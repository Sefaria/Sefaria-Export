Mishnat Eretz Yisrael on Mishnah Zevachim
משנת ארץ ישראל על משנה זבחים
merged
https://www.sefaria.org/Mishnat_Eretz_Yisrael_on_Mishnah_Zevachim
This file contains merged sections from the following text versions:
-Kvutsat Yavne, 2020-2021
-https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה זבחים

פתח דבר

<b>מקורות</b>
<b>אשם</b>
ויקרא ז
(א) וזאת תורת האשם קדש קדשים הוא:
(ב) במקום אשר ישחטו את העלה ישחטו את האשם ואת דמו יזרק על המזבח סביב:
(ג) ואת כל חלבו יקריב ממנו את האליה ואת החלב המכסה את הקרב:
(ד) ואת שתי הכלית ואת החלב אשר עליהן אשר על הכסלים ואת היתרת על הכבד על הכלית יסירנה:
(ה) והקטיר אתם הכהן המזבחה אשה לה' אשם הוא:
(ו) כל זכר בכהנים יאכלנו במקום קדוש יאכל קדש קדשים הוא:
(ז) כחטאת כאשם תורה אחת להם הכהן אשר יכפר בו לו יהיה:
<b>עולה</b>
ויקרא א
(ב) דבר אל בני ישראל ואמרת אלהם אדם כי יקריב מכם קרבן לה' מן הבהמה מן הבקר ומן הצאן תקריבו את קרבנכם:
(ג) אם עלה קרבנו מן הבקר זכר תמים יקריבנו אל פתח אהל מועד יקריב אתו לרצנו לפני ה':
(ד) וסמך ידו על ראש העלה ונרצה לו לכפר עליו:
(ה) ושחט את בן הבקר לפני ה' והקריבו בני אהרן הכהנים את הדם וזרקו את הדם על המזבח סביב אשר פתח אהל מועד:
(ו) והפשיט את העלה ונתח אתה לנתחיה:
(ז) ונתנו בני אהרן הכהן אש על המזבח וערכו עצים על האש:
(ח) וערכו בני אהרן הכהנים את הנתחים את הראש ואת הפדר על העצים אשר על האש אשר על המזבח:
(ט) וקרבו וכרעיו ירחץ במים והקטיר הכהן את הכל המזבחה עלה אשה ריח ניחוח לה':
(י) ואם מן הצאן קרבנו מן הכשבים או מן העזים לעלה זכר תמים יקריבנו:
(יא) ושחט אתו על ירך המזבח צפנה לפני ה' וזרקו בני אהרן הכהנים את דמו על המזבח סביב:
(יב) ונתח אתו לנתחיו ואת ראשו ואת פדרו וערך הכהן אתם על העצים אשר על האש אשר על המזבח:
(יג) והקרב והכרעים ירחץ במים והקריב הכהן את הכל והקטיר המזבחה עלה הוא אשה ריח ניחח לה':
(יד) ואם מן העוף עלה קרבנו לה' והקריב מן התרים או מן בני היונה את קרבנו:
(טו) והקריבו הכהן אל המזבח ומלק את ראשו והקטיר המזבחה ונמצה דמו על קיר המזבח:
(טז) והסיר את מראתו בנצתה והשליך אתה אצל המזבח קדמה אל מקום הדשן:
(יז) ושסע אתו בכנפיו לא יבדיל והקטיר אתו הכהן המזבחה על העצים אשר על האש עלה הוא אשה ריח ניחח לה':
<b>מנחה</b>
ויקרא ב
(א) ונפש כי תקריב קרבן מנחה לה' סלת יהיה קרבנו ויצק עליה שמן ונתן עליה לבנה:
(ב) והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה אשה ריח ניחח לה':
(ג) והנותרת מן המנחה לאהרן ולבניו קדש קדשים מאשי ה':
(ד) וכי תקרב קרבן מנחה מאפה תנור סלת חלות מצת בלולת בשמן ורקיקי מצות משחים בשמן:
(ה) ואם מנחה על המחבת קרבנך סלת בלולה בשמן מצה תהיה:
(ו) פתות אתה פתים ויצקת עליה שמן מנחה הוא:
(ז) ואם מנחת מרחשת קרבנך סלת בשמן תעשה:
(ח) והבאת את המנחה אשר יעשה מאלה לה' והקריבה אל הכהן והגישה אל המזבח:
(ט) והרים הכהן מן המנחה את אזכרתה והקטיר המזבחה אשה ריח ניחח לה':
(י) והנותרת מן המנחה לאהרן ולבניו קדש קדשים מאשי ה':
(יא) כל המנחה אשר תקריבו לה' לא תעשה חמץ כי כל שאר וכל דבש לא תקטירו ממנו אשה לה':
(יב) קרבן ראשית תקריבו אתם לה' ואל המזבח לא יעלו לריח ניחח:
(יג) וכל קרבן מנחתך במלח תמלח ולא תשבית מלח ברית אלהיך מעל מנחתך על כל קרבנך תקריב מלח:
(יד) ואם תקריב מנחת בכורים לה' אביב קלוי באש גרש כרמל תקריב את מנחת בכוריך:
(טו) ונתת עליה שמן ושמת עליה לבנה מנחה הוא:
(טז) והקטיר הכהן את אזכרתה מגרשה ומשמנה על כל לבנתה אשה לה':
<b>מנחת כהן משיח</b>
ויקרא ו
(יג) זה קרבן אהרן ובניו אשר יקריבו לה' ביום המשח אתו עשירת האפה סלת מנחה תמיד מחציתה בבקר ומחציתה בערב:
(יד) על מחבת בשמן תעשה מרבכת תביאנה תפיני מנחת פתים תקריב ריח ניחח לה':
(טו) והכהן המשיח תחתיו מבניו יעשה אתה חק עולם לה' כליל תקטר:
<b>מנחת כהנים </b>
ויקרא ו
(ז) וזאת תורת המנחה הקרב אתה בני אהרן לפני ה' אל פני המזבח:
(ח) והרים ממנו בקמצו מסלת המנחה ומשמנה ואת כל הלבנה אשר על המנחה והקטיר המזבח ריח ניחח אזכרתה לה':
(ט) והנותרת ממנה יאכלו אהרן ובניו מצות תאכל במקום קדש בחצר אהל מועד יאכלוה:
(י) לא תאפה חמץ חלקם נתתי אתה מאשי קדש קדשים הוא כחטאת וכאשם:
(יא) כל זכר בבני אהרן יאכלנה חק עולם לדרתיכם מאשי ה' כל אשר יגע בהם יקדש:
(טז) וכל מנחת כהן כליל תהיה לא תאכל:
ויקרא ו
(ב) צו את אהרן ואת בניו לאמר זאת תורת העלה הוא העלה על מוקדה על המזבח כל הלילה עד הבקר ואש המזבח תוקד בו:
(ג) ולבש הכהן מדו בד ומכנסי בד ילבש על בשרו והרים את הדשן אשר תאכל האש את העלה על המזבח ושמו אצל המזבח:
(ד) ופשט את בגדיו ולבש בגדים אחרים והוציא את הדשן אל מחוץ למחנה אל מקום טהור:
ויקרא ז
(ח) והכהן המקריב את עלת איש עור העלה אשר הקריב לכהן לו יהיה:
<b>חטאת</b>
ויקרא ו
(יח) דבר אל אהרן ואל בניו לאמר זאת תורת החטאת במקום אשר תשחט העלה תשחט החטאת לפני ה' קדש קדשים הוא:
(יט) הכהן המחטא אתה יאכלנה במקום קדש תאכל בחצר אהל מועד:
(כ) כל אשר יגע בבשרה יקדש ואשר יזה מדמה על הבגד אשר יזה עליה תכבס במקום קדש:
(כא) וכלי חרש אשר תבשל בו ישבר ואם בכלי נחשת בשלה ומרק ושטף במים:
(כב) כל זכר בכהנים יאכל אתה קדש קדשים הוא:
(כג) וכל חטאת אשר יובא מדמה אל אהל מועד לכפר בקדש לא תאכל באש תשרף:
<b>מנחה</b>
ויקרא ז
(ט) וכל מנחה אשר תאפה בתנור וכל נעשה במרחשת ועל מחבת לכהן המקריב אתה לו תהיה:
(י) וכל מנחה בלולה בשמן וחרבה לכל בני אהרן תהיה איש כאחיו:
<b>שלמים</b>
ויקרא ג
(א) ואם זבח שלמים קרבנו אם מן הבקר הוא מקריב אם זכר אם נקבה תמים יקריבנו לפני ה':
(ב) וסמך ידו על ראש קרבנו ושחטו פתח אהל מועד וזרקו בני אהרן הכהנים את הדם על המזבח סביב:
(ג) והקריב מזבח השלמים אשה לה' את החלב המכסה את הקרב ואת כל החלב אשר על הקרב:
(ד) ואת שתי הכלית ואת החלב אשר עלהן אשר על הכסלים ואת היתרת על הכבד על הכליות יסירנה:
(ה) והקטירו אתו בני אהרן המזבחה על העלה אשר על העצים אשר על האש אשה ריח ניחח לה':
(ו) ואם מן הצאן קרבנו לזבח שלמים לה' זכר או נקבה תמים יקריבנו:
(ז) אם כשב הוא מקריב את קרבנו והקריב אתו לפני ה':
(ח) וסמך את ידו על ראש קרבנו ושחט אתו לפני אהל מועד וזרקו בני אהרן את דמו על המזבח סביב:
(ט) והקריב מזבח השלמים אשה לה' חלבו האליה תמימה לעמת העצה יסירנה ואת החלב המכסה את הקרב ואת כל החלב אשר על הקרב:
(י) ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה:
(יא) והקטירו הכהן המזבחה לחם אשה לה':
(יב) ואם עז קרבנו והקריבו לפני ה':
(יג) וסמך את ידו על ראשו ושחט אתו לפני אהל מועד וזרקו בני אהרן את דמו על המזבח סביב:
(יד) והקריב ממנו קרבנו אשה לה' את החלב המכסה את הקרב ואת כל החלב אשר על הקרב:
(טו) ואת שתי הכלית ואת החלב אשר עלהן אשר על הכסלים ואת היתרת על הכבד על הכלית יסירנה:
(טז) והקטירם הכהן המזבחה לחם אשה לריח ניחח כל חלב לה':
(יז) חקת עולם לדרתיכם בכל מושבתיכם כל חלב וכל דם לא תאכלו:
ויקרא כב
(כא) ואיש כי יקריב זבח שלמים לה' לפלא נדר או לנדבה בבקר או בצאן תמים יהיה לרצון כל מום לא יהיה בו:
<b>נסכי שלמים</b>
ויקרא ז
(יא) וזאת תורת זבח השלמים אשר יקריב לה':
(יב) אם על תודה יקריבנו והקריב על זבח התודה חלות מצות בלולת בשמן ורקיקי מצות משחים בשמן וסלת מרבכת חלת בלולת בשמן:
(יג) על חלת לחם חמץ יקריב קרבנו על זבח תודת שלמיו:
(יד) והקריב ממנו אחד מכל קרבן תרומה לה' לכהן הזרק את דם השלמים לו יהיה:
(טו) ובשר זבח תודת שלמיו ביום קרבנו יאכל לא יניח ממנו עד בקר:
(יח) ואם האכל יאכל מבשר זבח שלמיו ביום השלישי לא ירצה המקריב אתו לא יחשב לו פגול יהיה והנפש האכלת ממנו עונה תשא:
(יט) והבשר אשר יגע בכל טמא לא יאכל באש ישרף והבשר כל טהור יאכל בשר:
(כ) והנפש אשר תאכל בשר מזבח השלמים אשר לה' וטמאתו עליו ונכרתה הנפש ההוא מעמיה:
(כא) ונפש כי תגע בכל טמא בטמאת אדם או בבהמה טמאה או בכל שקץ טמא ואכל מבשר זבח השלמים אשר לה' ונכרתה הנפש ההוא מעמיה:
ויקרא ז
(כט) דבר אל בני ישראל לאמר המקריב את זבח שלמיו לה' יביא את קרבנו לה' מזבח שלמיו:
(ל) ידיו תביאינה את אשי ה' את החלב על החזה יביאנו את החזה להניף אתו תנופה לפני ה':
(לא) והקטיר הכהן את החלב המזבחה והיה החזה לאהרן ולבניו:
(לב) ואת שוק הימין תתנו תרומה לכהן מזבחי שלמיכם:
(לג) המקריב את דם השלמים ואת החלב מבני אהרן לו תהיה שוק הימין למנה:
(לד) כי את חזה התנופה ואת שוק התרומה לקחתי מאת בני ישראל מזבחי שלמיהם ואתן אתם לאהרן הכהן ולבניו לחק עולם מאת בני ישראל:
ויקרא יט
(ה) וכי תזבחו זבח שלמים לה' לרצנכם תזבחהו:
(ו) ביום זבחכם יאכל וממחרת והנותר עד יום השלישי באש ישרף:
(ז) ואם האכל יאכל ביום השלישי פגול הוא לא ירצה:
(ח) ואכליו עונו ישא כי את קדש ה' חלל ונכרתה הנפש ההוא מעמיה:
<b>קרבן נדבה</b>
ויקרא ז
(טז) ואם נדר או נדבה זבח קרבנו ביום הקריבו את זבחו יאכל וממחרת והנותר ממנו יאכל:
(יז) והנותר מבשר הזבח ביום השלישי באש ישרף:
במדבר טו
(ב) דבר אל בני ישראל ואמרת אלהם כי תבאו אל ארץ מושבתיכם אשר אני נתן לכם:
(ג) ועשיתם אשה לה' עלה או זבח לפלא נדר או בנדבה או במעדיכם לעשות ריח ניחח לה' מן הבקר או מן הצאן:
(ד) והקריב המקריב קרבנו לה' מנחה סלת עשרון בלול ברבעית ההין שמן:
(ה) ויין לנסך רביעית ההין תעשה על העלה או לזבח לכבש האחד:
(ו) או לאיל תעשה מנחה סלת שני עשרנים בלולה בשמן שלשית ההין:
(ז) ויין לנסך שלשית ההין תקריב ריח ניחח לה':
(ח) וכי תעשה בן בקר עלה או זבח לפלא נדר או שלמים לה':
(ט) והקריב על בן הבקר מנחה סלת שלשה עשרנים בלול בשמן חצי ההין:
(י) ויין תקריב לנסך חצי ההין אשה ריח ניחח לה':
(יא) ככה יעשה לשור האחד או לאיל האחד או לשה בכבשים או בעזים:
(יב) כמספר אשר תעשו ככה תעשו לאחד כמספרם:
<b>חטא (העלם דבר) של כוהן גדול</b>
ויקרא ד
(ג) אם הכהן המשיח יחטא לאשמת העם והקריב על חטאתו אשר חטא פר בן בקר תמים לה' לחטאת:
(ד) והביא את הפר אל פתח אהל מועד לפני ה' וסמך את ידו על ראש הפר ושחט את הפר לפני ה':
(ה) ולקח הכהן המשיח מדם הפר והביא אתו אל אהל מועד:
(ו) וטבל הכהן את אצבעו בדם והזה מן הדם שבע פעמים לפני ה' את פני פרכת הקדש:
(ז) ונתן הכהן מן הדם על קרנות מזבח קטרת הסמים לפני ה' אשר באהל מועד ואת כל דם הפר ישפך אל יסוד מזבח העלה אשר פתח אהל מועד:
(ח) ואת כל חלב פר החטאת ירים ממנו את החלב המכסה על הקרב ואת כל החלב אשר על הקרב:
(ט) ואת שתי הכלית ואת החלב אשר עליהן אשר על הכסלים ואת היתרת על הכבד על הכליות יסירנה:
(י) כאשר יורם משור זבח השלמים והקטירם הכהן על מזבח העלה:
(יא) ואת עור הפר ואת כל בשרו על ראשו ועל כרעיו וקרבו ופרשו:
(יב) והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש על שפך הדשן ישרף:
<b>העלם דבר של ציבור</b>
ויקרא ד
(יג) ואם כל עדת ישראל ישגו ונעלם דבר מעיני הקהל ועשו אחת מכל מצות ה' אשר לא תעשינה ואשמו:
(יד) ונודעה החטאת אשר חטאו עליה והקריבו הקהל פר בן בקר לחטאת והביאו אתו לפני אהל מועד:
(טו) וסמכו זקני העדה את ידיהם על ראש הפר לפני ה' ושחט את הפר לפני ה':
(טז) והביא הכהן המשיח מדם הפר אל אהל מועד:
(יז) וטבל הכהן אצבעו מן הדם והזה שבע פעמים לפני ה' את פני הפרכת:
(יח) ומן הדם יתן על קרנת המזבח אשר לפני ה' אשר באהל מועד ואת כל הדם ישפך אל יסוד מזבח העלה אשר פתח אהל מועד:
(יט) ואת כל חלבו ירים ממנו והקטיר המזבחה:
(כ) ועשה לפר כאשר עשה לפר החטאת כן יעשה לו וכפר עלהם הכהן ונסלח להם:
(כא) והוציא את הפר אל מחוץ למחנה ושרף אתו כאשר שרף את הפר הראשון חטאת הקהל הוא:
במדבר טו
(כב) וכי תשגו ולא תעשו את כל המצות האלה אשר דבר ה' אל משה:
(כג) את כל אשר צוה ה' אליכם ביד משה מן היום אשר צוה ה' והלאה לדרתיכם:
(כד) והיה אם מעיני העדה נעשתה לשגגה ועשו כל העדה פר בן בקר אחד לעלה לריח ניחח לה' ומנחתו ונסכו כמשפט ושעיר עזים אחד לחטת:
(כה) וכפר הכהן על כל עדת בני ישראל ונסלח להם כי שגגה הוא והם הביאו את קרבנם אשה לה' וחטאתם לפני ה' על שגגתם:
(כו) ונסלח לכל עדת בני ישראל ולגר הגר בתוכם כי לכל העם בשגגה:
(כז) ואם נפש אחת תחטא בשגגה והקריבה עז בת שנתה לחטאת:
(כח) וכפר הכהן על הנפש השגגת בחטאה בשגגה לפני ה' לכפר עליו ונסלח לו:
(כט) האזרח בבני ישראל ולגר הגר בתוכם תורה אחת יהיה לכם לעשה בשגגה:
<b>חטא בשגגה של נשיא</b>
ויקרא ד
(כב) אשר נשיא יחטא ועשה אחת מכל מצות ה' אלהיו אשר לא תעשינה בשגגה ואשם:
(כג) או הודע אליו חטאתו אשר חטא בה והביא את קרבנו שעיר עזים זכר תמים:
(כד) וסמך ידו על ראש השעיר ושחט אתו במקום אשר ישחט את העלה לפני ה' חטאת הוא:
(כה) ולקח הכהן מדם החטאת באצבעו ונתן על קרנת מזבח העלה ואת דמו ישפך אל יסוד מזבח העלה:
(כו) ואת כל חלבו יקטיר המזבחה כחלב זבח השלמים וכפר עליו הכהן מחטאתו ונסלח לו:
<b>חטא בשגגה של אחד העם</b>
ויקרא ד
(כז) ואם נפש אחת תחטא בשגגה מעם הארץ בעשתה אחת ממצות ה' אשר לא תעשינה ואשם:
(כח) או הודע אליו חטאתו אשר חטא והביא קרבנו שעירת עזים תמימה נקבה על חטאתו אשר חטא:
(כט) וסמך את ידו על ראש החטאת ושחט את החטאת במקום העלה:
(ל) ולקח הכהן מדמה באצבעו ונתן על קרנת מזבח העלה ואת כל דמה ישפך אל יסוד המזבח:
(לא) ואת כל חלבה יסיר כאשר הוסר חלב מעל זבח השלמים והקטיר הכהן המזבחה לריח ניחח לה' וכפר עליו הכהן ונסלח לו:
(לב) ואם כבש יביא קרבנו לחטאת נקבה תמימה יביאנה:
(לג) וסמך את ידו על ראש החטאת ושחט אתה לחטאת במקום אשר ישחט את העלה:
(לד) ולקח הכהן מדם החטאת באצבעו ונתן על קרנת מזבח העלה ואת כל דמה ישפך אל יסוד המזבח:
(לה) ואת כל חלבה יסיר כאשר יוסר חלב הכשב מזבח השלמים והקטיר הכהן אתם המזבחה על אשי ה' וכפר עליו הכהן על חטאתו אשר חטא ונסלח לו:
<b>עולות ציבור ושלמי ציבור</b>
ויקרא כג
(ד) אלה מועדי ה' מקראי קדש אשר תקראו אתם במועדם:
(ה) בחדש הראשון בארבעה עשר לחדש בין הערבים פסח לה':
(ו) ובחמשה עשר יום לחדש הזה חג המצות לה' שבעת ימים מצות תאכלו:
(ז) ביום הראשון מקרא קדש יהיה לכם כל מלאכת עבדה לא תעשו:
(ח) והקרבתם אשה לה' שבעת ימים ביום השביעי מקרא קדש כל מלאכת עבדה לא תעשו:
(ט) וידבר ה' אל משה לאמר:
(י) דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה והבאתם את עמר ראשית קצירכם אל הכהן:
(יא) והניף את העמר לפני ה' לרצנכם ממחרת השבת יניפנו הכהן:
(יב) ועשיתם ביום הניפכם את העמר כבש תמים בן שנתו <u>לעֹלה</u> לה':
(יג) ומנחתו שני עשרנים סלת בלולה בשמן אשה לה' ריח ניחח ונסכה יין רביעת ההין:
(יד) ולחם וקלי וכרמל לא תאכלו עד עצם היום הזה עד הביאכם את קרבן אלהיכם חקת עולם לדרתיכם בכל משבתיכם:
(טו) וספרתם לכם ממחרת השבת מיום הביאכם את עמר התנופה שבע שבתות תמימת תהיינה:
(טז) עד ממחרת השבת השביעת תספרו חמשים יום והקרבתם <u>מנחה חדשה לה':</u>
(יז) <u>ממושבתיכם תביאו לחם תנופה שתים שני עשרנים סלת תהיינה חמץ </u>תאפינה בכורים לה':
(יח) והקרבתם על הלחם שבעת כבשים תמימם בני שנה ופר בן בקר אחד ואילם שנים יהיו <u>עֹלה</u> לה' ומנחתם ונסכיהם אשה ריח ניחח לה':
(יט) ועשיתם שעיר עזים אחד לחטאת ושני כבשים בני שנה <u>לזבח שלמים:</u>
(כ) והניף הכהן אתם על לחם הבכרים תנופה לפני ה' על שני כבשים קדש יהיו לה' לכהן:
במדבר כח
(א) וידבר ה' אל משה לאמר: ( ב) צו את בני ישראל ואמרת אלהם את קרבני לחמי לאשי ריח ניחחי תשמרו להקריב לי במועדו:
(ג) ואמרת להם זה האשה אשר תקריבו לה' כבשים בני שנה תמימם שנים ליום <u>עֹלה</u> תמיד:
(ד) את הכבש אחד תעשה בבקר ואת הכבש השני תעשה בין הערבים:
(ה) ועשירית האיפה סלת למנחה בלולה בשמן כתית רביעת ההין:
(ו) עלת תמיד העשיה בהר סיני לריח ניחח אשה לה':
(ז) ונסכו רביעת ההין לכבש האחד בקדש הסך נסך שכר לה':
(ח) ואת הכבש השני תעשה בין הערבים כמנחת הבקר וכנסכו תעשה אשה ריח ניחח לה':
(ט) וביום השבת שני כבשים בני שנה תמימם ושני עשרנים סלת מנחה בלולה בשמן ונסכו:
(י) <u>עֹלת</u> שבת בשבתו על עלת התמיד ונסכה:
(יא) ובראשי חדשיכם תקריבו <u>עֹלה</u> לה' פרים בני בקר שנים ואיל אחד כבשים בני שנה שבעה תמימם:
(יב) ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד:
(יג) ועשרן עשרון סלת מנחה בלולה בשמן לכבש האחד עלה ריח ניחח אשה לה':
(יד) ונסכיהם חצי ההין יהיה לפר ושלישת ההין לאיל ורביעת ההין לכבש יין זאת עלת חדש בחדשו לחדשי השנה:
(טו) ושעיר עזים אחד לחטאת לה' על <u>עֹלת</u> התמיד יעשה ונסכו:
(טז) ובחדש הראשון בארבעה עשר יום לחדש פסח לה':
(יז) ובחמשה עשר יום לחדש הזה חג שבעת ימים מצות יאכל:
(יח) ביום הראשון מקרא קדש כל מלאכת עבדה לא תעשו:
(יט) והקרבתם אשה <u>עֹלה</u> לה' פרים בני בקר שנים ואיל אחד ושבעה כבשים בני שנה תמימם יהיו לכם:
(כ) ומנחתם סלת בלולה בשמן שלשה עשרנים לפר ושני עשרנים לאיל תעשו:
(כא) עשרון עשרון תעשה לכבש האחד לשבעת הכבשים:
(כב) ושעיר חטאת אחד לכפר עליכם:
(כג) מלבד <u>עֹלת</u> הבקר אשר <u>לעֹלת</u> התמיד תעשו את אלה:
(כד) כאלה תעשו ליום שבעת ימים לחם אשה ריח ניחח לה' על עולת התמיד יעשה ונסכו:
(כה) וביום השביעי מקרא קדש יהיה לכם כל מלאכת עבדה לא תעשו:
(כו) וביום הבכורים בהקריבכם מנחה חדשה לה' בשבעתיכם מקרא קדש יהיה לכם כל מלאכת עבדה לא תעשו:
(כז) והקרבתם <u>עולה</u> לריח ניחח לה' פרים בני בקר שנים איל אחד שבעה כבשים בני שנה:
(כח) ומנחתם סלת בלולה בשמן שלשה עשרנים לפר האחד שני עשרנים לאיל האחד:
(כט) עשרון עשרון לכבש האחד לשבעת הכבשים:
(ל) שעיר עזים אחד לכפר עליכם:
(לא) מלבד עלת התמיד ומנחתו תעשו תמימם יהיו לכם ונסכיהם:
<b>אשמות</b>
ויקרא ה
(א) ונפש כי תחטא ושמעה קול אלה והוא עד או ראה או ידע אם לוא יגיד ונשא עונו:
(ב) או נפש אשר תגע בכל דבר טמא או בנבלת חיה טמאה או בנבלת בהמה טמאה או בנבלת שרץ טמא ונעלם ממנו והוא טמא ואשם:
(ג) או כי יגע בטמאת אדם לכל טמאתו אשר יטמא בה ונעלם ממנו והוא ידע ואשם:
(ד) או נפש כי תשבע לבטא בשפתים להרע או להיטיב לכל אשר יבטא האדם בשבעה ונעלם ממנו והוא ידע ואשם לאחת מאלה:
(ה) והיה כי יאשם לאחת מאלה והתודה אשר חטא עליה:
(ו) והביא את אשמו לה' על חטאתו אשר חטא נקבה מן הצאן כשבה או שעירת עזים לחטאת וכפר עליו הכהן מחטאתו:
(ז) ואם לא תגיע ידו די שה והביא את אשמו אשר חטא שתי תרים או שני בני יונה לה' אחד לחטאת ואחד לעלה:
(ח) והביא אתם אל הכהן והקריב את אשר לחטאת ראשונה ומלק את ראשו ממול ערפו ולא יבדיל:
(ט) והזה מדם החטאת על קיר המזבח והנשאר בדם ימצה אל יסוד המזבח חטאת הוא:
(י) ואת השני יעשה עלה כמשפט וכפר עליו הכהן מחטאתו אשר חטא ונסלח לו:
(יא) ואם לא תשיג ידו לשתי תרים או לשני בני יונה והביא את קרבנו אשר חטא עשירת האפה סלת לחטאת לא ישים עליה שמן ולא יתן עליה לבנה כי חטאת הוא:
(יב) והביאה אל הכהן וקמץ הכהן ממנה מלוא קמצו את אזכרתה והקטיר המזבחה על אשי ה' חטאת הוא:
(יג) וכפר עליו הכהן על חטאתו אשר חטא מאחת מאלה ונסלח לו והיתה לכהן כמנחה:
(יד) וידבר ה' אל משה לאמר:  (טו) נפש כי תמעל מעל וחטאה בשגגה מקדשי ה' והביא את אשמו לה' איל תמים מן הצאן בערכך כסף שקלים בשקל הקדש לאשם:
(טז) ואת אשר חטא מן הקדש ישלם ואת חמישתו יוסף עליו ונתן אתו לכהן והכהן יכפר עליו באיל האשם ונסלח לו:
(יז) ואם נפש כי תחטא ועשתה אחת מכל מצות ה' אשר לא תעשינה ולא ידע ואשם ונשא עונו:
(יח) והביא איל תמים מן הצאן בערכך לאשם אל הכהן וכפר עליו הכהן על שגגתו אשר שגג והוא לא ידע ונסלח לו:
(יט) אשם הוא אשם אשם לה':
(כ) וידבר ה' אל משה לאמר:
(כא) נפש כי תחטא ומעלה מעל בה' וכחש בעמיתו בפקדון או בתשומת יד או בגזל או עשק את עמיתו:
(כב) או מצא אבדה וכחש בה ונשבע על שקר על אחת מכל אשר יעשה האדם לחטא בהנה:
(כג) והיה כי יחטא ואשם והשיב את הגזלה אשר גזל או את העשק אשר עשק או את הפקדון אשר הפקד אתו או את האבדה אשר מצא:
(כד) או מכל אשר ישבע עליו לשקר ושלם אתו בראשו וחמשתיו יסף עליו לאשר הוא לו יתננו ביום אשמתו:
(כה) ואת אשמו יביא לה' איל תמים מן הצאן בערכך לאשם אל הכהן:
(כו) וכפר עליו הכהן לפני ה' ונסלח לו על אחת מכל אשר יעשה לאשמה בה:
<b>כללי</b>
במדבר יח
(ט) זה יהיה לך מקדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קדש קדשים לך הוא ולבניך:
(י) בקדש הקדשים תאכלנו כל זכר יאכל אתו קדש יהיה לך:
<b>מתנות כהונה באופן כללי</b>
דברים יח
(ג) וזה יהיה משפט הכהנים מאת העם מאת זבחי הזבח אם שור אם שה ונתן לכהן הזרע והלחיים והקבה:
(ד) ראשית דגנך תירשך ויצהרך וראשית גז צאנך תתן לו:
(ה) כי בו בחר ה' אלהיך מכל שבטיך לעמד לשרת בשם ה' הוא ובניו כל הימים:
<b>הקרבנות</b>
מסכת זבחים מרכזת את דיני הקרבנות. פרטי הקרבנות נידונו בספרי התורה (ויקרא ובמדבר), וכרגיל אין המשנה מציעה מערך סדור של אבחנות אלא מעירה על נושאים מסוימים שהיו חשובים לעורכים ולתנאים. המסכת שלנו מתמקדת בקרבנות הבשר ולמעשה בקרבנות היחיד, אם כי הלכות הזבח בעצם חלות גם על קרבנות הציבור וגם על קרבן הפסח. מערך הקרבנות מבוסס ישירות על פסוקי המקרא, אך כמובן פסוקי המקרא נקראים במשקפיים של חז"ל. חז"ל הבינו את המקראות בדרך הרמוניסטית. כך, למשל, בספר דברים נקבע שכוהנים מקבלים תמיד מכל זבח זרוע, לחיים וקיבה (יח ג). לעומת זאת בויקרא הדרישה היא להעניק לכהן רק מקרבנות שלמים, וחלקים אחרים (חזה ושוק ימין – ויקרא ז לב; י יד; במדבר יח יח). חז"ל הבינו בפשטות שגם בספר דברים מדובר רק בזבחי שלמים, אבל ניתן היה לפרש שהפסוקים בדברים סותרים את ויקרא. אין במסכת, כמו ברוב מסכתות המשנה, הסברים רעיוניים על חשיבות הקרבנות ועל משמעותם, אלא רק היבטים "טכניים", ובעיקר מתי הקרבן פסול.
הקרבנות מתחלקים בכמה חלוקות אפשריות:
1. טיב הקרבן ואכילתו – עולה ושלמים
2. סיבת הקרבן – חובה או התנדבות;
3. המקריב – יחיד או ציבור.
טיב הקרבן – הקרבנות הם עולה או שלמים. קרבן עולה נשרף כולו על המזבח. קרבן שלמים נאכל על ידי בעלים והכוהן מקבל מתנה מועטת (חזה ושוק ימין). קרבן האשם הוא חריג שבשרו נאכל על ידי הכוהנים. קרבן עולה מכונה "קודשי קודשים" ואילו שלמים הם "קודשים קלים". קודשים קלים נאכלים שני לילות ולאחר מכן הבשר פסול לאכילה (נותר-פיגול), ואילו קודשי קודשים נאכלים על ידי כוהנים בלבד ובמשך לילה אחד (תוס', תמורה פ"א ה"י, עמ' 552).
סיבת הקרבן – קרבנות הציבור הם בדרך כלל חובה, אם כי בבמדבר טו ג פסוק תמוה: "ועשיתם אשה לה' עלה או זבח לפלא נדר או בנדבה או במעדיכם לעשות ריח ניחח לה' מן הבקר או מן הצאן". לכאורה הפסוק מדבר על קרבן ציבור בחגים, ואלו הם קרבנות חובה, אבל הפסוק מדגיש "לפלא נדר", כלומר קרבן ציבור שהוא נדבה. קרבנות היחיד הם לעתים חובה (חטאת, אשם, נזיר, יולדת וכיוצא באלו), או נדבה. האבחנות אינן כל כך הרורות כפי שהן מוצגות. כך למשל מחלוקת קדומה מימי הבית הייתה האם ניתן להביא קרבן אשם תלוי (קרבן חטאת הבא על ספק חטא) כנדבה כלומר ללא חטא מוגדר (משנה, כריתות פ"ו מ"ג ופירושנה לה). בית שמאי מאפשרים זאת וממליצים על כך, ובית הלל מסתייגים.
המקריב – התורה מבחינה בין קרבן יחיד לבין קרבנות המקדש הציבוריים. פסח הוא במעמד ביניים, והלל הזקן הכריע שהוא קרבן ציבור (ראו פירושנו לפסחים פ"ו מ"א). בנוסף לכך התורה מבחינה בין סתם אדם (עם הארץ) לבין כוהן ולבין נשיא, ובמקרה של חטא בשוגג לכל אחד דינים שונים במקצת.
<b>סדר עבודת הקרבן</b>
סדר הקרבן שונה כמובן בפרטים בהתאם לאבחנות הללו.
<b>בחירת הקרבן</b> – התורה מגבילה את הבחירה למינים מסוימים, לעתים דווקא זכר (חטא כוהן, עולה נדבה), אבל קרבן שלמים הוא או זכר או נקבה. התורה מאפשרת לעתים לבחור את טיב הקרבן לפי מחירו ולפי מעמדו הכלכלי של המקריב, והוא המכונה, במסכתות אחרות, קרבן "עולה ויורד" (שבועות פ"ג מ"ז ועוד).
<b>סמיכה</b> – הסמיכה נזכרת בתורה כמעט בכל הקרבנות, להוציא קרבן אשם. חז"ל פירשו שהיעדר זה מקרי, ואשם חייב בסמיכה אף שזו איננה נזכרת במפורש בתורה (ספרא, צו פרשה יא ה"ו, לט ע"ג; בבלי, זבחים יא ע"א). לגבי אשם מצורע יש מחלוקת האם הסמיכה היא מדרבנן או מדאורייתא (בבלי, שם לג ע"א), וכפשוטו הספרא מניח שהיא מהתורה. לעומת זאת זבחי שלמי ציבור אינם חייבים סמיכה (משנה, מנחות פ"ה מ"ז, וראו פירושנו לה). הסמיכה הייתה נוהג רווח, ונחשבה בציבור כאות השתתפות, אך מבחינה הלכתית איננה חובה. "רבי שמעון אומר 'ונרצה לו'<sup class="footnote-marker">1</sup><i class="footnote">הפסוק מדבר בקבן נדבה _ויקרא א ד)</i> לו ולזבחו, אף על פי שלא סמך, הזבח מרצה. (ט) ונרצה לו לכפר במכפר אי זהו המכפר זה הדם... (ספרא, דיבורא דנדבה פרק ד ה"ח-ה"ט), ה ע"ג.) אם כן הסמיכה (בקורבן נדבה איננה חובה. אגב אורחא שומעים אנו שגם קורבן נדבה יש בו מימד של כפרה. זו הסיבה מדוע נחלקו אבות עולם האם בחול המועד מותר לסמוך, או לא. ולכל הדעות ניתן להביא קרבן ללא סמיכה (חגיגה פ"ב מ"ב). מצד שני בפועל, כאשר השחיטה הייתה בידי הכהנים, נותרה הסמיכה כביטוי האישי האחרון (הסמוך ביותר לקדושה). בפירושנו שם הבאנו ראיות עד כמה הציבור חיבב את הסמיכה ולא היה מוכן להביא את חובותיו ונדבותיו למקדש אלא לאחר שסמכו אנשים ונשים את ידיהם עליו. זה אחד מזכרונות המקדש שהם מן הסתם מדויקים מבחינה היסטורית, וראויים לאמון מלא כסיפור ריאלי (על כך להלן).
<b>תנופה</b> – לעתים מניפים את הקרבן החי, ולעתים את השחוט. במשנת מנחות מתנהלים דיונים את מה מניפים (מנחות פ"ה מ"ה-מ"ז; פ"ט מ"ט). בתנ"ך ההנפה נזכרת רק במעט קרבנות מיוחדים, כגון במעמד הקדשת הלוויים (שמות פרק כט), אך נרמזת גם בקרבנות שלמים רבים (ויקרא ז לד). חז"ל החילו את המצווה על רוב הקרבנות.
<b>שחיטה</b> – השחיטה היא כמובן הפעולה העיקרית מבחינה חיצונית, אבל מבחינה הלכתית לא היא הזמן המכריע ורגע הכפרה.  בין הפרושים וצדוקים הייתה מחלוקת מי השוחט, פרושים דרשו לאפשר לכל אדם מישראל לשחוט. והכהנים תבעו זכות זו לעצמם (להלן פ"ג מ"א)<sup class="footnote-marker">2</sup><i class="footnote">חולין פ"א מ"א, בבלי ברכות לא ע"ב ועוד. ראו דיוננו בפסחים פ"ה מ"ב; בר אילן, כוהנים. </i>. בפועל הכהנים הצליחו להשתלט על מצווה זו ורק בפסח נהגו בני ישראל לשחוט. עבודת השחיטה מבדילה בין קודש לחול. כל המשך העבודות נעשות על ידי הכהנים בלבד (להלן פ"ב מ"א ופירושנו לה).
<b>מקום השחיטה</b> -  במקורות מוצאים אנו חילוקי דעות בנושא מקום השחיטה בעיקר של קורבנות הרשות (בצפון המזבח, או מצפון למזבח על הקרקע – פירושנו להלן פ"ה מ"א)..
הבשר - בנושא זה בא לביטוי השוני הגדול בין הקרבנות. קורבן עולה כולו לה' והשלמים נאכלים (לעייל - טיב הקרבן). את הקרבן מבתרים ומניחים בכלי שרת (שקלים פ"ו מ"ד). על מעמד כלי השרת ראו להלן
<b>הדם</b>
את הדם מזים על המזבח או על יסוד המזבח ולעתים עם הפרוכת. הכפרה היא בהזיית הדם. מבחינת הטקס. חכמים דנו, בפרטי פרטים בדם, כיצד מזים היכן וכו'.  ונרחיב בכך להלן.
<b>קבלת דם</b> – בכל הקרבנות מזים את הדם, אבל יש הבדלים במקום ההזיה. את שארית הדם שופכים בדרך כלל על יסוד המזבח. כפי שנראה להלן אולי הייתה מחלוקת האם קבלת הדם היא עבודת כהן.
<b>כלי שרת </b>- את הדם מקבלים בכלי שרת, בין חכמים מצאנו שתי גישות האחת רואה בכלי השרת מרכיב מהמצווה (הטקס) והאחרת רואה בו אמצעי בלבד. בתוספתא זבחים מחלוקת חשובה
1"דרש רבי עקיבא. מנין לקבלת דם שלא תהא אלא בכהן תמים ובכלי שרת? תלמוד לומר 'והקריבו בני אהרן את הדם אליו'. יכול זו זריקה? כשהוא אומר 'וזרקו' זו זריקה האמורה, הא אינו אומר כן. 'והקריבו' אלא זו קבלה. מקיש קבלה לזריקה. מה זריקה בכהן תמים, ובכלי שרת. אף בהולכה קבלה בכהן תמים ובכלי שרת. ולהלן הוא אומר 'ומשחת אותם לכהנו לו' (לי). מה כהן האמור להלן כהן תמים וכלי שרת, אף כהן האמור כאן כהן תמים וכלי שרת. 2. אמר לו ר' טרפון, עקיבא עד מתי אתה מגבב ומביא עלי? אקפח את בניי, אם לא הפרש שמעתי בין קבלה לזריקה. ואתה השויתה קבלה לזריקה. 3. אמר לו תורשיני לומר לפניך מה שלמדתני? אמר לו אמור. 4. אמר לו 4א. קבלה לא עשה בה מחשבה כמעשה, זריקה עשה בה מחשבה כמעשה. 4ב. המקבל בחוץ כשר, והזורק בחוץ פסול. 4ג. קיבלוהו פסלין, אין חייבין עליו. זרקוהו פסולין, חייבין עליו. אמר לו העבודה שלא היטיתה ימין ושמאל. אני שמעתי ולא היה לי לפרש, ואתה דורש ומסכים להלכה. הא כל הפורש ממך כפורש מחייו" (תוס', זבחים פ"א ה", עמ' 480; ספרא דיבורא דנדבה פרשה ד ה"ד-ה"ה ו ע"ב). מסתבר שהכל הכירו הלכה קדומה המנוסחת הפרש בין קבלה לזריקה".
למשפט זה ארבעה פירושים, אחד של רבי טרפון ושלושה של רבי עקיבא:
א. רבי טרפון קבלה בזר ובכלי רגיל והזריקה בכהנים ובכלי שרת
ב. רבי עקיבא - קבלה איננה נפסלת במחשבה, ואיל הזריקה מחשבת פסול פוסלת.
ג. המקבל בחוץ כשר, והזורק בחוץ פסול
ד. קיבלוהו פסלין, אין חייבין עליו. זרקוהו פסולין, חייבין עליו<sup class="footnote-marker">3</sup><i class="footnote">בדוחק ניתן להציע שלדעת רבי עקיבא רק הסבר איחד, ושני הפירושים הנוספים הם תוספת הסבר. בקבלה אין מחשבה פוסלת, ולכן מחשבה לקבל את הדם בחוץ, או על ידי פסול – איננה מספיקה לסול את הקורבן. אבל מעשה כזה פוסל את הקרבן. הסבר כזה מאולץ שכן כתוב בבמפורש "קבלוהו פסולין". </i>
רבי טרפון חוזר בו. והסיפור תמוה שכן רבי טרפון חוזר בו בגלל שהוא עצמו פירש אחרת<sup class="footnote-marker">4</sup><i class="footnote">האם אכן רבי טרפון חוזר בו? או שמא רק תלמידי רבי עקיבא חוזרים מהשמועה הראשונה בשם רבי טרפון.</i>. על כל פנים על השימוש בכלי שרת נותרה מחלוקת. ההלכה שבזבחים המחשבה פוסלת היא לדעתנו הלכה 'מאוחרת', שהתפתחה רק בבית המדרש התנאי כפי שנטען להלן היא איננה משקפת מציאות ריאלית של בית המקדש (להלן פ"א מ"א, ובעיקר בסוף פ"ב). גם רבי עקיבא מסכים שהקבלה פחות מהותית מותר לעשותה בחוץ, ואפילו על ידי פסולים,. כנראה שהיא גם כשירה בזר. סגנונו של רבי טרפון חריף במיוחד, וכנראה שרבי עקיבא נגע ב'פצע פתוח'. חכמים עמלו להכשיר שחיטה בזר, ורבי עקיבא העצים את מעמדו של הכהן ולכן באה תגובתו הנזעמת של רבי טרפון<sup class="footnote-marker">5</sup><i class="footnote">בבלי יומא עו ע"א חוזר הביטוי בדרשה סתמית חסרת חשיבות. הביטוי שם מושפע כנראה מהבריתא שבתוספתא שלנו. ועדיין הוא ביטוי חריף שאיננו מקוב לבשיח ההלכתי כפי שהוא מוצג בתלמוד (שיח חברי, רווי כבוד הדדי).</i>.
הסיפור משקף את נקודת מבטו של רבי עקיבא. כאשר מתבוננים בהסברים שלו ל'מה הפרש בין קבלה לזריקה' מתברר שגם הוא מסכים שקבלה שונה מזריקה, והדרשה שקבלה כזריקה היא הכללה מופרזת. למעשה יש הבדל בין קבלה לזריקה, אבל לגבי השאלה מי זורק, יש מחלוקת תנאית ואולי רבי טרפון חזר בו.
הגשה – בתורה נזכרת הגשה רק במנחה (ויקרא ב ח), מכאן הסיקו חכמים שקרבן בשר אינו דורש הגשה (תוס', תמורה פ"א הכ"א, עמ' 552). לפיכך, בכל מקום שחז"ל מדברים על הגשה הכוונה למנחות, אם כי בחלק מהמקרים הדבר לא נאמר במפורש (משנה, מגילה פ"ב מ"ה, להלן פי"ד מ"א ועוד).
לאחר השחיטה הקרבן מנותח, חלק ממנו מוקטר על המזבח וחלקו נאכל. קרבן עולה נשרף, כמובן, כליל על המזבח. המינוח "מוקטר" הוא מקראי.
<b>איחוד הפולחן</b>
כידוע עד ירושלים לא היה מקדש מרכזי, אם כי בחלק מהתקופות היה משכן מרכזי. לפי המתואר בתנ"ך עד ימי יאשיהו פעלו במות, ואמנם עריכת ספר מלכים מסתייגת מכך ומציינת "רק הבמות לא סרו" (מלכים ב יב ד; יד ד; טו ד; טו לה), וזאת אצל המלכים שלא סרו מדרך ה'. רק בימי יאשיהו הונהג הצו המופיע בספר דברים של איחוד הפולחן. עוונו הגדול של ירבעם, הקמת שני מקדשים בדן ובבית אל, לא היה אפוא כשלעצמו חמור כל כך, אלא שהייתה בכך מתקפה על ירושלים והתנתקות ממנה, וההתנגדות כבר מושפעת מאשר יקרה בכל הקשור למעמדה של ירושלים מאוחר יותר. לאחר חורבן הבית הראשון היה מקדש זמני ביב שבמצרים, אך מתברר שתופעה דומה התחוללה גם בימי בית שני. אמנם הספרות היהודית (גם זו שמחוץ לבית המדרש), כמו חז"ל, מדגישה את אחדות הפולחן (להלן פי"ד), וכן: "אך הוא<sup class="footnote-marker">6</sup><i class="footnote">האל – ה'.</i> דאג לכך שלא יוקמו מקדשים רבים, לא במקומות רבים ולא באותו מקום, כי גזר שמאחר שהאל הוא אחד יהיה גם מקדש אחד בלבד. כמו כן אין הוא מתיר לחפצים בכך להקריב בבתיהם, אלא הוא מצווה עליהם לקום מקצוות הארץ ולבוא אל המקום הזה"<sup class="footnote-marker">7</sup><i class="footnote">פילון, על החוקים א, 68-67. </i>. כך מתאר פילון את המקדש בירושלים, וממשיך בתיאור העלייה לרגל. פילון נדרש לעניין המקדש בקטעים אחרים בחיבורו, ובין השאר מספר על עלייתו האישית לרגל לירושלים<sup class="footnote-marker">8</sup><i class="footnote">פילון, המשלחת לגאיוס, 191, 196, 296 ואילך, ועוד.</i>. חוקרים ביקורתיים קיבלו בפשטות את התיאור והניחו שאכן בימי הבית השני ניצחה התפיסה המונותאיסטית והיה רק מקדש אחד, הוא מקדש ירושלים.
מקדש ירושלים אכן היה מפואר וכל התשבחות שזכה להן בזמנו, ושהוא זוכה להן גם היום, מוצדקות, אבל ברור שדבריו של פילון מוגזמים. בעת שהוא כתב על האל האחד ומקדשו האחד פעל במצרים מקדש אחר, הוא מקדש חוניו. במקביל היו בראשית התקופה מקדשים נוספים.
בימי בית שני פעלו כנראה מקדשים נוספים לאלוקי ישראל. הידוע ביותר הוא המקדש בהר גריזים ששימש עילה לפילוג בין היהודים לשומרונים, אך כלל לא ברור שכבר בראשיתו הוא נתפס כמעשה כפירה ופילוג. ייתכן שבראשיתו הוא היה פשוט מקדש מקביל שפנה לכלל הציבור היהודי. מקדש נוסף היה כאמור מקדש חוניו במצרים. אנו נעסוק בו בפירושנו למנחות פי"ג מ"י, ונראה שתנאים לא התייחסו אליו בעוינות אלא "סבלו" את קיומו, אם כי לא ממש תמכו בו.
<b>עבר הירדן</b>
המשנה בחולין קובעת ש"השוחט לשם עולה... שחיטתו פסולה ורבי שמעון מכשיר" (פ"ב מ"י). המדובר במי ששחט בחוץ לשם עולה. ברור שאין זה קרבן כשר, שכן נשחט בחוץ. השאלה היא האם מותר לאכלו בחולין. על כך מוסיפה התוספתא: "רבי שמעון אומר השוחט לשם עולה הרי זו אינה עולה. אמר רבי שמעון מה אם אמר הרי עלי עולה שאקריבנה בעבר הירדן, שמא עולה הוא? לפכך השוחט לשום עולה הרי זו אינה עולה" (חולין פ"ב הכ"ו, עמ' 503). רבי שמעון הוא הסובר שהאומר "הרי עלי עולה... שאקריבנה בבית חוניו" (משנה, מנחות פי"ג מ"י) אין עליו להקריבה אלא במקדש ירושלים, אבל גם לשיטתו יש למקדש חוניו עדיפות על עבר הירדן, שכן השוחט לשם עבר הירדן שחיטתו פסולה, והשוחט לשם מקדש חוניו רשאי להעלותו לירושלים והשחיטה עצמה כשרה.
הדוגמה של עבר הירדן איננה מקרית. באזור עראק אל אמיר שבעבר הירדן התגלה מבנה קטן יחסית, באיכות גבוהה ביותר, ובאחת המערות שבסביבה שהותקנו למגורים ולהתבצרות חרות השם "טוביה". אין ספק שכאן התגורר יוסף משבט טוביה, ובנו הורקנוס שהיה המושל מטעם המלך המצרי בארץ ישראל ובסוריה של אותו זמן. בית טוביה או ארץ טוביה מלווה את ארץ ישראל במשך קרוב לאלפיים שנה. "ארץ טוב" או "ארץ הטוביים" מצויה בגזרה המרכזית של המורדות התלולים המערביים של רמת עבר הירדן. תולדותיו של בית טוביה נבדקו היטב במחקר, ואסכמם בקצרה. לראשונה נזכר האזור במכתבי תל אל עמרנא. יפתח הגלעדי מצא מקלט באזור, והוא מצטייר כשטח הפקר פרוע שתושביו נודדים למחצה (שופטים יא ו). בני ארץ טוב תמכו בבני עמון במלחמתם בדוד, ונראה שבתקופה זו לא נחשבו בין שבטי ישראל. בימי אחז ניסו מלך סוריה ומלך ישראל לכבוש את ירושלים ולהמליך בתוכה את "בן טבאל". נראה שהלה היה שליט עצמאי, קרוב ליהודים, מועמד שאיננו מבית המלוכה בירושלים, אך די קרוב למשפחת המלוכה כך שיוכל לשמש כמלך לגיטימי לירושלים הכבושה. האזור לא נפגע כנראה בזמן גלות שבטי עבר הירדן. מאוחר יותר, בראשית ימי בית שני, נזכרת חמולת בני טוביה כאחת הקבוצות שעלו מהגולה אבל ייחוסם מפוקפק (עזרא ב ס; נחמיה ז סב), אבל המסורות העיקריות הן על שבט עצמאי השייך לעמון. טוביה הוא ה"עבד העמֹני" שהשתתף בקואליציה נגד שבי הגולה ונגד הקמת החומה בירושלים (נחמיה ב י; ג לה; ו יב-יד). הרושם הוא שלטוביה זה היו קשרים מיוחדים עם האופוזיציה לנחמיה בתוך יהודה (נחמיה ו יז; ו יט). מהפסוקים נראה שהוא היה מושל ארץ עמון, או מנהיג שבט בארץ עמון. כמנהיגי פחוות אחרות ניסה להפריע לבניית החומה בירושלים, אך לבסוף התחבר למנצחים<sup class="footnote-marker">9</sup><i class="footnote">מזר, טוביה; כשר, ארץ כנען, עמ' 74-72.</i>.
באמצע המאה השלישית שוב אנו שומעים על בני טוביה. הפעם הם משפחה יהודית עשירה שאביה יוסף הצליח להפוך לגובה המכס הראשי של בית תלמי בכל סוריה וארץ ישראל (קד', יב 236-160). הוא התחתן במשפחת כוהנים והיה מנכבדי ירושלים, אך עדיין בסיס כוחו היה בארץ טוביה. את תפקידו ירש בנו, הורקנוס, שהכביד גם הוא את עולו על יושבי האזור. חנו סר כאשר הצליחו הסורים להשתלט שנית על ארץ ישראל, או לאחר קרב רפיח, או שכל האירוע התחולל מאוחר יותר כאשר חזרה הארץ לזמן קצר לידי התלמיים. עם בואו של אנטיוכוס פרש לארצו ובנה לו שם ארמון ומערות מסתור. המלך הסלבקי רדף את בית טוביה והרס את מעוזם (קד', יב 236-235).
במרוצת הזמן הסתפח השבט לחוגים היהודיים, ומנהיגים ממנו השתתפו במאורעות בימי החשמונאים בעיקר כחלק ממחנה המתייוונים (קד', יב 239).
מהותו של המבנה המרכזי בעראק אל אמיר נדונה רבות במחקר. המבנה המפואר ניצב בעמק, מוקף ברכת מים ופונה לירושלים. טיבו עורר ויכוח ער במחקר, והוצעו שלוש הצעות למהותו: מקדש, בית אחוזה ומאוזולאון<sup class="footnote-marker">10</sup><i class="footnote">לסיכום המחקר ראו שטרן, אנציקלופדיה, עמ' 1257-1254.</i>. לדעתי המבנה בוודאי איננו בית אחוזה. בית אחוזה צריך להכיל יותר חדרים, אין בית אחוזה מפואר ללא בית מרחץ, ובעיקר חייבת להיות התאמה בין הפאר במבנה לבין גודלו, והמבנה קטן מכדי לשמש כבית אחוזה. אינני יכול להתווכח עם הטיעון שהמבנה הוא מאוזולאון. אין הוא דומה למבנים כאלה במזרח ההלניסטי הקדום, אם כי יש פרטים הדומים למבנים מפוארים אחרים, שחלקם הם מאוזולאון. לדעתי הפירוש הטוב ביותר הוא שלפנינו מקדש, שכן תכניתו דומה לזו של מקדשים אחרים. אם כן, לפנינו מקדש יהודי נוסף בעבר הירדן שהייתה מחוז עצמאי ובו יישוב יהודי איתן.
<b>אדום</b>
כידוע התגלו מאות אוסטרקונים מאדום של אמצע המאה הרביעית. אוסטרקונים אלו נכתבו כנראה במקדה, בירת חבל אדום (או אחת מהעיירות המרכזיות שבמחוז), היא חורבת אל כום של היום, בגבול שבין שפלת יהודה והר חברון. באחד האוסטרקונים האדומיים מתוארת נחלה של פלוני והיא מצויה בין בית נבו לבין "בית יהו"<sup class="footnote-marker">11</sup><i class="footnote">פורטן וירדני, אוסטרקונים, עמ' 87.</i>. כלומר בעיר היה מקדש לאלילים שונים, וכן מקדש לה'.
בתקופה ההלניסטית לא היה המונח "ארץ ישראל" קיים כלל; במרחב שלימים יהיה ארץ ישראל היו כמה מחוזות (היפרכיות). מחוז יהודה היה יהודי, ביתר המחוזות היה יישוב יהודי דליל ומפוזר. אם כן, במחוזות שהיה בהם יישוב יהודי היה למעשה מקדש אחד בכל אזור. בגליל לא היה יישוב יהודי, ונכון לידוע לנו עכשיו לא היה בו גם מקדש יהודי.
בפירושנו להלן פי"ג מ"ג פירשנו את הדיון במשנה במי שזבח מחוץ לירושלים קרבן לה', ודיון זה לא היה כנראה תאורטי בלבד. כן דנה המשנה: "אמר רבי אליעזר שמעתי כשהיו בונים בהיכל עושים קלעים להיכל, וקלעים לעזרות. אלא שבהיכל בונים מבחוץ, ובעזרה בונים מבפנים. אמר רבי יהושע שמעתי שמקריבין אף על פי שאין בית, ואוכלים קדשי קדשים אף על פי שאין קלעים, קדשים קלים ומעשר שני אף על פי שאין חומה, שקדושה ראשונה קדשה לשעתה וקדשה לעתיד לבא" (עדיות פ"ח מ"ו). רבי אליעזר מדבר על השיפוץ שנעשה במקדש בימי הורדוס או בימי אגריפס השני, אבל רבי יהושע רומז לקיום עבודת קרבנות, לפחות באופן חלקי, מחוץ למקדש, או לחילופין על קיום עבודות בשטח המקדש ההרוס, אולי בימי מרד בר כוכבא.
על רקע זה מן הראוי לבדוק מחדש האם המקדש שהתקיים בימי החשמונאים בבאר שבע (שהייתה מצודה חשמונאית), או בלכיש, הוא בהכרח מקדש אלילי, ואולי הוא מקדש נוסף לאלוקי ישראל.
בכל אלו המשנה אינה עוסקת, עניינה רק בעיצוב הזיכרון ההיסטורי, כך שיתאים להלכה ולדברי הכתובים המקראיים. בפרק יד במשנתנו מתנהל דיון תאורטי על התקופה שבה היה היתר במות, ועיקרה בא להדגיש שכיום אין היתר לפולחן מחוץ לירושלים. זה אפוא הסיכום ההלכתי על הרצוי, אבל הישג זה של מקדש אחד הושג רק במאמץ רב.
<b>הדם והכפרה</b>
מביאים את הקרבן לשם כפרה. בספרות המקדשית (ספרות חכמים העוסקת בהלכות המקדש( הבאת הקורבן היא דרך הכפרה היחידה. במסכת יומא (פ"ח) דרכי כפרה אחרות חילופיות ואין אזכור לקורבן. להיפך כל הפרק משקף תודעה של פעילות חוץ מקדשית. כנגד זה בפרק הראשון של שבועות דיון אחר בדרכי כפרה, ושם הדיון מתמקד בקורבנות.
ברור שעורכי המשנה (מסכת יומא), היו מודעים להלכות קורבנות. והפרק במסכת יומא בא להדגיש שאין צורך במקדש. אולי זה פולמוס סמוי נגד קורבנות, ואולי נחמה ששערי שמים לא נסגרו למרות היעדר מקדש. ברוח דבריו של ריב"ז "מעשה ברבן יוחנן בן זכאי שהיה מהלך בדרך ורץ אחריו ר' יהושע (ואמר) [אמר] לו, 'אוי לנו שאבד בית חיינו, מקום שהיה מכפר [על] עונותינו'. אמר לו אל תירא יש לנו כפרה אחרת תחתיה. אמר לו מה הוא? [אמר לו] 'כי חסד חפצתי ולא זבח' (הושע ו' ו'- אבות דרבי נתן נוסח ב, פ"ב, עמ' 22; נוסח א פ"ד, עמ' 21)<sup class="footnote-marker">12</sup><i class="footnote">ובמקבילה המאוחרת בפרקי דרבי אליעזר פי"א (מהדורת חורב), "אמרר הברוך הוא  חביבה גמילות חסדים, מזבחים ועולות שישראל עתידין להקריב לפניו על גבי המזבח, שנאמר כי חסד חפצתי ולא זבח" במקבילה המאוחרת גמילות חסידים אננה תחליף ('תחתיה') אלא עדיפה. ראו עוד ילקוט שמעוני להושע תרכב, ומדרשים נוספים הנאחזים כמובן בדברי הנביאים בעניין. </i>. וכן: "רמז הקדוש ברוך הוא למשה שבעונות ישראל יחרב בית המקדש. ומנא לן? כתיב הכא 'זה הדבר', וכתיב התם 'על זה היה דוה לבנו' (איכה ה יז). ואמר הקדוש ברוך הוא לישראל, כל זמן שבית המקדש קיים, ישראל מקריבים את הקרבנות מתכפר עוונותיהם. וכאשר יחרב, אין להם קרבן אחר כי אם התורה" (מדרש אגדה בובר, ויקרא, אחרי מות יז). וכן במדרש מאוחר אחר. "לשעבר היו הקרבנות מכפרים אבל עכשיו תשובה מכפרת וכ' שובו בנים שובבים וג' כיון שאתם שבים מיד אתם נגאלים, שנ' ובא לציון גואל" (פתרון תורה לויקרא, עמ' 61).
מן הראוי להעיר כאן הערה צדדית אך מהותית. בבית המדרש המסורתי קראו את כל המעשים והמסורות הללו 'קריאה פוזיטיבית' ומצרפת כל המקורות משקפים יחדיו את המחשבה ההרמונית והשיטתית של חז"ל זה וזה מכפר וכשאין מקדש יש כפרה אחרת, ומן הסתם גם כשהיה מקדש נדרשו כל דרכי הכפרה המאוחרות (גמילות חסדים, תורה, תשובה, וידוי). המחקר המודרני לימד שלעתים מותר לקרוא את המקורות קריאה מפלגת. מי שהדגיש לימוד תורה, לא בחר להדגיש גמילות חסדים. וההבדל בין המדרשים מעיד על הבדלי דגשים בין שתי המצוות הללו. כאשר ריב"ז מדגיש את גמילות החסדים ולא את המקדש, הוא רואה בגמילות חסדים לא תחליף בהיעדר מקדש, אלא כתחליף לעצם המקדש, ואולי גם פולמוס נגד המקדש. וגם זו אחת מדרכי המחקר לקרוא את האמירות הקדומות כאמירות מחתרתיות. במקרה זה את משנת יומא ניתן לקרוא בקריאה הרמונית או כקריאה מחתרתית. וכן המדרש שאבות דרבי נתן. את שני המדרשים המאוחרים שהבאנו יש לקרוא, לדעתנו, רק בדרך קריאה משלימה והרמונית.
נושא הכפרה הוא כמובן מרכזי בזמן המקדש ולאחריו. והוא גם חלק מהפולמוס היהודי נוצרי שכן הדת הנוצרית הסתייגה מכפרה בדם, בניגוד למחשבת חז"ל שביטאה נאמנות לתורה ולדרכי הכפרה במקדש, רק לעתים רחוקות, וברמז עדין, מוצעת דרך חילופית למקדש המדגישה את התפילה במקדש ולא את הבאת הקרבנות (אבות דרבי נתן שצוטט לעיל). מן הראוי להעיר שגם המקדש היה בית תפילה ולא רק מקום הבאת קורבנות. כפי שמודגש בתפילה המיוחדת המיוחסת לשלמה בעת חנוכת הבית (מלכים א ח כח-נד; דברי הימים ב פ"ו, וכפי שהובנה ופורשה במסכת שמחות פ"ו הי"ב, עמ' 135-136).
אנו לא נדון במסגרת זו בכפרה ובדרכי כפרה ונתמקד בהיבט הקרבני של הנושא<sup class="footnote-marker">13</sup><i class="footnote">לתשובה בכלל ראו אורבך, חז'ל, עמ' 408-415; להיבט המקדשי המשולב בדיון תיאורטי, ראו נועם כפרה ודם. </i>. הכפרה היא תכלית הבאת הקורבן והיא תכלית העונש, העונש אינו נקמה אלא דרך כפרה. המסורת איננה מסבירה במפורש כיצד מתכפר החטא על ידי הקורבן<sup class="footnote-marker">14</sup><i class="footnote">בשאלה זו עוסק זהר כפרה ונפש, עמ' 50-77.. לדעתנו אין בידינו די מקורות להבנת הפשר הרעיוני של ההלכות בתחום זה וראו פירושנו לחולין פ"ב מ"ד. .</i>.
בפרשת עגלה ערופה כתוב בתורה: (ז) וְעָנוּ וְאָמְרוּ יָדֵינוּ לֹא שפכה שָׁפְכוּ אֶת הַדָּם הַזֶּה וְעֵינֵינוּ לֹא רָאוּ:
(ח) כַּפֵּר לְעַמְּךָ יִשְׂרָאֵל אֲשֶׁר פָּדִיתָ ה' וְאַל תִּתֵּן דָּם נָקִי בְּקֶרֶב עַמְּךָ יִשְׂרָאֵל וְנִכַּפֵּר לָהֶם הַדָּם" (דברים כא ז) אבל לא נאמר שהדם מכפר על הדם שנשפך.
פסוקים מפורשים יותר הם בפרקים אחרים ושם עולה שעיקר הכפרה טמונה בדם דווקא<sup class="footnote-marker">15</sup><i class="footnote">זהר כפרה ודם, זהר, דם הנפש. עבודות אלו משמשות בסיס מרכזי לדיון להלן.</i>. כגון "וְכִפֶּר אַהֲרֹן עַל קַרְנֹתָיו אַחַת בַּשָּׁנָה מִדַּם חַטַּאת הַכִּפֻּרִים אַחַת בַּשָּׁנָה יְכַפֵּר עָלָיו לְדֹרֹתֵיכֶם קֹדֶשׁ קָדָשִׁים הוּא לַה'" (שמות ל י). וכן "וְכָל חַטָּאת אֲשֶׁר יוּבָא מִדָּמָהּ אֶל אֹהֶל מוֹעֵד לְכַפֵּר בַּקֹּדֶשׁ לֹא תֵאָכֵל בָּאֵשׁ תִּשָּׂרֵף" ויקרא ו כג). אם כן הבאת הדם 'פנימה' מגדירה את הקרבן כקדוש. וכך גם מתוארת הפרקטיקה בפועל "וַיִּשְׁחָטוּם הַכֹּהֲנִים וַיְחַטְּאוּ אֶת דָּמָם הַמִּזְבֵּחָה לְּכַפֵּר עַל כָּל יִשְׂרָאֵל כִּי לְכָל יִשְׂרָאֵל אָמַר הַמֶּלֶךְ הָעוֹלָה וְהַחַטָּאת" (דברי הימים ב כט כד).
עם זאת גם מרכיבים אחרים בטקס הארוך מופיעים כמסוגלים לכפרה' כגון "וְסָמַךְ יָדוֹ עַל רֹאשׁ הָעֹלָה וְנִרְצָה לוֹ לְכַפֵּר עָלָיו" (ויקרא א ד). אם כן הכפרה קשורה לסמיכה במיוחד. לעתים כל הבאת הקרבן מכרפת ללא הדגשת חלק אחד ומיוחד  (ויקרא ה ו; ט ד; יד ט ועוד הרבה). לדעתנו אם מתבוננים אנו במקרא לבד, חלקו של הדם איננו מובלט. אבל בספרות חז"ל מזוהה הדם עם הנפש<sup class="footnote-marker">16</sup><i class="footnote">בכך חולקים אנו מעט על זהר, כפרה (וכן זהר, דם הנפש).</i>. חז"ל הבחינו במספר חלקים בדם בהמה וכמוהם גם בדם אדם<sup class="footnote-marker">17</sup><i class="footnote">באדם המונחים אחרים (מעודנים יותר) דם תבוסה (אהלות פ"ב מ"ב) ודם חיים ודם מיתה המקביל לדם הנפש (תוס', אהלות פ"ד מי"ב, עמ' 601, דם שותת (אהלות פ"ג מ"ה, דם מנטף (שם שם).</i>, אך באבחנות בין סוגי דם באדם משמעותיות רק בנושאים אחרים חוץ מקדשיים.
וכן שנינו במשנת כריתות פ"ה מ"א
1. דם שחיטה בבהמה בחיה ובעופות בין טמאים ובין טהורים. 2. דם נחירה, 3. ודם עיקור 4. ודם הקזה שהנפש יוצאה בו, חייבים עליו<sup class="footnote-marker">18</sup><i class='footnote"'>לפירוש המשנה ראו פירושנו לכריתות. </i>. 5. דם הטחול דם הלב דם ביצים דם דגים דם חגבים 6. דם התמצית אין חייבין עליהן רבי יהודה מחייב בדם התמצית" דם שחיטה דם נחירה<sup class="footnote-marker">19</sup><i class="footnote">שני אלו מושגים פחות או יותר דומים. שחיטה היא שחיטה הלכתית, ונחירה שחיטה בדרך שאיננה לפי ההלכה. </i> הם הפרץ הראשון של דם היוצא בשחיטה. כל הנזכרים הם דם שהנפש יוצאת בו. והוא המכונה בקצרה דם הנפש. בתוספתא שנביא להלן במסגרת פירושנו למשנה פ"ג מ"א-מ"ב. שנוי במפורש "איזה הוא דם הנפש כל זמן שמקלח ודם התמצית כל שאינו מקלח" (תוס', פ"ח הי"ז, עמ' 492)<sup class="footnote-marker">20</sup><i class="footnote">נעם זהר (לעיל) בדק האם ניתן להבין מהצירוף "דם הנפש" שהנפש טמונה במקום כלשהו בדם. לאחר בירור לא מצא ראייה לתפישה פשטנית זו. </i>.  אם כן דם הנפש הוא זרם הדם שקשורה למות הבהמה. חכמים מניחים שהבהמה מתה מחוסר דם ולא כתוצאה מפגיעת השחיטה עצמה. זאת למרות שהבהמה חיתה זמן מה אחרי השחיטה, אך די מהר תמות. דם תמצית הוא סוף הדם המטפטף מהבהמה, ודם עיקור (סירוס הבהמה, או דם הקזה הם שטפי דם מקומיים שאינם גורמים למוות<sup class="footnote-marker">21</sup><i class="footnote">לדיון מדויק יותר במונח דם נפש, דם תמצית ראו בפירושנו להלן פ"ג מ"א. </i>.
בספרות חז"ל מודגש שהדם מכפר והאין זה כל הדם אלא דם תמצית בלבד. ורבי יהודה סבור שגם דם התמצית נחשב לדם, מטמא ומכפר. במחלוקת נדון בפירושנו לכריתות פ"ה מ"א ולהלן משנה ז' בפרק ח.  במסגרת דיוננו נביא בין השאר את התוספתא: "נתערב בדם הבהמה, או בדם החיה, רואין אותו כאילו הן יין במים. אם בטלו מראיו פסול, ואם לאו כשר. ר' יהודה אומר משום רבן גמליאל אין דם מבטל דם. אין לך שמכפר אלא דם הנפש בלבד. שנאמר 'כי הדם הוא בנפש יכפר'.... (תוס', פ"ח הי"ז, עמ' 492). במקביל רבי אליעזר חולק וסובר שגם דם התמצית מכפר כפי שנשנה להלן "נתערב בדם פסולין ישפך לאמה בדם תמצית ישפך לאמה, רבי אליעזר מכשיר" (להלן פ"ח מ"ז). כפי שנפרש רבי אליעזר איננו סבור רק שדם תערובת שהוזה על המזבח איננו פוסל את בקורבן. אלא להיפך חושב שהוא מלכתחילה מכפר ובסוף מעמד שחיטת קורבן פסח אוספים את הדם שעל הרצפה שיש בו תערובת של דם נפש ודמים אחרים מערבים אותם ומזים על המקדש.
מרכזיותו של הוצאת דם הנפש, מאפילה לעתים אף על השחיטה. מעמדה של שחיטה שלא לפי כל דרישות ההלכה שנויה במחלוקת. אולי בגלל חשיבותה הגוברת של השחיטה<sup class="footnote-marker">22</sup><i class="footnote">ראו חולין פ"ב מ"ד, זהר, כפרה ונפש, עמ' 25. בפירושנו לחולין הסתייגנו מדרך פרשנות זו. </i>.
כמעשהו בחול כך מעשהו בשבת. אלא שהיו כהנים מדיחין את העזרה שלא כרצון חכמים כיצד מדיחין את העזרה פוקקין אותה ומרגילין לה אמת המים עד שנעשית נקייה כחלב. ר' יהודה אומר כוס היה ממלא מדם התערובות, וזורקו זריקה אחת על גבי המזבח. שאם נתערב דמו של אחד מהן, נמצא זה מכשירו. אמרו לו והלא אין מתקבל בכלי? ודם שאין מתקבל בכלי פסול לגבי מזבח. דבר אחר שהוא דם התמצית, ודם התמצית פסול לגבי מזבח. אמר להם אם כן למה פוקקין את העזרה והיו מפקיעין הכהנים בדם עם רכובותיהן? אמרו לו שבח הוא לכהנים שיהו מפקיעין בדם עם רכובותיהן (תוס', פסחים פ"ד הי"ב). כפי שהסברנו<sup class="footnote-marker">23</sup><i class="footnote"> פירושנו לפסחים פ"ה מ"ח ולהלן פ"ח מ"ז. נעם (כפרה ודם) עוסק גם הוא בנושא ומסקנותיו דומות. ,</i> המחלוקת היא כאילו היסטורית, כיצד הייתה ההלכה במקדש לגבי דם תמצית. לדעתנו לפי זכרונם של חכמים אכן היה טקס של ריכוז סימלי של הדם, והעזרה הייתה מוצפת דם. רבי יהודה מסיק מכך שהיה טקס של זריקת דם סימלית על המזבח, וחכמים נותנים לעובדה של הצפת הדם פירוש אחר. חכמים דנים אפוא במה שהם זוכרים, ומעניקים לזכרון פרשנות לפי חידושי בית המדרש. כאמור אנו הצענו משמעות אחרת לטקס. על כל פנים הצפת העזרה בדם היא עובדה הנובעת במקורה מהתנאים של ריבוי השחיטה.  עם זאת אי אפשר להוכיח את סדר הדברים שהצענו<sup class="footnote-marker">24</sup><i class="footnote">ראו להלן הדיון בזכרון בית המקדש.</i>.
לא נמסר מהי סיבתו של המעמד של הזייה מכלל הדם המצוי במקדש. ולדעתנו זה טקס המבטא שבקורבנות הפרטיים ששחטו כל עולה רגל לעצמו, הם קורבן לאומי אחד. והם קורבן ציבור ולא קורבן יחיד<sup class="footnote-marker">25</sup><i class="footnote">הרעיון שקורבן פסח הוא קורבן ציבור מופיע בדברי הלל הזקן בתוספתא פסחים פ"ד ה"א וראו הנספח לפרק ו בפסחים. לרעיון בדבר אחדות ישראל ראו פירושנו להוריות פ"א מ"א. </i>. על כל פנים דם התמצית לפי רבי אליעזר כשר להזייה, ואפילו לכתחילה.
מכל מקום בספרות חכמים ברור שהזיית הדם היא מעשה הקרבן המרכזי והיא המכפרת, ובעיקר דם הנפש (תלוי במחלוקת חכמים בנושא האם גם דם אחר מכפר). כך עולה מסדרת מקורות (להלן פירושנו לפ"ג מ"א). וכן "... אחד ישראלים ואחד כהנים ואחד כהן משוח מה בין ישראלים לכהנים ולכהן משוח אלא שדם הפר מכפר על..." (שבועות פ"ז מ"א). וכן "'ונרצה לו לכפר' במכפר. אי זהו המכפר? זה הדם. שנאמר 'כי הדם הוא בנפש יכפר'. אין לי אלא דם הטהור, דם הטמא מנין?... " (ספרא, דיבורא דנדבה, פרק ד' ה"ט, ה ע"ד).. וכן כריתות פ"ב מ"א.  "'כפר בעדו ובעד ביתו', זה וידוי דברים. יכול כפרה בדמים? הריני דן נאמר כפרה בפר, ונאמר כפרה בשעיר. מה כפרה האמורה בשעיר וידוי דברים, חוץ מדמים. אף כפרה האמורה בפר, וידוי דברים חוץ מדמים" (ספרא אחרי מות פרשה ב ה"ב, פ ע"ג). הדרשן מסביר שהוידוי שאומר הכוהן הגדול מכפר. ומדגיש שזה מקרה מיוחד שבו הוידוי מרכזי בניגוד למקרה הכללי יותר שבו הדמים מרצים.
וכן בהמשך המדרש "השוה כולם בכפרה אחת. מלמד שהם מתכפרים בשעיר המשתלח דברי ר' יהודה. ר' שמעון אומר, כשם שדם השעיר הנעשה בפנים מכפר על ישראל, כך דם הפר מכפר על הכהנים. כשם שוידויו של שעיר המשתלח מכפר על ישראל, כך וידויו של פר מכפר על הכהנים" (ספרא אחרי מות פרק ח ה"ח, פג ע"א). הוידוי במקרה של הכהן הגדול תופש מעמד מרכזי כמו הזיית הדמים. להלן בפירושנו לפרק ח (מי"א ומי"ב) נעמוד על פרטי מתן הדם, ואגב כן על חשיבותו ועל הדקדוק בפרטיו. התנאים נחלקו האם סטיה מפרטי מתן הדם (בחוץ או בפנים [כלומר על המזבח החיצוני או על מזבח הזהב המצוי בפנים ההיכל]) פוסלת את הקורבן. וכן האם הקורבן נפסל כאשר טעה במתן הדם (אם נתן דם על קרן אחת, במקום על מספר קרנות)?המחלוקות מלמדות על מרכזיותו של מעמד הזיית הדם. עם זאת אינו סבורים שכל המחלוקות בפרטים השונים מבטאים גישה רעיונית אחידה<sup class="footnote-marker">26</sup><i class="footnote">כדעת זהר, כפרה ודם עמ' 21 ואילך.</i>.
מחלוקת אחרת בפרטים אלו היא להלן פ"ד מ"א השאלה היא האם זריקה שאיננה שלמה מכפרת, או שקרבן שלא כל מתנותיו ניתנו אינו מכפר (נפסל).<b> "</b><u>בית שמיי אומרים כל הניתנים על מזבח החיצון, שניתנן מתנה אחת – כיפר. והחטאת שתי מתנות  בית הלל אומרים אף חטאת שניתנה מתנה אחת כיפר. לפיכך אם נתן את הראשונה כתיקנה והשנייה חוץ לזמנה כיפר. נתן את הראשנה חוץ לזמנה, ואת השנייה חוץ למקומה, פיגול וחייבין עליו כרת.</u>
כפרה בדיעבד
למשנה מקבילות שונות בהם נדון אגב פירוש משנה זאת. כפי שנָראה שם במסכת תמיד מדובר על שתי הזאות (פ"ד מ"ב), והיא חולקת על משנתנו. לפנינו מחלוקת בסיסי ומרכזי.
זהר מנסה לאגד את כל המחלוקות לשיטה רעיונית מרכזית בדבר חשיבות הדם, ההיתר להביא קרבן חטאת כקורבן נדבה (ללא חטא מוגדר). קשה לנו לקבל תפישה כוללנית זאת. לא תמיד יש לחפש למחלוקות בפרטים שיטה רעיונית<sup class="footnote-marker">27</sup><i class="footnote">לדעת זהר, כפרה ודם הרעיון בדבר חשיבות דם בנפש משפיעה על קביעת הלכות אחרות ביחס לדם כגון חולין פ"ב מ"ו, פ"ו מ"ה; נדרים פ"ד מ"ג. לדעתו כל הליך השחיטה הוא סמלי ופחות חשוב מההזייה. ברם הליכי השחיטה המתוארים במסכת חולין, עוסקים גם בשחיטת חול ולא רק בשחיטת קודש. בבהמת חולין אין מרכיב של הזייה, אבל כמובן קיים המרכיב של דם הנפש, הוצאת הדם היא סיום השחיטה. </i>.
אם כן, למרות כל ההסתייגויות שהעלינו בסופו של דבר, הזיית הדם היא עיקר הקורבן כך יוצא מרוב ההתבטאויות אם כי ראינו שלעתים תופשת הסמיכה מקום מקביל, וכן הוידוי או כלל הבאת הקורבן. ביטוי אחר יש במדרש רעיוני גם במדרש. כגון "כך אמר הקדוש ברוך הוא לישראל. בדיני נפשות אני מתעסק, ומודיע אני היאך אני חס עליכם ברחמים. בדם פסח, ובדם מילה. ואני מכפר על נפשותיכם שהעברה שאני עובר קשה היא שנאמר ועברתי בארץ מצרים וכן ישראל אומר (תהלים ט) ויהי ה' משגב לדך משגב לעתות בצרה" (שמות רבה טו). בעל המדרש מודע לכך שהדם מכפר, ומיסב את העקרון מדם הקורבן לדמים אחרים. מעניין שדם הפסח קיים רק כשהמקדש פעיל, ואף על פי כן דם הפסח מכפר וחסר הדגש הטבעי על דם הקורבנות בלבד, דם שאין כמוהו בחיי היום יום<sup class="footnote-marker">28</sup><i class="footnote">למרות מרכזיותו של דם ההזייה מחלוקת תנאים האם הדם הוא בר מעילה (שהמשתמש בו מועל). ראו מעילה פ"ג מ"ג ויפרושנו לה. מחלוקת מובאת גם בירושלמי יומא פ"ה ה"ו, מג ע"א. לכאורה אם הדם כה קדוש, ודאי שאין למעול בו. ברם כפי שפירשנו במעילה הייתה כאן בעייה מעשית המים והדם המעורב בו נוקזו מהמקדש, לנחל קדרון ושם התערבבו במי השופכין של כל העיר, ואי אפשר היה שלא להשתמש בו לצרכי החקלאות לאורך ערוץ הנחל. לדעתנו צרכי המעשה גברו כאן על קדושת הדם והמים, והתלבטנו בכך בפירושנו למעילה. .  </i>.
הביטוי 'דם הנפש' מתפרש אצל חז"ל כדם הגורם ליציאת הנפש, אבל ייתכן שהא טעון גם משמעות מקבילה של זיהוי הדם עם הנפש<sup class="footnote-marker">29</sup><i class="footnote">זהר כפרה ודם, עמ' 21-35 </i>. כך יש להבין את הביטוי המקראי "כי נפש הבשר בדם הוא" (ויקרא יז יא). כך טוען זוהר. לדעתנו ספק אם ניתן לקבל זהוי זה כפשוטו המילולית ולטעון אותו במטען רעיוני, או מטה-פיזי. מכל מקום בפרשנות חז"ל הרעיון מעומעם יותר. ראשית חז"ל פירשו את המונח "דם הנפש" בצורה טכנית יותר, דם היוצא וגורם ליציאת הנפש. ה'נפש' איננה מהות שונה מהגוף אלא היא כינוי למיתה עצמה. והנפש הוא הדם<sup class="footnote-marker">30</sup><i class="footnote">פירושנו לנדרים פ"ד מ"ג</i>. יתר על כן במדרש התנאי לפסוק זה המטען הרעיוני של זיהוי הנפש בדם מתערער. "'אשר יאכל כל דם' מה תלמוד לומר? לפי שנאמר 'כי נפש הבשר בדם', שיכול אין לי חייבים אלא על דם הנפש במוקדשים? מנין על דם הנפש בחולין, ועל דם התמצית בחולין, ועל דם התמצית במוקדשים? תלמוד לומר 'אשר יאכל כל דם' דברי רבי יהודה. וחכמים אומרים על כולם אינן חייבים אלא על דם הנפש בלבד" ספרא אחרי מות פרשה ח ה"ג, פד ע"ג). אם כן לדעת רבי יהודה איסור אכילת דם איננו מקביל מצוות הזיית דם. לדעתו דם הנפש איננו מיוחד, ואיסור אכילה חל על כל דם. וחכמים חולקים וסבורים שאיסור אכילה כמו מצוות הזייה חל רק על 'דם הנפש'. עם זאת חסר כאן זיהוי הדם עם הנפש.
לדעת זהר<sup class="footnote-marker">31</sup><i class="footnote">זהר, דם הפנש, זהר כפרה ודם, עמ' 21-65. </i> בהלכה הקדומה נתפש הדם כנפש, וממילא נחשב לטמא<sup class="footnote-marker">32</sup><i class="footnote">זו דעת בית הלל בעדיות פ"ח מ"א, והיא נדחתה בספרות התנאית המאוחרת ראו פירושנו למשנה זו. זהר, כפרה ודם, עמ' 27, והערה 18 שם עמ' 33-34.</i>. בהלכה המאוחרת נדחקה תפישה זו ודעת בית הלל הפכה לבלתי מקובלת. לדעתנו אין להוכיח במקורות שהייתה התפתחות הלכתית בנושא, במקורות שתי גישות. אך להערכתנו אפילו אין כאן מחלוקת של ממש אלא הבדלי הדגשים. אמנם קיימות הרבה מחלוקות נוספות בדבר מידת ההקפדה הנדרשת בטיפול בדם (מה הייחס לשחיטה שלא לפי כל הכללים, מה היחס להזייה שלא לפי כל הכללים וכו'). אך המסכת הארוגה שמציע זוהר בדבר מחלוקת שיטתית והתפתחות הלכתית-רעיונית נראית בעיננו בלתי מוכחת.
גם אם היה תפישה של זהות מסוימת בין דם לנפש ממש, ואיננו בטוחים בכך, אן לה משמעות הלכתית, אם כי היא מסבירה את מרכזיות העיסוק בדם וכן קביעות הלכתיות כמו "אין דם מבטל דם" (להלן פ"ח מ"ו. עקרון הלכתי זה שנוי במחלוקת ואין לומר שחכמים הסבורים שדם מתבטל בדם אחר ברוב רגיל, או במראה, חולקים על מרכזיותו של הדם בתהליך ההקרבה<sup class="footnote-marker">33</sup><i class="footnote">זאת, בניגוד לזהר, שם. </i>. מכל מקום רבי יהודה הוא המתנגד במדרש לייחודו של דם נפש, והוא גם הטוען את הטענה ההפוכה, כביכול, שאין דם מתבטל על ידי דם אחר. כמובן ייתכן שלאותו תנא ייוחסו עמדות שונות (תרי תנאי אליבא דפלוני) אבל לפחות אין כאן ראיה לזיקה אפשרית בין שתי ההלכות.
<b>עונש וכפרה </b>
במבוא למסכת כריתות נעמוד על כך שבתורה, ובספרות חז"ל ארבע תגובות לחטא עונש כרת, עונש מיתה, עונש מלקות וקורבן. הקורבן איננו עונש, ולהלכה גם שלושת העונשים הקודמים אינם עונש אלא דרך לכפרה. עם זאת ראינו שם שהאבחנה בין עונש לכפרה שחוקה ולא תמיד מובלטת. תכליתו של טקס הקורבנות בלתי נהירה בימינו. לאחר מאות רבות של שנים בהם חדל הציבור הכללי (גם הלא יהודי באירופה ובמזרח התיכון) להקריב קורבנות, נדרשים חוקרים להבין את הרעיון שבקרבן. היו מקורות שהצגנו בפירושנו לכריתות שבהם הקורבן נתפד כעונש ממון, מעין כפר נפש. ניתן גם להבין שהקרבן הוא מעין תחליף לעונש גופני. מעין דם (קורבן) תחת דם אדם. או אולי אפילו תפישה שהבהמה המובאת איננה רכוש אלא היא חלק מעצמיותו של אדם. תפישה כזתא היא תפישה טבעית בעולם הקדום. הנחלה, עבדים ובהמות הם הם הבית וחלק ממרכיב המשפחה. המשפחה הרוצנ לכפר על עוון מביאה חלק ממנה. רק כפשע בין תפישה כזאת ולבין השאיפה להקריב את אחד מבני המשפחה, שיטת פולחן שנהגה אצל הפיניקים, והתורה הזהירה ממנה.
כל אלה ניחושים אנטלגנטיים. בעולם הקדום הבאת הקרבן נחשבה לתגובה מתאימה לכל צרה והבעת תודה
<b>מסכת זבחים – הלכה וזיכרון</b>
בספרות חז"ל מצויים זיכרונות מבית המקדש שהיה פעיל בשעתו. במבוא למסכת ביכורים עסקנו בשאלה בהרחבה, ונדון בכך בשנית במבוא למסכתות תמיד-מידות. עמדנו על כך שלפנינו שתי סוגות ספרותיות. האחת היא דיון הלכתי יבש, כאילו המקדש חי ופעיל, והשנייה היא סיפור היסטורי בסגנון ספרותי מיוחד (שונה מיתר פרקי ההלכה במשנה). מסכת ביכורים, יומא, תמיד-מידות ועוד פרקים וחלקי פרקים שייכים לסוגה השנייה, ואותה כינינו "משניות זיכרון". מסכתות זבחים-מנחות שייכות במובהק לסוגה הראשונה, ההלכתית. יש בהן דיון הלכתי רצוף, והקורא עשוי להתרשם שהבעיות ההלכתיות הן בעיות הלכה למעשה, כמו בדיני שבת או טומאה וטהרה. עצם העיסוק במקדש כאילו הוא קיים איננו חריג. כך מתואר המקדש ברבים מפרקי המשנה, וגם יוספוס מתאר את המקדש כאילו הוא עומד על מכונו. השאלה היא האם הדיונים ההלכתיים משקפים ויכוחים הלכתיים קדומים מזמן שהמקדש עבד, מסורות משפטיות על נוהלי המקדש, או שמא הם פרי עיבוד מאוחר של בית המדרש שהמשיך לפתח את הלכות המקדש כאילו העבודה נמשכת. במסגרת תאורטית זו נוצרו כללים משפטיים ונגזרו מסקנות מאותם כללים. כפי שהדגשנו בפירושנו לביכורים, בסוגה השנייה נשמר זיכרון חלקי, וכאן נתמקד בעולה ממסכת זבחים.
עוד בטרם דיון צריך להיות ברור שוודאי שהיו לחכמים זיכרונות מהמקדש. המקדש היה מבנה מרכזי נערץ על הכול, וודאי שקדמונינו סברו שגורלו של העולם תלוי בפרטי המצוות הנעשות בו. כך חשבו פרושים, כך חשבו בני כתות קומראן וכך חשבו הצדוקים. כל אחד קידש את ההלכה שלו. בספרות חז"ל יש כמובן סיפורים חיים על שמירת פרטי ההלכות במקדש. עם זאת, בהחלט ייתכן שההלכה הקדומה המשיכה להתפתח. דוגמה לשני צדדי המטבע תשמש המשנה להלן פ"ח מ"י. רבי אליעזר ורבי יהושע נחלקים כיצד לנהוג אם הכוהן טעה במתן דם. הבעיה היא האם נתינה נוספת תהיה בבחינת "בל תוסיף", או שמא אי נתינה תהיה בבחינת "בל תגרע". אפשר שהמחלוקת בין שני הצדדים קדומה, מימי בית שמאי ובית הלל, אבל גם אפשר שהדיון תאורטי וכל אחד מהחכמים שאל את עצמו כיצד לצמצם את הנזק מהטעות. צריך להודות שדעתנו נוטה לכך שאם הלכות נמסרות מפי חכמי דור אושא או חכמי דור יבנה אזי הן פרי פיתוח מאוחר. הדעת נוטה לכך, אבל למעשה אין לה כל הוכחה. הפירוש המסורתי שלפיו תנאים מאוחרים משמרים (תמיד, או כמעט תמיד) מסורת קדומה אפשרי, ואין לו פרכה אלא במקרים מיוחדים<sup class="footnote-marker">34</sup><i class="footnote">ראו עוד מנחות פ"ג מ"ד, שם חכמי דור אושא נחלקים ומביאים את דעות קודמיהם.</i>.
דוגמה נוספת לפיתוח כזה נמצאת בתוספתא: "אמר לו [רבי עקיבא לרבי טרפון] תורשיני לומר לפניך מה שלמדתני? אמר לו אמור. אמר לו קבלה לא עשה בה מחשבה כמעשה, זריקה עשה בה מחשבה כמעשה. המקבל בחוץ כשר והזורק בחוץ פסול. קיבלוהו פסלין אין חייבין עליו, זרקוהו פסולין חייבין עליו. אמר לו העבודה שלא היטיתה ימין ושמאל אני שמעתי ולא היה לי לפרש ואתה דורש ומסכים להלכה הא כל הפורש ממך כפורש מחייו" (פ"א ה"ח, עמ' 480). אם כן, יש מסורת קדומה והיא עמומה וכללית, והדיון התנאי הוא כיצד לפרש את המשפט הקדום העמום. למסקנה דומה הגענו בדיון בעניין דם הנפש (להלן פ"ג מ"א-מ"ב), וכן להלן פ"ט מ"ג, שם נציע שהמוני העם שהקפידו על קדושת המקדש הביאו עופות בעלי מום, ואביו של רבי חנינא מנע זאת. אין זאת אלא שהנוהג במקדש, בזמן שהיה פעיל, לא היה קבוע ומוצק. מאוחר יותר מוצג הנושא כמחלוקת תנאית מדור יבנה. כמו כן בפירושנו לפ"ט מ"ה, שם נציע שההלכה עצמה אינה שנויה במחלוקת (חוץ אולי מהמסורת בספרא) וייתכן שהיא מסורת מקורית מימי הבית, אבל נחלקו התנאים מה המועד המדויק שבו המזבח "תופס": העלאה, שחיטה או זריקת הדם. בכך כבר לא הייתה מסורת קבועה, וכל חכם הציעה מדעתו מועד שנראה לו מתאים.
עוד נצביע על המשנה בפי"א מ"ח, שם נגיע למסקנה שהלכות מירוק הן שילוב של מסורת ואי התמצאות של חכמים בנוהגים הקדומים שכבר נשכחו (וממילא נהגו כמעט רק בחוגי הכוהנים). אגב, כל הלכות מירוק ושטיפה אינן עולות בקנה אחד עם הלכות הטהרה שהיו מקובלות בסוף ימי בית שני, כגון הכלל שכל העברה במים שבתורה היא בטבילה, ושנדרשים מים שאינם שאובים, ובכמות מסוימת. דומה שהלכות מירוק ושטיפה משקפות שלב שקדם להלכות טבילה. ראשיתה של מערכת הלכות טבילה מוכרת מהממצא הארכאולוגי מימי שלטון בית חשמונאי. נעסוק בכך במפורט במבוא לסדר טהרות. בסיכום שלנו לפרק יא נציע שהלכות מירוק ושטיפה של כלי הקרבנות הן מערכת שעיקרה קדום יותר ומבוסס ישירות על התורה, ואין בהן ביטוי לחידושי התורה שבעל פה (של כל הכתות המוכרות לנו).
לעתים אין בהלכות המקדש דיון בפרטי פרטים, זאת בניגוד לדרכם ההלכתית הקבועה של חז"ל, כגון גודל הנקב המבטל את הכלי (פי"א מ"ה), וכן דיני תערובת של קרבנות (פ"ח). לעומת זאת, דיני "נותן טעם" שבמשנת זבחים הם כמסורת ההלכתית (פי"א מ"ח).
בשאלה זו של פיתוח הלכתי מאוחר של נוהגי המקדש דנו גם במסכת סוטה, וגם שם עמדנו על הלכות שהן בוודאי פרי פיתוח מאוחר. אחד הכללים שקבענו שם היה שהלכה ידועה ופומבית שתנאים נחלקים בה מן הסתם איננה מסורת, שהרי אילו הייתה כאן מסורת מן הסתם נהג המקדש לפי אחת הדעות, וממילא לא הייתה צריכה להיות מחלוקת. ל"כלל" זה עשויים להיות יוצאים מהכלל במקום שאפשר שלמקדש לא היה נוהג אחיד<sup class="footnote-marker">35</sup><i class="footnote">כגון פ"ט מ"ג שהבאנו לעיל (הקרבת בעלי מום). דוגמה נוספת (פ"א מ"א-מ"ד) תובא להלן.</i>, או במעשים הנעשים מאחורי הקלעים, אך לא במרכיבים הפומביים והטקסיים במקדש.
כמה מהמחלוקות במסכת זבחים הן כאלה שאי אפשר שהן משקפות מסורת אחידה. כך, למשל, המחלוקת העקרונית האם השחיטה היא מצפון למזבח או בצפון המזבח (ראו פירושנו להלן פ"ו מ"א). לא ייתכן שהיו בזה במקדש נוהגים שונים, שכן לכל אחד מההסדרים היה צריך להתקין טבעות במקום שונה. זאת ועוד, אם השחיטה הייתה על הקרקע מצפון למזבח הרי שרוב המזבח הוקדש לבעירה, ולפי הדעה השנייה רוב המזבח היה פנוי כמקום שחיטה. הוא הדין במסורות השונות על צורת שולחן לחם הפנים (ראו פירושנו למנחות פי"א מ"ז), או המחלוקת האם בגד שהופשט וניתז עליו דם מחייב שטיפה (להלן פי"א מ"ג). כמו כן המחלוקת על סדרי הזיית הדם (תוס', פ"ו ה"י), וכן המחלוקת האם ניתן לנדב למקדש רק שמן (פ"י מ"ח), וכן המשנה בפ"ג מ"א החוזרת לדון בשאלת עבודות פסולות, ומצינו שתי עמדות חלוקות בשאלה האם ניתן לבצע עבודה פסולה מחדש בצורה נכונה ולהכשיר בכך את הקרבן. במשנה אחרת שלהלן (פ"ט מ"א-מ"ג) נפגוש עמדות אחרות שלפיהן עבודה שנעשתה על המזבח קידשה גם אם נעשתה בדרך פסול. שם הטיעון הוא הפוך, המזבח מקדש בכל מצב, ואילו במשנת פרק ג (מ"א) ההעלאה למזבח היא הרגע המכריע, ואם העבודה נעשתה בדרך לא ראויה ההבאה למזבח היא רגע הפסילה. בפ"ד מ"א יש מחלוקת נוספת על הגדרת פיגול, בפ"ד מ"א-מ"ב מחלוקת על מספר הזריקות בפנים ובחוץ, וראו עוד פירושנו לפ"ה מ"ד (כמות זריקות הדם), פ"ח מ"ג-מ"ד, פ"ח מ"ז (טעה בזריקה), מנחות פ"ז מ"ג, פ"ט מ"ב (גישה מהפכנית של רבי יהודה), פ"ט מ"א (דרישה מהפכנית של רבי שמעון), פי"א מ"א-מ"ב (שלל הדעות מתי חל דין מריקה ושטיפה), פ"ד מ"ג מול מנחות סוף פרק ב (מ"ה), פי"א מ"ב; פי"ב מ"א (מחלוקת על מום בעוף ועל פדיון עופות), ועוד ועוד.
בפירושנו להלן פ"ד מ"ג נראה כי המחלוקות והעמדות הקיצוניות מלמדות שטרם הותוותה דרך משותפת לחכמים בבתי המדרש השונים. חיים במסגרת ההלכתית והמפגש בין ההלכה למציאות הם שיוצרים כנראה את תורת החיים. בתורת החיים ניכר תהליך היסטורי של צמצום המחלוקות, קביעת שפה הלכתית משותפת<sup class="footnote-marker">36</sup><i class="footnote">לעתים השפה הבלתי אחידה נשארה גם בדורות מאוחרים (דור אושא), ראו למשל מנחות פ"ה מ"א.</i> (משמעות אחת וקבועה למושגים), מערכת הנמקות אחידה, ובעיקר צמצום המחלוקות למקרי ביניים. המשנה המדוברת משקפת מחלוקת קוטבית המלמדת שהיא מוצגת ומנוסחת כפי שהחלה, עוד לפני תהליך העיון בבית המדרש וברחוב הרֵאלי. במשנה שלאחריה (פ"ד מ"ד) נציע שאכן יש רגליים לחשד שדברי תנאים קדומים נערכו כדי לצמצם מחלוקות ולעמעמם אותן. דעתם של רבי שמעון ושל רבי יוסי שם מצביעה על כך שאפילו בנושא כה מהותי לא הייתה לחז"ל מסורת מוצקה. יתרה מזו, המסורות הקדומות נערכו כך שתיווצר חזית הלכתית כמעט מלוכדת, העמדות החולקות טושטשו והמחלוקת צומצמה לפרטים. כאמור, תהליך המפגש של ההלכה עם המציאות מוביל לצמצום המחלוקות ולהאחדת הנוהג ההלכתי (פסק הלכה). לפנינו, אפוא, ראשיתו של התהליך שבו העמדות הקיצוניות "נדחפות" למרכז והמחלוקת מצטמצמת. בנושאים הלכתיים "רגילים" התהליך התחולל וקשה לשחזר את שלביו, ואילו בזבחים התהליך היה חלקי יותר, וכאן אנו עדים לשלב הראשון שלו. עם זאת, יש להעיר שתהליך הצמצום של המחלוקות נובע לא רק מהמפגש עם המציאות אלא גם מעצם העיסוק בנושא (גם העיסוק הבית-מדרשי התאורטי). הלכות זבחים חריגות בנוף ההלכתי משום שהעיסוק בהן (גם העיסוק המדרשי) הצטמצם בעיקר לדור הראשון והשני שלאחר החורבן.
תורת הזבחים לא נבחנה במשקפי בית המדרש והמציאות באותו זמן. בימי המקדש טרם הושחזו כלי המשפט ההלכתי ובימי חכמים, לאחר החורבן, כבר לא הועמדו השאלות המופשטות והמשפטיות במבחן המציאות. כך, למשל, ודאי שהמונח "פיגול" קיים היה בימי המקדש, בעקבות התורה, ברם לא הייתה לו פרשנות הלכתית חד-משמעית, אלא משמעות כללית. חכמים באו להגדיר את המונח (כמו שהגדירו כל מונח אחר), והציעו הגדרות שונות והנמקות שונות בפרטים ובתפיסה הכוללת. אך טרם זכינו לשלב ההתכנסות וההכרעה למעשה בתנאי המציאות, שלב שבו זוככו הלכות שבת או הלכות ממונות.
שונה היא המחלוקת הראשונה במסכת (פ"א מ"א-מ"ד), מחלוקת על מצבו של מי שלא הקריב לשם המצווה, שמשתתפים בה חכמים שעוד ראו את המקדש. במקרה זה לא היה כנראה במקדש נוהג אחיד. הרי הידיעה שאדם הקריב שלא "לשמה" היא ידיעה פרטית; ירא שמים שגילה את טעותו נרעש, אבל ייתכן שהיו גם כאלה שהבעיה הטרידה אותם פחות והם נהגו במישור פרטי זה ככל העולה על רוחם. עיוננו במקורות השונים סביב משניות אלו הצביע במפורש על התפתחות הלכתית.
כך גם הדיון המרכזי בשאלה האם מחשבת פסול פוסלת (פ"ד מ"א; פ"ט מ"א-מ"ב). זו שאלה מרכזית במסכת, ואנו הצענו שכולה פרי ההתפתחות המשפטית. בהלכה הנוהגת במקדש היו הדברים פשוטים. הכוהנים לא ידעו מה טיב הבשר שהם אוכלים (מאיזה קרבן הוא בא), וודאי שלא עבדו במחשבה ותכנון לפסול את הקרבן. בכלל, הקשר בין הכוהן העובד לבין המקריב היה קצר ובעל אופי טכני. היה ברור שאם מביא הקרבן חטא ואכל פיגול או נותר הקרבן לא נרצה. הבעיות החלו רק כאשר חכמים באו לחפש ניסוח משפטי מדוקדק, והתברר שמה שפשוט בחיי היום-יום הוא בעייתי להגדרה משפטית. במקרה זה לפנינו פיתוח הלכתי משפטי תאורטי. הוא מאפיין את חשיבת בית המדרש ואינו משקף את חיי המקדש<sup class="footnote-marker">37</sup><i class="footnote">ראו עוד פוגלמן, מחשבה ומעשה.</i>.
בסך הכול, במסכת זבחים יש פחות מחלוקות מהמקובל ברוב מסכתות המשנה. הטיעון מבוסס על תחושה, וקשה לכמתה. טיעון זה מחזק את ההערכה שרוב ההלכות במסכת (ורוב סדר קודשים) הן קדומות, מזמן פעילותו של המקדש. אבל בכמה מהמחלוקות ודאי שלא הייתה מסורת קדומה, או שברור שהמחלוקת היא פרי התפתחות משפטית מאוחרת, ועיונם של תנאים בסדרי המקדש. דוגמה לכך היא המחלוקת בפי"ב מ"ד שחכמים חולקים בה על המסורת של רבי חנינא סגן הכהנים, וברור שלפנינו פרי עיון ותיקון המסורת הקדומה. דוגמה אחרת היא הדיון בוולד שלמים (תמורה פ"ג מ"א; עדיות פ"ז מ"ו). רבי פפיס מתאר כאן מעשה, ואין סיבה לפקפק בו (המעשה יצוטט להלן); מתברר שרבי אלעזר חולק על ההלכה הקדומה, ואולי גם דבריו הם מסורת קדומה, ואולי פיתוח הלכתי מאוחר. אבל מכל מקום הניסוח של רבי אלעזר משקף מציאות שלאחר החורבן (עיסוק בבכור ובמעשר שני, ולא בקרבן שהוקדש).
גם בפירושנו למסכת סוטה הראינו שחלק מההלכות שבמשנה חשודות כפרי פיתוח הלכתי, אלא ששם היו אלו, בדרך כלל, השערות בלתי מוכחות. במסכת זבחים בידינו יותר דוגמאות מוכחות לפיתוח המאוחר. אנו מניחים שיש גם הלכות שנשמרו במסורת; לא ייתכן שלא נשמרו זיכרונות מהמקדש, מקום שהקפידו בו על נוהגים טקסיים מורכבים ומדוקדקים, ושהיה מקום כה מרכזי ומוכר. אבל באופן טבעי אנו מזהים יותר פעמים של פיתוח מאוחר מאשר מסורות. את המסורות הרֵאליות (כלומר אלו שהן זיכרון ברור) קשה יותר לזהות. המשנה עצמה מוצגת כאילו כל ההלכות הן מסורת, ולכן קשה לזהות את המקרים שבהם אפשר להוכיח כי זו מסורת. אבל הדעת נותנת שהיו גם מסורות חיות. דוגמה לשאלה הנובעת מבעיות של הלכה למעשה תידון בפירושנו להלן פ"ז מ"ד. שם נציע שהשאלה לא צמחה בבית המדרש והרקע שלה רֵאלי, כלומר זיכרון רֵאלי מבעיה שבה התחבטו באי המקדש בזמן פעילותו (החשש שמא הבהמה המוקדשת תתעבר).
עוד נעמוד על מקרים שבהם המשניות מייצגות פרשנות מקראית ולא נוהגים רֵאליים. דוגמה לכך תידון בפירושנו למשנת מנחות (פ"ז מ"א-מ"ב) הדנה בגודל ובחלוקה של מנחות תודה ונזיר. כפי שנראה בפירושנו שם, משנת פרק ז משקפת תורה שבעל פה מגובשת, תוך שימוש במידות שהיו נהוגות במקדש הלכה למעשה (המידה הירושלמית), והחלוקה הולמת מידות אלו<sup class="footnote-marker">38</sup><i class="footnote">"הולמת" במובן שלפי מידה זו המקריב צריך להביא מוצרים במשקל שלם של קב, ואילו במידת המקדש נפח המוצרים אינו יוצר מידה שלמה אלא שישה עשרונות ומרכיב נוסף, "ועוד", שאיננו מידה שלמה.</i>. לעומת זאת המשנה שם פ"ה מט"ו נוקטת במידות של התורה, וההלכה שבה היא ההלכה המקראית, בתוספת פרשנות השנויה במחלוקת. הווה אומר, אין בה ביטוי לתורה שבעל פה אלא למסורת המקרא ופרשנותו.
נסיים בהערה שחלקה אישי. נושא זה של פיתוח או מסורת (או שילוב של השניים) כבר חרג מדיון היסטורי והפך לעיקר אמונה. כך אצל רבים מהלומדים המסורתיים וכך גם אצל חוקרים שונים, כל אחד בהתאם להשקפת עולמו. כל אדם יכול (ולעתים חייב) לבחור את אמונתו. בדיון לעיל השתדלנו שלא לעגן את המסקנות על אמונה ורצון, אלא לבחון מה לדעתנו עולה מהמקורות. את האמונה יש לבחור, אך גם לבחון – בעיני העדויות הקדומות. לדעתי אין לדיון שהצענו השלכות תאולוגיות והוא אינו תלוי באמונה מוקדמת. מי שסבור (מאמין) שחז"ל שימרו מסורות מימי התורה, מאמין גם בסמכותם הבלעדית לחדש ולעצב את ההלכה. בעיני המאמין אין הבדל בין סמכותם של חכמים לעצב הלכה ולפתחה ובין סמכותם לשמר ולמסור. מי שמפקפק בסמכותם מפקפק בשני היסודות הללו. על כן אנו רשאים לבחון את השאלה של התפתחות ההלכה לגופה, ללא דיון בהשלכות התאולוגיות לכאורה על שאלת "אמונת חכמים".
<b>מעשים וסיפורים</b>
במסכת זבחים ובמסכת מנחות איננו מוצאים סיפורי מעשה, זאת אף על פי שבידינו סיפורי מעשה רבים על מורשת הלימוד בבתי המדרש בנושאים אלו (להלן), ואף על מעשי מקדש רבים. אך המעשים משובצים במשניות אחרות מקבילות ולא במסכתות אלו. הסיפורים הם על הכרעות הלכתיות ולא סיפורי מעשה. יוצא מהכלל הוא הסיפור רב-השלבים על מנהגם של כוהנים גדולים להפקיע את העורות (תוס', פי"א הט"ז ואילך). לעומת זאת נשתמרה סדרת סיפורים על מורשת העיון בבית המדרש בהלכות קרבנות.
דוגמה לכך היא הסיפור על חכמי דור אושא: "פעם אחת היינו יושבין לפני רבי אליעזר והיה איסי הבבלי יושב לפניו וחביב עליו לאחת. אמר לו: רבי! השוחט את הזבח לאכול אימוריו ולהקטיר בשרו מהו? אמר לו כשר אלא שרבי אליעזר פוסל ורבי יהושע מכשיר. אמר לו שנה לי את הדבר, ושנה לו. למנחה בא אצלו אמר לו: שנה לי את הדבר, ושנה לו. למחרת אמר לו שנה לי את הדבר, ושנה לו. אמר לו מה איסי? אמר לו דומה שלא כיווננו שמועתן? אמר לו הן רבי. אלא שרבי יהודה שנה לנו פסול, וחיזרתי על כל חבריי ולא מצאתי לי חבר. הייתי סבור שמא טעות הוא ביד רבי, עכשיו שאמרתה לי דבר משום רבי אליעזר, החזרתה לי את אבידתי. זלגו דמעיו ואמר: אשריכם הצדיקים שאתם מחבבין את התורה, לקיים מה שנאמר 'מה אהבתי תורתך כל היום היא שיחתי' " (תוס', פ"ב הי"ז, עמ' 483; בבלי, מנחות יח ע"א).
שני סיפורים הבאנו בפירושנו לפ"א מ"ד: "אמר רבי שמעון מצאני רבי יוסי ברבי ציידין, ואמר לי הילוך שהיה מאיר פוסל בו מהו? אמרתי לו מכשירו אני. אמר לי מאיזה טעם? אמרתי לו לפי שאי איפשר לעבודה בלא שחיטה ובלא קבלה ובלא זריקה" (תוס', פ"א ה"ה, עמ' 480-479). סיפור אחר מופיע במשנה עצמה בפרק א משנה ד: סיפורו של בן עזאי על הכרעה הלכתית בדור יבנה בנושא שחיטה שלא בכוונה הנכונה. הסיכום של דור יבנה מופיע במשנה עצמה כדבר הלכה סתמי, אך ברור שאיננו מסורת קדומה אלא פרי עיונם של חכמי דור יבנה בשאלה. ההכרעה היא הכרעה, אך רבי אליעזר עדיין חולק עליה.
סיפור אחר המופיע בדיוננו על אותה משנה הוא מהתוספתא: "דרש רבי עקיבא מנין לקבלת דם שלא תהא אלא בכהן תמים ובכלי שרת? תלמוד לומר 'והקריבו בני אהרן את הדם אליו', יכול זו זריקה? כשהוא אומר 'וזרקו' זו זריקה האמורה, הא אינו אומר כן 'והקריבו', אלא זו קבלה. מקיש קבלה לזריקה, מה זריקה בכהן תמים ובכלי שרת, אף בהולכה קבלה בכהן תמים ובכלי שרת. ולהלן הוא אומר 'ומשחת אתם לכהנו לו', מה כהן האמור להלן כהן תמים וכלי שרת, אף כהן האמור כאן כהן תמים וכלי שרת. אמר לו רבי טרפון עקיבא עד מתי אתה מגבב ומביא עלי? אקפח את בניי אם לא הפרש שמעתי בין קבלה לזריקה, ואתה השויתה קבלה לזריקה. אמר לו תורשיני לומר לפניך מה שלמדתני? אמר לו אמור אמר לו קבלה לא עשה בה מחשבה כמעשה, זריקה עשה בה מחשבה כמעשה. המקבל בחוץ כשר והזורק בחוץ פסול. קיבלוהו פסלין אין חייבין עליו, זרקוהו פסולין חייבין עליו. אמר לו העבודה שלא היטיתה ימין ושמאל, אני שמעתי ולא היה לי לפרש ואתה דורש ומסכים להלכה, הא כל הפורש ממך כפורש מחייו" (תוס', זבחים פ"א ה"ח, עמ' 480; ספרא ויקרא, דבורא דנדבה פרשה ד ה"ד, ו ע"ב; בבלי, יג ע"א). רבי עקיבא פותח בכך שקבלה כזריקה. רבי טרפון טוען שיש הבדל בין השניים, ושניהם מסכימים שקבלה כזריקה לעניין הצורך בכוהן כשר. אבל לעניין מחשבה דיניהם שונים: אם קיבלה שלא לשמה הרי זה כמעשה עוון ואם זרק שלא לשמה אין זה כמעשה עוון<sup class="footnote-marker">39</sup><i class="footnote">מחשבה כאן היא כוונה, ו"מעשה" הוא זריקה בכלי שאינו כשר או על ידי כוהן שאינו כשר, וכן המקרים שבתוס', פ"א ה"ז, עמ' 480. </i>.
כמו כן: "אמר רבי שמעון, כששָבָתי<sup class="footnote-marker">40</sup><i class="footnote">כלומר שהיתי בשבת.</i> בכפר בית פאגי מצאני תלמיד אחד מתלמידי רבי עקיבא ואמר לי, בשר שיצא חוץ לקלעים ונזרק את הדם עליו, הורצה, וכשבאתי והרצתי הדברים לפני חברי בגליל אמרו לי והלא פסול הוא, האיך מרצה על הפסול? ובאתי והרצתי הדברים לפני רבי עקיבא ואמר לי, הרי המפריש חטאתו ואבדה והפריש אחר תחתיה ואחר כך נמצאת הראשונה, והרי שתיהן עומדות, מועלין בשתיהן. שחטה והרי דמה מונח בכוסות, מועלין בשתיהן. נזרק דמה של אחת מהן, הציל את הבשר חברתה מן המעילה. אם הציל את בשר חברתה מן המעילה אף על פי שפסול, דין הוא שיציל את בשרה" (תוס', מעילה פ"א ה"ה, עמ' 557).
דוגמה שונה היא המעשה הבא: "העיד רבי יהושע ורבי פפייס על ולד של שלמים שיקרב שלמים, שרבי<sup class="footnote-marker">41</sup><i class="footnote">שרבי במקרה זה משמעו כמו ורבי, ראו אונא, וו שין. </i> אליעזר אומר שולד שלמים לא יקרב שלמים, וחכמים אומרים יקרב. אמר רבי פפייס אני מעיד שהיתה לנו פרה זבחי שלמים, ואכלנוה בפסח, ואכלנו ולדה שלמים בחג" (משנה, עדיות פ"ז מ"ו; תמורה פ"ג מ"א). אם כן משנתנו בשיטת רבי יהושע, והחידוש הוא שקרב כשלמים, אך אם הוא קרבן תודה קרב ללא לחם. הביטוי "העיד" במקרה זה נשמע כעדות רגילה, אך למעשה לפנינו מחלוקת תנאית רגילה בין רבי אליעזר לרבי יהושע, ורבי פפייס<sup class="footnote-marker">42</sup><i class="footnote">הכתיב הוא פפיס או פפייס.</i> מעיד ומספר סיפור. ברשימתנו זה סיפור המעשה היחיד מהמקדש. כאמור, עוד סיפורי מקדש מופיעים במקורות תנאיים אחרים, אך לא במסכתות זבחים-מנחות. מנינו אותו אף על פי שהוא ממסכת אחרת מפני שיש בו שילוב של מעשה עם דיון הלכתי מאוחר.
מעשים נוספים המיוחסים לתנאים מופיעים רק בספרות האמוראית. "תנו רבנן: אחר פטירתו של רבי מאיר אמר להן רבי יהודה לתלמידיו: אל יכנסו תלמידי רבי מאיר לכאן, מפני שקנתרנין הן, ולא ללמוד תורה הן באין אלא לקפחני בהלכות הן באין. דחק סומכוס ונכנס, אמר להם: כך שנה לי רבי מאיר: 'על אלו טומאות הנזיר מגלח: על המת, ועל כזית מן המת'. כעס רבי יהודה ואמר להן, לא כך אמרתי לכם: אל יכנסו תלמידי רבי מאיר לכאן מפני שקנתרנין הן? על כזית מן המת מגלח, על המת לא כל שכן? אמר רבי יוסי, יאמרו: מאיר שכב, יהודה כעס, יוסי שתק, תורה מה תהא עליה? אמר רבי יוסי: לא נצרכה אלא למת שאין עליו כזית בשר" (בבלי, נזיר מט ע"ב). לפנינו סיפור בבלי על בית המדרש התנאי העוסק בשאלות הלכתיות של המקדש.
כמו כן: "שאיל שאילה למעלה<sup class="footnote-marker">43</sup><i class="footnote">נשאלה שאלה לפני...</i> מרבי יהודה בר אילעאי: מנין לאומר הרי עלי ששים ואחד – מביא ששים בכלי אחד, ואחד בכלי אחד? פתח רבי יהודה בר אילעאי ראש המדברים בכל מקום, ואמר: שכן מצינו ציבור מביאין ביום טוב הראשון של חג שחל להיות בשבת ששים ואחד, דיו ליחיד שיפחות מן הציבור אחד..." (בבלי, מנחות קג ע"ב), וכן בבבלי למסכתנו: "אמרוה קמיה דרבי ירמיה, אמר: לא שמיע להו הא דאמר רבי שמעון בן אליקים, משום רבי אלעזר בן פדת, משום רבי אלעזר בן שמוע, אומר היה רבי אלעזר ברבי שמעון: שמעתי בחטאת העוף שמבדילין" (סה ע"ב). סיפורים נוספים מתארים את בית המדרש האמוראי: "רבי בא בר ממל ורבי שמעון בר רב יצחק הוון יתיבין, רבי בא בר ממל בעא קומי רבי שמואל בר רב יצחק. מנחת העומר מניין ששיריה נאכלין? אמר ליה ולא כן אמר רבי יוחנן בשם רבי ישמעאל 'מנחת' 'מנחת', מה מנחת שנאמרה להלן מן השעורין, אף כאן מן השעורין. מה מנחת סוטה שיריה נאכלין, אף מנחת העומר שיריה נאכלין. אמר רבי עקיבה<sup class="footnote-marker">44</sup><i class="footnote">קשה להניח שרבי עקיבא ידע לספר מה שאל רבי אבא בר ממל שחי בראשית תקופת האמוראים. </i> מן דקיימין, קם רבי בא בר ממל עם רבי ירמיה, אמר ליה חמית היך אפרחי הדין דידך<sup class="footnote-marker">45</sup><i class="footnote">ראה כיצד אפריך את זה שלך.</i>. מנחת סוטה עצמה מניין ששיריה נאכלין" (ירו', סוטה פ"ג ה"א, יח ע"ג). מנחת העומר נלמדת ממנחת סוטה, שתיהן בשעורים ושתיהן נאכלות. על כך מקשה רבי אבא בר ממל (או רבי ירמיה) מניין שמנחת סוטה נאכלת; זו אפוא גזרה שווה קשה, שכן הפרט המלמד לא נאמר במפורש. אמנם התלמוד מוצא לכך דרשה, אך אין היא מספיקה כבסיס לגזרה שווה. אפשר שלפנינו סיפור תנאי במקורו, שכן אמוראים מיעטו לדרוש הלכות בגזרה שווה. אבל יש כאן ללא ספק תיאור של מעמד לימוד אמוראי.
בירושלמי חגיגה: "1. כהנא שאל לרבנין דתמן, מנחה חלוקה בגסה, ניטמאת זו ניטמאת זו? אמר ליה ניטמאת זו ניטמאת זו. וקפצה טומאה? אמרון ליה וקפצה טומאה. אפילו אחרת בנתיים? אמרון ליה אפילו אחרת בנתיים. 2. קומץ מזו לזו? אמר ליה שמועה לא שמענו, משנה שנינו. כהיא דתנינן לתמן 'שתי מנחות שלא נקמצו ונתערבו זו בזו, אם יכול לקמוץ מזו בפני עצמה ומזו בפני עצמה כשירות, ואם לאו פסולות'. 3. ואין שיריה של זו מפסיקין לזו? 4. אתא רבי יעקב בר אחא רבי יסא בשם רבי יוחנן, קומץ מזו על זו, ניטמאת זו ניטמאת זו, האמצעית לא ניטמאת" (פ"ג ה"ב, עט ע"א).<u></u>
נראה שבנושאים הנדונים במסכת (דיני קרבנות) יש ריבוי יחסי של סיפורים על הווי בית המדרש ועל העיסוק בהלכות מקדש. שוב, קשה כמובן להציג נתונים כמותיים, אך קשה גם לשער שריבוי המעשים מקרי. נראה שאמוראים ותנאים רוצים להדגיש שבבית המדרש לומדים את הלכות המקדש באינטנסיביות. זו גם אולי הסיבה לריבוי היחסי של תיאורי ויכוחים, מעין פרוטוקולים של הטיעונים השונים של התנאים החולקים. העורכים רצו להדגיש שנושאי קרבנות נלמדו בבית המדרש (אף על פי שלא היו הלכה למעשה). טיעון זה עומד בניגוד לאופיו של התלמוד הבבלי לזבחים בפרט, ולסדר קודשים בכלל. כידוע הירושלמי לסדרים אלו לא השתמר וכנראה מעולם לא נכתב, והלימוד של תחומים אלו בארץ ישראל היה מקרי, מזדמן ומועט. התלמוד הבבלי למסכת ארוך, אבל רובו איננו כולל דיונים תלמודיים רגילים אלא דרשות אמוראיות המוסיפות רק מעט ללימוד המשנה. המעשים באים להציג תדמית של עיסוק בנושאי מקדש, עיסוק שרובו לא השתמר.
ביטוי מה לעיסוק המיוחד של הבבלי בתחום זה מופיע באחת הסוגיות למשנתנו: "אמר רב נחמן אמר רבה בר אבוה אמר רב: הלכה כרבי אלעזר שאמר משום רבי יוסי. אמר רבא, הלכתא למשיחא? אמר ליה אביי אלא מעתה, כל שחיטת קדשים לא לתני – הלכתא למשיחא הוא! אלא דרוש וקבל שכר, הכא נמי דרוש וקבל שכר! הכי קאמינא לך, הלכתא למה לי? לישנא אחרינא, אמר ליה, הלכה קאמינא" (בבלי, מד ע"ב - מה ע"א). כל הלכות המקדש הן הלכתא למשיחא, ובהלכות כאלה לא צריך לפסוק הלכה. התפיסה שאין צורך בפסק הלכה ייתרה כנראה חלק מהדיונים סביב הנושא. הלימוד הוא רק לשם "דרוש וקבל שכר", ולשם כך אין צורך בפסיקה. למסקנה דומה מגיעה הסוגיה בסנהדרין: "אמר רב נחמן אמר רבה בר אבוה אמר רב: הלכה כדשלח רבין משמיה דרבי יוסי ברבי חנינא. אמר רב יוסף, הלכתא למשיחא? אמר ליה אביי, אלא מעתה, שחיטת קדשים לא ליתני – הלכתא למשיחא! אלא דרוש וקבל שכר, הכא נמי דרוש וקבל שכר! הכי קאמרי, הלכתא למה לי? סוגיא דשמעתא הלכה קאמר" (נא ע"ב). ביטוי אחר יש בבבלי למסכתנו: "אמר רב מזבח שנפגם – כל הקדשים שנשחטו שם פסולין. מקרא הוא בידינו ושכחנוהו" (נט ע"א). הדרשה נשכחה, וטיעון כזה נדיר בתלמודים. אם כן הבבלי רומז לכך שיש סיבות למעט בלימוד דיני קודשים, ואכן הלימוד שנשאר בידינו בתלמוד כמעט ואין בו הלכה וחידושים משפטיים, אלא בעיקר דרשות.
הגישה הכללית של מסכת זבחים ושל כל סדר קודשים היא משפטית. היה מקום לצפות שבסדר העוסק בקורבנות תשרור גישה מחשבית. אדם המביא קורבן רוצה לכפר על עצמו ולמצוא חן בעיני בוראו. אין כאן מקום לברור של חייב ואסור. לכאורה אם יש ספק כשלהו, אז אין ספק ויש להחמיר. אבל ההלכה היא משפטית נותנה לכל ההקלות ודיני ספקות<sup class="footnote-marker">46</sup><i class="footnote">זילברג, קודשים. </i>. אדרבה שומעים אנו שבספק קודשים מקילים<sup class="footnote-marker">47</sup><i class="footnote">פהרות פ"ד מ"ז ומי"ג ופירושנו שם. משנה נזיר פ"ח מ"ב ועוד. </i>. אפילו דין המוציא מחבירו עליו הראיה חל הענייני קודשים כמו בדיני ממונות<sup class="footnote-marker">48</sup><i class="footnote">ביכורים פ"ב מ"י; חולין פ"י מ"ד; בכורות  פ"ב מ"ו ועוד. </i>. המקדש והכהן הם כמו כל בעל חוב ולא אינסטנציה שמימית. יש להניח שגישה משפטית כזאת לא שררה במציאות אלא היא מציאות וירטואלית, בבית המדרש בלבד.
ומצד שני תחום הקודשים הוא היחידי בו אמירה ודבור מהווים מעשה קניין<sup class="footnote-marker">49</sup><i class="footnote">פוגלמן, גיבור. </i>. בפירושנו לפרק א' הראינו שהנורמה היא שקודשים נפסלים במחשבה, ושפרקים א-ב עוסקים רק במצב כזה של מחשבת פיגול, או מחשבת נותר. שמחשבה פוסלת רק לפני ההקרבה. ואמנם טענו שזו קונסטרוקציה משפטית מאוחרת, אך עדיין היא תנאית והיא הדרך בא הבינו תנאים את האיסורים הללו. גם לפי שיטה זו ברור שגם מעשה פוסל, אך חכמים מודעים לכך שאי אפשר שפרטי האיסור יתאימ ו אלא אם כן הייתה מחשבת פסול. במקביל הגישה שדיבור מהווה קניין היא מלכתחילה ומופיעה במקורות תנאיים ללא פקפוק. בבחינת "א. רשות הגבוה בכסף, ורשות ההדיוט בחזקה. ב. אמירתו לגבוה כמסירתו להדיוט" (קידושין פ"א מ"ו) ולפי הסבר התוספתא (שם פ"א ה"ט): "א.'רשות גבוה בכסף', כיצד? גזבר שנתן מעות הקדש במטלטלין, קנה הקדש בכל מקום שהוא. אבל בהדיוט, לא קנה עד שעה שימשוך. ב. 'אמירתו לגבוה כמסירתו להדיוט' כיצד? שור זה הקדש, ובית זה הקדש - אפילו מיכן ועד סוף העולם, קנה הקדש בכל מקום שהוא. אבל בהדיוט לא קנה [עד] שיחזיק". המימרא הראשונה דורשת קנין גם להקדש אב לקניין פשוט יותר מאשר קניין בהדיוט. והמימרא השניה פוטרת את ההקדש מכל קניין, ודי באמירה ללא משיכה או החזקה.
<b>מונחים מיוחדים</b>
גם במסכתות זבחים ומנחות יש מונחים מיוחדים שאינם במסכתות אחרות, כולל לא במסכתות מסדר קודשים. כגון
אם לא נמלך כשר (פ"ח מ"ז ומ"ח), אבל מצוי גם בקינים פ"ג מ"א;
פסולו בקודש (פ"ט מ"ב);
המתיר (פ"ב מ"ג ועוד);
אינו אסור אלא מקום שבלע (פי"א מ"ח).
בכל מערכת דיני קודשים יש כמובן שימוש רב במונחים המפורטים שבתנ"ך, אך גם מונחים רבים פרי יצירתם של חכמים. גם מבחינה זאת אין הבדל בין תחום קודשים לתחום שבת או תחום דיני ממונות. לכאורה היה מקום לצפות שבתחום "ארכאי", כמו תחום המקדש, ייעשה שימוש יתר במונחים שבתורה, במיוחד לאור העובדה שבתורה פרקים רבים המוקדשים לדיני קרבנות. ואכן, רוב שמות הקרבנות הם מקראיים: עולה, שלמים, נדר ונדבה, אשם, חטאת, העלם דבר (על פי ויקרא ד יג). המונח "קודשים קלים", התדיר בספרות חז"ל, בא בניגוד ל"קדשי הקדשים" שבמקרא (ויקרא כא כב). אבל ראוי לציון שחז"ל לא השתמשו בניגוד המקראי "קדשים" סתם (שם שם) אלא יצרו מונח נפרד ומודגש יותר מדעתם. לעומת כל אלה, מונחים של תורה שבעל פה הם "שעת כושר" (להלן פי"א מ"ב) או "הכשר" (תוס', פי"ב ה"א), חטאות פנימיות, המתיר (פ"ב מ"ג ועוד); גם המינוחים "שעירי עבודה זרה", כמו גם "פרים נשרפים" ו"שעירים נשרפים", "מתנה" (מינוח למתן הדם) וכן "מתנה מעכבת" הם כולם פרי התורה שבעל פה. עוד ראוי לציון כי השימוש במידה "שלש סאין" במקום האיפה המקראית הוא שימוש בלשון חכמים ובתורה שבעל פה (פ"ו מ"ז). עד כמה שאנו יודעים הרי שבמקדש עצמו נהגו המונחים המאוחרים, אם כי כל המידע מגיע ממקורות חז"ל שנערכו לאחר החורבן. אבל עם זאת חז"ל מדברים על סאה ירושלמית, כלומר על מערכת מידות מאוחרת לתורה, אך מוקדמת מזו שהם מכירים בגליל. בהקשר זה מן הראוי להעיר על ההבדל בין משנת מנחות (פ"ז משניות א-ב) לבין המשנה שם (פ"ה מ"ט). שתיהן דנות בגודל ובחלוקה של מנחות. משנת פרק ז משקפת את מונחי תורה שבעל פה, תוך שימוש במידות שהיו נהוגות במקדש הלכה למעשה (המידה הירושלמית), והחלוקה הולמת מידות אלו<sup class="footnote-marker">50</sup><i class="footnote">"הולמת" במובן שהגדרנו לעיל.</i>. לעומת זאת המשנה בפרק ה נוקטת במידות של התורה, וההלכה שבה היא ההלכה המקראית, בתוספת פרשנות השנויה במחלוקת. הווה אומר, אין בה ביטוי לתורה שבעל פה אלא למסורת המקרא ופרשנותו.
<b>סדר המסכת</b>
באופן כללי המסכת עוסקת בדיני קרבנות, ובעיקר באלו החלים על כל הקרבנות, בניגוד למסכת מנחות העוסקת, כשמה, במנחות.
החטיבה הראשונה היא חטיבת "הכל" (פרקים א-ד); כל הפרקים בה נפתחים בהכללה: "כל הזבחים" (פרקים א-ב), "כל הפסולין" (פ"ג), "כל הניתנים" (פ"ד), אלא שפרק ד מתחיל במילים "בית שמאי אומרים כל הניתנים". גם פרק ח נפתח ב"כל הזבחים", פרק י ב"כל התדיר מחבירו" ופתיח זה משרשר את כל הפרק (להלן). המשנה שלפני האחרונה פותחת ב"כל קדשים", ואולי כל אלה הם סימנים לטביעת ידו של העורך האחרון שרצה לאחד את כל המסכת ולהעניק לקוראים תחושה של לכידות, ובעיקר של כללים אחידים ושל שיטה משפטית אחידה, זאת אף שרוב המשניות עוסקות דווקא בהבדלים שבין הקרבנות השונים.
החטיבה הראשונה (חטיבת "הכל...") עוסקת בפסילת קרבנות (פרקים א-ד). <b>פרק א</b> מוקדש כולו לדין "מחשבה פוסלת", כלומר לשחיטה שלא לשמה. כפי שנראה זו תפיסה הלכתית משפטית שאנו רואים בה פיתוח של בית המדרש. השחיטה היא העבודה הראשונה מארבע עבודות ההקרבה (שחיטה, קבלה, הילוך וזריקה). <b>פרק ב</b> דן ב"קבלה", היא קבלת הדמים. כאמור, הפרק הקודם נפתח ב"כל הזבחים", דבר המעיד על עריכה אחידה. לאחר הדיון בקבלה עובר הפרק לאכילה (משנה ה). <b>פרק ג</b> פותח בפסול אישי, כאשר מבצע העבודה עשה כהלכה אך הוא פסול מסיבה כלשהי (מוצא, טומאה וכו'). כך עד סוף משנה ב. המשך הפרק עוסק בכוונת פסול בעבודות וחוזר על הסדר הקודם, הוא סדר הפעולות: מ"א – שחיטה, מ"ב – קבלה, מ"ג-מ"ד – אכילה, מ"ה – אכילה בחוץ, מ"ו – פיגול ונותר. הווה אומר, העורך האחרון לא שמר על סדר העבודות, ומבחינה זאת הוא חוזר על עצמו. ייתכן שהמפתח לסדר הוא סוג העבֵרה. בפרק א כוונה של "לא לשמה", בפרק ב כל סוגי פסולין של "חוץ" – חוץ למקומו, חוץ לזמנו וכו'. ואכן, המילה "חוץ" חוזרת בכל המשניות של הפרק. בפרק ג פסילות לפי סדר העבודה (שחיטה, קבלה, זריקת דם וכו'). כלומר, בפרקים ב-ג אותו תוכן מסודר בסידורים שונים, ואגב כך יש כפילויות. יש להניח שפרקים ב-ג נערכו בבתי מדרש שונים, העורך צירף את שניהם והעטה על הכול מעטה אחיד על ידי שרשור במילת המפתח "הכל". <b>פרק ד</b> עוסק בפסול בנתינת דמים ופיגול, ומתמקד בבעיה מיוחדת: על מה אין דיני הפסול חלים, כלומר מתי אין עבודה שאינה נכונה פוסלת. בסוף הפרק מובא סיכום כללי של סוגי הפסולים השונים.
<b>פרק ה </b>סודר בצורה מסודרת ומובנית את סוגי הקרבנות השונים וכמה מפרטי העבודה המבדילים ביניהם, ובעיקר סוגיית מקום השחיטה. רוב הפרק ערוך כמקשה אחת והוא מהלך מהכבד (הקדוש) אל הקל, לפי סדר דיון מודרג. <b>פרק ו</b> ממשיך בנושא קרוב: מה דין קודשים שנשחטו שלא במקום המדויק (משניות א-ג). הקשר נובע מכך שהמקום קשור לסוגי הקרבנות. בהמשך הפרק דיני שחיטה הקשורים למיקום וכיצד עולים על המזבח (מ"ג). במשנה נזכרים החטאת והעולה, בהמשך הפרק כיצד נשחטים העופות של חטאת ועולה, והפרק מסתיים בעבודת עולת העוף שנעשתה שלא לשמה. הפרק בנוי, אפוא, משרשרת אסוציאטיבית: מקום השחיטה, מקום השחיטה של חטאת העוף, הקפת מקום השחיטה, שחיטת העופות בכלל (מ"ד-מ"ו) ועבודת העוף שנעשתה בכוונת פסול. בכך סגר העורך את המעגל עם חטיבה א העוסקת בכוונת פסול.
<b>פרק ז</b> חוזר לשאלת המקום של חטאת העוף ועולת העוף, שגיאות בבחירת המקום (מ"א-מ"ד) ודיני מליקת עוף בכלל (מ"ה). הפרק מסיים בנושא כללי (מ"ו): האם טרפה מטמאת טומאת אוכלין. נושא זה מנותק מכל קודמיו. תמוה הוא היעדר פרטים של שחיטת זבחי בשר, לעומת הסבר מפורט של דרכי מליקת העוף.
לפי דרכנו הגענו אפוא למסקנה שפרקים א-ז הם חטיבה פנימית, גרעינה הראשון פרקים א-ד, ופרקים ו-ז נספחו ועוסקים באותו נושא כללי אך מתמקדים בשאלת המקום. פרק ה מחבר את שני החלקים ביחידה קצרה על ידי הצגת סוגי הקרבנות השונים. עם זאת, החטיבה מורכבת מיחידות עצמאיות הבאות מעריכות שונות (כגון פרק ב ופרק ג שנערכו כל אחד בידי מסדר שונה).
<b>פרק ח</b> כולו עוסק בדיני תערובות: תערובת של דם מקרבנות שונים, תערובת של אברים מקרבנות שונים וגם תערובת של קרבנות. משנה א עוסק בתערובת קרבנות לאחר שחיטה, משניות ב-ג בקרבנות חיים, משניות ד-ה באברים שהתערבבו, ממשנה ו עד סוף הפרק בדמים שהתערבבו. קשה לקבוע האם העורך בחר בסדר זה בכוונה כלשהי, ונראה שלפנינו רשימה בלתי מסודרת של נושאים.
<b>פרק ט</b> גם הוא יחידה עצמאית מגובשת ועוסק בדין "המזבח מקדש את הראוי לו" (אם עלו לא ירדו). באופן כללי הפרק שייך למסכת העוסקת בפסולים שונים והוא מגובש לעצמו, אבל מקומו במסכת אינו מוסבר.
<b>פרק י</b> גם הוא מגובש לעצמו ומוקדש לדיני קדימות: איזה קרבן יקדם ואיזו עבודה תוקדם לחברתה. שתי המשניות האחרונות חורגות. מ"ז עוסקת בשינוי מועט ומ"ח בשמן למקדש. אלו פרטים שונים שאינם קשורים למשניות הקודמות. העורך קישר את משנה ז לקודמתה במינוח "וכולם", אך קישור זה מלאכותי. המשנה האחרונה עוסקת בדין שמן, וגם היא מנותקת מקודמתה. לדעתנו שלוש המשניות האחרונות מהוות חיבור לחטיבה הבאה (או שהן פתיחתה), הן עוסקות באכילה (מ"ו-מ"ז) ובשימוש בשמן (לאכילה). אלו הם הנושאים שנדונים בחטיבה הבאה.
פרקים יא עד יד מ"ב באמצע הם חטיבה העוסקת בקרבן לאחר הקרבתו: אכילה, דיני העור, שרפה. כאמור, החטיבה מתחילה בפרק הקודם במשנה ו.
<b>פרק יא </b>כולו עוסק בהתנהגות הכוהנים לאחר יום העבודה: כיבוס, מירוק ושטיפה. הפרק מתחיל בבגד שניתז עליו דם וצריך כביסה, עובר לבגדים אחרים (שק ועור – מ"ד) ואחר כך לכלי חרס ולכלי מתכת (מ"ה-מ"ו) ולדיני מריקה בכלל. הפרק מגובש ונושא אופי מיוחד, שכן הלכות מירוק ושטיפה אינן משתלבות בעולם ההלכתי של חז"ל, כפי שנסכם בסוף הפרק. סדר הדיונים במשנה מקביל לסדר הפסוקים (ויקרא ו יט-כא). המשנה אינה מטפלת בתחילת פסוק כ ("קדושתו" של האוכל קודשים), אלא בשאלת דם ניתז המצויה בחלקו השני של הפסוק (משניות א-ה), לאחר מכן בדין כלי חרס (החצי הראשון של משנה ד) ולאחריו בכלי מתכת (חצייה השני של אותה משנה). עד כאן סדר המשנה הוא כסדר הפסוקים. במשניות הבאות נדונים כלי חרס וכלי נחושת במעורב, ללא זיקה לסדר שבתורה. הסדר בחצי השני של הפרק במשנה, או נכון יותר חוסר הסדר – מתמיה.
<b>פרק יב</b> ממשיך בדיני הקרבן לאחר הקרבתו, הוא פותח באכילה (מ"א-מ"ב) ובכך מתקשר לפרק הקודם, וממשיך בדינים הקשורים לעור הבהמה ולבעלות עליו (מ"ב-מ"ד). זאת אף על פי שמבחינה טכנית ההפשטה נעשית מיד לאחר השחיטה, אך מבחינה עניינית והלכתית היא דומה לאכילה (שכן אינה חובה כשלעצמה אלא זכות). משניות ה-ו עוסקות בשרפת הקרבן בבית הדשן החיצוני (מחוץ לחומת ירושלים).
<b>פרק יג</b> עוסק כולו בעבודה שחלקה נעשה במקום הנכון וחלקה בחוץ. נושא זה משרשר את כל הפרק, להוציא משנה ב העוסקת בנושא עצמאי שגם הוא למעשה כבר נדון לעיל<sup class="footnote-marker">51</sup><i class="footnote">ראו פירושנו למשנה שם.</i>. איננו יודעים להסביר את מיקומה. נושא זה של "חוץ למקומו" נדון בפרק ב, וייחודו של פרקנו הוא שרק חלק מהעבודה נעשה בחוץ. אבל ברור שיש כפילות רבה בין פרק ב לפרק יג. משנה א <b>בפרק יד</b> ממשיכה באותו נושא (פָּרָת חטאת שנשרפה שלא במקומה, ושעיר המשתלח שהקריבו בחוץ). המשנה הבאה מתחילה בהקרבת קרבן בחוץ, ומבחינה בין קרבן כשר שהוקרב בחוץ לבין קרבן פסול שהוקרב בחוץ. עד כאן (אמצע משנה ב) המשנה עוסקת בנושא הקודם של הקרבה בחוץ. אבל ההמשך כולו עוסק בבעיות שונות הקשורות לזמן. נקודת החיבור וההשקה לחטיבה הקודמת היא תורים פסולים (שהקריבם בחוץ). פסילת התורים נובעת מכך שטרם הגיע זמנם (התור צריך להיות בן שנה לפחות). כאמור הפרק עוסק בבעיות שונות, אדם שהוא "מחוסר זמן" (שטרם הביא קרבן התלוי בזמן כיולדת או מצורע), ולסיום קבוצת משניות העוסקת בהלכות שנהגו בזמן עבר, בטרם הוקם מקדש ירושלים (שעת היתר במות). חיבור הנושאים השונים אינו ענייני אלא מבוסס על עצם הקשר ל"זמן", והקשר מלאכותי (במיוחד במשנה ג).
אם כן במסכת סדרת חטיבות, מהן ארוכות (ארבעה פרקים) ומהן קצרות.
<b>החכמים במסכת</b>
הרובד הקדום במסכת הוא מחלוקות מעטות המיוחסות לבית שמאי ובית הלל. לאחר מכן משתתפים במסכת חכמי דורות יבנה, ומרובים הציטוטים מדברי חכמי דור אושא. לעתים קרובות, וכרגיל במשנה, חלקם דברים המובאים על ידי חכמים מאוחרים, אבל מקורם המדויק או הכללי בדברי קדמונים. כך מצינו פעם אחת (פ"י מ"ח) מחלוקת תנאים מדור יבנה ועריכתה במסכת זבחים מאוחרת יותר, ופותחת בדברי רבי שמעון (הסבור כרבי עקיבא), וההמשך מועבר ממשנת מנחות. תופעה זו מאפיינת את עריכת מסכת זבחים. העריכה של מסכת זבחים מאוחרת ומציגה בעיקר את דברי בני דור אושא, ורק מהמקבילות אנו שומעים שהעמדות ההלכתיות הללו קדומות יותר. כך בפ"א מ"א-מ"ד ועוד. עירוב מאוחר של עריכות קדומות שונות זיהינו במקומות מספר (כגון פי"ג מ"א ועוד)<sup class="footnote-marker">52</sup><i class="footnote">ראו להלן פי"א מ"ב. שם המונחים השונים באים, מן הסתם, מבתי מדרש שונים. עורך מסכת זבחים כבר הכיר את הניסוחים השונים שלפחות אחד מהם (שעת היתר לכוהנים) הוא מדורות קודמים – דור יבנה). זו דוגמה נוספת לעריכה מאוחרת ולקטנית (אקלקטית), והעורך מכנס את המקורות השונים למסכת אחת. תופעה דומה נזהה להלן, פ"י מ"ח. שם לפנינו מחלוקת תנאים מדור יבנה. משנת זבחים מאוחרת יותר, ופותחת בדברי רבי שמעון (הסבור כרבי עקיבא), וההמשך מועבר ממשנת מנחות.</i>. מבחינה זאת לא ניכרים במסכת הבדלים בין משנה רגילה בהלכות שבת, או יום טוב, לבין הלכות המקדש. תופעה נדירה במשנה זיהינו בפירושנו לפ"י מ"ח – מחלוקת רבי שמעון ורבי טרפון, כלומר חכמים בני דורות שונים. אנו נוטים לייחסה לעריכה המאוחרת של המסכת, ולמיעוט הביטוי ללימוד הרגיל והסדיר של המסכת, ועסקנו בכך לעיל. במסכת ובכל סדר קודשים כללים שונים, ולפי דרכנו, כפי שהצענו במבוא הכללי לפירוש המשניות, הכללים הם מאוחרים ומסכמים הלכות פרטיות שנקבעו בעבר.
אחת מתופעות העריכה הבולטות במסכת זבחים היא תופעת החזרות. התופעה איננה קיצונית כמו במסכת נגעים, אך ניכרת יותר מכפי שהיא במסכתות אחרות<sup class="footnote-marker">53</sup><i class="footnote">ראו פירושנו לפ"ב מ"ג, מ"ד ומ"ה; פ"ג מ"ה; פ"ה מ"א ומ"ב; פ"ו מ"ז; פ"ז מ"א; פי"ג מ"ה-מ"ו; פי"ג מ"ז; פי"ד, במיוחד מ"ה (בגלל זיקה לספרא) אבל גם מ"ד; פי"ד מ"ז, בעיקר בסוף.</i>.
<b>החטיבות במסכת זבחים</b><u></u>
א. פרקים א-ז שחיטה פסולה מסיבות שונות
פרקים א-ד חטיבת "כל", החטיבה מורכבת מיחידות משנה מעריכות שונות
פרק ה פרק שרשור המונה את סוגי הקרבנות
פרקים ו-ז פסולי מקום
ב. פרק ח דיני תערובת (נקשר לפרק א במילת שרשור)
ג. פרק ט המזבח מקדש את הראוי לו
ד. פרק י קדימויות
ה. פרק י מ"ה עד פרק יד מ"ב באמצע – הטיפול לאחר השחיטה וההקרבה (בעיקר אכילה, עור וכו')
ו. פרק יד מ"ב עד הסוף בעיות שונות של "זמן".
בעריכת המסכת בולטים הגושים שמשרשרת אותם מילת מפתח "כל", "זמן", "חוץ". מרכיב ספרותי חיצוני זה חוזר בכל המסכת ומעיד על שלב העריכה והליטוש האחרון.
<b>עדי הנוסח</b>
(המספרים בצד ימין הם מספר כתב היד בספרית מכון הש"ס השלם).
מל. קמבריג Add. 470.1 (לו) כל המשנה  -    -    -    -    -    -  1264
מפ או מפא. פרמה 3173 (די רוסי 138) "פרמה א" כל המשנה  -    -    -  637
מק.  קויפמן A50  כל המשנה
מנ.  דפ' נאפולי רנ"ב  כל המשנה, עם פיהמ"ש להרמב"ם בעברית דפוס ראשון  -  892
מרא. אוקספורד 404 (Poc. 295) משנה נזיקין וקדשים ע"פ הרמב"ם בערבית כי"ק  -  1102
ברמ. לונדון בר"מ 459 (Or. 2223) קדשים עם פיהמ"ש להרמב"ם בערבית  -    -  825
כ.   פריס ספ"ל 328-329, כל המשנה עם פיהמ"ש להרמב"ם בעברית  -    -    -  1265
---   נו יורק ביהמ"ל Rab. 31  (EMC 291) נזיקין קדשים וטהרות תימני  -    -  1272
מגא. אוקספורד 2663 (Syr. c.4) חולין פ"ד מ"ו-סוף; בכורות עד פ"ח מ"ח  -    -  116
מיל. ליידן Or. 4720 משנה שבירושלמי  -    -    -    -    -    -  914
מרב?. ברלין Or. Qu 570 (שטייינשניידר 97), טהרות ע"פ הרמב"ם בערבית  -    -  900
מרב?. ברלין Or. Qu 571 (שטייינשניידר 98), טהרות ע"פ הרמב"ם בערבית  -    -  901
<b>כתבי יד לתלמוד:</b>
מ – כתב יד מינכן 95
ר1 – כתב יד רומי, וטיקן 111-110
ר1 – כתב יד רומי 487
א – כתב יד מוסקבה, גינצברג 1134
ו – דפוס ונציה
כתב יד לירושלמי:
ל-ליידן





Chapter 1



Mishnah 1

<small>לפי כתב-יד קופמן</small>
הקרבת הזבח כוללת פעולות מספר: השחיטה, שאותה רשאי, בתֵאוריה, לבצע גם הישראלי, קבלת הדם, הולכתו למזבח וזריקתו על יסוד המזבח, והקרבתו על המזבח. השחיטה, קבלת הדם והולכתו זהים בכל הקרבנות, אבל הזריקה וההקטרה שונות מקרבן לקרבן. אשר להולכה – אין היא חובה הלכתית אלא צורך טכני, כפי שנראה להלן. כל הפעולות צריכות כוונה. "כוונה" בלשון התנאים אינה כוונת הלב, או הכרת כוונות נסתרות, אלא נתינת הדעת כי במעשה זה הוא מתכוון לקיום המצווה. כך, למשל, בקריאת מגילה הוא מתכוון לצאת ידי החובה של מצוות קריאת המגילה (משנה, מגילה פ"ב מ"ב). מעין הלכה זו מצינו בקריאת שמע: "היה קורא בתורה והגיע זמן המקרא, אם כיון לבו יצא" (משנה, ברכות פ"ב ה"א), ובמצוות תקיעת שופר: "מי שהיה עובר אחורי בית הכנסת, או שהיה ביתו סמוך לבית הכנסת, ושמע קול שופר או קול מגילה, אם כיון לבו – יצא, ואם לאו – לא יצא, אף על פי שזה שמע וזה שמע, זה כיון לבו וזה לא כיון לבו" (משנה, ראש השנה פ"ג מ"ז). "כוונה" היא דרישה מדוקדקת לכוונה לשם מצווה זו וקרבן זה, כפי שנראה להלן.
<b>כל הזבחים</b> – "זבח" הוא שם כללי לכל הקרבנות, <b>שניזבחו שלא לשמן כשרים</b> – כקרבן נדבה,<b> אלא שלא עלו לבעלין משם חובה</b> – אם המקריב חייב קרבן אשם, למשל, הקרבן כשר להקטרה ולאכילה, וכמובן אין חטא בהקרבתו, אך אם לא התכוון להקריבו לשם כפרה על אותה עברה שבגללה התחייב באשם לא יצא ידי חובת הקרבן. בפרקים הבאים תעסוק המשנה במרכיבים אחרים של ההקרבה, והמשנה להלן מסכמת בסגנון משפטי: "לשם ששה דברים הזבח ניזבח: לשם זבח, לשם זובח, לשם שם, לשם אישים, לשם ריח, לשם ניחוח, החטאת והאשם לשם חטא" (פ"ד מ"ו; בבלי, ב ע"ב).
ההלכה שהזביחה צריכה להיות לשם הקרבן חוזרת בכל המקורות שהבאנו ונביא. חריגה היא עמדתו של רבי יוסי המובאת בבבלי: "אמר רבי יוסי: אף מי שלא היה בלבו לשם אחת מכל אלו – כשר, שתנאי בית דין הוא" (ב ע"ב). ברם, ספק אם יש כאן עמדה אחרת. המשפט מצוטט מהמשנה להלן (פ"ד מ"ו), ומסתיים במשפט "שהוא תניי בית דין שאין המחשבה הולכת אלא אחר העובד". להלן נפרש את המשפט, אך ברור שאין כוונתו שהקרבה שלא לשמה כשרה, אלא שהכשרות נקבעת לפי מחשבתו של העובד ולא לפי זו של הבעלים<sup class="footnote-marker">1</sup><i class="footnote">פירוש שונה נציע להלן פ"ד מ"א.</i>.
הבבלי, בשמם של תנאים מראשוני דור יבנה, מצמצם במידת מה את המשנה: " 'ובשר זבח תודת שלמיו' – אבא חנין אומר משום רבי אליעזר: בא ללמד, תודה ששחטה לשם שלמים – כשרה, שלמים ששחטן לשם תודה – פסולה, מה הפרש בין זה לזה? תודה קרויה שלמים ואין שלמים קרויה תודה" (ד ע"א; ז ע"א). התודה באה תמיד כשלמים, ולכן אם אמר בלבו שהוא מקריב שלמים הרי שבכלל זה נכלל קרבן התודה ויש כאן משום "לשמה", אבל אם אמר בלבו "תודה" לא כלל בכך את כל השלמים, שכן לא כולם קרבן תודה. הסייג אמנם נאמר בשם תנאים, אך הוא מכיל רכיבים משפטיים האופייניים לבבלי. הרי מדובר במחשבה פנימית של אדם, ואם טעה בכוונה הרי לא פרטי הביצוע חשובים אלא כוונת הלב. יתר על כן, קרבן תודה אינו חובה, על כן אם אמר "שלמים" אין כאן בעיה של יציאת ידי חובה או אי יציאת ידי חובה כלל ועיקר.
עוד מובאת בתלמוד הבבלי סדרת דרשות מדוע כל קרבן צריך כוונה ספציפית (ב ע"ב; ה ע"א; ז ע"ב ועוד).
<b>חוץ מן הפסח ומן החטאת</b> – כפי שיוסברו להלן,<b> הפסח בזמנו</b> – אם הביא קרבן הכשר לפסח בזמנו, אבל טעה והקריבו לשם חגיגה או שלמים, הקרבן פסול. עד כאן דברי תנא קמא. טבעי להניח שתנא החולק על רבי אליעזר הוא רבי יהושע, ואכן בתוספתא הדברים מיוחסים במפורש לרבי יהושע (פ"א ה"א, עמ' 479). <b>והחטאת בכל זמן</b> – אם הקריבה לשם נדבה היא כשרה כחטאת. לא נאמר מה דינם של הפסח והחטאת – האם הם עלו לבעלים לשם חובה, או שעצם הזבח אינו כשר כלל? לכאורה ההדגשה של הפסח בזמנו היא שהקרבן כשר, שהרי אם אינו בזמנו בוודאי איננו כשר. אבל מדברי רבי אליעזר שבהמשך המשנה, ומהמקבילות להלן, ברור שהקרבן פסול. <b>רבי אליעזר אומר אף האשם</b> – גם הוא כשר אם הקריבו ללא כוונה מדויקת. משפט זה של רבי אליעזר חוזר לעניינים מספר, ואפשר שהועבר מהקשרו המקורי (ראו להלן פירושנו לפי"א מ"א).<b> הפסח בזמנו והחטאת והאשם בכל זמן</b> – המשפט חוזר על מה שנאמר לעיל משום שעורך המשנה הביא את ההלכה של רבי אליעזר בלשונה, ולא טרח לערוך את הדברים במדויק. כך נוצרה הכפלה בלשון המשנה. <b>אמר רבי אליעזר</b> – כאן רבי אליעזר מנמק את דבריו. זה סגנון בלתי רגיל: בדרך כלל לא שימרה המשנה את נימוקי הצדדים, ובמקום שהם השתמרו מופיעים הנימוקים בלשון "אמר להם...", "אמרו לו..." וכיוצא באלו.<b> חטאת באה על חט והאשם באה על חטאת</b> – בכתבי יד טובים נוסף "מה חטאת",<b> פסולה שלא לשמה אף אשם פסול שלא לשמו</b> – ההנמקה מוכיחה שגם חטאת וגם אשם שהובאו שלא לשמם פסולים. רבי יהושע מבדיל בין חטאת ואשם, ורבי אליעזר טוען שדינם שווה. שיטה זו של "השוואת המידות" מיוחסת לרבי אליעזר בן הורקנוס, ועוררה התפעלות בין החכמים. "אמר רבי ישמעאל חיזרתי על כל מדת חכמים ולא מצאתי אדם שמדתו שוה..." (תוס', יבמות פי"ג ה"ד ומקבילות)<sup class="footnote-marker">2</sup><i class="footnote">נראה שהשוואת המידות היא קו במחשבתו ההלכתית של רבי אליעזר כפי שהראה גילת, משנת ר' אליעזר, עמ' 80-74. ראו, למשל, משנה, טהרות פ"ב מ"ב ומ"ז, שם מדגים רבי אליעזר את עקיבותו זו.</i>. במשנה אחרת רבי עקיבא מעדיף את דברי רבי אליעזר על החולקים עליו, ושוב משום שרבי אליעזר השווה את מידתו (משנה, שקלים פ"ד מ"ז). מתברר שרבי יהושע וחכמים אחרים שחולקים עליו ביותר מתריסר מחלוקות לא "השוו את מידותיהם", ולא חשו שיש בכך חולשה הלכתית. זאת ועוד; רק בשלהי תקופת יבנה אנו שומעים במפורש שחכמים ראו ב"השוואת המידות" יתרון הלכתי, ועד אז לא נחשב היעדר תפיסה שיטתית חולשה כלל<sup class="footnote-marker">3</sup><i class="footnote">ראו המבוא הכללי לפירוש המשניות שבמסכת שבת.</i>. בשלהי דור יבנה הפכה האחידות ההלכתית לתנאי, ויותר מאוחר לאבן פינה בדרך החשיבה ההלכתית.
למרות השבחים שחולקו לרבי אליעזר, הרי שגם הוא לא השווה מידותיו באופן מלא. כך, למשל, הוא זה שקובע ש"אין מעשה קטנה כלום" (משנה, יבמות פי"ג מ"ב), כלומר שמעשה האירוסין בה אין לו כל משמעות, אבל בעניין אחר הוא קובע שאירוסיה תקפים ויש צורך ללמדה למאן (שם מ"ו). דומה שאמנם לדעתו המעשה אינו מעשה, אבל בכל זאת הוא מחמיר ודורש מיאון כדי לא לעורר שאלות הלכתיות אחרות.
בספרות חז"ל מצויות דוגמאות נוספות לתהליך השוואת המידות. בספרות התנאית לא נקבע גיל לקיום מצוות: קטן חייב במצוות שאותן הוא יכול לקיים. התלמודים נקטו כאן כלל אחיד: הבן חייב במצוות בגיל 13, והבת – בגיל 12<sup class="footnote-marker">4</sup><i class="footnote">ראו, למשל, פירושנו לחגיגה פ"א מ"א; סוכה פ"ג מט"ו; יומא פ"ח מ"ד; שקלים פ"א מ"ג ועוד, וראו גילת, בן שלוש עשרה (= גילת, פרקים, עמ' 31-19).</i>. החלתו של הכלל על המקורות התנאיים הביאה, כמובן, לפירושם בדרך דחוקה. הוא הדין במונחים אחרים ובתפיסות הלכתיות אחרות כגון כרמלית, צער בעלי חיים, פטור אבל אסור ועוד<sup class="footnote-marker">5</sup><i class="footnote">ל"כרמלית" ו"פטור אבל אסור" ראו במבוא למסכת שבת; ל"צער בעלי חיים" ראו בפירושנו לשבת פכ"ד מ"ב-מ"ג.</i>. חכמי דור יבנה מאמצים מידה זו בהתלהבות והיא זוכה לשבחים מפיהם, אך היא חידוש של בני דור זה ולא דרכה של תורה מאז ומעולם<sup class="footnote-marker">6</sup><i class="footnote">ראו דיוננו במבוא הכללי לפירוש המשניות, וכן משנה, פרה פ"ה מ"ב; שקלים פ"ד מ"ז; תוס', טהרות פ"ט ה"ז, עמ' 680; גילת, רבי אליעזר, עמ' 74-80 ובמיוחד הערה 4 בעמ' 75, הכוללת הערה של א"א אורבך שהשוואת מידות היא תכונה מקובלת על חכמי דור יבנה.</i>, ובתקופת התנאים אומצה באופן חלקי בלבד.
התוספתא פותחת בחזרה על דברי המשנה וממשיכה בתיאור הוויכוח החי שבין שני החכמים. לאחר טיעונו של רבי אליעזר עונה לו מתנגדו: "1. אמר לו רבי יהושע: לא! אם אמרת בחטאת שדמה נתון למעלה, לפיכך אם שחטה שלא לשמה פסולה, תאמר באשם שדמו ניתן למטה, ואם שחטו שלא לשמו כשר. 2. אמר לו רבי אליעזר: פסח יוכיח שדמו ניתן למטה ואם שחטו שלא לשמו פסול, אף אני אביא אשם שדמו ניתן למטה אם שחטו שלא לשמו פסול. 3. אמר לו רבי יהושע: לא, אם אמרת בפסח שיש לו זמן קבוע ואם שחטו שלא לשמו פסול, תאמר באשם שאין לו זמן קבוע ואם שחטו שלא לשמו כשר. 4. אמר לו רבי אליעזר: חטאת תוכח, שאין לה זמן קבוע ואם שחטה שלא לשמה פסולה, אף אני אביא אשם שאין לו זמן קבוע, אם שחטו שלא לשמו יהא פסול. 5. אמר לו רבי יהושע: חזרנו חלילה. 6. רבי אליעזר אומר: 'חטאת הוא' ו'אשם הוא', מה חטאת פסולה שלא לשמה אף אשם פסול שלא לשמו. 7. אמר לו רבי יהושע: בחטאת הוא אומר 'ושחט אותה לחטאת' שתהא שחיטתה לשם חטאת, בפסח הוא אומר 'זבח פסח הוא לה' ', שתהא זביחה לשום פסח, אבל אשם אינו אומר 'אשם הוא' אלא בשעת הקטר חלבים הוא עצמו, אף על פי שלא הקטיר חלבים כשר" (תוס', פ"א ה"א, עמ' 479; בבלי, י ע"א-ע"ב<sup class="footnote-marker">7</sup><i class="footnote">הבבלי ממשיך את הוויכוח בין החכמים לדרשות נוספות, ומן הסתם הן כבר אמוראיות.</i>). בחלק הראשון (4-1) הוויכוח מתמקד בתחום המתודולוגי של השוואת מידות. השאלה היא למה האשם דומה, לחטאת או לפסח, והבדיקה נעשית בשיטת הגזרה השווה: אילו פרטים דומים בשני הקרבנות. באופן ברור יש לרבי אליעזר יתרון, שכן פסח הוא קרבן ציבורי למחצה ואילו חטאת ואשם דומים במהותם זה לזה. רבי יהושע מבין את עקרון השוואת המידות בצורה פרטנית, כאילו מהותו היא השוואת הפרטים המשניים של הקרבת הקרבן. הדמיון שעליו חכמים מדברים מתמצה בפרטים זהים, ממש כגזרת הכתוב, ולא בהשוואה מהותית בין שני הקרבנות.
רבי יהושע מסכם את הוויכוח במילים "חזרנו חלילה", כלומר שני הטיעונים עומדים זה מול זה ללא הכרעה. בשלב שני (7-6) נזנח עקרון הבירור הלוגי, והחכמים עוברים למדרש הלכה (דיוק מהכתוב). לכל אחד מהם נימוק מדרשי משלו.
ממשנה ג להלן עולה שהשאלה הוכרעה בהמשך דור יבנה, ואף שהייתה עמדה נוספת של שמעון בן עזאי בעניין.
המשנה בפסחים חוזרת על משנתנו ואגב הדיון בפסח מביאה את דין כל הזבחים, ומכאן שהיא עיבוד של משנת זבחים: "השוחט את הפסח על החמץ עובר בלא תעשה, רבי יהודה אומר אף התמיד<sup class="footnote-marker">8</sup><i class="footnote">כפי שהסברנו במסכת פסחים רבי יהודה טוען שיש לבער חמץ מוקדם יותר, וכבר בשעת התמיד של בוקר ביום י"ד צריך היה החמץ להיות מבוער.</i>. רבי שמעון אומר הפסח בארבעה עשר לשמו חייב, ושלא לשמו פטור. ושאר כל הזבחים בין לשמן ובין שלא לשמן פטור. ובמועד לשמו פטור, שלא לשמו חייב. ושאר כל הזבחים בין לשמן בין שלא לשמן חייב, חוץ מן החטאת ששחט שלא לשמה" (פ"ה מ"ד). אם הקריב אדם את קרבן הפסח כשיש בידו חמץ, והקרבן הוקרב כהלכה, לשם קרבן, המקריב עבר עבֵרה, שכן אסור לשחוט את הפסח על חמץ, אבל "שלא לשמו פטור". אם הקרבן נשחט שלא לשמו הרי הוא פסול, כפי שראינו במשנה ב. אם כן, אותו אדם לא שחט את הפסח כלל אלא סתם קרבן, ועל כך לא חלה הדרשה של "לא תשחט על חמץ דם זבחי" (שמות לד כה). מסקנתו של רבי שמעון היא בעקבות דבריהם של חכמי דור יבנה, כפי שנאמרו במשנת זבחים<sup class="footnote-marker">9</sup><i class="footnote">ראו לעיל, פירושנו למשנה ב.</i>. אם כן, הדין העקרוני נאמר בדור יבנה, ובדור אושא הסיקו ממנו את המסקנות העקרוניות. משנת פסחים ממשיכה שאם שחט אדם שאר קרבנות ביום י"ד בערב, כשיש לו חמץ בביתו, אין הוא עובר על הלאו, שכן האיסור הוא לשחוט את זבח הפסח על חמץ, ולא שאר קרבנות. המינוח "כל הזבחים" בא כנראה לכלול גם את קרבן החגיגה שהביא אדם רגיל עם קרבן הפסח<sup class="footnote-marker">10</sup><i class="footnote">להלן, פ"ו מ"ג.</i> (משנה, פסחים פ"ו מ"ט).
מהמכילתא דרבי ישמעאל (משפטים כ, עמ' 334) משמע ששיטת רבי מאיר היא שיטתו של רבי ישמעאל, נראה אפוא שזו הייתה ההלכה כפי שנקבעה בדור יבנה. יתר על כן, בתוספתא (פ"ד [ג] ה"ה-ה"ו) רבי אליעזר ורבי יהושע נחלקים מה קורה כאשר אחרים שחטו את הפסח בשמו של אדם שיש לו חמץ בביתו. השאלה כמובן רֵאלית, משום שבמבנה החבורה ייתכן שיש חמץ בביתו של אחד מהנמנים על הקרבן, וכך הוא עלול להכשיל את חבריו בלא ידיעתם. הוויכוח מלווה בדיון ארוך שאף הוא מבוסס על היגיון ודרכי הדרשה, ודומה שאלו טיעונים אותנטיים ולפנינו מעין פרוטוקול של בית המדרש. קטעים מעין אלו נדירים במשנה, ומעט מהם נכללו בתוספתא ובמדרשים<sup class="footnote-marker">11</sup><i class="footnote">מעין פרוטוקולים מצויים במשנה, פ"ו מ"ב, מ"ו; ביצה פ"א מ"ו; פ"ב מ"ד; חגיגה פ"ג מ"ב ואילך; ידים פ"ד מ"ג-מ"ד; פאה פ"ו מ"ו; פ"ז מ"ח; מדרש תנאים לדברים, טו כ, עמ' 88; תוס', פ"ד (ג) ה"ט; פ"ד הי"ג ומקבילותיה (ראו הנספח לפרק זה); ביצה פ"א ה"ז; חגיגה פ"א ה"א; עדיות פ"ב ה"י; מנחות פי"ב ה"ח-ה"ט, עמ' 532-531; אהלות פ"ב ה"ח, עמ' 599; מקוואות פ"ג הי"ד, עמ' 656; פ"ז הי"א, עמ' 660; בבלי, יבמות לב ע"ב; גיטין פג ע"ב. מרבית הדיונים השתמרו בסדרי טהרות וקודשים, ואולי דווקא היעדר תלמוד מסודר לסדרים אלו גרם לשימור קטעי לימוד מתקופת התנאים. חלק גדול מהדיונים בסגנון זה הם מתורת חכמי יבנה. נראה שבתקופה זו התקיימו הבירורים העקרוניים והדיונים היו מבוססים על היקשים וטיעונים הגיוניים. מאוחר יותר מודגשים יותר נימוקים המבוססים על מדרש הכתוב, ונראה שאלו נועדו, בדרך כלל, לאשש תפיסות הלכתיות שכבר גובשו בדורות קודמים. עם זאת, לעתים קרובות הדיון אינו אותנטי אלא מאוחר, ומשמשים בו גם נימוקים מאוחרים.</i>. זהו אחד מאותם פרוטוקולים מועטים שנותרו מבית המדרש בדור יבנה.
אם כן חכמי דור יבנה הראשונים מכירים את משנת פסחים ואת הבסיס שלה במשנת זבחים, והיא עבורם תשתית הלכתית מוכרת. יתר על כן, ניסוח דברי רבי יהושע ורבי אליעזר בתוספתא דומה למשניות פסחים וזבחים, ונעשה שימוש באותם מונחים של "לשמו" או "לשמו ולשם אחרים". נראה, אפוא, שלפנינו עדות מעניינת להתפתחות ההלכה וניסוחה. המשנה הקדומה נוסחה לכל המאוחר בסוף ימי בית שני (להלן), חכמי דור יבנה הקדומים חוזרים על הניסוח, וגם נחלקים בפרטיו. חכמי דור אושא חוזרים על הדברים, ומוסיפים פרטים השנויים במחלוקת דור אושא. כך דברי רבי שמעון מנוסחים בעקבות משנתנו או בעקבות משנת פסחים (פ"ה מ"ב)<sup class="footnote-marker">12</sup><i class="footnote">ראו גילת, רבי אליעזר, עמ' 167-165.</i>. מכל מקום, זו דוגמה מעניינת של דברי חכם מדור אושא המיישם מסקנה המנוסחת במשנה מהדור הקודם. רבי שמעון הכיר, ללא ספק, את הניסוח הקודם, ומשתמש באותם מטבעות לשון, ורבי יהודה החמיר על ההלכה הקדומה, או הוסיף עליה את עניין התמיד. כך או כך, בדור אושא מבררים פרטים הנובעים מההלכה הקדומה. המשנה שנוסחה בדור אושא מנסחת בשנית את ההלכה הקדומה (במקרה זה אין צורך לפסוק במחלוקת הקדומה), ומוסיפה כאמור פרטים. כמו במקרים רבים אחרים רבי מאיר מביא את ההלכה או המשנה הקדומה כמות שהיא, וחכמים אחרים מוסיפים עליה פרטים.
משנת פסחים פ"ו מ"ה אף היא עוסקת בהשלכות המעשיות של השחיטה שלא לשמה, וגם כאן נחלקו רבי יהושע ורבי אליעזר, וגם בה שרידים מתוך הפרוטוקול של הוויכוח בבית המדרש. מדרש נוסף הבנוי על משנת זבחים הוא המכילתא: "ושחטו הפסח מצוה שישחטנו לשמו, אבל שחטו שלא לשמו עבר על מצוה. שומע אני יוכשר? תלמוד לומר 'משכו וקחו לכם' שנה עליו הכתוב לפסול. מכאן אמרו כל הזבחים שלא נזבחו לשמן כשרין, אלא שלא על לשום חובה לבעלים חוץ מן הפסח ומן החטאת" (בא, מסכתא דפסחא, פרשה יא, עמ' 36). מדרשים נוספים דנים בשאלה האם קרבנות אלו, שלא עלו לשם חובתם, חייבים בזריקה ובהקטרה, או שהם עולים לשם חובה, ובכך לא נעסוק<sup class="footnote-marker">13</sup><i class="footnote">ספרא, צו פרשה א ה"ז, כט ע"א; פרשה ט ה"ד, לז ע"ג; אחרי מות פרק י ה"ג, עמ' פד ע"ב; מדרש תנאים לדברים, כד כד, ועוד.</i>.
לפי משנת מנחות (פ"א מ"א) ההלכה במנחות דומה להלכה בזבחים, והמשנה שם ערוכה על בסיס ההנחה שדין מנחות כדין זבחים. אבל בתוספתא שם גם דעה אחרת: "רבי שמעון אומר כל המנחות שנקמצו שלא לשמן כשרות, ועלו לבעלים לשם חובה. שאין המנחות דומות לזבחים. מחבת לשום מרחשת מעשיה מודיעים עליה, לשום מחבת מרחשת, לשום בלולה מעשיה מודיעין עליה, לשום מרחשת, אבל זבחים אין כאן אלא מעשה אחד לכולן ושחיטה אחת לכולן" (פ"א ה"א, עמ' 512; בבלי, מנחות ב ע"ב). המשפט קשה לפיסוק ולהבנה, וכנראה נפלה בו טעות, אך המשמעות ברורה. בעת השחיטה כל השחיטות זהות, לכן יש שאלה לשם מה נשחט הזבח. אבל מנחה צורת האפייה מעידה עליה, אם היא מובאת במחבת או במרחשת (משנה, מנחות פ"ה מ"ח). רבי שמעון סבור, אפוא, שמנחות אינן כקרבנות ואין בהן דין "שלא לשמן". יש בדברים חידוש גדול במהות המונח "לשמו". כפי שהבנו לעיל "לשמו" הוא כוונתו של המביא את הקרבן או של הכוהן השוחט, אך ברור שזו כוונת הלב הפרטית. רבי שמעון מבין אחרת את המושג. לדעתו "כוונה" היא מה שנראה כלפי חוץ, ואם המעשה מעיד עליו, הרי שכוונתו הפנימית של המביא אינה חשובה.
משנתנו שנויה כדעה סתמית, וכאמור יש לה מקבילות והסתייגויות. אך יש גם תנאים הסבורים ששחיטה שלא לשמה פוסלת תמיד את הקרבן, או לפחות את קרבן התודה, איל המילואים ושני כבשי עצרת (משנה, מנחות פ"ז מ"ג; תוס', פ"ה ה"ד, עמ' 517).

Mishnah 2

<small>לפי כתב-יד קופמן</small>
<b>יוסה בן חוני אומר</b> – חכם זה אינו נושא את השם "רבי", ומתורתו השתמרה רק מימרה זו. הוא שייך כנראה לחכמים ששרדו את חורבן בית שני ופעלו בטרם התגבש התואר "רבי". <b>הנישחטין לשם פסח לשם חטאת פסולין</b> – קרבן שאינו פסח אך נשחט לשם פסח – נפסל. יוסי בן חוני לא חיווה את דעתו במחלוקת במשנה הקודמת על האשם. לדעת הבבלי יוסי בן חוני כרבי אליעזר, ורבא דוחה זאת (יא ע"א). כפשוטם של דברים לא התייחס יוסי בן חוני לשאלה כלל.
<b>שמעון אחי עזריה אומר</b> – גם חכם זה אינו נושא את התואר "רבי", והיה חכם בעל חשיבות משנית (נשתמרו ממנו רק דברי הלכה בודדים). כפשוטו הוא מכונה על שם אחיו, עזריה, אביו של רבי אלעזר בן עזריה, שהיה ידוע ומפורסם. בשולי הדברים נעיר לפירוש מדרשי למשנה: " 'שמעון אחי עזריה אמר משמו', והלא שמעון היה גדול מעזריה, אלא על ידי שהיה עזריה עוסק בפרגמטיא ונותן בפיו שלשמעון לפיכך נקראת הלכה על שמו" (ויקרא רבה, כה ב, עמ' תקע). דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות<sup class="footnote-marker">14</sup><i class="footnote">ראו פירושנו לפאה פ"ד מ"א; פ"ה מ"ו; מנחות פ"ה מ"ח והדרשה עליה בויקרא רבה, ג ז, עמ' עב; תנא דבי אליהו, ו (ז), עמ' 38; מדרש תהילים, ה יא, עמ' 56. כן ראוי לפרש את הסבר הבבלי בבבא בתרא כה ע"א, וראו עוד פירושנו לשביעית פ"ז מ"א; עירובין פ"י מי"ד; שקלים פ"ז מ"ו; ערכין פ"ב מ"ה ומ"ו (ההסבר המדרשי בתוס', שם פ"ב ה"א); כתובות פ"ה מ"ה וההסבר הדרשני בבראשית רבה, נב יב, עמ' 552; מעשרות פ"ב מ"א וכפי שנתבארה בתנחומא בובר, בשלח יט, עמ' 84, וכפי שמסתייג כבר המדרש שם מהדרשה; מעשר שני פ"ב מ"א וכפי שנדרשה בשיר השירים זוטא, א א, עמ' ג; פסחים פ"ג מ"ז כפי שנדרשה בירו', פסחים פ"ג ה"ז, ל ע"ב; סוטה פ"ג מ"ד; פ"ד מ"ד, וראו פירושנו לה; קידושין פ"א מ"ז; פ"ד מ"א כפי שנדרשה בבבלי, שם סט ע"ב; שקלים פ"ה מ"א; שבת פ"ו מ"א; נדרים סוף פ"א, ואולי גם פסחים פ"ט מ"ב (הסבר הבבלי בצד ע"א, ראו פירושנו למשנה זו), ועוד. דרשה לפרק שלם כיחידה ספרותית יש לערכין פ"ג מ"ה (פסיקתא רבתי, י, מ ע"ב - מא ע"א); ירו', יבמות פי"ג ה"א, יג ע"ג, שם נדרשת המילה "פקדון" שבאבות דרבי נתן, נו"ב פל"ה, מג ע"א; נגעים פי"ד מ"א והתוספתא עליה פ"ח ה"ג, עמ' 628.</i>
המשנה האחרונה במסכת סוטה (פ"ט הט"ו) אינה משנה אלא "ברייתא" המופיעה בספרות האמוראים (ראו פירושנו למשנה זו). הברייתא מופיעה גם במדרש תנאים לדברים, ומדרש זה הוא ספק תנאי ספק מאוחר יותר, אך יש עליה דרשה מפותחת (מדרש תנאים לדברים, כג טו, עמ' 148; ירו', שבת פ"א ה"ג, ג ע"ג; שקלים פ"ג ה"ז, מז ע"ג).</i>.
זה כנראה גורלם של קרובי משפחה של אישים מפורסמים שהם נקראים על שם גדול המשפחה, ומאבדים במידת מה את זהותם העצמית.
<b>שחטן לשם גבוה מהן</b> – שלמים שרק חלקם לשמים, ששחטם לשם עולה שכולה לשמים,<b> כשירין</b> – כיוון שהקרבן החדש טוב וקדוש יותר,<b> לשם נמוך מהן פסולין</b> – משום שיש כאן הורדה בדרגה של הקרבן. אם כן, ייתכן ששחיטה שלא לשמה תהא כשרה, וכל החכמים שדנו בנושא עד עתה לא העלו טיעון או אבחנה כזאת, וכפשוטם של דברים הם חלקו עליה. <b>כיצד קודשי קדשים ששחטן לשם קדשים קלים פסולין קדשים קלים ששחטן לשם קודשי קדשים כשרים</b> – זו כמובן דוגמה לכלל של שמעון אחי עזריה. שמעון מסייג את הכלל של המשנה הקודמת שזבחים שנשחטו שלא לשמם כשרים, ומסביר שכך הדבר רק אם עלו בקודש. הוא אינו מתייחס לפסח ולאשם. הפסח שנשחט לשם עולה, למשל, עלה בקדושה, אבל ודאי שאינו יכול לשמש כקרבן פסח שהרי אסור לאכלו, וחטאת אין קדוש ממנה, שהרי כולה לה'.
<b>הבכור והמעשר ששחטן לשם שלמים </b>[<b>כשירין</b>] – בכור ומעשר הם קודשים קלים, והשלמים קודשי קודשים. ברישא הדיון הוא בין נרצים לבין פסולים, ונקבע במפורש שהקרבן עצמו כשר. הסיפא שבה אנו עוסקים משתמשת בצמד מונחים שונה, כשר או פסול, על כן התלמוד מתחבט האם "כשר" פירושו שהקרבן נרצה, או שלא יצא ידי חובה (יא ע"ב). ההבדל הסגנוני נובע מכך שבכור ומעשר הם חובות ספציפיים. המדובר בבהמה מסוימת; אם היא מתה שלא בקרבן ספק אם הבעל חייב להביא קרבן אחר. ממילא השאלה אם נרצה לו היא תאורטית, ואין לה השלכה מעשית על הצורך להביא קרבן אחר. המינוח ההלכתי לכך הוא "חייב באחריות": אם הבהמה נגנבה או מתה, האם המקריב חייב בקרבן חילופי. ברור שאם התחייב בלשון כללית להביא קרבן ובחר בקרבן מסוים, ומת הקרבן, הוא חייב למלא את נדרו ואת חובתו. אך אם התחייב לבהמה ספציפית, אם אבדה הוא פטור מאחריותה<sup class="footnote-marker">15</sup><i class="footnote">ראו בהרחבה בפירושנו לערכין פ"ה מ"ה ולמנחות פי"ג מ"ט.</i>.
בשאלה זו של אחריות על הבכור והמעשר (מעשר בהמה) המקורות נחלקים. התוספתא קובעת בפשטות שאין הבעל אחראי עליהם: "מה בין בכור ומעשר לכל הקדשים? שכל הקדשים חייב באחריותן, ויטפל בהן להביא מחוצה לארץ, מה שאין כן בבכור ובמעשר" (תוס', תמורה פ"ב הי"ז, עמ' 554). כן משמע מספרי דברים: " 'רק קדשיך אשר יהיו לך ונדריך תשא ובאת אל המקום', במה הכתוב מדבר אם בקדשי הארץ כבר אמור, הא אינו מדבר אלא בקדשי חוצה לארץ. 'תשא ובאת', שחייב בטפול הבאתם עד שיביאם לבית הבחירה, רבי יהודה אומר עד באר הגולה חייב באחריותם מבאר הגולה ואילך אינו חייב באחריותם. יכול אף בכור ומעשר? תלמוד לומר 'נדריך', קדשים שהם באים בנדר ובנדבה, יצאו בכור ומעשר שאינם באים בנדר ובנדבה. יכול שאני מוציא חטאת ואשם? תלמוד לומר 'קדשיך', מי לחשך להביא את חטאת ואשם, ולהוציא את בכור ומעשר? אחר שריבה הכתוב מיעט. מביא אני חטאת ואשם שאין להם פרנסה אלא במקומם, ומוציא אני בכור ומעשר שיכולים להתפרנס בכל מקום" (ספרי דברים, עז, עמ' 143-142). כפשוטו הדיון הוא על חובת ההבאה לבית הבחירה, ובכור ומעשר אין חייבים להביאם לבית הבחירה, וכל החובה היא שאינו רשאי לאכלם. דברי רבי יהודה הם רק הגדרה מדויקת יותר של המונח "בית הבחירה".
אבל בתוספתא אחרת יש הכרה פורמלית בכך שאינו חייב באחריותם, אך בכל זאת הוא חייב בתשלום קטן המכונה "טובת הנאה": "קדשים שאין חייב באחריותן כגון הבכור והמעשר, והאומר הרי אלו עולה, הרי אלו שלמים, נותן טובת הנאתן. וכמה טובת הנאתן? אומד כמה אדם רוצה ליתן בעולה שאין צריך לה, ליקח בכור ליתנו לבן בתו" (תוס', תמורה פ"א ה"ו, עמ' 551)<sup class="footnote-marker">16</sup><i class="footnote">טובת ההנאה היא מה שהכוהן ייתן עבור קבלת הבכור, ואין זה תשלום עבור הבכור אלא תשלום סמלי. ראו פירושנו לקידושין פ"ב מ"ח.</i>. אבל הבבלי קובע בפשטות שבכור ומעשר חייב באחריותם (בבלי, בכורות יב ע"ב), ועל כן גם הוא מעורר כאן את שאלת הצורך להקריב בכור חילופי.
אם כן, המשנה אינה מבחינה בין כשר לקרבן נרצה, כי לפי שיטתה אין כאן חובה של הבאת הבכור לקרבן; הבבלי סבור שיש חובה כזאת ולכן שואל את השאלה (כשר או נרצה), שכן הבדל הסגנון בין הרישא לסיפא קשה.
שלמים<b> ששחטן לשם בכור לשם מעשר פסולין</b> – שמעון בן עזריה הציע כלל. המשנה מדגימה אותו בניסוח כללי אחר, ואחר כך מדגימה את הניסוח הכללי בדוגמה ספציפית.
אם כן, לפי דעתו גם בכל הקרבנות שינוי שם הוא בעייתי, אבל אם שינה לקרבן נעלה יותר הקרבן כשר. אמנם הבבלי שאליו רמזנו לעיל מתחבט אם הקרבן נרצה, אך כפשוטו הקרבן נרצה. שמעון אחי עזריה חולק בכך על ההלכה להלן (פ"ז מ"ב), ונדון בכך בפירושנו שם ולהלן פ"ז מ"ד.
מבחינת התפתחות הסגנון: בימי הבית מקובלת הייתה ההלכה שקרבן שנשחט שלא לשמו פסול; בראשית דור יבנה מציעים הסתייגויות משנה, ובהמשך מנוסח הכלל בצורה ספרותית משוכללת (משנתנו ומשנת פסחים). רבי יהושע ורבי אליעזר שבמשנתנו אינם מתייחסים לדברי שמעון בן עזריה, ואיננו יודעים מה חשבו על דבריו. חשוב יותר שהם משתמשים בסגנון של יוסי בן חוני ומתבססים עליו. כך נוצר מבנה ברור של התפתחות המסורת ההלכתית, כמעט ללא שינוי בהלכה עצמה:
1. ראשית דור יבנה – קביעה כללית ששחיטה ללא כוונה פוסלת (עם הסתייגות של שמעון בן עזריה).
2. המשך דור יבנה – ניסוח הדברים בכלל ספרותי ומחלוקת על פרט (אשם).
3. דור אושא – מחלוקת על ההשלכות של הכלל הקדום.
בכל שלב נדחקו הדעות החריגות מהמסורת. דברי שמעון בן עזריה נדחקו משלב 2, ודברי רבי אליעזר משלב ב. המבנה המתואר אינו שלם, והוא יושלם בפירוש המשנה הבאה.

Mishnah 3

<small>לפי כתב-יד קופמן</small>
<b>הפסח ששחטו שחרית בארבעה עשר שלא לשמו</b> – הקרבן נשחט לא בזמנו ולא לשמו,<b> רבי יהושע מכשיר</b> – המקריב לא יצא כמובן יד חובת פסח, אבל הקרבן כשר כשלמי נדבה,<b> כאילו נשחט בשלשה עשר</b> – כאילו נשחט שלא בזמנו, וממילא אין כאן אפילו התחלה של קרבן פסח. <b>בן בתירה פוסל כאילו נישחט בין הערבים</b> – לא חשוב האם הפסח נשחט בזמנו, אם נשחט שלא לשמו הוא פסול כקרבן. עד כאן המחלוקת היא האם ההלכה על הפסח ששחטו שלא לשמו חלה גם על קרבן הפסול מסיבות אחרות.
<b>אמר רבי<sup class="footnote-marker">17</sup><i class="footnote">עם התואר "רבי" גם במפ. ב-מל ובעדי נוסח טובים אחרים, וכן בדפוס הראשון (מנ): "אמר שמעון" (ללא התואר רבי). ואכן שמעון בן עזאי, או בקיצור "בן עזאי", לא זכה לסמיכה ונהרג, בטרם נסמך, במסגרת גזרות הדת של מרד בר כוכבא.</i> שמעון בן עזיי מקובל אני מפי שבעים ושנים זקן ביום שהושיבו </b>[<b>את</b>]<b> רבי אלעזר בן עזריה בישיבה</b> – לא ברור האם הקבלה היא שהדין הוכרע באותו מעמד שאת פרטיו נברר, או שמא הזקנים סיפרו על המעמד שהתחולל באמצע דור יבנה ובן עזאי רק שמע עליו משמועה. להלן נדון במעמד עצמו. <b>שכל הזבחין נאכלים</b> – בחלק מהנוסחאות הטובות "הנאכלים"; בכתב יד קופמן נמחקה המילה "נאכלים" בקו,<b> שנזבחו שלא לשמן כשירים אלא שלא עלו לבעלים משום חובה חוץ מן הפסח ומן החטאת לא הוסיף בן עזיי אלא העולה</b> – בן עזאי מסר שכל הזבחים לא עלו לשם חובה כדברי משנתנו וכדברי יוסי בן חוני. הוא לא הזכיר את האשם (ובכך דחק את דברי רבי אליעזר ממסורת ההלכה), אבל הוסיף גם את העולה (אם הקריב עולה שלא לשמה העולה אינה כשרה אפילו כקרבן נדבה), <b>ולא הודו לו חכמים</b> – המחלוקת התפתחה סביב השאלה מה החליטו באותו מושב ידוע. בן עזאי עצמו השתתף במושב, ואיננו יודעים מי הם "חכמים"; האם כבר באותו דור התפתחה המחלוקת על מה שהוחלט שם, או שזו מחלוקת מאוחרת יותר? הניסוח של דברי בן עזאי הוא כבר לשיטת חכמים, ולמעשה ניסוח דבריו "מצונזר" או "מתוקן". דברי בן עזאי נוסחו לפי דעת מתנגדיו.
משנתנו חוזרת במשנה ידים (פ"ד מ"ב) בתיאור סדרת הלכות שנאמרו "בו ביום". איננו יודעים מי לקח ממי, ואפשר שמשנת ידים השתמשה במשנת זבחים והוסיפה את "בו ביום" מכוח דבריו של בן עזאי. אבל גם אפשר שמשנת ידים היא המקור, ומשנת זבחים מצטטת אותה ומרחיבה את ההלכה. מכל מקום, משנת פסחים צמודה למשנת זבחים יותר מאשר למשנת ידים.
במשנה הקודמת מנינו שלושה שלבים של התפתחות המסורת הספרותית. לאור משנתנו יש להוסיף שני שלבים נוספים (4-3 ברשימה זו):
1. ראשית דור יבנה – קביעה כללית ששחיטה ללא כוונה פוסלת (עם הסתייגות של שמעון בן עזריה).
2. המשך דור יבנה – ניסוח הדברים בכלל ספרותי ומחלוקת על פרט (אשם).
3. החצי השני של דור יבנה – קביעת ההלכה של מספר 2 (ודחיקת דברי רבי אליעזר), בתוספת הסתייגות של בן עזאי.
4. דחיית ההסתייגות<b>.</b>
5. דור אושא – מחלוקת על ההשלכות של הכלל הקדום.
המשפט שהפסח והחטאת ששחטם שלא לשמם נפסלו הפך למטבע לשון<sup class="footnote-marker">18</sup><i class="footnote">ראו למשל להלן פ"ג מ"א.</i>, אף שראינו שיש המרחיבים כלל זה.
<b>ביום שהושיבו </b>[<b>את</b>]<b> רבי אלעזר בן עזריה בישיבה</b> – זו תזכורת למעשה מפורט שפרטיו נשמרו רק בתלמודים.
המונח "בו ביום דרש" מופיע רק בקובץ שבסוטה פ"ה. ברם הוא קרוב למונח אחר, "בו ביום אמרו", הנזכר במשנת ידים שציטטנו. מונח זה מופיע במקורות רבים ומתפרש בתלמוד הבבלי: "תנא: עדיות בו ביום נשנית, וכל היכא דאמרינן בו ביום – ההוא יומא הוה. ולא היתה הלכה שהיתה תלויה בבית המדרש שלא פירשוה. ואף רבן גמליאל לא מנע עצמו מבית המדרש אפילו שעה אחת, דתנן: בו ביום בא יהודה גר עמוני לפניהם בבית המדרש, אמר להם: מה אני לבא בקהל? אמר לו רבן גמליאל: אסור אתה לבא בקהל; אמר לו רבי יהושע: מותר אתה לבא בקהל" (ברכות כח ע"א). המדובר ביום שהדיחו בו את רבן גמליאל מנשיאותו משום שרדה בחכמים בכלל, וברבי יהושע בפרט. המעשה מופיע רק בתלמודים (ירו', ברכות פ"ד ה"א, ז ע"ד; תענית פ"ד ה"א, סז ע"ד; בבלי, שם). היו חוקרים שסברו שהעובדה שהמעשה אינו מופיע בספרות התנאית מצביעה על עיבוד מאוחר<sup class="footnote-marker">19</sup><i class="footnote">שפירא, הדחת רבן גמליאל.</i>. להערכתנו גם אם הסיפור עוצב בספרות האמוראית, הוא מעיד על אירוע אמִתי שהתחולל בדור יבנה. לא כאן המקום לדון במעשה במפורט, אך מקצת מהשיקולים יועלו להלן (ראו פירושנו לברכות פ"ד מ"א; סוטה פ"ה מ"ב).
הבבלי מעיד שלאחר שרבן גמליאל הודח המשיכו הדיונים בבית המדרש, ובהזדמנות זו הגיעו לסדרת הכרעות. הטענה היא שכל מסכת עדיות נשנתה בהזדמנות זו, וכל מקום שמופיע בו הביטוי "בו ביום" הוא מרמז לאותו יום. בירושלמי טענה זו אינה מופיעה. מינוח אחר הוא "ביום שהושיבו את רבי אלעזר בן עזריה בישיבה" (כגון משנתנו<sup class="footnote-marker">20</sup><i class="footnote">ראו עוד תוס', פ"ז ה"ט; אבות דרבי נתן, נו"א פי"ח, עמ' 67; מסכת סופרים, פי"ח ה"ח, עמ' 320 (ראו להלן); בבלי, חגיגה ג ע"א; שמות רבה, יד ד.</i>), והירושלמי שהבאנו מעיד כי יום זה הוא אותו יום שבו הודח רבן גמליאל ומונה רבי אלעזר בן עזריה.
המסורת האמוראית מופרזת; אין ספק שלא כל מסכת עדיות נשנתה "בו ביום", שהרי במסכת נושאים כה רבים שוודאי לא הסתיימו ביום דיונים אחד. יתר על כן, במסכת זו נזכרים גם חכמים מאוחרים יותר<sup class="footnote-marker">21</sup><i class="footnote">עדיות פ"ח מ"ז; פ"א מ"ב; פ"ה מ"ב; פ"ח מ"ג.</i>. יש להבין אפוא שעיקר המסכת נשנה באותו יום, או שהייתה משנה קדומה בשם עדיות והמשנה שבידינו היא עיבוד מאוחר שלה. על כל פנים, איננו מוצאים סיבה לפקפק בעיקר המסורת על הקרע בבית המדרש, ודנו בכך במקומו (פירושנו לברכות וסוטה שם).
קובץ נוסף ושונה של משניות קדומות הנפתחות במילים "בו ביום" מכיל הלכות המיוחסות למעמד היסטורי אחר. המדובר בהתכנסות בירושלים ערב המרד הגדול שבה גברו בית שמאי על בית הלל (שבת פ"א מ"ד), וגם הוא פורש במקומו.
נמצאנו למדים ש"בו ביום" עשוי להעיד על דרשות ביום מינויו של רבי אלעזר בן עזריה, אך אין זה כלל שלם ולא כל "בו ביום" מתייחס ליום זה. מכל מקום, המדובר בהלכות ודרשות שנאמרו באירוע מיוחד ומוגדר בדור יבנה. אם אכן כל הדרשות הללו נאמרו ביום אחד, הרי שהיה זה מעמד מיוחד. לא לימוד רגיל בנושא כלשהו, אלא הזדמנות חגיגית לדרשות מיוחדות, מעין "דברי תורה" הנאמרים כפרפרת לאירוע חגיגי.
במקרה שלפנינו התעלמה ההחלטה לגבי הזבחים מדעתו של רבי אליעזר, והוא אכן לא השתתף במעמד ההדחה, אבל כללה את דברי רבי יהושע, והוא היה איש מרכזי באותו מעמד.
לסיכום – עד כאן קבעה המשנה כלל פשוט ששחיטה שלא לשמה (מחשבת פסול) אינה פוסלת חוץ מחטאת ופסח, ואולי גם קרבנות נוספים.

Mishnah 4

<small>לפי כתב-יד קופמן</small>
<b>הפסח והחטאת ששחטן שלא לשמן קיבל והילך וזרק שלא לשמן או לשמן ושלא לשמן או שלא לשמן ולשמן פסולין</b> – משנה א עסקה בפסח ששחטו שלא לשמו. משנתנו מוסיפה שכל פעולות הקרבן צריכות להיות לשמו (קבלת הדם בכלי, ההליכה והזריקה). פרט נוסף הוא אפשרות של כוונה כפולה, והמשנה מסבירה ומדגימה זאת. משנתנו ומשנה א לא יצאו מיד עורך אחד, שכן יש בהן חזרות, אך משנה ד הובאה משום שהיא מרחיבה את ההלכה של משנה א.
המשנה מניחה בפשטות שקבלה כזריקה, אך בתוספתא מתברר שיש מחלוקת בדבר: "דרש רבי עקיבא מנין לקבלת דם שלא תהא אלא בכהן תמים ובכלי שרת? תלמוד לומר 'והקריבו בני אהרן את הדם אליו', יכול זו זריקה? כשהוא אומר 'וזרקו' זו זריקה האמורה, הא אינו אומר כן 'והקריבו', אלא זו קבלה. מקיש קבלה לזריקה, מה זריקה בכהן תמים ובכלי שרת, אף בהולכה קבלה בכהן תמים ובכלי שרת. ולהלן הוא אומר 'ומשחת אתם לכהנו לו', מה כהן האמור להלן כהן תמים וכלי שרת, אף כהן האמור כאן כהן תמים וכלי שרת. אמר לו רבי טרפון עקיבא עד מתי אתה מגבב ומביא עלי? אקפח את בניי אם לא הפרש שמעתי בין קבלה לזריקה, ואתה השויתה קבלה לזריקה. אמר לו תורשיני לומר לפניך מה שלמדתני? אמר לו אמור אמר לו קבלה לא עשה בה מחשבה כמעשה, זריקה עשה בה מחשבה כמעשה. המקבל בחוץ כשר והזורק בחוץ פסול. קיבלוהו פסלין אין חייבין עליו, זרקוהו פסולין חייבין עליו. אמר לו העבודה שלא היטיתה ימין ושמאל, אני שמעתי ולא היה לי לפרש ואתה דורש ומסכים להלכה, הא כל הפורש ממך כפורש מחייו" (תוס', פ"א ה"ח, עמ' 480; ספרא ויקרא, דבורא דנדבה פרשה ד ה"ד, ו ע"ב; בבלי, יג ע"א). רבי עקיבא פותח בכך שקבלה כזריקה. רבי טרפון טוען שיש הבדל בין השניים, ושניהם מסכימים שקבלה כזריקה לעניין הצורך בכוהן כשר, אבל לעניין מחשבה דיניהם שונים. אם קיבלה שלא לשמה הרי זה כמעשה עוון, ואם זרק שלא לשמה אין זה כמעשה עוון<sup class="footnote-marker">22</sup><i class="footnote">מחשבה כאן היא כוונה, ו"מעשה" הוא זריקה בכלי שאינו כשר או על ידי כוהן שאינו כשר, וכן המקרים שבתוס', פ"א ה"ז, עמ' 480. </i>.
אם כן, קיימת מחלוקת האם הליכה היא חלק מסדרי ההקרבה, וכן מחלוקת האם כל דיני ההקרבה (כולל פסול בשל מחשבה) חלים על קבלה. אבל שחיטה וזריקה הם מעשי הקרבן העיקריים, ועליהם חלים כל הדינים.
<b>כיצד לשמן ושלא לשמן לשם פסחו לשם שלמים</b> – הזריקה או השחיטה או קבלת הדם היו לשם שתי המצוות, כיוון שהכוהן לא ידע מהו בדיוק הקרבן שלפניו. אבל השחיטה נעשתה מן הסתם מתוך כוונה לדבר אחד ברור, שכן את הפסח שחט הבעל בעצמו.
<b>שלא לשמן </b>[<b>ו</b>]<b>לשמן לשם שלמים לשם פסח</b> – כמקודם. למשנה מבנה ריבועי שהתערער קלות:
1. לשמו – כשר (לא נזכר, שכן המשפט מיותר)
2. שלא לשמו – פסול
3. לשמו ושלא לשמו – פסול
4. שלא לשמו לשמו – <b>פסול</b>.
המבנה הרבועי במקרה הזה הוא סרח ספרותי, שכן אין הבדל בין מקרים 4-3, ואין הבדל הלכתי בין שלושת המקרים האחרונים.
<b>שהזבח</b> – המדובר בפסח ובחטאת. אבל מההמשך עולה שגם זבח רגיל נפסל במחשבת פסול (ששחט על מנת לזרוק שלא במקום וכו'). המשפט נוסח אפוא בהקשר עצמאי, והועבר למשנתנו העוסקת במחשבת פסול של פסח וחטאת בלבד. <b>ניפסל בארבעה דברים בשחיטה בקיבול בהילוך ובזריקה</b> – אלו ארבעת מרכיבי העבודה במקדש, וכולם צריכים להיעשות כהלכה, עם כוונה מלאה. בהמשך נראה שלא על כולם חלות אותן הגבלות. <b>רבי שמעון מכשיר בהילוך שהיה אומר </b>[<b>אי</b>]<b> אפשר שלא </b>[<b>ב</b>]<b>שחיטה שלא </b>[<b>ב</b>]<b>קבלה ושלא </b>[<b>ב</b>]<b>זריקה</b> – שלושת המרכיבים (שחיטה, קבלה וזריקה) הם מרכיבי הקרבן. קרבן שלא נעשה בו אחד מאלה נפסל. <b>אבל איפשר שלא הילוך</b> – ההליכה היא צורך טכני; אילו הייתה השחיטה מתבצעת ליד המזבח לא היה צורך בהליכה. אלא שהמקדש גדול ואזור השחיטה שכלל טבעות ושולחנות היה רחוק מהמזבח<sup class="footnote-marker">23</sup><i class="footnote">בפירושנו למסכת מידות נראה כי הייתה מחלוקת על מקום הטבעות (מידות פ"ג מ"ה); לדעת מי שסבר שהטבעות היו על גבי המזבח עצמו לא היה כלל צורך בהליכה. </i>, ולכן נדרשת ההליכה. <b>ושוחט בצד המזבח וזורק</b> – אם הוא שוחט ליד המזבח הוא יכול, לפחות באופן תאורטי, לזרוק את הדם ממקום עמדו ואין צורך בהליכה. <b>רבי אלעזר אומר המהלך במקום שהוא צריך להלך המחשבה פוסלת</b> – אם ההליכה היא צורך המצווה, כגון בפסח שהשחיטה היא בעזרה והזריקה על המזבח, או בקרבנות התמיד כפי שנראה להלן,<b> ובמקום שאינו צריך להלך אין המחשבה פוסלת</b> – הדוגמה הטובה ביותר היא שרפת פרה אדומה ששם ההזאה של הדם היא במקום השחיטה, ואף בכך נרחיב להלן.
המחלוקת חוזרת בתוספתא עם פרטים מעניינים: "אמר רבי שמעון מצאני רבי יוסי ברבי ציידין ואמר לי הילוך שהיה מאיר פוסל בו מהו? אמרתי לו מכשירו אני. אמר לי מאיזה טעם? אמרתי לו לפי שאי איפשר לעבודה בלא שחיטה, ובלא קבלה, ובלא זריקה, אבל איפשר שלא הילוך, שחטו בצד המזבח או על גבי המזבח. רבי אליעזר אומר כל הילוך שעבודה צריכה לו פוסל בעבודה וכל הילוך שאין עבודה צריכה לו אין פוסל בעבודה. איזהו הילוך שאין עבודה צריכה לו? שחטו וקיבל לילך לזורקו על גבי המזבח, ובשעת הילוכו חשב עליו. זה הוא הילוך שעבודה צריכה לו. אבל שחט וקיבל לילך ולהניח במקום אחר, ובשעת הילוכו חשב עליו, זה הוא הילוך שאין עבודה צריכה לו. וכן היה רבי אליעזר אומר אפילו רגלו אחת על הריצפה פסול, רגלו אחת על גבי הריצפה ורגלו אחת על גבי הלבנה, רגלו אחת על גבי הריצפה ורגלו אחת על גבי הכלי, אם ינטל הכלי ויכול לעמוד בפני עצמו כשר ואם לאו פסול..." (פ"א ה"ה, עמ' 480-479<sup class="footnote-marker">24</sup><i class="footnote">והשוו ספרא, צו פרשה ח ה"ד-ה"ה, לו ע"ב-ע"ג, כפי שיצוטט בסוף פירושנו לפרק ג. </i>). עמדתו של רבי שמעון שבמשנה נלמדה, אפוא, מרבי יוסי בן ציידין, וסתם משנתנו כרבי מאיר. עוד למדנו מהתוספתא הסבר אחר לרבי אליעזר. הילוך שאינו נחוץ לשם מצווה הוא כזה שניתן לוותר עליו, כפי שפירשנו (ורבי שמעון כרבי אליעזר), אלא שאם המחשבה הפסולה צצה בזמן ההליכה לזריקת הדם היא פוסלת. אבל אם היא צצה בעת הליכה לתחנת ביניים אין היא פוסלת.
השחיטה הרגילה של התמיד נעשתה בבית המטבחיים שמצפון למזבח. לאחר השחיטה התנהלה תהלוכת קודש חגיגית ובה השתתפו כוהנים במספר קבוע כדי לתת אופי טקסי לכל עבודת המקדש (משנה, יומא פ"ב מ"ה-מ"ז; תמיד פ"ד מ"ג), ובלשון הבבלי: "ברוב עם הדרת מלך" (יד ע"ב). הליכה כזאת מתאים לראות בה הליכה לצורך, שכן היא חלק ממעשה ההקרבה עצמו, אבל מבחינה תאורטית-משפטית ניתן היה לוותר על ההליכה. על כן לפנינו מחלוקת אם מחשבת פסול בזמן ההליכה פוסלת את הקרבן או לא. סביר שהדיון על ההולכה הוא קונסטרוקציה משפטית של תנאים לאחר החורבן. בזמן שהמקדש היה קיים ההולכה הייתה מרכיב קבוע בטקס, ואין זה סביר שהתייחסו אליה אחרת מכפי שהתייחסו לשאר העבודות.
כל הטיעון וההסתייגויות מכך שההליכה היא חלק מהקרבן הם נחלתם של רבי שמעון ורבי אליעזר. רבי שמעון שחי בדור אושא מנסח את המסקנה ההלכתית המעשית הנובעת מהאבחנה העקרונית של רבי אליעזר.
במסכת פרה קיימת מחלוקת נוספת על פרה אדומה שנשרפה שלא לשמה, כלומר במחשבה פסולה: "שחטה על מנת לאכול מבשרה ולשתות מדמה כשרה, רבי אליעזר אומר אין מחשבה פוסלת בפרה" (פ"ד מ"ג). אנו נחזור לדון בנושאים אלו להלן פ"ג מ"ג ובסיכום פרק ג.
בתוספתא יש ניסוחים מקבילים של ההלכות: "1. עולת נזיר, ועולת יולדת, ועולת מצורע, ששחטן בני שנים עשר חודש ויום אחד, או ששחטן מחוסר זמן בבעלים, יעלו לגבי מזבח, וטעונין נסכים, אלא שלא עלו לבעלים לשם חובה. 2. זהו כללו של דבר כל שאינו פוסל בעולה חובה, וכל הפוסל בחטאת פוסל באשם. חוץ האשם ששחטו שלא לשמו" (פ"א ה"ג, עמ' 479).
ההלכה הראשונה היא דוגמה לכלל שזבחים כשרים אך לא עלו לשם חובה. הכלל (מס' 2) מנוסח לשיטת רבי יהושע ונגד רבי אליעזר. כמו כן:
1. כבשי ציבור ששחטן לשם כבשים, ונמצאו אילים, עלו לציבור לשם אילים. אילי ציבור ששחטן לשם אילים, ונמצאו כבשים, עלו לציבור לשום כבשים, והשאר יעלו לגבי מזבח, וטעונין נסכים. 2. שחטו לשמו, ומלקו שלא לשמו, כשר, שכבר הוכשר בשחיטה. 3. חוץ למקומו פסול, ואין בו כרת. 4. חוץ לזמנו פיגול, וחייבין עליו כרת. 5. חוץ לזמנו וחוץ למקומו פסול, ואין בו כרת. 6. ורבי שמעון מכשיר בהילוך, וכן חוץ לזמנו וחוץ למקומו<sup class="footnote-marker">25</sup><i class="footnote">לאבחנה זו שבין מחשבת פסול של מקום למחשבת פסול של זמן ראו להלן פ"ב מ"ב. </i> (תוס', פ"א ה"ד, עמ' 479). ההלכה הראשונה היא שוב דוגמה לקרבן כשר אלא שלא עלה לשם חובה. אבל החידוש הוא שהקרבן עלה לשם החובה אשר לה הוא מתאים, והרי זו הרחבה להקלה שבמשנה, ואולי מחלוקת עליה. הלכות 5-2 הן דוגמאות לפגמים בקרבן ואין בהם חשש, והלכה 6 חוזרת על דברי רבי שמעון שבמשנה.
אם כן, מעבר לשאלה של אשם ועולה, קיימות היו שתי גישות. האחת הרחיבה את הפסול הנובע מהיעדר כוונה (מחשבה פוסלת), והאחרת היא זו של בית שמאי ותלמידיהם המעניקים עדיפות למעשה והמחשבה פוסלת רק במקרים בודדים<sup class="footnote-marker">26</sup><i class="footnote">תוס', פסחים פ"ה הי"ג, אינה עוסקת בהיקף פסול מחשבה אלא בזמן אכילת קרבן פסח, וכן תוס', מגילה פ"ב הי"א.</i>, ובית הלל רואים בה את חזות הכול.
המחלוקת היא בתחום העקרוני הדתי (חשיבות המעשה לעומת חשיבות הכוונה) ובתחום החברתי. בתחום העקרוני התאולוגי זו דרכם של בית שמאי שמעשה קודש תופס גם אם לא נעשה מתוך כוונה שלמה. כך חולקים בית שמאי ובית הלל בשאלה מה הדין אם אדם תרם תרומה שלא לפי כללי ההלכה. בית שמאי אומרים שתרומתו תרומה, ובית הלל אומרים שלא עשה כלום (כלומר שהוציא דבריו לבטלה<sup class="footnote-marker">27</sup><i class="footnote">מינוח זה הוא הכלל שבתלמוד הבבלי. התנאים עצמם אינם מציעים כלל אלא דנים במקרים פרטיים. ייתכן שעבור התנאים לא היה זה בבחינת כלל משפטי אחיד, אבל הבבלי ריכז סדרת מימרות העוסקות בשאלה זו וניסח את הכלל.</i> – משנה, תרומות פ"א מ"ד), והוא הדין במי שנדר שלא כהלכה, או הקדיש שלא במלוא הכוונה, או שנדר נזיר שלא בכוונה מלאה (תוס', נזיר פ"ג הי"ט), או שהקדיש בטעות (משנה, ערכין פ"א מ"א). מחלוקת זו עומדת כנראה ביסוד מחלוקות תנאיות נוספות. כך, למשל, מחלוקת רבי מאיר ורבי יוסי במסכת תמורה: "האומר ולדה של זו עולה והיא שלמים, דבריו קיימים. היא שלמים וולדה עולה, הרי זו ולד שלמים, דברי רבי מאיר. אמר רבי יוסי אם לכן נתכוין מתחלה, הואיל ואי אפשר לקרות שני שמות כאחת, דבריו קיימים. ואם משאמר הרי זו שלמים נמלך ואמר ולדה עולה, הרי זו ולד שלמים" (פ"ה מ"ג). כמו כן: "הרי זו תמורת עולה ותמורת שלמים, הרי זו תמורת עולה, דברי רבי מאיר. אמר רבי יוסי, אם לכן נתכוין מתחלה, הואיל ואי אפשר לקרות שני שמות כאחת דבריו קיימין. ואם משאמר תמורת עולה נמלך ואמר תמורת שלמים, הרי זו תמורת עולה" (שם מ"ד). ההקדשה הייתה בלשון שאינה נכונה מבחינה הלכתית, שכן אם הבהמה שלמים גם ולדה צריך להיות שלמים, ואינו יכול להיות קרבן פחות ערך כעולה. רבי מאיר אומר שדבריו קיימים למרות הפגם, ורבי יוסי אומר שדבריו קיימים רק אם התכוון לכך במפורש. חסרה כאן הדעה שדבריו אינם קיימים, שכן משמעם שהוולד יצא לחולין, וזה בלתי אפשרי. בתוספתא יש דעה שלישית: "בהמה זו תודה, מה שתלד עולה. בהמה זו שלמים, מה שתלד חטאת, הרי זו ולד תודה ולד שלמים, דברי רבי מאיר, וחכמים אומרים דבריו קיימים. רבי יוסי אומר יבדק, אם אמר לכך נתכוונתי אלא שאין יכול להוציא שני שמות כאחד, דבריו קיימין. אם אמר מה שקריתי שם לראשון וחזרתי וקריתי שם לשני, אין דבריו אחרונים כלום" (תמורה פ"ג ה"ג, עמ' 554), על עמדות אלו חוזרת גם הברייתא הקודמת. רבי יוסי דבק בעמדתו, לחכמים מייחסת התוספתא את עמדתו של רבי מאיר במשנה, ורבי מאיר סבור שעל הוולד חלות ההלכות החמורות יותר (תודה או שלמים, בהתאמה)<sup class="footnote-marker">28</sup><i class="footnote">בן שלום, בית שמאי, עמ' 191-187.</i>. במבוא למסכת קידושין הרחבנו בכך.
בתחום החברתי יש למחלוקת שלפנינו היבט נוסף. מי שסבור שמחשבה פוסלת תמיד הופך את הכוהנים למלאכי עליון. הם ברצונם מקיימים את הקרבן, וברצונם מכשילים אותו. המקריב נדרש, אפוא, להאמין שהכוהן הוא צדיק, חסיד וישר, שעוולה לא תעלה בראשו. יש בהלכה זו תפיסה מרוממת של הכוהנים הניצבים כביכול בדרגה גבוה כמקשרים בין האדם לאל, והצלחת הקרבן תלויה בהם, במחשבתם ובמעשיהם.
המגמה הכללית בפרק זה ובפרקים הבאים היא שכל טעות במחשבת פסול, ואולי גם בביצוע (בשאלה זו עסקנו לעיל), פוסלת את הקרבן. אמנם מצינו הסתייגויות מכלל גורף זה, ואין דין כל הטעויות שווה. כך, למשל, זבחים ופסח ששחטם שלא לשמם פסולים, אך לא יתר הקרבנות. אבל המגמה הכללית היא של תביעה שלא לשנות ולא לטעות. ברם, במקורות גם גישה אחרת לחלוטין, שכל מה שראוי למזבח אם עלה לא ירד. כלומר, מלאכה פגומה אינה פוסלת את הזבח. זו גישתו של רבי שמעון, בניגוד לרבי יהודה, ואפשר שגם מייחסים לרבי יהושע ולרבן גמליאל עמדה זאת (ספרא, צו פרשה א ה"ד-ה"י, כט ע"א, ודיון להלן פ"ט מ"א-מ"ב).
לסיכום הפרק יש להדגיש: בניגוד גמור למשניות של זיכרון המקדש פרק זה, וכל משנת זבחים, הוא פרק הלכתי לכל דבר. לא זיכרונות, אלא דיון הלכתי. הפרק רווי מחלוקות, ויש בו שינויים ספרותיים ודעות מתפתחות. קשה להאמין שהלכות קרבן נשמרו בזיכרון ההיסטורי, ונראה שרובן הן פרי הדיון בדורות התנאים שלאחר החורבן. תנאים לא זכרו מה היה הנוהג הקדום, או שמא במקדש לא היה נוהג קבוע, ורק הדיון בבית המדרש דרש נוהג קבוע והתחבט בטיבו.

Chapter 2



Mishnah 1

הפרק הקודם עסק בשחיטה, הראשונה מארבע עבודות ההקרבה (שחיטה, קבלה, הילוך וזריקה). עתה הפרק דן ב"קבלה", היא קבלת הדמים. כמו הפרק הקודם נפתח הפרק ב"כל הזבחים", דבר המעיד על עריכה אחידה.
בסוף הפרק הקודם ציטטנו את דבריו של רבי עקיבא שמקבל הדם צריך להיות כוהן תמים. משנתנו אינה משתמשת במינוח זה אלא מנסחת בצורה ניגודית מהו כוהן שאינו תמים.
<small>לפי כתב-יד קופמן</small>
<b>כל הזבחים שקיבל דמן זר</b> – מי שאינו ישראל. זאת בניגוד לשחיטה שמבחינה הלכתית כשרה בזר, אף שבפועל ביצעו אותה הכוהנים (להלן פ"ג מ"א). אונן – האונן הוא מי שמת לו מת (אחד מהקרובים הראשוניים) וטרם נקבר. האונן פטור ממצוות שכן הוא עסוק בקבורה, אך אינו טמא בהכרח, אלא אם כן כבר נטמא במפורש. האונן אסור במעשר שני (משנה, מעשר שני פ"ה מי"ב; תוס', פ"ב ה"ח; שביעית פ"ז ה"ז), ומותר באכילת דמאי (משנה, דמאי פ"א מ"ב), שכן בווידוי המעשר נאמר במפורש "לא אכלתי באֹני ממנו" (דברים כו יד). חז"ל קבעו בפשטות שאונן אסור בקודש, כלומר אסור לו להקריב במקדש, או לאכול מקודשים<sup class="footnote-marker">1</sup><i class="footnote">משנה, הוריות פ"ג מ"ה; זבחים פ"ב מ"א; מנחות פ"א מ"ב, ועוד.</i>, והוא אסור גם באכילת פסחים. יש להניח שבזמן הטיפול במת הוא ייטמא, ברם כל דיני האבלות נפסקים עם הרגל, ואם הוא לא נטמא בפועל, כלומר לא נגע במת או התקרב אליו, ניתן לצרפו למנויים על קרבן פסח (משנה, פסחים פ"ח מ"ו), ואסור בביכורים. משנת ביכורים (פ"ב מ"ב) אומרת שאונן אסור באכילת מעשר שני, וזו הלכה מפורשת גם במשנת מעשר שני (פ"ה מ"י). ממשנה זו ניתן גם להסיק בפשטות שאונן זכאי לאכול בתרומה. כן שנינו: "אונן אסור במעשר ומותר בתרומה"<sup class="footnote-marker">2</sup><i class="footnote">תוס', חגיגה פ"ג ה"ג; השוו משנה, שם פ"ג מ"ג. בירו', יבמות פ"ח ה"א, ח ע"ג, סדרת דרשות המעגנות בכתובים את הדין הידוע שאונן מותר בתרומה. </i><b>.</b>
בתקופת המשנה והתלמוד הייתה אמנם הקבורה בדרך כלל פרטית, והמשפחה טיפלה במת בעצמה, אך גם במצב זה ייתכן שאת העבודה הנדרשת יבצעו רק חלק מהבנים, ואחד מהם יישאר טהור. ייתכן גם שאחד מהקרובים יגיע ממרחק ולכן לא יעסוק בפועל בקבורה. יתר על כן, מכמה מקורות אנו שומעים על גוף ציבורי המטפל בקבורה. מת כזה מכונה "נמסר לרבים" (ירו', ברכות פ"ג ה"א, ו ע"א)<sup class="footnote-marker">3</sup><i class="footnote">ראו ספראי, הקהילה, עמ' 68-67.</i>. במקרים מעין אלה ייתכן שהאונן לא ייטמא, ולכן אפשר לשחוט עליו את הפסח. אין הסבר מדוע הכוהן האונן פסול לקודשים, ונראה שהחשש איננו הטומאה, אלא שאין זה הולם שאדם מוכה צער ישתתף בעבודת המקדש שהיא שמחה. בכלל ציפו מהאונן שיימנע מהשתתפות באירועים חברתיים, והיו אף הסתייגויות מכניסתו למקדש<sup class="footnote-marker">4</sup><i class="footnote">ראו פירושנו למידות פ"ב מ"ב. </i>. בעל הספרא מסביר שאין האונן מביא שלמים משום ששלמים מביאים שלום, ו"מי שהוא שלום יביא שלמים, אין האונן מביא שלמים" (ספרא דבורא דנדבה, פי"ג ה"ג), וכוונתו כנראה לרעיון השמחה שהדגשנו. <b>טבול יום</b> – מי שטבל מטומאתו אבל טרם העריב היום. טבול יום מנוע מלהיכנס למקדש מעבר לשערי העזרה (כלים פ"א מ"ו).<b> מחוסר בגדים</b> – כוהן ללא בגדי עבודה.<b> מחוסר כיפורים</b> – המשנה מגדירה מיהו מחוסר כיפורים: "הזב, והזבה, והיולדת, והמצורע, רבי אליעזר בן יעקב אומר גר, מחוסר כפרה עד שיזרק עליו הדם, ונזיר ליינו ותגלחתו וטומאתו" (כריתות פ"ב מ"א). מחוסר כיפורים הוא, אפוא, מי שצריך לטבול ולהביא קרבן לטהרתו. לאחר שטבל, ולפני הבאת הקרבן, הוא מחוסר כיפורים. דינו חמור פחות מטבול יום, וההבדל הוא שטבול יום אסור בתרומה ומחוסר כיפורים מותר בתרומה ואסור רק בקודש (משנה, כלים פ"א מ"ה; חגיגה פ"ג מ"ג; ספרי במדבר, א, עמ' 2). הבדל שני הוא שמחוסר כיפורים מותר לו להיכנס לעזרת נשים אך לא לעזרת ישראל שבמקדש: "עזרת ישראל מקודשת ממנה שאין מחוסר כפורים נכנס לשם" (משנה, כלים פ"א מ"ח).
<b>ושלא רחוץ ידים ורגלים</b> – כוהן הניגש לעבודה צריך לרחוץ את ידיו ואת רגליו, אף על פי שהוא טהור באופן כללי. התוספתא מסבירה כיצד רוחצים: "כיצד הוא מקדש נותן יד ימינו על גבי רגל ימינו, שמאלו על גבי רגל שמאלו, משפשף ומרחיץ משפשף ומרחיץ. רבי יהודה אומר אפילו שתי ידים זו על גב זו מקדש. אמרו לו אי אפשר לכן" (תוס', מנחות פ"א ה"י, עמ' 513; בבלי, זבחים יט ע"א). לשון הדיון מראה שאין כאן מסורת אלא דיאלקטיקה של אמוראים. בפועל הייתה הרחצה מכלי (מן הכיור) ואיננו יודעים כיצד התבצעה, ואולי לא היו לה כללי טקס. בתוספתא מנחות יש הרחבה בדיני רחיצת ידיים ורגליים, אך לא כאן המקום לדון בה.
<b>ערל</b> – כוהן שלא נימול,<b> טמא</b> – זו מילה שאינה צריכה. אם טבול יום אסור בעבודה (ובכניסה למקדש), קל וחומר טמא. אלא שהקבוצה הנידונה היא קבוצה ספרותית של פסולי מקדש, ולא דקדקו חכמים שלא למנות בה מרכיבים מיותרים<sup class="footnote-marker">5</sup><i class="footnote">ראו במבוא הכללי לפירוש המשניות. שם עמדנו על כך שאין לדקדק בלשון המשנה. סוגיות בבליות מאוחרות לעתים מדקדקות בלשון המשנה (ראו למשל זבחים ב ע"א), אך לדעתנו דקדוק כזה איננו פשט המשנה, וגם בתלמוד הבבלי שיטת לימוד זו אינה אחידה. </i>.
הבבלי למשנתנו מביא מסורת שונה: "טמא פסול. אמרו זקני דרום: לא שנו אלא טמא שרץ, אבל טמא מת מתוך שמרצה בציבור<sup class="footnote-marker">6</sup><i class="footnote">אם כל הציבור טמאים מקריבים גם בטמאי מת, שטומאה נדחתה בציבור.</i> – מרצה נמי ביחיד" (כב ע"ב). לשון המסורת "אמרו זקני הדרום..." מעידה על אותנטיות. זקני הדרום הם חכמי לוד, והם נזכרים במקורות אמוראיים שונים (ירו', עירובין פ"ו ה"ד, כג ע"ג; בבלי, חולין קלב ע"ב). אבל ההלכה כולה תמוהה. מילא בזמן שכל הציבור טמאים, אבל המשנה מדברת בימים כתיקונם, ומה לטמא מת במקדש. מהמשך הדיון בתלמוד אפשר להבין שהמקריב הוא טמא מת ואינו בא למקדש אלא שולח את קרבנו מרחוק, ושיבוץ הסוגיה דווקא בהקשר של משנתנו מטעה. כדברי הגמרא: "טמא מת [נמי] משלח קרבנותיו" (בבלי, שם), וכך פירשו הראשונים (רש"י למקום; תוספות למקום ד"ה אי הכי; ראבי"ה תתקעח, ועוד). פירוש זה סביר, אך יש בו התעלמות מההקשר וייתכן שהוא מחפה על עמדת יחיד כלשהי, קול חריג בבית המדרש שאיננו יודעים מה מקורו ומה היקפו.
<b>יושב</b> – העבודה במקדש נעשית בעמידה, ואין ישיבה בעזרה אלא למלכים (תוס', סנהדרין פ"ד ה"ד, עמ' 420): "ישב על גבי הרצפה פסול שנאמר 'לעמוד לשרת'. עמד על גבי לבינה פסול, שנאמר 'ככל אחיו הלוים' " (תוס', מנחות פ"א הי"ד, עמ' 513). בתלמוד הבבלי מובא דיון האם מותר לשבת בעזרה. משנת יומא (פ"ז מ"א) מוכיחה שהכוהן הגדול צריך לעמוד בזמן הקריאה, אך ניתן ללמוד ממנה גם שלפני הקריאה בעמידה הוא ישב, ועמד רק לקראת הקריאה בספר (בבלי, יומא סט ע"א-ע"ב). ברם בלשון התנאים "עומד ומקבל, עומד וקורא" אין משמעם שהכוהן עומד ואינו יושב, אלא הוא ציון לשון הווה גוף שלישי, וליתר דיוק הווה מתמשך. כוונת המשפט לומר רק שהכוהן מקבל והכוהן קורא. השאלה בדבר ישיבה או עמידה בעזרה היא אמוראית בלבד; דומה שבמקורות התנאים אין כלל התחבטות בדבר, כפי שנקבע בבירור במשנתנו.
<b>עומד </b>[<b>כלים</b>] – מילה זו חסרה בדפוס ובעדי נוסח אחרים, ומיותרת,<b> על גבי כלים</b> – הכוהן צריך לעמוד על הרצפה ממש ולא על גבי כלים, וגם לא<b> על גבי בהמה</b> – או<b> על גבי רגלי חבירו</b> – בכל המקרים הללו העבודה פסולה. בשלב זה מדובר על קבלת הדם בלבד, ויתר העבודות תידונה להלן. בתוספתא נוספו דברי רבי אליעזר: "רבי אליעזר אומר אפילו רגלו אחת על גבי הרצפה, ורגלו אחת על גבי לבנה; רגלו אחת על גבי הרצפה ורגלו אחת על גבי כלים, אם ינטל הכלי ויוכל לעמוד בפני עצמו – כשר, ואם לאו – פסול" (מנחות פ"א ה"ה, עמ' 513-512). לעומת זאת בירושלמי פסחים מעלים את שאלת הדם הרב שהיה על הרצפה בערב פסח. היו שראו בעין יפה שהעבודה תתבצע בעזרה שטופת דם: "שבח הוא לכהנים שיהו מפקיעים בדם עם רכובותיהן" (תוס', פסחים פ"ד הי"ב), או "שילכו עד ארכובותיהם בדם"<sup class="footnote-marker">7</sup><i class="footnote">הביטוי "ללכת עד הארכובה בדם" הוא ספרותי וחוזר במקורות נוספים. ראו, למשל, דיוננו במסכת שקלים פ"ח מ"א.</i> (בבלי, פסחים סה ע"ב; זבחים לה ע"א), כלומר שהכוהנים יעמדו בתוך שפע של דם הניגר מן הקרבנות. אבל בירושלמי (שם) מסופר שעל רצפת העזרה היו "מסטויות", כלומר מעין עמודים קטנים (מלשון סטיו, היא שורת עמודים). ברור שההלכה במשנתנו שוללת אפשרות של "מסטויות", ודומה שמסטויות הן פתרון אמוראי לבעיית האסטטיקה, בעיה שאת התנאים לא הטרידה. עם זאת אי אפשר לקבוע שהמסורת ההיסטורית היא דווקא זו של התנאים, ייתכן בהחלט שהאמוראים משמרים את זכרה של בעיה "אמִתית" (כלומר שאכן בזמן המקדש נחשבה לבעיה). מאידך גיסא ניתן לטעון שהבעיה האסטטית לא הייתה קיימת כלל בזמן המקדש. זו דוגמה לקבוצה של הלכות שאי אפשר לקבוע האם הן מסורות או דיונים מדרשיים מאוחרים.
<b>פסל</b> – העבודה נפסלה, המקריב לא יצא ידי חובה, ואין להמשיך בסדרי העבודה עם קרבן זה. הבבלי מנמק הלכה זו בדרשה (כד ע"א), אבל יש להניח שלא הדרש יצר את ההלכה אלא סדרי העבודה וכללי הטקס. אדמת המקדש נתפסת כאדמת קודש, והעובדים במקדש אמורים להתחבר אליה.
כאמור, לפנינו קבוצה מגובשת החוזרת במקורות נוספים כפסולי עבודה. אלו אסורים להקריב מנחות (משנה, מנחות פ"א מ"ב ועוד), ולעתים חסרות ברשימה הדוגמאות הקשורות בעמידה ראויה (תוס', זבחים פ"ד ה"ד, עמ' 483; פי"ב הט"ו, עמ' 498, ועוד).
<b>קיבל בשמאול פסל רבי שמעון מכשיר</b> – קבלת הדם צריכה להיות ביד ימין, זאת לכל הדעות, אלא שרבי שמעון סבור שאם שגה הכוהן אין הקרבן נפסל. לבירור עמדתו של רבי שמעון נחזור בסוף המשנה. בעיני חכמים הייתה עדיפות לצד הימני. ביטוי לכך יש במשנה הדנה באפשרות שבגורל ביום הכיפורים השעיר לה' יעלה בימין או בשמאל<sup class="footnote-marker">8</sup><i class="footnote">משנה, יומא פ"ד מ"א. אין כאן דמיון בין מעמד פרה אדומה ליום הכיפורים, אלא תפיסה החוזרת בכלל פעולות המקדש ובמסורת חז"ל שאחרי החורבן, וללא קשר אליו. </i>. בנוסח המשנה אין רמז להבדל בין שתי הידיים. כל גורל טוב באותו מידה, והמלווה הקרוב של הכוהן הגדול אומר לו להגביה את ידו. ברם, בכל המקבילות מתגלה יחס שונה בתכלית לגורל. בתוספתא: "אם בימינו עלה היו כל ישראל שמחין, ואם בשמאלו עלה לא היו כל ישראל שמחין" (יומא פ"ב ה"ט [פ"ג ה"א]). אם כן, ימין נחשב לצד ה"טוב" הראוי להיות קודש לה', ואילו שמאל הוא צד בלתי ראוי. בהמשך מתלבטת התוספתא האם ראוי "לשנותו משמאל לימין"; השאלה מצביעה על הרגישות של הנושא, ויש בה מגמה לשנות את הגורל ולהתאימו לציפיות. רבי עקיבא עונה "אל תתנו מקום למינים לרדות", וכוונתו כנראה שעדיפותו של הימין היא תפיסה של מינים. ליברמן ניסה להסביר ששמאל הוא שם של אל<sup class="footnote-marker">9</sup><i class="footnote">ליברמן, יוונים ויוונות, עמ' 274.</i>, ברם דומה שאין זו בעיה של פגניות אלא של תפיסה עממית שהימין מייצג את הכוחות הטובים, והשמאל את הרע. תפיסה זו מוכרת היטב בעולם הקדום. על כן אם עלה הגורל לה' ביד שמאל נחשב הדבר לאות מבשר רעות. הביטוי "אל תתנו מקום למינים (כך בכי"ק) לרדות" מופיע גם בהקשר לפרה אדומה (משנה, פרה פ"ג מ"ב ומ"ג). גם אצלנו ספק אם הוא מבטא את דעתו של רבי עקיבא שיש להתנגד לחומרות הצדוקים, או שהוא משקף היסטוריה שהפרושים בזמנו התנגדו לחומרות הצדוקים. גם כאן נראה שההקפדה על הימין נתפסת כאידאולוגיה צדוקית שרבי עקיבא מתנגד לה. גם כאן אי אפשר לדעת האם לדעתו כך היה המצב במקדש, או שמא זו עמדתו דור מאוחר יותר. מכל מקום, זו השקפתם של חז"ל הממעטים בפן הנסי-מגי של עבודת המקדש. אין זו העמדה היחידה בספרות חז"ל, ולהלן עדויות על חכמים וזרמים שעבורם הבחירה בימין הייתה חשובה ומשמעותית הרבה יותר.
בספרות חז"ל הדים ברורים לעדיפות הימין, ולהקפדה על הבחירה בימין כאות לטובה ולברכה. הקפת המקדש הייתה מימין לשמאל<sup class="footnote-marker">10</sup><i class="footnote">משנה, מידות פ"ב מ"ב; סופרים פ"ט ה"ב; פרקי דרבי אליעזר, סוף פרק יז.</i>, וכן הקפת המזבח<sup class="footnote-marker">11</sup><i class="footnote">משנה, זבחים פ"ו מ"ג ומקבילות רבות.</i>, המזוזה מוצבת בצד ימין של הדלת<sup class="footnote-marker">12</sup><i class="footnote">בבלי, מנחות לד ע"א; חולין קלו ע"א; מסכת מזוזה פ"ב ה"א. </i>, ואילו קינוח הגוף לאחר עשיית צרכים הוא בשמאל ולא בימין, כיוון שהמעשה מלוכלך ובלתי אסטטי (אבות דרבי נתן, נו"א פ"מ, עמ' 128). ימין הוא גם הצד המכובד, וכפי שראינו במשנת יומא הסגן הוא מימין הכוהן הגדול וראש בית האב בשמאלו, ויש לכך ביטויים רבים נוספים.<sup class="footnote-marker">13</sup><i class="footnote">להעדפת הימין שורשים מקראיים, כגון בראשית מח יג-יז; ישעיהו מא י; סב ח ועוד.</i> בבחינת "נשבע ה' בימינו"?)
במקורות מאוחרים מנסים לטשטש את האיום שבבחירת השמאל. ניסיונות אלו רק מעידים עד כמה הייתה התפיסה שרירה, קיימת ומאיימת. בתוספתא (יומא פ"ב ה"י [פ"ג ה"ב]) נאמר שהסגן והכוהן הגדול היו מכניסים כל אחד את יד ימינו. הסגן עמד מול הכוהן הגדול, כך שימינו של הסגן היא בצד שמאל של הכוהן הגדול. בפתרון זה שני מסרים סמויים. גם נמנעת האפשרות של בחירת הגורל בשמאל, וגם מובלט מעמדו של הסגן כשותף לכוהן הגדול<sup class="footnote-marker">14</sup><i class="footnote">כפי שכבר אמרנו בפירושנו ליומא שם הסגן היה מינוי פרושי, ובספרות חז"ל נערכו ניסיונות לקדם את מעמדו ולזכותו במעמד של משנה לכוהן הגדול. ראו פירושנו ליומא פ"א מ"א והספרות הרמוזה שם.</i>. בבבלי מסופר שבימיו של שמעון הצדיק תמיד עלה הגורל בימין (יומא לט ע"א), וארבעים שנה לפני החורבן עלה הגורל תמיד בשמאל והיה זה אות שבדיעבד התפרש כאות מנבא רעות<sup class="footnote-marker">15</sup><i class="footnote">בבלי, שם לט ע"ב. יוספוס אף הוא מספר על סימנים מוקדמים לחורבן הבית, אך אינו מונה את הסימן הזה. במקביל יודע גם יוספוס לספר על נסים במקדש שפסקו מלהתרחש. הווה אומר, בסוף ימי בית שני סיפרו עליהם אך הם כבר לא התחוללו. כך, למשל, חדלו אבני החושן מלהאיר כבר 200 שנה לפני ימי יוספוס. ראו קד', ג 218.</i>. כללו של דבר, אין ספק שבעיני הציבור הייתה לבחירה בימין או בשמאל משמעות מיסטית כבדה. חכמים, או התיאור המאוחר, מנסים לעמעם את האימה המיסטית ולחתור לפרשנות רציונלית של מעשי המקדש.
בספרות חז"ל אין פירוט באיזו יד צריך לשחוט, אבל על מליקת העוף נקבע שהיא בימין. הלכה זו לא נאמרה במפורש, אך היא משתמעת מהקביעה שאם מלק בשמאל המליקה פסולה (משנה, זבחים פ"ז מ"ה). גם קבלת הדם בקרבנות רגילים היא בימין, ושוב הדבר לא נאמר בצורה ברורה וישירה אך משתמע בבירור ממשנתנו, וכן "קיבול בימינו ובשמאלו באחד פסול,
ורבי שמעון מכשיר. ואם היתה שמאל מסייעת את הימין הכל מודין שהוא כשר" (תוס', פ"א מ"ה, עמ' 480), וכן "קיבל בימינו ונתן לשמאלו יחזיר לימינו" (להלן פ"ג מ"ב). רבי שמעון אינו אומר שמלכתחילה הקבלה יכולה להיות בשמאל, אלא שבדיעבד הדבר אינו פוסל. אלא שמהתוספתא משתמע שאכן המחלוקת היא על הקבלה מלכתחילה, האם היא בימין או גם
בשמאל: "היה רבי שמעון אומר כל שנאמר בו יד טעון ימין, וכל שלא נאמר בו יד אין טעון ימין, וכל שלא נאמר בו אצבע אין טעון ימין. רבי אלעזר ברבי שמעון אומר כל שנאמר מתנת יד, שינה במתנה פסול, בקבלה כשר, וכל שנאמר בו קבלת יד, שינה בקבלה פסול, במתנה כשר" (תוס', פ"א ה"ו, עמ' 480; ספרא, ויקרא דבורא דחובה, פרק ט ה"א, כא ע"ב). המחלו
קת היא אפוא גם על ההזאה ועל כל פסוק שלא הודגש בו "והיזה באצבעו" (או נוסח דומה), שהוא דווקא  בימין. בפרשת פרה לא נאמר "יד" בקבלת הדם, ונאמר "ולקח אלעזר הכהן מדמה באצבעו" (במדבר יט ד), לכן לדעת רבי שמעון קבלה גם בשמאל, והזאה בימין (איור 1). לגבי מצורע נאמר: "דם אשמו של מצורע: קיבל בימינו ומערע בשמאלו, מזה באצבע הימנית,
ואם שינה פסול. פינה משמאלו לימינו ועירה לשמאלו, וחזר והיזה בימינו פסול, ולא מפני ששינה פסול אלא שחיסר הלוג טיפה כל שהוא" (תוס', פ"א ה"י, עמ' 481-480). אם כן קבלה בימין, הזאה בימין, וביד שמאל צריך לערות, דהיינו להעביר את הכלי כדי לפנות את יד ימין. בברייתא אחרת לגבי קרבן הציפורים נאמר: "זה שקבל בכלי מקבל בימין, וזה שקבל ביד מקבל בשמאל" (תוס', נגעים פ"ט ה"ג, עמ' 629). לא נאמר שם באיזו אצבע מזים על המצורע, אך קבלת דם בכלי היא בימין, ואת הדם מזים מהכלי על המזבח, כלומר ההזאה בימין (משנה, נגעים פי"ד מ"ח), וזה שמקבל בידו משתמש בשמאלו כדי להזות באצבע על המצורע עצמו (שם שם). הוא הדין בלוג השמן, אותו כוהן "מקבל בימינו ונותן בשמאלו ומזה באצבע הימנית ואם שינה פסול" (תוס', פ"א הי"א, עמ' 481).
כללו של דבר, לדעת חכמים הקבלה היא בימין וההזאה בימין: " 'אצבעו' נאמר כאן 'אצבעו' ונאמר להלן אצבעו, מה אצבעו אמורה להלן הימנית, המיומנת שבימין. אף אצבעו אמורה כאן הימנית, המיומנת שבימין" (ספרא דבורא דחובה, פרשה ג ה"ח, יז ע"ד)<sup class="footnote-marker">16</sup><i class="footnote"> ובקיצור יותר גם בתוס', פ"ו ה"י, עמ' 488.</i>. רבי שמעון חולק על חלק מהמקרים (וגם על קבלת הדם בפרה אדומה)<sup class="footnote-marker">17</sup><i class="footnote">במקרה של פרה אדומה קיימת בעיה טכנית. אם הקבלה בימין וההזאה היא באצבע, הרי הכוהן צריך להעביר את הכלי עם הדם מיד ליד, כדי לפנות את ידו הימנית. מעניין שבתיאור עבודת הכוהן הגדול ביום הכיפורים אין התייחסות לשאלה זו של הזאה וקבלה בימין או בשמאל, למרות הרגישות לשאלה האם השעיר לה' עלה בגורל ביד הימנית (לעיל).</i>.
<b>נשפך על הריצפה ואספו פסול</b> – ללא זריקת הדם אין הקרבן שלם; אם הדם נשפך אין לאספו. קל להבין הלכה זו מטעמים של אסטטיקה והדר, אלא שלפחות מהמקורות משמע שלא זו הבעיה. במשנת פסחים מסופר שלאחר השחיטה הייתה העזרה מוצפת בדם: "רבי יהודה אומר: כוס היה ממלא מדם התערובות. זרקו זריקה אחת על גבי המזבח, ולא הודו לו חכמים" (פ"ה מ"ח). היה קיים חשש שמא לא נזרק דם של אחד הקרבנות, על כן היו לוקחים כוס דם מהרצפה המוצפת וזורקים על המזבח, משמע שדם שנשפך אוספים אותו. המדובר, כאמור, בקרבן פסח.
בבבלי מוזכרת הגבלה אחרת: "תנן התם: נשפך הדם על הרצפה ואספו, פסול. מן הכלי על הרצפה ואספו, כשר" (יומא מח ע"א). אם כן אם הדם נשפך מכלי מותר לאספו, והדרישה מצטמצמת לכך שהקבלה תהיה בכלי ולא מהדם שזרם מהקרבן לרצפה. הלכה זו מצוטטת גם בבבלי להלן (לד ע"ב), והיא מוצגת כטיעון נגד רבי יהודה שבמשנת יומא. לפיכך נראה שההלכה חפצה להדגיש את המרכיב הטקסי. עם השחיטה זורם דם רב על הרצפה, אבל לזריקה על המזבח נלקח רק דם ישירות מהקרבן, בכלי מהודר ובטקסיות מרובה, כמקובל במקדש.
המסורת האמוראית מצמצמת את המחלוקת: "דאמר רב יצחק בר יוסף אמר רבי יוחנן: הכל מודים בניתנין למעלה שנתנן למעלה, למטה שנתנן למטה, שלא כמצותן – לא יאספנו, לא נחלקו אלא בניתנין למעלה שנתנן למטה, למטה שנתנן למעלה – שרבי יוסי אומר לא יאספנו, ורבי שמעון אומר: יאספנו" (בבלי, כז ע"א). אם כן אין לאסוף דם לאחר זריקה שאינה תקנית, אך אם טעה במקום הזריקה רשאי לאסוף מן הדם ולזרוק בשנית. קשה למצוא היגיון בחלוקה זו, ואכן הבבלי מציע גם חלוקה הפוכה: "ורב חסדא אמר אבימי: הכל מודין בניתנין למטה שנתנן למעלה שלא יאספנו, וכל שכן בניתנין למעלה שנתנן למטה, הואיל ודמים העליונים למטה הן באין, לא נחלקו אלא בניתנין לפנים שנתנן בחוץ, בחוץ שנתנן לפנים – שרבי יוסי אומר: יאספנו, ורבי שמעון אומר: לא יאספנו" (כז ע"ב). שינוי במקום (למעלה או למטה) אינו בר תיקון, אבל שינוי בין שפיכה בפנים לשפיכה בחוץ הוא במחלוקת, וייתכן שאפשר לתקנו. כפי שנראה להלן זו הייתה המחלוקת הכיתתית, והסוגיה האמוראית מקלה בחשיבותה.
המשנה להלן (פ"י מ"ג) מניחה שדם שנאסף פסול להזאה, ללא כל מגבלות, כמו המשנה שלנו. דומה שהמגבלות השונות הן אמוראיות ואינן משקפות מסורת היסטורית, אלא פרי דיון תלמודי (אמוראי) כיצד ניתן להציל את הקרבן.
<b>נתנו על גבי הכבש שלא כנגד היסוד</b> – זריקת הדם הייתה מרכיב חיוני בתהליך ההקרבה, ונזכרת במפורש בתורה. לכל קרבן היה מקום זריקה משלו. בזריקה שני מרכיבים, הראשון הוא ההזאה שבה מזים טיפות דם באצבע כנגד קיר המזבח במקום שנקבע, והשני הוא שפיכת שארית הדם כנגד היסוד של המזבח, ואם הדם איננו קודש הוא נשפך לאמה, כלומר למערכת הביוב, ואין זו עבודת קודש אלא סילוק שפכים. על כל פנים, משנתנו מניחה שאת שארית הדם נתן הכוהן במקום לא נכון. לכל קרבן היו כללים אחרים לגבי מקום זריקת הדם (בעקבות התורה), ואף נקבעו כללים לשפיכת שארית הדם, כל קרבן במקומו. (איור 2)
זריקת דם
<b>נתן את הניתנין למטן למעלן ואת הנתנין למעלן למטן את הניתנים</b> – גובה המזבח לפי מסורת המשנה היה 10 אמות (6-5 מ') ובאמצע היה חוט שסימן את חצי הגובה: "חוט של סיקרא חוגרו באמצע להבדין בין הדמים העליונים לדמים התחתונים" (משנה, מידות פ"ג מ"א). מסכת קינים קובעת את החלוקה המתוארת בטבלה לעיל: "חטאת העוף נעשית למטה וחטאת בהמה למעלה, עולת העוף נעשית למעלה ועולת הבהמה למטה, אם שינה בזה ובזה – פסול" (פ"א מ"א). <b>בפנים בחוץ</b> – דם האמור להיזרק בפנים המקדש או על הפרוכת, כגון בזמן עבודת הכוהן הגדול (משנה, יומא פ"ה מ"ג), ניתן על המזבח בחוץ,<b> ואת הניתנים בחוץ בפנים</b> – מה שצריך להיזרק על יסוד המזבח בחוץ זרק בפנים (כגון יומא פ"ה מ"ו),<b> פסול ואין בו כרת</b> – להלן (פ"ד מ"א) נראה שלדעת המשנה שם פסול ויש בו כרת.
לכל קרבן היו סדרים משלו. כך, למשל, את דם שעירי יום הכיפורים היזה הכוהן הגדול על גוף (גג<sup class="footnote-marker">18</sup><i class="footnote">אפשטיין, מבואות, עמ' 236, וראו תוס', פ"ג (ד) ה"ב. בתלמוד הבבלי יש דיון האם יש להזות באמצע המזבח או על גבו. המסקנה היא שיש להזות על החלק המגולה שבו; הבבלי מגיע למסקנה זו על בסיס הפסוק "וכעצם השמים לטֹהר" (שמות כד י), וכאילו "טהר" הוא גלוי או ברור, כמו עצם השמים. ברור שהתלמוד הבבלי הכיר את המשמעות הנכונה של המשפט במשנה, אך ההסתמכות על הפסוק היא כבר דרשה, או משום שהשורש הלשוני לא היה ברור, או שזו רק דרשה כדי לתלות את הפירוש בפסוק. את הפירוש מציע רבה בר שילה, אך ייתכן שההסתמכות על הפסוק נוספה בידי העורך ואינה מגוף דבריו.</i>) מזבח הזהב, ואת השיירים שפך על "יסוד מערבי של מזבח החיצון" (משנה, יומא פ"ה מ"ו). את הדמים שהיזה על המזבח החיצון "היה שופך על יסוד דרומי" של אותו מזבח. במקורות האמוראיים מתברר שהדבר שנוי במחלוקת האם יש לשפוך את הדם בדרום, כמו שמשנתנו אומרת (רבנן) או בצפון (רבי אליעזר). התוספתא מביאה דעה: "רבי שמעון אומר אילו ואילו ליסוד דרומי" (יומא פ"ג [ד] ה"ב; ירו', מב ע"ד), ואת הדעה שבמשנה התוספתא (והירושלמי) מייחסת לרבי יוסי. בתוספתא לזבחים משנתנו שנויה בסתם (ללא שם האומר), ורבי שמעון אומר "אלו ואלו ליסוד מערבי" (פ"ו ה"ח, עמ' 488). נראה שבמקדש לא היה נוהג אחיד: היו ששפכו ליסוד מערבי, הפונה אל הקודש, והיו ששפכו את הדם של המזבח החיצון על היסוד הדרומי (לכיוון הכבש), או על היסוד המערבי או הצפוני. חלק מההסדרים השונים מופיעים בתוספתא (פ"ו ה"י ואילך; ירו', מב ע"ד). נוהג בלתי אחיד מופיע במשנתנו כמחלוקת. ייתכן גם שכל הדיון נוצר רק בבית המדרש התנאי, ובמקדש היה נוהג בלתי אחיד. גם יוספוס מספר שאת שיירי הדם של קרבנות יום הכיפורים היה מזה על המזבח הגדול (קד', ג 243)<sup class="footnote-marker">19</sup><i class="footnote">הניסוח עמום, ולא ברור האם השפיכה הנזכרת בקטע היא ההזאה או שהיה לה כינוי אחר.</i>, אלא שלפי ההלכה במשנה שם יש שלוש הזאות של דם, מדם השעיר בתוך הקודש, מדם הפר על הפרוכת מבחוץ ומדם התערובת של השניים על המזבח הפנימי (מזבח הזהב), ואילו לפי יוספוס הזאה אחת מדם התערובת אל הקודש (בקודש?) ועל המזבח הגדול. דומה שהניסוח של יוספוס "מגושם" או כללי, וניתן לפרשו באופן שאינו מבטא נוהג אחר מזה המתואר במשנה. בקטע שפרסם סטרגנל מספרותם של בני עדת קומרן<sup class="footnote-marker">20</sup><i class="footnote">סטרגנל, פסוידואפיגרפה.</i> משמע שהם תבעו נוהג שונה. שם נזכרות שתי הזאות, מדם הפר בפנים הקודש ומדם השעיר בחוץ, ההפך מהמשנה. ההזאה על מזבח הזהב ושפיכת השיירים על המזבח החיצון אינן נזכרות. קשה לתאם בין דרישות אלו לתיאור של יוספוס, גם אם נניח שתיאורו כללי. זו אפוא מחלוקת כיתתית נוספת בדבר סדרי עבודת הכוהן הגדול ביום הכיפורים.
משנתנו הקובעת שזריקה ושפיכה שלא במקום פוסלות את הקרבן מתייחסת כנראה לנוהג כיתתי זה, ורואה בו עילה לפסילת העבודה. אך אין בכך עונש כרת, ובכך הכרה מסוימת שאין פרט זה מעיקר העבודה. האבחנה בין מחשבת פסול של מקום שאין בו כרת לבין מחשבת פסול של זמן הגוררת כרת חוזרת במקבילות (תוס', פ"א ה"ד, עמ' 479; פ"ד ה"ט, עמ' 486). היא ברורה, אך אינה מנומקת.
לימוד ההלכות, ובמיוחד הדוגמה של יומא שהבאנו והכללים שבתוספתא, מעלים שתי שאלות. את רשימת העברות ניתן להבין בפשטות. לקרבן יש סדרים קבועים, ויש פסולים ברורים. אבל האבחנה בין מה שפסול ויש בו כרת לבין מה שאין בו כרת אינה נהירה: וכי למה יהא הבדל בין אכילה למחר לבין אכילה על ידי פסול? זאת ועוד: בתורה מדובר על זריקת הדם על המזבח, והשיירים על יסוד המזבח. מניין לחכמים כל הפרטים הנוספים, והאם אלו נוהגי עבודה קדומים או הלכות של בית המדרש? במבוא ריכזנו את הדיון בשאלה, אך לכדי הכרעה לא הגענו.
הבבלי מוסיף בכיוון זה אבחנות משנה, האם מדובר בדם הנפש, והאם מדובר במחשבת פסול או במעשה פסול (כו ע"ב). התנאים לא התלבטו בשאלות אלו, או שלפחות העורכים לא סברו שחשוב לשמר את דבריהם בנושא. אשר לשאלה האחרונה, משנתנו לפי סגנונה מתפרשת בפשטות בפסול מעשה, ולא במחשבת פסול (תכנון) כמו בפרק הקודם. בדיון בסוף פרק ג נראה שכנראה אכן זו כוונת המשנה, להבחין בין מחשבה ומעשה, שמחשבה חמורה ממעשה. אבל נציע גם אפשרויות פירוש אחרות.
כאמור, "רבי שמעון מכשיר". אפשר לפרש את דעתו בצורה מוגבלת, שרק במקרה של קבלה בשמאל הוא מכשיר, ואפשר שאכן כך הבין העורך. ברם, ממקורות אחרים נראה שדבריו של רבי שמעון חלים על כל העבודות הפגומות. לדעתו המזבח קולט הכול, וכל מה שהגיע אל המזבח מתקבל ומרצה. אנו נדון בעמדה זו בפירושנו לפ"ט מ"א. אולם עורכי המשניות הביאו את דבריו על כל פרט, ובכך רצו כנראה להציג את עמדתו כנקודתית ולדחוק את הפרשנות שלרבי שמעון שיטה כללית שאינה מעניקה חשיבות כה מרובה לכל פרטי העבודה.
משנתנו מבחינה בין שתי נקודות של מתן דם. וכן בספרא "שומע אני חטאת שניתן דמה למטה כשירה? והא מה אני מקיים על קרנות המזבח 'מצוה', יכול כשם שטעון ארבע מתנות, ואם נתנם מתנה אחת כיפר. כך תהא טעונה דמים למעלה, ואם נתנם למטה כשירה?..." (ספרא צו פרשה ג ה"ד, לב ע"ב). כרגיל המדרש שולל את הגישה החופשית ודוחה אותה. לעתים קרובות הדעה שנדחית (ההוא אמינא – בלשון הבבלי) היא עמדה תנאית שהייתה קיימת ונדחיתה על ידי הדרשן. ואכן באותו על המזבח כל מקום שיתן על המזבח יכפר" (אחרי  מות פרשה ח ה"ד, פד ע"ג). אין צורך לתלות את הבמחלוקת בטעמים רעיוניים, הפער הוא בין מי שדורש לדקדק בפרטים לבין מי שמאפשר טקס מעט חופשי יוןתר. משנתנו מציעה עמדת ביניים, פסול, אך אין בו כרת.
מסכת מידות מספרת על החוט של 'סיקרא' שסימן את חצי המזבח (מידות פ"ג מ"א<sup class="footnote-marker">21</sup><i class="footnote">הבבלי לסבחים נג ע"א סבור שלא היה זה חוט אלא ממש רשת או מחיצה.  ראו עוד פסיקתא זוטרתי לשמות לח ד "כמין כברה היה שם".</i>). הייתה אפוא אבחנה מקובלת בין למעלה ולמטה, והמחלוקת היא רק מה הדין אם שגה. כך משמע מהתוספתא
דם' - כל הניתנין למעלה, שנתנן כדירכן, או שאינן מכוונין, הרי אילו כשירין. 'דם' - כל הניתנין למטה שנתנן שלא כדרכן, או שאין מכוונין כנגד היסוד, הרי אילו פסולין (תוס', זבחים פ"א הי"א, עמ' 481).
משנה באם כן הזריקהב בלתי מכוונת. הנותן דם שלא במקום פסל, אבל אין צורך לכוון במיוחד.
נוסיף עוד שלמעשה בנוסף למחלוקת אם מקום הנתינה פוסל, מסתבר שחכמים נחלקו בשני עניינים נוספים. מסורת אחת מבינה שלמטה, זה כנגד היסוד, ולמעלה על קרנות המזבח (להלן פ"י מ"ב; תוס', פ"ו ה"י- הי"ב, עמ' 488). מסורת שניה מדברת על חצי תחתון של המזבח לעומת חצי עליון שלו (וחוט אדום מפריד בין שני האתרים). בתוס', פ"ו הי"א עמ' 488) זו מחלוקת מפורשת בין רבי מאיר לחכמים. מי שמדבר על מתן דם על הקרנות מניח שהשחיטה למעלה והדם נזרק למטה על גג המסבח. ומי שמגבר על חציו העליון של המזבח רואה לפניו שחיטה לצפון המסח, וזריקת הדם מלמטה למעלה. במצב כזה, כשגובה המזבח ששה מטר, קשה לכוון ולפגוע בדיוק בקרנות המזבח. לא נעסוק כאן במשמעות הרעיונית של צבע הסיקרא. בכל המזרח התיכון הצמסורתי עד היום החוט האדום בא השרות מזל טוב. לפיכך יש לשער שהבחירה (של חז"ל) בחוט אדום מלווית ברעיון כלשהו, המחייב בירור ולימוד.
כל המחלוקות הללו מעוררות תמיהה, האם לא זכרו את סדרי הטקס של הזיית הדם. לדעתי נראה שכללית נשמרה האבחנה בין דמים עליונים לדמים תחתונים. הדיון כאן הוא בית מדרשי, שבו עולות השאלטות מה קורה כאשר מנעשית טעות. זה בירור הבא לברר בין חובה לנוהג. בתנאים של מקדש שבו מגיעים המונים קשה לדעת איזה דם נשפך והיכן, קשה לעקוב אחרי הדברים, וטעויות כאלה איש איננו מרגיש בהם. אבל במישור העקרוני הם מחייבות בירור ולימוד.
המשנה עוסקת במי ששחט כהלכה, אך בזמן השחיטה חשב לזרוק את הדם שלא כהלכה, או להקטיר את האימורים שלא כהלכה. לא מדובר על מי שתכנן לקבל שלא כהלכה. האבחנה במשנה היא בין עבודות שפסלו את הקרבן כבר בראשיתו, ואין כאן קודש כלל, לבין פגמים שנפלו במהלך העבודה ויש בהם פסילת הקודש וחובת כרת (בחלק מהמקרים). בתוספתא מנוסח כלל זה בקצרה: "כל הזבחים ששחטן חוץ לזמנן, או שקיבלו פסולין את הדם וזרקוהו בשתיקה, או שלן הדם וזרקוהו בשתיקה, או שיצא הדם חוץ לקלעים וזרקו בשתיקה, אפילו חוץ לזמנו פסול ואין בו כרת" (פ"ב ה"י, עמ' 482). במשניות להלן מופיעים שני מונחים המגדירים מצב זה: האחד שלקרבן לא הייתה שעת הכשר (או שעת הכושר), כך בפ"י מ"ב, או "שלא קרב המתיר", מונח המופיע להלן במשנה ג ומוסבר במשנה ד. מונח אחר הוא "הקדש מקבלו", שהוא מקביל לשעת הכושר (הכשר – תוס', פי"ב ה"א, עמ' 497).

Mishnah 2

<small>לפי כתב-יד קופמן</small>
<b>השוחט את הזבח</b> – כהלכה, אבל בשעת השחיטה חשב (תכנן) <b>לזרוק דמו בחוץ</b> – זריקת הדם בחוץ פוסלת כמובן את הקרבן (פ"א מ"ד), והמשנה מוסיפה שגם מחשבת פסול פוסלת את הקרבן, מן הסתם אפילו אם לא נעשתה עברה בפועל, או בטרם נעשתה עברה בפועל. כבר בפרק הקודם נאמר שמחשבה פוסלת (פ"א מ"ד), אבל שם הייתה הכוונה שהזריקה נעשתה שלא לשם המצווה הנכונה, וכאן היא נעשתה כהלכה, אבל המחשבה הראשונית הייתה לזריקה שלא כהלכה. זריקה הנזכרת במשנה היא דוגמה ליתר המלאכות, כפי שנראה במשנה הבאה. <b>או מקצת דמו בחוץ</b> – משפט זה חסר בכתב יד קופמן אך קיים בעדי הנוסח הטובים (<b>מפ</b>, <b>מל</b>, <b>מנ</b>). בהמשך מופיע משפט דומה (בכתב יד קופמן גם המשפט הדומה איננו בגוף כתב היד אלא רק נוסף בשוליים). אם מקצת דמו קל וחומר כל דמו, והמשנה אינה מדקדקת בלשונה. התלמודים ניסו כמובן לדייק מכל מילה ומילה. כך שאלו גם על משנת נזיר (פ"ז מ"ב) שבה נאמר שנזיר מגלח על המת ועל כזית מן המת. גם שם אם על כזית הוא מטמא, קל וחומר על המת כולו. בשני התלמודים מתנהל דיון ארוך בניסיון למצוא מעין "צריכותא" במשנה, וזאת מתוך ההנחה שלא תיתכן במשנה כפילות או ייתור<sup class="footnote-marker">22</sup><i class="footnote">ירו', נזיר פ"ז ה"ב, נו ע"ב; בבלי, שם מט ע"ב - נ ע"א.</i>. בירושלמי זהו דיון אמוראי ובבבלי מסורת תנאית שממנה משתמע שמשנתנו היא משנת רבי מאיר, ורבי יהודה לא גרס "כזית מן המת": "תנו רבנן: אחר פטירתו של רבי מאיר אמר להן רבי יהודה לתלמידיו: אל יכנסו תלמידי רבי מאיר לכאן, מפני שקנתרנין הן, ולא ללמוד תורה הן באין אלא לקפחני בהלכות הן באין. דחק סומכוס ונכנס, אמר להם: כך שנה לי רבי מאיר: 'על אלו טומאות הנזיר מגלח: על המת, ועל כזית מן המת'. כעס רבי יהודה ואמר להן, לא כך אמרתי לכם: אל יכנסו תלמידי רבי מאיר לכאן מפני שקנתרנין הן? על כזית מן המת מגלח, על המת לא כל שכן? אמר רבי יוסי, יאמרו: מאיר שכב, יהודה כעס, יוסי שתק, תורה מה תהא עליה? אמר רבי יוסי: לא נצרכה אלא למת שאין עליו כזית בשר" (בבלי, נזיר מט ע"ב). ההסבר הוא כבר אמוראי, ובהמשך מובאים הסברים נוספים. הסיפור נשמע מקורי ואותנטי ומלמד על מתיחות והבדלי גישה בשאלה האם לשון המשנה מדוקדקת או חופשית יותר. כפשוטה לשון המשנה אינה מדוקדקת, ובעצם הסוגיה מודה שזו עמדתו של רבי מאיר ולשיטתו אין צורך לדקדק בכל מילה ומילה. כפי שאמרנו במבוא הכללי לפירוש המשניות זו דרכה של משנה, וכך פירשנו גם את המשנה הקודמת, ורק האמוראים חיפשו לדקדק במשנה, מתוך שראו אותה כמסמך משפטי מדוקדק. עם זאת, גם רבי יהודה למד ולימד את המשנה כמסמך מדוקדק.
<b>להקטיר את אמוריו בחוץ </b>[<b>או מקצת אמוריו בחוץ</b>] – הקטרת האימורים על המזבח (בפנים) היא כמובן מרכיב בעבודת הקרבן.<b> לאוכל בשרו בחוץ או כזית מבשרו בחוץ</b> – השלב האחרון בקרבן הוא אכילתו, חלקו על ידי הכוהנים וחלקו על ידי המקריב, <b>או לאכול כזיית מעור האליה בחוץ פסול ואין בו כרת</b> – האליה היא גוש שומן (חֵלב) המצוי בבסיס של זנב הכבשה ודינו כחלב. את האליה יש להקטיר יחד עם כל החלב על המזבח. אשר לעור האליה, מסתבר שבנושא זה מצויה מחלוקת. המשנה קובעת: "אלו שעורותיהן כבשרן: עור האדם, ועור חזיר של ישוב, רבי יוסי אומר אף עור חזיר הבר, ועור חטוטרת של גמל הרכה, ועור הראש של עגל הרך, ועור הפרסות, ועור בית הבושת, ועור השליל, ועור שתחת האליה, ועור האנקה, והכח, והלטאה, והחומט, רבי יהודה אומר הלטאה כחולדה" (חולין פ"ט מ"ב; ירו', פסחים פ"ז הי"א, לה ע"א). כל אלו, כולל העור שתחת האליה, הם כבשרם, כלומר כאליה, וצריך במקרה של האליה להקטירו על המזבח. בתוספתא למשנתנו: "השוחט את הזבח לאכול כזית מעור האליה, חוץ למקומו פסול ואין בו כרת, חוץ לזמנו פיגול וחייבין עליו כרת. רבי אלעזר בן יהודה איש איבליים אומר משום רבי שמעון, וכן היה רבי שמעון בן יהודה איש כפר עכום אומר משום רבי שמעון: אחד עור האליה, ואחד עור הראש של עגל הרך, ועור פרסות בבהמה דקה, וכל הנאכלין משום עור כבשר, חוץ למקומו פסול ואין בו כרת, חוץ לזמנו פיגול וחייבין עליו כרת" (פ"ב ה"ג, עמ' 481). אם כן ברור שעור האליה כשר לאכילה, אלא שעור אליה של קרבן יש להקטירו. המשנה באה להדגיש שאפילו אם התכוון לאכול אוכל זניח כזה מחוץ למקומו (כלומר מחוץ למקדש) פסל את כל הקרבן.
אבל בבבלי שלנו יש מחלוקת בנושא: "חלבו האליה – ולא עור האליה. רב חסדא אמר: לעולם עור האליה כאליה דמי" (כח ע"א), במדרש ספרא יש דרשה אחרת לפסוק זה (ספרא ויקרא, דבורא דנדבה פרק יט ה"ב, יד ע"ד). לפי פירוש זה הרי המתכוון לאכול אליה מחוץ למקומה אינו פוגע בהקטרה (ההעלאה למזבח), כלומר במעשה הקרבן עצמו, אלא "רק" באכילת מזון מקודש מחוץ למקדש. אלא שלדעה זו, שגם בגמרא היא במחלוקת, אין מקורות תנאיים מפורשים, אבל ראו בהמשך המשנה.
<b>לזרוק דמו למחר או מקצת דמו למחר</b> – זריקה שלא בזמנה,<b> להקטיר אמוריו למחר או מקצת אמוריו למחר</b> – הקטרה שלא בזמנה,<b> לאכול בשרו למחר או כזיית מבשרו למחר או כזית מעור האליה למחר</b> – אכילה שלא בזמנה. המשפט העוסק בעור האליה קשור לאכילה מחוץ למקדש, וייתכן שהמשנה בסיפא סבורה שעור האליה אינו מוקטר. אם כן הרישא והסיפא של המשנה חלוקים בנושא, וזה מקור המחלוקת בבבלי.<b> פיגול וחייבין עליו כרת</b> – פיגול הוא המונח לקרבן פסול, וחייבין עליו כרת. הכרת הוא מיתה בידי שמים, ולכן חכמים פטורים מלדון בהגדרותיו המדויקות. אבל השאלה היא מי חייב בכרת, מי שתכנן לפגל את הקרבן או גם מי ששחט וידע על הכוונה. אין גם דיון בשאלה מה קרה אם התחרט ועשה כהלכה. שאלות אלו נותרו פתוחות, וראו להלן בסוף הפרק. 
המשנה מבחינה בין מחשבת פיגול במקום, שאין בה כרת, ומחשבת פיגול בזמן (זריקה, הקטרה או אכילה למחרת) שיש בה כרת. כבר במשנה קודמת עמדנו על אבחנות מעין אלו, והתקשינו בטעמן ובמקורן.
התוספתא מחברת את הדינים שבמשנה הראשונה בפרק הקודם עם משנתנו. לאחר הצגת המקרים שבמשנה היא מוסיפה: "וכן אתה אומר בערלים טמאים. כיזה צד? השוחט את הפסח על מנת שיזרקו ערלים וטמאין את דמו בחוץ, מקצת דמו בחוץ, או על מנת שיקטירו ערלים וטמאים את אימוריו בחוץ, או כזית מאימוריו בחוץ; על מנת שיאכלו ערלים וטמאים את בשרו לחוץ, או כזית מבשרו לחוץ, פסול ואין בו כרת..."; אף בסיפא היא מביאה את ההלכות שבמשנה ומוסיפה: "וכן אתה אומר בערלים ובטמאים. כיצד? השוחט את הפסח על מנת שיזרקו ערלים וטמאים את דמו למחר, או מקצת דמו למחר; על מנת שיקטירו ערלים וטמאין את בשרו למחר, או כזית מבשרו למחר, פיגול וחייבין עליו כרת" (פ"ב ה"א, עמ' 481; בבלי, כו ע"ב - כז ע"א). ניכר שהתוספתא משלימה את המשנה ומשתדלת למנות את כל המקרים של פסול. לדידה של התוספתא אין הבדל בין מחשבת פסול למעשה פסול, ונדון בכך בסוף פרק ג. ברור גם שהמשנה והתוספתא משתדלות לפרט את מרב המקרים, ואין לדקדק ולחפש חידוש או ייחוד בכל אחד מהם.
מצירוף המשנה והתוספתא מתקבלת רשימת המקרים הבאה:
זריקת דם בחוץ,  -    -  זריקה של מקצת הדם בחוץ.
הקטרת אימורים בחוץ,   -  הקטרת כזית אימורים בחוץ.
אכילת בשר בחוץ,  -    -  אכילת כזית בשר בחוץ.
זריקה על ידי ערל,   -    -  זריקה על ידי טמא.
זריקת דם בחוץ,  -    -  זריקה של מקצת הדם בחוץ.
הקטרה על ידי ערל,  -    -  הקטרה על ידי טמא.
הקטרת אימורים בחוץ,   -  הקטרת כזית אימורים בחוץ.
אכילת בשר בחוץ,  -    -  אכילת כזית בשר בחוץ
בכל אלו פסול אבל אין כרת.
הטבלה ממחישה עד כמה יש במשנה כפילות, כל האמירות המתחילות במילה "מקצת" הן למעשה חזרה. יתר על כן, המשנה יכולה הייתה לקצר ולדבר על כל המחשבות הפסולות, מבלי למנות את הרשימה כולה. גם במסכת נגעים מצאנו סדרת הכפלות דומה. זו שיטת עריכה שאיננה רגילה בלשון המשנה ומלמדת על מקור שונה. במבוא למסכת נגעים נציע השערה בדבר מקורה של אותה עריכה. השערה זו איננה מתאימה כאן.
סדרת העברות השנייה דומה, אלא שמדובר בה על "פיגול", כלומר זריקה או אכילה למחר, בין על ידי טמא וערל ובין על ידי כוהן כשר.
כל המקורות עד עתה יצרו הבחנה ברורה החוזרת כתשתית הלכתית מוסכמת<sup class="footnote-marker">23</sup><i class="footnote">ראו עוד להלן מ"ג ומ"ה; פ"ד מ"א; מנחות פ"ו מ"ז; תוס', מנחות פ"ה ה"ו, עמ' 517, ועוד.</i>:
<i>מחוץ למקומו – אין בו כרת, הבשר פסול</i>
<i>מחוץ לזמנו – יש בו כרת, הבשר נחשב לפיגול</i>.
אבל בברייתא אחרת: "זה הכלל אין הפיגול נוהג אלא בדבר הראוי לעבודה ובמקום הראוי לעבודה" (תוס', מנחות פ"ה הכ"ד, עמ' 519). ביצוע לא מדויק, או ביצוע מדויק במקום לא נכון, הוא פיגול. אבל עבודה פסולה מסיבה אחרת (זרק דם שלא כהלכה או שלא בזמן הראוי) כנראה מוציאה את הקרבן לחולין, ולכן אין בו כמובן כפרה, אך גם לא עונש כרת, ונמצא שחומרתו התאולוגית היא הקלה במישור המעשי. מעבר לרעיון הכללי, הברייתא סותרת את משנתנו בכך שלדעתה פסול מקום יש בו כרת, ואולי ניתן גם ללמוד ממנה שפסול זמן אין בו כרת, אם כן ההלכות הפוכות.
המחלוקת מותירה אותנו תמהים: האומנם לפנינו מחלוקת הנגרמת בגלל שיבוש בזיכרון ההיסטורי, או שמא כל ההלכות הללו הן מאוחרות ומשקפות את חשיבתם של התנאים? בזמן הבית ההבחנה המשפטית בין פסול לפיגול לא תפסה מקום. הקרבן היה פסול, ועונש כרת אינו מחייב את בית הדין לעשות מאומה. ריבון העולמים מעניש את החוטא לפי קריטריונים בלתי ידועים לנו, קטונו מהבינם. ההלכות של משנתנו קשורות גם לתפיסה של "הציץ מרצה", אם כי גם על כלל זה נותרו מגבלות, ונדון בכך להלן פ"ח מי"ב.

Mishnah 3

<small>לפי כתב-יד קופמן</small>
<b>זה הכלל כל השוחט </b>[<b>ו</b>]<b>המקבל </b>[<b>ו</b>]<b>המהלך והזורק</b> – על מנת:<b> לאכל דבר שדרכו לאכול להקטיר דבר שדרכו להקטיר חוץ למקומו פסול ואין בו כרת חוץ לזמנו פיגול וחייבין עליו כרת</b> – עד כאן סיכום של המשנה הקודמת. הניסוח הוא בלשון של כלל, אבל למעשה אין בו כל חידוש. זו פשוט צורת סיכום שונה של ההלכה, והיא הובאה בשל שתי ההגבלות. האחת שמדובר בדבר שדרכו לאכול (להלן פ"ג מ,ג) והשנייה:<b> ובלבד שיקרב המתיר כמצותו</b> – כפי שאומרת המשנה הבאה "המתיר" הוא אחת המלאכות שנעשתה כהלכה. עשייה זאת הופכת את הקרבן לקרבן ראוי, וכל פסילה נוספת היא פגול. אם אין מעשה שנעשה כראוי, הרי שהקרבן אינו קרבן וממילא הוא פסול, אבל אין כרת באכילתו. ההגבלה "ובלבד שיקרב המתיר" תובהר להלן בדיוננו בפ"ד מ"ג.
תופעה דומה של סיכומים בצורות שונות שאין בהם חידוש של ממש רגילה במשנה, אבל מצינו אותה רווחת במסכת נגעים, ועמדנו על כך במבוא. ההלכה חוזרת בתוספתא עם הדוגמה של עולה (תוס', פ"ב ה"ב, עמ' 481), ואין בה חידוש.
עומדת ביניים אחרת העוסקת בזבח שיצא חוץ ממקומו שנויה בברייתא: "אמר רבי שמעון, כששָבָתי<sup class="footnote-marker">24</sup><i class="footnote">כלומר שהיתי בשבת.</i> בכפר בית פאגי מצאני תלמיד אחד מתלמידי רבי עקיבא ואמר לי, בשר שיצא חוץ לקלעים ונזרק את הדם עליו, הורצה, וכשבאתי והרצתי הדברים לפני חברי בגליל אמרו לי והלא פסול הוא, האיך מרצה על הפסול? ובאתי והרצתי הדברים לפני רבי עקיבא ואמר לי, הרי המפריש חטאתו ואבדה והפריש אחר תחתיה ואחר כך נמצאת הראשונה, והרי שתיהן עומדות, מועלין בשתיהן. שחטה והרי דמה מונח בכוסות, מועלין בשתיהן. נזרק דמה של אחת מהן, הציל את הבשר חברתה מן המעילה. אם הציל את בשר חברתה מן המעילה אף על פי שפסול, דין הוא שיציל את בשרה" (תוס', מעילה פ"א ה"ה, עמ' 557).

Mishnah 4

<small>לפי כתב-יד קופמן</small>
משנתנו היא משנה המפרשת ביטוי במשנה הקודמת. אנו מכנים משניות כאלה "משניות תוספתאיות", כלומר שיש להן מבנה טיפוסי של תוספתא<sup class="footnote-marker">25</sup><i class="footnote">ויס, משניות תוספתא.</i>.
<b>כיצד </b>[<b>לא</b>] נכתב ונמחק, <b>קרב המתיר כמצוותו</b> – המשפט נזכר במשנה הקודמת, ומשנתנו באה להסבירו.<b> שחט בשתיקה</b> – ללא כוונת פיגול, [<b>ו</b>]<b>קיבל והלך וזרק חוץ לזמנו</b> – ובכך פיגל את הקרבן,<b> או ששחטן חוץ לזמנו</b> – שחט שלא כהלכה (מעשה פסול) קרבן פסח לפני פסח (הרמב"ם), או קרבן מצורע לפני תום ימי הטהרה. אלבק מפרש את המשפט בדרך שונה: שחטן חוץ לזמנו הוא בניגוד ל"שחט בשתיקה", כלומר שהשחיטה הייתה עם כוונת פסול,<b> וקיבל והילך וזרק בשתיקה</b> – הקבלה והזריקה היו תקינות, אבל הקרבן כבר מפוגל (בגלל מעשה פסול, או בגלל כוונת פסול), <b>או ששחט וקיבל והילך וזרק חוץ לזמנו</b> – משפט זה חוזר על הנאמר לעיל, וההבדל הוא שבמשפט זה המקבל והזורק עשו שניהם את מעשה הפסול. לכאורה המשפט מיותר. אם כוונה בלבד פוסלת, על אחת כמה וכמה שכוונה עם מעשה פוסלים. אלא שכבר ראינו שהמשנה נוטה להכפלות כאלה. עם זאת, אלבק מעיר שהמשפט "חסר לנכון בנוסח אחר", מכל מקום הוא מופיע בכל כתבי היד הטובים. <b>זה הוא שקרב המתיר כמצותו</b> – ההלכות שבמשנה חוזרות על ההלכות שבמשניות ב-ג בפעם השלישית. לפנינו, אפוא, סיכום שלישי של אותן הלכות, תופעה שכאמור מאפיינת את מסכת נגעים. הסיכום הובא בשל ההמשך המסביר את המושג "קרב המתיר כמצותו". בתוספתא (פ"ב ה"ה, עמ' 482) מובא סיכום זהה של ההלכה.
כמו כן במשנת מנחות: "כיצד קרב המתיר כמצותו? קמץ בשתיקה ונתן בכלי והלך והקטיר חוץ לזמנו, או שקמץ חוץ לזמנו ונתן בכלי והלך והקטיר בשתיקה, או שקמץ ונתן בכלי והלך והקטיר חוץ לזמנו, זה הוא שקרב המתיר כמצותו" (פ"א מ"ג).
<b>כיצד לא קרב המתיר כמצותו שחט חוץ למקומו</b> – והשחיטה פסולה, <b>וקיבל והילך וזרק חוץ לזמנו</b> – אין כאן עברה, שכן השחיטה כבר פסלה את הקרבן ועתה הוא גוש בשר חסר קדושה,<b> או ששחט חוץ לזמנו</b> – וגם כאן הקרבן נפסל,<b> וקבל והילך וזרק חוץ למקומו</b> – אין כאן חילול קודש, שכן אין כאן קרבן כלל ואין אף מעשה קודש,<b> או ששחט וקיבל והילך וזרק חוץ למקומו</b> – שחט חוץ למקומו וקיבל וזרק מחוץ למקומו. במשפט זה יש הסבר המנוסח בכבדות למונח "לא קרב המתיר". 
<b>הפסח והחטאת ששחטן שלא לשמן</b> – ונפסלו, כמות ששנינו לעיל בפ"א מ"ד,<b> וקיבל והילך וזרק חוץ לזמנן</b> – אין כאן עברה משום שהשחיטה פסולה ואין כאן קודש,<b> או ששחט חוץ לזמנן</b> – במועד אחר<b> וקיבל והילך וזרק שלא לשמן או ששחט קיבל והילך וזרק שלא לשמן זה הוא </b>[<b>המתיר</b>] – נמחק בקו,<b> שלא קרב המתיר כמצותו</b> – המשנה חוזרת על אותן הלכות ודוגמאות, אבל ביחס לפסח וחטאת. דינם של אלו זהה ברוב המקרים לסתם קרבן, ושונה רק בכך שבהם מחשבה של קרבן שלא לשמו כבר פוסלת.
בתוספתא הניסוח זהה אבל הפוך: "כל הזבחים ששחטן שלא לשמן, קיבל והילך וזרק חוץ לזמנן, או ששחטן חוץ לזמנן, קיבל והילך וזרק שלא לשמן, פיגול וחייבין עליו כרת, ובלבד שיקרב המתיר כמצותו" (פ"ב ה"ד, עמ' 481). זבחים רגילים שחיטה שלא לשמה אינה פוסלתם, ולכן זריקה או קבלה שלא כדין מפגלת ומחייבת כרת.
בתוספתא ניתן הסבר זהה לזה שבמשנה. אמנם עריכת התוספתא אינה תלויה לחלוטין במשנה, אבל גם תופעה זו שהתוספתא חוזרת על הסיכום של המשנה, שהיא כשלעצמה כבר אין בה חידוש, מאפיינת אף היא את עריכת מסכת נגעים. כאמור, תופעת החזרות מאפיינת גם את משנתנו.

Mishnah 5

<small>לפי כתב-יד קופמן</small>
<b>לאכל כזית בחוץ</b> – שחט, קיבל או זרק במחשבה לאכול בחוץ, וגם לאכול<b> כזית למחר</b> – לאחר הזמן;<b> כזית למחר כזית בחוץ</b> – או שתכנן את העברות בסדר הפוך, קודם מחוץ לזמנו ואחר כך גם מחוץ למקומו, אבל מחשבת האכילה מחוץ למקום כבר פסלה את הקרבן,<b> כחצי זית בחוץ כחצי זית למחר כחצי זית למחר </b>[<b>כחצי זית למחר</b>] – נמחק בקו וזו הכפלה מיותרת,<b> וכחצי זית בחוץ</b> – יחד יש כאן כזית עברה,<b> פסול ואין בו כרת</b> – כרת נגזר רק על אכילה מחוץ לזמן, כיוון שרק אז הייתה העברה בכזית ובכך הצטרפה לעברה זו עברה של אכילה מחוץ למקום. בכך הקרבן נפסל וכבר אינו קודש, ולכן אין דין כרת חל.
<b>אמר רבי יהודה זה הכלל אם מחשבת הזמן קדמה למחשבת המקום פיגול וחייבין עליו כרת</b> – רבי יהודה מנסח את הכלל. לפי כלל זה במקרה הראשון שברישא קדמה עברת המקום ואין כאן כרת, אבל במקרה השני עברת הזמן קדמה וחייב כרת. נמצא שרבי יהודה חולק על ההלכה השנייה של תנא קמא. <b>אם מחשבת המקום קדמה למחשבת הזמן פסול ואין בו כרת</b> – מחשבת המקום הפסולה כבר פסלה את הקרבן (ללא עונש כרת), ועתה אין זה בשר קודש ואיננו גורר כרת. התוספתא (פ"ב ה"ו, עמ' 482; פ"ב הי"ב, שם) חוזרת על העמדות במשנה, <b>וחכמים אומרים זה וזה פסול ואין בו כרת</b> – חכמים הם כתנא קמא. מבנה מעין זה אינו ייחודי למשנתנו. בכמה משניות נוספות פותחת המשנה בהכרזה הלכתית ואחריה מחלוקת, תנא אחד חולק על הקביעה הסתמית ותנא שני (חכמים) מקבל אותה. ההכרזה היא כדעה השנייה באותה מחלוקת<sup class="footnote-marker">26</sup><i class="footnote">ראו פירושנו לשבת פ"ב מ"ב; פ"ו מ"ד; ראש השנה פ"ד מ"א; עירובין פ"א מ"ה ומ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א, מ"ו ומ"ז; מעשר שני פ"ה מ"ב; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג מ"ו; פ"ה מי"ד; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; אהלות פי"א ה"י, ואולי גם שם ה"ז; פרה פ"ו ה"ב, עמ' 635; כלים בבא קמא פ"ה הי"ב, עמ' 573; משנה, כלים פ"ה מ"ח ומ"י; פ"ו מ"א; פ"י מ"ה; פי"ז מ"א; להלן (זבחים) פ"ד מ"ג; פ"ו מ"ז; פ"ז מ"ד; פ"ט מ"ב ועוד. בחלק מהם מנסים הבבלי, הירושלמי או מפרשי התלמוד למצוא צריכותא והבדל הלכתי (נפקא מינה) בין הדעה הראשונה לשלישית.</i>. במקרים אלו לעתים הבבלי שואל "היינו תנא קמא?" או שמפרשיו שואלים זאת<sup class="footnote-marker">27</sup><i class="footnote">בבלי, שבועות יג ע"ב. זהו ניסיון תירוץ אחר בשיטת "חסורי מחסרא" בלא להזכיר מונח זה. </i>, אך נראה שלפנינו עדות לתפר שבין שתי יחידות קדומות. האחת הסתיימה בהלכה הראשונה "פסול ואין בו כרת", והאחרת בַכלל של רבי יהודה.<b> לאכל כחצי זית כשר שאין אכילה והקטרה מיצטרפין</b> – בדפוס: "לאכול כחצי זית ולהקטיר כחצי זית כשר שאין אכילה והקטרה מצטרפין" – השלמה זו נחוצה, אחרת המשפט קטוע. ברישא נקבע שאכילה מחוץ למקום מצטרפת לאכילה מחוץ לזמן<b>,</b> אך לא אכילה והקטרה.
המעיין במשנה מתרשם מכבדות הניסוח ומהחזרות הרבות שעל חלקן הערנו וחלקן עולות מעצמן. אין ספק שניסוח המשנה "כבד", שלא כמקובל במשניות. תופעה זו ראינו גם במסכת נגעים, ונעיר על כך במבוא למסכת שם.
בכל המשנה שלנו קבלה, זריקה ואכילה דינן זהה. שחיטה חמורה פחות משום שבה אין המחשבה פוסלת בדרך כלל, והולכה שנויה במחלוקת. אבל בספרא: "1. רבי אלעזר אומר משום רבי יוסי פיגל בנעשה מהם בחוץ פיגל, 2. בנעשה מהם בפנים לא פיגל. 3. שחט וקיבל על מנת לזרוק את הדם למחר, לא פיגל, שמחשבה בחוץ בדבר הנעשה בפנים. 4. זרק את הדם על מנת להקטיר אימוריו למחר לא פיגל, שמחשבה בפנים בדבר שנעשה בחוץ. 5. אבל שחט וקיבל על מנת לשפוך שירי הדם ולהקטיר אימוריו למחר, פיגל, שמחשבה בחוץ בדבר הנעשה בחוץ" (ספרא צו, פרק יג ה"ו-ה"ח, לז ע"א). הבבלי מסביר: "תניא, רבי אלעזר אומר משום רבי יוסי הגלילי: פיגל בדבר הנעשה בחוץ, פיגל. בדבר הנעשה בפנים, לא פיגל. כיצד? היה עומד בחוץ, ואמר הריני שוחט להזות מדמו למחר, לא פיגל, שמחשבה בחוץ בדבר הנעשה בפנים, לא פיגל. היה עומד בפנים, ואמר הריני מזה על מנת להקטיר אימורים ולשפוך שירים למחר, לא פיגל, שמחשבה בפנים בדבר הנעשה בחוץ. אבל היה עומד בחוץ, ואמר הריני שוחט לשפוך שירים למחר, או להקטיר אימורים למחר, פיגל, שמחשבה בחוץ בדבר הנעשה בחוץ" (מד ע"ב). לפי ברייתא זו זריקה היא מעשה בפנים ואילו שחיטה, הקטרה ושפיכת הדם הן בחוץ. "חוץ" אין משמעו מחוץ למקדש, אלא שלא כסדרי העבודה.
לפי רבי אלעזר פיגול הוא רק בנעשה בחוץ, כלומר כשחשב לאכול חוץ למקומו, אבל אם חשב לאכול במקומו חוץ לזמנו – אין כאן פיגול. המשפט השלישי והרביעי מדגימים זאת: אם שחט מתוך מחשבה לזרוק את הדם למחר, או להקטיר למחר – אין כאן פיגול, זאת בניגוד למשנה שרואה בכך עברת כרת, ואין צריך לומר שהקרבן נפסל. בהלכה החמישית יש דין פיגול משום שתכנן גם לשפוך את הדם רק למחרת, ועבודה זו נעשית בחוץ ולא על המזבח עצמו. לפי היגיון זה גם אכילה מחוץ למקום ולזמן תפגל.
דברי רבי אלעזר שונים מהמשנה לא רק בפרט (יש כרת או אין כרת), אלא בחלוקה העקרונית. לפי המשנה כל סטייה מפגלת, והשאלה אם כרת חל או לא חל תלויה בשאלה אם העבֵרה היא בזמן (למחר), שדינה כרת, או במקום, שדינה ללא כרת. הגורמים הקובעים הם זמן ומקום. לעומת זאת רבי אלעזר איננו מדבר על כרת כלל, ולדעתו יש עברות שאפילו אינן מפגלות את הקרבן. האבחנה שהוא נוקט היא בין עברה בפנים, בתוך המקדש ועל המזבח, שאינה מפגלת, לבין עברה בחוץ. יש באבחנה זו היגיון רב. במקדש חלה מעין חסינות שנהנים ממנה הכוהנים והמקריבים; רק על העבודות שמחוץ למקדש אין חסינות, ושם כל סטייה מפגלת (אך אין בה עונש כרת). הסבר שונה במקצת לדברי רבי אלעזר יוצא בהמשך, וראו עוד להלן פ"ד מ"ד.
דברי רבי אלעזר מחדדים את השאלה האם דברי התנאים הם מסורת או פרי הגיונם ומחשבתם ההלכתית. צריך לומר ששיטתו של רבי אלעזר יש בה "היגיון" מקדשי רב, ואילו האבחנות של המשנה נטולות "היגיון" (אם כי רוויות דרשות המצויות בספרא ובבבלי). האם ייתכן שרבי אלעזר משקף מסורת פנים-מקדשית שלפיה המקדש אינו כפוף לאבחנות ההלכתיות, אבחנה שחז"ל עמעמו אותה והסתייגו ממנה, והחליפו אותה באבחנה של סוגי עברה (זמן לעומת מקום)? אולי אפשר לנסח שהוא מדגיש את חסינות המקדש, והם את כפיפותו של המקדש להלכה.
כל מערך הדיונים במשנה מחייב בחינה חדשה תוך בדיקת מידת הרֵאליה של השאלות. כמובן ייתכן שכל דיוני המשנה הם תאורטיים ומשפטיים ובאים מתוך העיון של בית המדרש, עיון שעניינו העיקרי אינטלקטואלי, וחלק ממנו מושפע מהרצון לעסוק במקדש שאליו נכספים בכלי החשיבה והמשפט המקובלים. ברם המקדש לא היה רק רעיון מקודש, אלא גם זיכרון חי. משנת מידות, למשל, אולי אינה מכילה תיאור מדויק של המקדש, אבל אין ספק שמושקע בה זיכרון רב, גם אם נגסו בו שיני הזמן. תופעה דומה זיהינו בתיאור עבודת הכוהן ביום הכיפורים<sup class="footnote-marker">28</sup><i class="footnote">ראו מבואנו למסכת יומא.</i>, ובמבוא למסכת שקלים. תיאורי חז"ל הם לעתים משפטיים ומאוחרים, אך מידע רב המצוי בהם התברר כקדום. מעתה יש לשאול שאלה זו על על מסכת זבחים (כמו על מסכתות אחרות בסדר קודשים). בסיכום זה של שני הפרקים נתמקד בשאלת הפיגול והכוונה.
מבחינה רֵאלית אין ספק שבמקדש הקפידו על כל פרטי ההלכות: זריקת הדם במקום הנכון, אכילה בזמן הנכון וכו'. מקורות חז"ל משקפים פן זה במידה יתרה, וקשה לפקפק בו. כך גם נהגו בכלל המקדשים הפגניים, ומקדשנו לא היה יוצא דופן בכך. אין גם ספק שעולי הרגל והכוהנים היו ספוגים יראת שמים וחרדת קודש. למרות הביקורת על הכוהנים הצדוקים, אין בספרות חז"ל רמז לכך שהכוהנים זלזלו בעבודתם, כשם שטוענים נגד בני עלי, למשל.
השאלה של כוונה בעייתית יותר. כפי שנראה להלן (פ"ג מ"א) הכוהנים היו אלו ששחטו, חוץ מקרבן פסח שנשחט בידי המקריבים<sup class="footnote-marker">29</sup><i class="footnote">ראו מבואנו למסכת פסחים.</i>. בפועל בא אדם למקדש ועמו קרבן, או שקנה את הכבש מפקידי המקדש. הוא גם הביא עמו נסכים, או שקנה ערכת נסך מוכנה במקדש (ראו פירושנו לשקלים פ"ה מ"ד). אם הביא אתו נסך, מן הסתם היה כוהן בודק שהנסך מתאים. אם הוא קנה ערכה מוכנה במקדש, היה צריך להגדיר לשם מה הנסך. עם הקרבן ועם הנסך הגיע אל הכוהן השוחט. ברור שמביא הזבח ידע לשם מה הוא מוציא הוצאה כספית כה גדולה, והכוהן שאל אותו לשם מה הקרבן, שכן טיב הקרבן קבע את המשך העבודה. המשך העבודה היה כולו בידי הכוהנים. מחשבת הפיגול היא, אפוא, בעיקר שלהם. הרעיון שהכוהן יחשוב לפגל את הקרבן בזריקה לא נכונה, או באכילה לא נכונה, הוא תאורטי. במיוחד הדברים אמורים באכילה. הרי כל הבשר של זבחי היום רוכז וחולק לכוהנים<sup class="footnote-marker">30</sup><i class="footnote">משנה, יומא פ"א מ"ב, כפי שפורשה בתוס', פ"א מ"ה; משנה, מנחות פי"א מ"ז; תוס', סוטה פי"ג ה"ח, ועוד. התיאור הוא תמיד של חלוקה לכלל הכוהנים הזכאים. </i>, לפיכך הכוהן לא יכול היה לתכנן לאכול בשר זבח מחוץ למקומו או זמנו. הבעל יכול היה לתכנן לאכול את חלקו מחוץ לזמנו ולמקומו, אך אם לא הוא שחט – ספק אם מחשבה כזאת פוסלת. מעבר לכך, וכי מי יודע מה חשב המקריב או הזורק?
המשך עבודת הקרבן נעשתה בתוך המקדש, ושם כבר לא הייתה אפשרות להבחין מה אירע לקרבן, ואם נעשתה טעות לאיזה קרבן היא שייכת. מאין באה, אפוא, שאלת הכוונה? לדעתנו השאלה באה לא מהמציאות, אלא מתוך הגיונם המשפטי של חכמים. בתורה נאמר: "ואם האכל יאכל מבשר זבח שלמיו ביום השלישי לא ירצה המקריב אֹתו לא יחשב לו פגול יהיה והנפש האכלת ממנו עונה תשא" (ויקרא ז יח), וכן "ואם האכל יאכל ביום השלישי פגול הוא לא ירצה" (שם יט ז). התורה מדברת רק על אכילה, של בעל הבית, ואם אכל הקרבן לא נרצה. על כך שאלו חז"ל שאלה מהתחום המוסרי והמשפטי כאחד: מבחינה מוסרית כיצד ייתכן שקרבן נרצה וכיפר ולאחר מכן הוא נפסל בדיעבד? יתר על כן, הבבלי (כט ע"א) מניח שהזובח הוא שחייב כרת, וכיצד ייתכן שזובח ישר והגון ייענש על מחשבת פיגול או על פיגול של אחר? מבחינה משפטית השאלה היא האם מה שהוכשר יכול להיפסל רטרואקטיבית, ומי שכבר נרצה לו הופך לזקוק לכפרה לאחר שהתכפר לו.
השאלות כבדות משקל, ונידונות בספרות התנאית מבלי להציגן במפורש: " 'ואם האכל יאכל ביום השלישי לא ירצה', 1. אמר רבי אליעזר כוף אזנך לשמוע, שהשוחט את זבחו על מנת לאוכלו ביום השלישי, הרי זה בלא ירצה. 2. אמר רבי עקיבא שומע אני 'אם האכל יאכל מבשר זבח שלמיו ביום השלישי לא ירצה', אם אכל ממנו ביום השלישי יהיה פסול. ואי איפשר לומר כן! מאחר שהוכשר יחזור ויפסל?! הן, אם מצינו בזב וזבה ושומרת יום כנגד יום שהן בחזקת טהרה וכשראו סתרו, אף זה שהיה בחזקת היתר אם אכל ממנו ביום השלישי יהיה פסול. תלמוד לומר 'המקריב', בשעת הקרבה הוא נפסל ואינו נפסל ביום השלישי. 3. או אינו אומר 'המקריב' אלא זה כהן המקריב, תלמוד לומר 'אותו', בזבח הוא מדבר ולא בכהן. 4. בן עזאי הוא אומר: מה תלמוד לומר 'אותו', לפי שנאמר 'כי תדור נדר לה' אלהיך לא תאחר לשלמו', יכול המאחר נדרו בלא ירצה, תלמוד לומר 'אותו', אותו בלא ירצה ואין מאחר נדרו בלא ירצה. 5. אחרים אומרים 'לא יחשב', במחשבה הוא נפסל ואין נפסל בשלישי" (ספרא צו, פרק ח ה"א-ה"ג, לו ע"א-ע"ב). נפתח בדברי רבי עקיבא (2) השואל את השאלה המשפטית: כיצד זה מי שהוכשר יחזור וייפסל? הוא אמנם מביא דוגמה לכך מטומאה, שלאחר שהתגלתה מטמאת למפרע, כלומר מבחינה משפטית ניתן לתאר מצב כזה, אבל מלשון הכתוב דורש רבי עקיבא שבשעת ההקרבה הזבח נפסל, בגלל מחשבת פסול. מבחינת החשיבה התנאית דברי רבי עקיבא מאלפים. השאלה המוסרית אינה עולה כלל, לפחות לא ברובד הגלוי. גם מבחינה משפטית נמצא פתרון, אך הדרשה מטה את הכף לטובת הסיכום שמחשבה פוסלת. לעניות דעתנו לא הדרשה הניעה את רבי עקיבא, וגם לא הנימוק המשפטי, שהרי לכך יש פתרון, אלא העיקרון המוסרי שאיננו נזכר.
רבי אליעזר מדגיש אותו סיכום ללא נימוק, אך הפתיחה הייחודית "כוף אזנך לשמוע" מוכיחה עד כמה חשובה הקביעה שהוא מציע.
המשפט השלישי מתייחס לשאלה המוסרית. הכוהן אינו מפגל את קרבנו של אדם, אלא רק האדם עצמו. דברי בן עזאי (4) אינם קשורים לענייננו. בשם אחרים (5) מובאת דרשה אחרת שרק המחשבה פוסלת. כך נוצר מצב אבסורדי כשלעצמו, שאם חשב מחשבת פסול הקרבן נפסל אפילו אם לא ביצע את העברה, ואם עבר עברה בלא מחשבה מוקדמת הקרבן כשר ונרצה.
בבבלי (כט ע"א) מצוי נוסח אחר של אותה דרשה הנוצרת מסדרת המשפטים, מעין דו שיח. לשם הבהרה נציג את שתי הנוסחאות זו מול זו:
מחשבה פוסלת או מעשה פוסל
בספרא רבי עקיבא ורבי אליעזר אומרים אותו דבר, ורבי עקיבא הוא זה שגם מסתייע בדרשה וגם מציע הסבר משפטי, וההסבר המשפטי נדחה ללא נימוק, מכוח דרשה. אבל בספרא איש אינו מצדד בו. לעומת זאת בבבלי נוצר דו שיח רגיל. רבי אליעזר אומר את דעתו ואת נימוקה המשפטי. רבי עקיבא חולק על הנימוק המשפטי, ורבי אליעזר משיב לו בדרשה. יתר חלקי המדרש זהים. לפי הבבלי אכן לדעת רבי עקיבא מחשבה איננה פוסלת, אלא רק המעשה. השאלה המשפטית נפתרת, והשאלה המוסרית נפתרת גם היא, שהרי כוהן אינו פוסל את קרבנו של ישראל.
ברור שלפנינו אותה דרשה, אלא שהעריכה השונה שינתה את פני ההלכה ויצרה דעה החולקת על המשניות בפרקנו. מעתה יש לשאול מהו הנוסח המקורי ומה הנוסח המשני. באופן טבעי אנו נוטים להניח שהדרשה בספרא מקורית יותר, אבל במקרה זה יש לנוסח הבבלי יתרון. קשה להניח שעורך מאוחר היה ממציא מדעתו דעה שתחלוק על כל המשניות, ועוד מייחס אותה לרבי עקיבא. מצד שני הדרשה בבבלי יוצרת דו שיח, כרגיל במקורותינו, ויכוח שיש בו שאלה ותשובה, ואילו דרשת הספרא חריגה ומשאירה את הטיעון המשפטי של הטומאה ללא מענה של ממש. אמנם אפשר שדרשן מאוחר ינסח מחדש דיון בצורה של דו שיח רגיל, אבל באותה מידה סביר שעורך מאוחר יטשטש דעה חריגה על ידי ניסוח מחודש של המחלוקת כרצף של עמדות זהות. אנו נוטים לסבור שבמקרה זה נוסח הבבלי "מקורי" יותר.
עם זאת, שאלת ה"מקוריות" היא משנית. בסופו של דבר לפנינו שני מקורות, האחד תנאי והאחר מיוחס לתנאים ומצוי רק בספרות אמוראית, לפיכך הוא תנאי או אמוראי, ואי אפשר לשלול את קדמותו. אדרבה, אם הוא "מקורי" הרי שהוא תנאי, והספרא כבר עיבד וערך אותו. בכל אופן, לפנינו עמדה הלכתית שיש בה מחלוקת על המשנה.
מכל מקום, השאלה של הכוונה נוצרה מתוך הבעיה הדיאלקטית של חכמים. רבי עקיבא כנראה חולק עליה. מאחר שכבר נקבע שכוונה מפגלת, הרי שהרחיבו את ההלכה ברוח השיטתיות המחשבתית והחילו אותה גם על הכוהנים, זאת בניגוד לדרשה ששנינו לעיל שכוהן אינו יכול לפגל את קרבנו של ישראל. מן הראוי להדגיש ולהבהיר שהקבלה, הזריקה והקטרת האימורים נעשים על ידי הכוהן. לפי המדרש שציטטנו כוהן לא יפגל את קרבנו של ישראל, וממילא כל ההלכות הללו שנויות במחלוקת.
נמצאנו למדים שכל השאלות של זריקה שלא לשמה ושחיטה שלא לשמה, וחלק גדול מהשאלות שבשני הפרקים האחרונים, הם פרי ההתחבטות של חז"ל שבחנו את ההלכה המקראית לאור קריטריונים משפטיים ומוסריים. איננו יודעים כיצד ראתה התורה את הדברים. כפשוטה היא קבעה שאכילה מפגלת בדיעבד, וזאת אם הפיגול נעשה בידי המקריב עצמו. זו השאלה הרֵאלית והתשובה לכך ברורה מבחינה אינסטינקטיבית, אם כי אינה עומדת במבחן השיטתיות המשפטית<sup class="footnote-marker">31</sup><i class="footnote">איננו עוסקים כאן בספרות ההלכתית המאוחרת, אך ראו דברי שד"ל בפירושו לויקרא ז יח. הוא סבור שפשט הכתוב הוא שמחשבת הכוהן מפגלת את הקרבן, וחכמים ראו את הנזק והעול הפוטנציאלי, ושינו את דבר התורה. לדעתו זו סמכותם של חכמים, אף שעקב ניצול סמכות זו הוא מכונה אותם בכינוי הטעון "רפורמטורים". לדילמה ולמתח בין קורבן אישי לקורבן המוני ראו גם פירושנו לקינים פ"ג מ"א.  </i>. אפשרות פיגול אחרת היא אם הקרבן לא טופל כראוי, הדם לא נזרק או האימורים לא הוקרבו. אמנם המקריב אינו אשם אלא הכוהן, אבל המצווה לא נעשתה והקרבן לא נרצה.
לעיל שנינו גם חלוקה אחרת בין עבודות בפנים לעבודות בחוץ. באופן כללי עבודות בפנים הן עבודות הכוהן ועבודות בחוץ הן עבודות הכשרות בישראל. חלוקה זו זהה לדברי המדרש שמחשבה בחוץ על עברה "בפנים" (במה שעושה הכוהן) איננה מפגלת. חלוקה זו כמעט זהה לחלוקה שלפיה כוהן אינו מפגל את קרבן הישראל, אם כי יש גם הבדל, שכן שפיכת שאריות הדם היא עבודת כוהן והיא מפגלת, וכן אכילת אותם חלקים של בשר הקרבן שניתנו לכוהנים לאכילה. דומה שלפנינו מעין עיבוד של הדעה שכוהן אינו מפגל את קרבן הישראל, עם שינוי קל הנובע מהבחירה בחלוקה שבין "בפנים" לבין "בחוץ". עם זאת הקִרבה רבה, ויש לראות בשתי ההצעות עמדות קרובות, ושתיהן חולקות על משנתנו.
נמצאנו למדים שלהלכות שבפרקים שלנו יש כמה עמדות חולקות, הן בשאלה האם מחשבה פוסלת או מעשה פוסל, והן בשאלה האם כוהן מפגל את קרבן הישראלי, וכמובן גם בשאלה האם קרבן שנרצה יכול לחזור ולהיפסל רטרואקטיבית. כמו בסיום הפרק הקודם אנו מגיעים לאותה מסקנה שחכמים בחנו את סדרי המקדש ואת כתובי התורה במשקפיים של ההלכה והתאולוגיה שלהם והגיעו למסקנות מדעתם על מה שצריך היה להיות נהוג, ויותר משיש כאן מסורת יש כאן חשיבה תנאית (ומחלוקות תנאיות). להלן בפירושנו לפ"ד מ"א נשכלל את הצעתנו, ונראה שיש בסיס להערכה שההלכה התנאית הקדומה הכירה רק במעשה כעילה לפיגול, וכל הפיתוח בדבר מחשבה מפגלת הוא מאוחר יותר, מדור יבנה ואילך.

Chapter 3



Mishnah 1

משנתנו מתייחסת למשנה לעיל (פ"ב מ"א). המשנה לעיל נוסחה "כל הזבחים", כמו תחילת פרק א, ומשנתנו "כל הפסולין", ניסוח דומה המתייחס למשנה הקודמת. שם מנתה המשנה את אלו האסורים בעבודת המקדש, והתייחסה אל הכוהנים. משנתנו עוסקת בהיתר לאותם אסורים לשחוט.
<small>לפי כתב-יד קופמן</small>
<b>כל הפסולין ששחטו שחיטתן כשרה</b> – בניגוד לקבלה וזריקה האמורה להתבצע על ידי כוהנים כשרים,<b> שהשחיטה כשירה בזרים</b> – ישראלים רשאים לשחוט,<b> בנשים ובעבדים </b>– בדפוסים מאוחרים נוסף "ובטמאים", וכך נוספה המילה גם בשולי <b>מפ</b>, אבל ב- <b>מל</b>, <b>מנ</b> וכתב יד קופמן המילה חסרה. להלן נעסוק בכך.<b> אפילו בקודשי קדשים</b> – עולה שכולה קודש, בניגוד לקודשים קלים שהם שלמים,<b> ובלבד שלא יהוא טמאים נוגעים בבשר</b> – הטמא רשאי לגעת בבהמה החיה שכן בהמה חיה אינה מקבלת טומאה, אבל לא בבשר המקבל טומאת אוכלין. הדרשה בספרא מרחיבה את ההלכה: "מה סמיכה בטהורים אף שחיטה בטהורים<sup class="footnote-marker">1</sup><i class="footnote">הסמיכה מתקיימת במקדש, והמדרש אינו מתחבט בשאלה האם הטמאים רשאים להיכנס למקדש לסמוך. עיסוקו רק בחידוש שסמיכה בטמאים מותרת, שכן הבהמה החיה אינה מקבלת טומאה. </i>. (ב) 'ושחט', שחיטה כשירה בזרים, בנשים, ובעבדים, [ובטמאים]<sup class="footnote-marker">2</sup><i class="footnote">כך בנוסח הספרא של וויס. אבל בנוסח הפנים של פינקלשטיין ללא מילה זו, ולכל אחת מהגרסאות עדויות מספר.</i>, ואפילו בקדשי קדשים, ובלבד שלא יהו טמאים נוגעים בבשר<sup class="footnote-marker">3</sup><i class="footnote">השחוט.</i>. או אינו אלא בכהן? וכי מנין באתה, מכלל שנאמר 'ואתה ובניך אתך תשמרו את כהונתכם לכל דבר המזבח', יכול אף לשחיטה? וכשהוא אומר 'והקריבו בני אהרן הכהנים את הדם אליו וזרקו' מיכן ואילך מצות כהונה, אבל שחיטה כשרה בכל אדם" (ספרא ויקרא, דבורא דנדבה פרשתא ד ה"א-ה"ב, ו ע"א)<sup class="footnote-marker">4</sup><i class="footnote">משנה, חולין פ"א מ"א, כפי שהתפרשה בתוס', שם פ"א ה"א, עמ' 500; ירו', שבת פ"ב ה"ה, ה ע"ב; בבלי, ברכות לא ע"ב, ומקבילות רבות. לאופייה הפולמוסי של משנת חולין ראו הנספח למסכת שקלים.</i>.
הנוסח "ובטמאין" מופיע בנוסח המשנה, בחלק מנוסחאות הספרא (לעיל), במשנה שבבבלי (גם בכתב יד וטיקן) ובעדי נוסח נוספים<sup class="footnote-marker">5</sup><i class="footnote">אבל בציטוט המשנה בגמרא בכתב יד וטיקן "פסולין" במקום "טמאין". הנוסח "טמאין" חסר גם במדרש שמואל פרשה ג, פירוש הרמב"ם לחולין פ"א מ"א, פירוש הרמב"ן לחולין ד ע"ב, אור זרוע הלכות שחיטה שסז, מדרש הגדול לויקרא ו א ופרשנים נוספים. אבל הנוסח "וטמאין" נמצא בילקוט שמעוני לויקרא רמז תלט (בנוסח הדפוס, ולא נבדקו כתבי יד), וכן ברשב"א לחולין י ע"ב (בנוסח הדפוס). בפירוש הרמב"ם למשנתנו עולה שהכיר את הנוסח "טמאין", אף שבציטוט המשנה בפירושו לחולין פ"א מ"א הוא מצטט אותה ללא המילה "טמאין".</i>. בגמרא (לב ע"א) מתנהל דיון על ההבדל בין זרים לטמאים, שזרים כשרים גם לכתחילה וטמאים מלכתחילה לא ישחטו גזרה שמא ייגעו, ומשום שהתנא רצה לגרוס את דין הטמאים, שאין שוחטים לכתחילה, התחיל בזרים. הסבר הבבלי מפולפל וודאי שאיננו בגוף המשנה. האבחנה בין לכתחילה ובדיעבד אינה מופיעה במשנה, וכן הגזרה שמא... איננה במשנה. יתר על כן, כפי שכתבנו במבוא, בפועל שחטו הכוהנים, כך שגם "לכתחילה" זה לא היה מעשי. אפשר שהבבלי הכיר את הנוסח "ובטמאין" ומכאן תירוצו, אך לו היה כך היה הנוסח מופיע בדפוס הראשון. דומה שהבבלי הסיק שדין טמאים שרשאים לשחוט נכלל במשנה רק מתוך ההמשך הקובע שהטמאים חייבים בזהירות מופלגת; במקור הייתה מילה זו חסרה ונוספה בידי מעתיקים שהסיקו כך מהגמרא. אפשר גם שדברי הסוגיה אינם מכוונים למשנה כלל, שכן ספק אם הבבלי הכיר את משניות קודשים שבידינו כנוסח מוסמך. הוא הכיר את ההלכה מברייתא כלשהי, ואליה התייחס.
בפועל כל ההלכה היא משפטית-תאורטית. ודאי שלטמא אסור להיכנס להר הבית כולו, אם כן איך ישחט? ההסבר שמדובר בסכין ארוכה ושהטמא עומד בשער העזרה איננו סביר. גם קשה להניח שלאישה אפשרו לשחוט. זו תפיסה משפטית של חכמים, שהשחיטה איננה מונופול כוהני. בפועל היא לא התקבלה, ואין כאן "לכתחילה" ו"בדיעבד" אלא חזון מול מציאות.
<b>לפיכך הן</b> – פסולים ששחטו,<b> פוסלים במחשבה</b> – שכן השחיטה תקפה וכל פגם בהמשך העבודה הוא פיגול,<b> וכולם שקיבלו את הדם חוץ לזמנו וחוץ למקומו אם יש דם הנפש יחזור הכשר ויקבל</b> – המשנה לעיל (פ"ב מ"א) קבעה שכל הפסולים שזרקו את הדם, או קיבלו אותו, פסלו את הקרבן; משנתנו מסתייגת וחולקת ומבחינה בין מצב שבו נותר עוד הרבה דם בבהמה, ואז רשאי הכשר לחזור ולקבל את הדם ולזרקו, והקרבן לא נפסל, לבין מצב שלא נותר הרבה דם בקרבן. כפי שהצענו גם שם, אפשר כמובן לתרץ ולהעמיד את המשנה הקודמת במקרה שלא נותר דם (שאין דם נפש), אך אבחנה זו איננה במשנה בפרק ב, ואין כל סיבה להכלילה במשנה שם. כפשוטה זו מחלוקת בין המשניות. המשפט במשנה חסר, שכן אם קיבלו את הדם חוץ לזמנו, כלומר לאחר הזמן, אי אפשר עוד לחזור ולקבלו. גם אם קיבל חוץ למקומו, הרי שהזבח הוצא כבר החוצה, וממילא הוא נפסל. יתר על כן, אם הקבלה היא מחוץ למקומה או לזמנה, מה יועיל אם הכשר יקבל את הדם? הקרבן כשר רק אם הקבלה במקומה ובזמנה. המשפט כאילו חסר, וצריך היה להיות: "קיבל את הדם חוץ לזמנו וחוץ למקומו נפסל. אם קיבלו הפסול, אם יש דם הנפש יחזור הכשר ויקבל". משפט כזה מתאים גם למשנה הבאה, כך כנראה פירש הבבלי (כו ע"ב). לעומת זאת, הסוגיה העוסקת במשנה הבאה (לד ע"ב) אינה מניחה שדין זה נשנה במשנה הראשונה<sup class="footnote-marker">6</sup><i class="footnote">הסוגיה הבבלית (לד ע"ב) שואלת מדוע המשנה הבאה חוזרת על הדין של "יחזור הכשר..." בסדרת המקרים שבמשנה הבאה, אך אינה שואלת על היחס בין משנתנו למשנה הבאה. הסוגיה שם מתרצת בצריכותא רגילה. שאלות של צריכותא הן סבוראיות ואינן מגוף התלמוד הבבלי, וראו פירושנו למשנה להלן. </i>. הדין במשנה חוזר במשנה הבאה.
במשנת מנחות חוזרת ההלכה שלפנינו, והיא מוצגת במפורש כמחלוקת בין תנאים: "אחת מנחת חוטא ואחת כל המנחות, שקמצן זר, אונן, טבול יום, מחוסר בגדים, מחוסר כפורים, שלא רחוץ ידים ורגלים, ערל, טמא, יושב, עומד על גבי כלים, על גבי בהמה, על גבי רגלי חברו, פסל. קמץ בשמאל, פסל. בן בתירא אומר יחזיר ויחזור ויקמוץ בימין" (פ"א מ"ב). תנא קמא מניח שכל עבודה שעשה מי שאינו מורשה פוסלת את הקרבן. לעומת זאת רבי יהודה בן בתירא מאפשר "מקצה שיפורים" ותיקון העוולה. השאלה היא, כמובן, האם רבי יהודה בן בתירא אמר את דבריו רק לעניין קמץ בשמאל, או שמא דבריו חלים על כל הפסולים. לתוספתא ברור שההלכה חלה על כל הפסולים (מנחות פ"א הט"ו, עמ' 513). הבבלי (מנחות ו ע"א) מתחבט בעניין, ונראה שהיה פשוט לו שההלכה חלה על כל המקרים. משנת מנחות ומשנתנו משלימות זו את זו. מצירוף שתיהן משמע שלפנינו מחלוקת עקרונית, והיא חלה על כל הפסולים. כמו כן בתוספתא: "קמץ הכשר ונתן לפסול, יחזיר לכשר..." (מנחות פ"ה הי"ב, עמ' 518); "קמץ בימינו ונתן לשמאלו יחזיר בימינו וכשר..." (שם הי"ג); "קמץ בכלי קודש ונתן לכלי חול, יחזיר לכלי קדש וכשר..." (שם הי"ד). אם כן, דעתו של בן בתירא היא בכל המקרים.
בתוספתא מובאת עוד ברייתא המצמצמת את החידוש של רבי יהודה בן בתירא: "קמץ בשמאל פסול, בן בתירה אומר יחזיר ויחזור ויקמוץ בימין. אמר רבי אלעזר ברבי שמעון, כך היה רבי יהודה בן בתירא אומר בכל הפסולין. רבי יוסי בן יאסין ורבי יהודה נחתום אומרים, במה דברים אמורים בזמן שלא קידש קומץ בכלי, אבל אם קידש קומץ זה בכלי, הכל מודים שלא יחזור. רבי אומר, בין כך ובין כך יחזיר, שאין כלי מקדש קומץ שלא נקמץ מבירתו" (מנחות פ"א הט"ו, עמ' 513; בבלי, מנחות ו ע"ב). כלומר, אפשרות התיקון היא רק אם טרם זרק את הלבונה על המזבח. לברייתא אין מקור בספרות שנערכה בתקופת התנאים עצמה, אך ניכרת מסורת רֵאלית הבאה לידי ביטוי בשמות חכמים נדירים, ובעמדה שהיא מנוגדת לדברי התנאים במשניות.
מן הראוי להדגיש שלהלן (פ"ט מ"א-מ"ג) נפגוש עמדות אחרות שלפיהן עבודה שנעשתה על המזבח קידשה, גם אם נעשתה בדרך פסול. שם הטיעון הוא הפוך, המזבח מקדש בכל מצב, ואילו אצלנו ההעלאה למזבח היא הרגע המכריע, ואם העבודה נעשתה בדרך לא ראויה ההבאה למזבח היא רגע הפסילה.
דם הנפש הוא דם המקלח מן הבהמה מיד לאחר השחיטה, ורק זריקת דם זה מכפרת: "איזה הוא דם הנפש כל זמן שמקלח ודם התמצית כל שאינו מקלח" (תוס', פ"ח הי"ז, עמ' 492). דם נפש הוא המקלח, בניגוד לדם תמצית. הבבלי מגדיר ביתר דיוק: "איזהו דם הנפש? כל זמן שמקלח, דברי רבי אליעזר, רבי שמעון אומר: מטיפה המשחרת ואילך" (כריתות כב ע"א; סנהדרין נט ע"א; פסחים כב ע"א). משמעות המונח "טיפה המשחרת" אינה ברורה. רש"י מפרש שהוא מתחיל לצאת שחור (רש"י לסנהדרין נט ע"א), והרמב"ן מצטט בשמו: "פרש"י ז"ל עד טיפה המשחרת שהיא בסוף הקלוח. וללשון זה ארבעה מיני דמים בהקזה, שהנפש יוצאה בהן: 1. ראשון שותת ואדום 2. שני מקלח 3. שלישי משחיר ויוצא טיפין והיינו טיפה המשחרת דשותת הוא, 4. ואחר כך דם התמצית שהוא לאחר מיתה" (חידושי הרמב"ן לחולין לו ע"א). ואכן, הדם המקלח הוא דם עורקים רווי חמצן, ולכן צבעו בהיר. לאחר המוות (הפסקת פעולת הלב) נוטף דם הוורידים שאינו רווי חמצן, וצבעו כהה<sup class="footnote-marker">7</sup><i class="footnote">תודתנו לידידנו ד"ר מ' וסטרייך שהעמידנו על העובדות הרפואיות.</i>.
המונח "דם הנפש" מופיע בהקשרים מספר ועיקרו אכן הדם הזורם בעוז, בעוד הבמה חיה ומערכת הזרמת הדם עובדת (הלב פעיל), ובניגוד לכך "דם התמצית" בבהמה, ובאדם "דם התבוסה" (משנה, אהלות פ"ב מ"ב, וראו פירושנו לה). ההלכה שרק דם הנפש מכפר מוסכמת על הכול, אם כי רוב המקורות מדברים על דם סתם. יתר על כן, לעיל ציטטנו את דעת רבי יהודה שאוספים מהדם שעל הרצפה (פירושנו לפ"ב מ"א), ושם הדרישה לדם נפש דווקא אינה מופיעה. דומה, אפוא, שאמנם אין חולק על קביעה זו, אבל בפועל דם הוא דם, והוא זורם מבהמה גם לאחר מותה, מכוח הכבידה, והאבחנה בדבר הצורך בדם נפש היא משפטית-תאורטית בלבד. אם כן המסורת הציגה תמונה כללית, לזריקת הדם משתמשים בעיקר הדם ולא בשאריות, המחשבה התנאית מנסחת זאת באבחנה ובמינוח משפטיים, "דם הנפש".
משנתנו מעוררת סדרת שאלות. לכאורה השחיטה היא עבודה מובהקת של הכוהנים. בפסוקי התורה בפרשיות העוסקות בקרבנות<sup class="footnote-marker">8</sup><i class="footnote">לסדרת הפסוקים ראו במבוא. </i> לא נקבע במפורש מי שוחט, בניגוד לזריקה שהיא תמיד קשורה לכוהן (ראו פירושנו לפ"ב מ"א). לעומת זאת בדברי הימים נאמר: "וישחטו הבקר ויקבלו הכהנים את הדם ויזרקו המזבחה, וישחטו האלים ויזרקו הדם המזבחה וישחטו הכבשים ויזרקו הדם המזבחה. ויגישו את שעירי החטאת לפני המלך והקהל ויסמכו ידיהם עליהם. וישחטום הכהנים ויחטאו את דמם המזבחה לכפר על כל ישראל כי לכל ישראל אמר המלך העולה והחטאת" (דברי הימים ב כט כב-כד). בפסוק הראשון נאמר שהכוהנים קיבלו את הדם וזרקו, ואילו בפסוק האחרון נאמר שהכוהנים שחטו. כמו כן: "וישחטו הפסח ויזרקו הכהנים מידם והלוים מפשיטים" (דברי הימים ב לה יא). גם כאן השחיטה נעשית על ידי ישראל. המדובר בקרבן פסח. ואכן, לפי ההלכה את כל הקרבנות רשאי לשחוט גם מי שאינו כוהן<sup class="footnote-marker">9</sup><i class="footnote">משנה, חולין פ"א מ"א כפי שהתפרשה בתוס', שם פ"א ה"א, עמ' 500; ירו', שבת פ"ב ה"ה, ה ע"ב; בבלי, ברכות לא ע"ב ומקבילות רבות.</i>, אבל בפועל הייתה השחיטה בידי הכוהנים.
אבל במדרש שמואל עמדה שונה. שם מסופר ששמואל הנער הורה לבני ישראל לשחוט בעצמם. "לא כן תנינן שהשחיטה כשרה בזרים ובנשים ובעבדים אפילו בקדשי קדשים. כיון שבא עלי ומצאן ששחטו, אמר להן מי התיר לכם את השחיטה? אמרו לו נער אחד, אמר להן הביאוהו. הדא הוא דכתיב 'וישחטו את הפר ויביאו את הנער אל עלי' בקש לעונשו, באת אמו ונשתטחה על רגליו..." (מדרש שמואל ג ו, עמ 13). מהמדרש יוצא שההוראה של שמואל היא טעות, והראיה ממשנתנו מוטעית.
בפסח השתנה הדבר. כל אדם רשאי היה לשחוט, ובפועל הגיעו נציגי החבורות למקדש ושחטו את הקרבן בעצמם<sup class="footnote-marker">10</sup><i class="footnote">פירושנו לפ"ה מ"ה. כן עולה מוויכוח הלל ובני בתירא, ראו פירושנו לפסחים פ"ו מ"א. </i>. זה היה ניצחון מקומי של הפרושים. הצדוקים רצו שהעבודות במקדש תהיינה מונופול של הכוהנים: הם יעמדו לפני ה' לשרתו, יפעילו את המקדש וינהיגו אותו, ואילו הפרושים שאפו לשתף את כל ישראל בעבודה. העלייה ההמונית לרגל, הסמיכה על הקרבן ושחיטת הפסח הם אפוא ניצחון לדרכם של הפרושים<sup class="footnote-marker">11</sup><i class="footnote">על כך ראו בהרחבה במבוא למסכת שקלים.</i>. אין כמעט ביטוי בהיר יותר למעורבות של מביא הקרבן מאשר שחיטתו. עם זאת, גם הפרושים לא ערערו על מעמדם של הכוהנים המעוגן בפסוקי התורה. העבודה שבאה בהמשך השחיטה (זריקת הדם) נעשתה על ידי כוהנים. זריקת הדם נחשבה לאקט הדתי הקובע והמרכזי, והיא הייתה בידי הכוהנים. ההכרעה שכל אדם רשאי לשחוט את הפסח התבססה מן הסתם לא רק על דעתם של פרושים ש"שחיטה כשרה בזר", אלא על כך שפסח כלל אינו קרבן, ואולי הלחץ המעשי סייע לעמדתם של פרושים. ספק אם הכוהנים היו מסוגלים לשחוט כמות כה גדולה של קרבנות בלחץ הזמן הנדרש. כך או כך, חז"ל מציגים את השחיטה העצמית כנתון מקובל, וכן עולה ממקורות חוץ רבניים<sup class="footnote-marker">12</sup><i class="footnote">ספראי, עליה לרגל, עמ' 181; פילון, על החוקים ב, 185.</i>. מעניין כיצד פירשו חכמים את הפסוק בדברי הימים ב "וישחטו הפסח ויזרקו הכהנים מידם והלוים מפשיטים" (לה יא); לפי פשוטו בני ישראל שחטו והלוויים המשיכו ופשטו את העור. חז"ל קיבלו רק את חלקו הראשון של הפסוק והתירו לכל אחד מישראל לשחוט, אך לשיטתם גם את ההפשטה ביצעו ישראלים ולאו דווקא לוויים.
עם זאת, קשה להבין את המשפט המתיר לטמאים לשחוט; הרי טמא אסור לו להיכנס לעזרה. אפשר שהכוונה שהטמא נכנס באיסור אך שחיטתו כשרה, אך דומה שהניסוח במשנה הוא בעיקרו פולמוסי. אפילו טמא רשאי לשחוט, אלא שאינו יכול לעשות כן מסיבות טכניות (איסור כניסה), ואם איסור הכניסה בטל (כגון כשכל הציבור טמא) ההיתר גם מעשי. בשאלה זו התחבטו כמובן גם התלמוד ופרשני המשנה והתלמוד. הבבלי מציע ששחט עם סכין ארוכה (לב ע"ב); הוא מציע זאת כתשובה לשאלה אחרת במקצת<sup class="footnote-marker">13</sup><i class="footnote">כיצד אין הטמא לוקה על כניסתו למקדש.</i>. הרמב"ם, ובעקבותיו רבי עובדיה מברטנורא ופרשנים אחרים, הציעו בעקבות הגמרא שהשוחט עומד מחוץ לעזרה ושחט בעזרה בעזרת סכין ארוכה. ברם איסור הכניסה הוא מתחום הסורג (כלים פ"א מ"ח), והפתרון בלתי רֵאלי. בעל תוספות יום טוב מצא פתרונות טכניים אחרים, כגון שחיטה דרך הגגות, וברור שאין זו אפשרות מעשית<sup class="footnote-marker">14</sup><i class="footnote">ראו עוד מלאכת שלמה על אתר. </i>. בעל תוספות יום טוב מעיר שיש הגורסים "ולא טמא", או שאינם גורסים כלל את המילה "ובטמאים", ברם תירוצי הראשונים מוכיחים שגם הם גרסו מילה זו. ב<b>מל</b> הנוסח הוא "ובלבד שלא יהו טמאים", וכן בכ"י פרמא. יש אפוא לנוסחה זו בסיס טקסטואלי איתן. דומה שמעתיקים רצו להדגיש ששחיטה אינה דורשת דווקא כוהנים, ואגב גררא, ובלשון הגזמה תאורטית, קבעו שגם טמאים רשאים לשחוט.
הבבלי (לב ע"א) דקדק מלשון המשנה ששחיטה כשרה רק בדיעבד, שכן כתוב "שחיטתן כשרה", ונשמע מכך שרק בדיעבד היא כשרה. דברי הבבלי משקפים כנראה את הנוהג הרווח והעולה מרוב המקורות. ברם לדקדוק עצמו אין בסיס לשוני, והוא בבחינת דרשה. לעתים המשנה מנוסחת בסגנון "העושה כך וכך מותר", או "כשר", ולעתים בסגנון "עושה אדם כך וכך", וכולם לשונות של לכתחילה<sup class="footnote-marker">15</sup><i class="footnote">ראו פירושנו לשבת פכ"ב מ"ג.</i>.
מכל מקום המשנה פולמוסית, שהרי בפועל כוהנים הם ששחטו, חוץ מקרבן פסח.
המשנה משקפת את הדיעה שהדם הנזרק הוא אך ורק דם הנפש, או דם התמצית וכן בכריתות (פ"ה מ"א) לעניין אחר. אבל במשנה פסחים אומר רבי יהודה "כוס היה ממלא מדם התערובת זורקו זריקה אחת על גבי המזבח ולא הודו לו חכמים"  רי יהודה מתאר את הנוהג במקדש בתוספתא פ"ד הי"ב, מקשים תנאים מתוך ההלכה המאוחרת על ההלכה הקדומה של רבי יהודה. זו עדות כיצד מתערבת ההלכה התנאית המאוחרת בזכרון וחכמים מציעים לתקן את המסורת. ההלכה המאוחרת התנגדה לערבוב דמים, התנגדה לשפיכת דם שאיננו 'דם הנפש<sup class="footnote-marker">16</sup><i class="footnote">ראו זהר, דם נפש.</i>. המשנה בזבחים (משנתנו<sup class="footnote-marker">17</sup><i class="footnote">בזבחים פ"ח מי"ז דם הנפש מכונה דם תמצית. הכוונה לדם היוצא ראשונה בעת השחיטה, דם המסמל את תחילת מות הבהמה. </i>) וכריתות (פ"ה מ"א) מייצגת הלכה מאוחרת זו.

Mishnah 2

<small>לפי כתב-יד קופמן</small>
<b>קיבל הכשר</b> – את הדם,<b> ונתן לפסול</b> – כוהן פסול, אחד מרשימת הפסולים שנמנו לעיל (פ"ב מ"א). אפשר גם שנתן את הדם לישראל, <b>יחזיר לכשר</b> – כאמור זו הקלה רבה שיש בה חידוש, שקבלה פסולה ניתנת לתיקון. כפי שאמרנו, במשנה הקודמת דנה המשנה בפסול שקיבל את הדם, וכאן בכשר שנתן לפסול. הלכה זו חוזרת גם בברייתא נוספת: "רבי אליעזר בן יעקב אומר חוץ לגיתה פסולה חוץ למערכתה לא יחזיר ואם החזיר כשר" (תוס', פרה פ"ג ה"י, עמ' 632).
<b>קיבל מ</b>[<b>י</b>]<b>ימינו ונתן לשמאלו יחזיר לימינו</b> – מעשה פגום אינו פוסל וניתן לתיקון, כדלעיל. כאמור לעיל (פ"ב מ"א) יש לקבל בימין. <b>קיבל בכלי קודש ונתן בכלי חול יחזיר לכלי קודש</b> – דין זה לא נשנה לעיל אך הוא פשוט, כיוון שהעבודה היא בכלי שרת בלבד שהיו כלים מפוארים, וכן שנינו בתוספתא (פ"א ה"ח, עמ' 480).<b> נישפך מן הכלי על הריצפה ואספו כשר נתנו על גבי הכבש שלא כנגד היסוד נתן את הניתנין למטה למעלן </b>[<b>ו</b>]<b>את הניתנין למעלן למטן </b>[<b>ו</b>]<b>את הניתנין בפנים בחוץ ואת הנתנין בחוץ </b>[<b>בפנים</b>] – כל אלו פגמים שנזכרו ונדונו במשנה לעיל (פ"ב מ"א).<b> אם יש דם הנפש יחזור הכשר ויקבל</b> – כמו במשנה הקודמת. כללו של דבר, כל העבודות הפוסלות שנזכרו במשנה לעיל (פ"ב מ"א) ניתנות לתיקון, בניגוד למשתמע מהמשנה שם. עם זאת, התוספת של כלי הקודש אינה נזכרת במשנה שם, וניתן לשער שמשנתנו נשנתה באופן עצמאי ואינה תלויה במשנה שם (והיא כאמור חולקת עליה). שתי המשניות (משנה א-ב בפרקנו ומשנה א בפרק ב) באות מאותו מקור קדום, אך שתיהן סטו, כל אחת לכיוון אחר.
המשנה שנויה באריכות יתר. הבבלי אמנם מציע "צריכותא" ומדוע יש לחזור על העיקרון פעמים מספר, ברם כפי שראינו זה אופייה של משנת זבחים שיש בה חזרות רבות.

Mishnah 3

<small>לפי כתב-יד קופמן</small>
<b>השוחט את הזבח לאכל</b> – מחוץ לזמנו או למקומו,<b> דבר שאין דרכו לאכול</b> – חלקים שאינם בני אכילה בדרך כלל, והמשנה הבאה תדגים הלכות אלו, <b>ולהקטיר דבר שאין דרכו להקטיר</b> – להקטיר הוא המונח להעלאת אברים על המזבח, והתורה קבעה אילו חלקים (אברים) מהבהמה יש להקטיר, <b>כשר רבי אליעזר פוסל</b> – המחלוקת היא האם יש כאן מעשה (מחשבת) פסול, או שמא אין זה פסול משום שאין זה אוכל תקני. אשר להקטרה, המחלוקת איננה האם מותר להקטיר אבר נוסף אלא שהקטיר, או התכוון להקטיר, בחוץ, או לאחר זמן, אבר שאין צריך להקטיר. אם כן, לפנינו ניסוח המדבר על שתי דוגמאות לאותה עברה. ההלכה חוזרת במנחות (פ"ג מ"א).<b> לאכל דבר שדרכו לאכול ולהקטיר דבר שדרכו להקטיר</b> – עד כאן זו עברה רגילה,<b> פחות מכזית כשר</b> – המשנה מניחה בפשטות שכזית הוא שיעור נדרש לעברה בדיני זבחים, כפי שגם הניחה המשנה לעיל (פ"ב מ"ב).
הלכה זו נשנתה בתוספתא אגב המשנה לעיל (פ"ב מ"ב): "רבי אלעזר בן יהודה איש איבליים אומר משום רבי שמעון, וכן היה רבי שמעון בן יהודה איש כפר עכום אומר משום רבי שמעון, אחד עור האליה ואחד עור הראש של עגל הרך ועור פרסות בבהמה דקה, וכל הנאכלין משום עור כבשר חוץ למקומו פסול ואין בו כרת, חוץ לזמנו פיגול וחייבין עליו כרת" (תוס', פ"ב ה"ג, עמ' 481<sup class="footnote-marker">18</sup><i class="footnote">רק חוץ לזמנו הוא פיגול, כאמור לעיל פ"ה מ"ה. זו כמובן רק אחת העמדות והיא מיוחסת לרבי אליעזר, וראו שם שם.</i>). אם כן, הדין של המשנה חל רק על "הנאכלין" שדרכם להיאכל, כמו משנתנו.
אבל בברייתא אחרת בתוספתא מופיעה גם דעה חולקת: "השוחט את הזבח לאכל אימוריו, ולהקטיר בשרו, לאכל דבר שאין דרכו לאכל, ולהקטיר דבר שאין דרכו להקטיר, כשר, ורבי יהודה פוסל. רבי אמר: רבי אלעזר פוסל ורבי יהושע מכשיר. אמר להן רבי יהודה, מה אם הניח את הדם למחר אינו פוסל? וחכמים אומרים זה וזה כשר, אין לך שפוסל אלא מחשבת אכילה והקטרה וזריקת דמים" (פ"ב הט"ז, עמ' 483<sup class="footnote-marker">19</sup><i class="footnote">וראו להלן פ"ד מ"ג. </i>). שתי תוספות בברייתא זו. האחת שיש המייחסים את המחלוקת לרבי יהודה, ואחרים מייחסים אותה לרבו, רבי אליעזר. זו דוגמה מובהקת עד כמה אסור לתארך מחלוקות לפי שם החכם המוסר אותן. מתברר שעמדתו של רבי יהודה היא עמדת רבו. הברייתא גם מוסיפה מנימוקי שני הצדדים. רבי יהודה נאמן לשיטת בית שמאי המעניקים משקל יתר למעשה עצמו. יש כאן מחשבת פיגול, ומעשה הפיגול אינו תלוי בשאלה אם הדבר רגיל ומקובל או לא, ואילו בית הלל, בדרך כלל,  בוחנים את טיב כוונת בני האדם; הכוונה הנכונה היא תנאי, ובהיעדרה המעשה (הרמת תרומה, הקדשה וכיוצא באלו) פסול<sup class="footnote-marker">20</sup><i class="footnote">ראו פירושנו לתרומות פ"א מ"א ובמבוא לקידושין.</i>. בהסברנו למשנה הבאה נשכלל הסבר זה.
בתוספתא מסורת נוספת: "הקומץ את המנחה לאכול קומצה, ולהקטיר שיריה, לאכול דבר שאין דרכו לאכול, ולהקטיר דבר שאין דרכו להקטיר, כשר, ורבי יהודה פוסל. להניח קמצה ושיריה למחר, או להוציאן לחוץ, כשר, ורבי יהודה פוסל. רבי אלעזר אומר: רבי אליעזר פוסל ורבי יהושע מכשיר. אמר ליה רבי יהודה: ומה אם הניח את הקומץ למחר אינו פוסל. וחכמים אומרים: זה וזה כשר, אין לך שהוא פסול אלא מחשבת קמיצה והקטרה בלבד" (מנחות פ"ב הט"ז, עמ' 515). התוספתא שונה ממשניות זבחים ומנחות בשני פרטים. הראשון שיש בה שני רבדים כרונולוגיים מובחנים: מחלוקת רבי אליעזר כנגד רבי יהושע (הוא "חכמים" במשנת זבחים ומנחות ומקבילותיהן), והשני שהמחלוקת נמשכת ומיוחסת לרבי יהודה, תלמידו של רבי אליעזר, ולחכמים. המסורת המייחסת את הדיון לחכמי יבנה היא של רבי אלעזר (ברבי שמעון, משלהי דור אושא). נימוקם של חכמים חשוב ביותר. אין הם מסתמכים כלל על כך שאין זה דבר שדרכו לאכול, אלא שמחשבת פסול חלה רק על הקמיצה וההקטרה העיקרית, ולא על אכילת השיירים, או הקטרת השיירים. לכאורה נימוק כזה בלתי אפשרי; הרי אם הוא תקף הוא משפיע תמיד על ההלכה, ולא רק במקרה של הקטרת שיירים או אכילת שיירים.
אם כן, לפי התוספתא אנו מציעים לשחזר את המחלוקות באופן שונה. הייתה מחלוקת עקרונית על אכילה והקטרה של שיירים, וקיימת מחלוקת שנייה על אכילת דבר שאין דרכו לאכול. המשנה מדברת רק על המחלוקת השנייה, והתוספתא דיברה במקורה רק על המחלוקת הראשונה. בהשפעת המשנה איחדה הברייתא בתוספתא את שתי המחלוקות, וכך יצא נוסח משובש. בתוספתא הקודמת שציטטנו נעשה ניסיון אחר לרכז את שתי המחלוקות, וגם הוא בלתי הגיוני מאותה סיבה.
הקומץ את המנחה לאכול שיריה בחוץ, או כזית משיריה בחוץ, להקטיר קומצה בחוץ, או כזית מקומצה בחוץ, להקטיר לבונתה בחוץ, או כזית מלבונתה בחוץ, פסול ואין בו כרת. ואם עשה כן אינו פסול. לאכול שיריה למחר, או כזית משיריה למחר, להקטיר קומצה למחר, או כזית מקומצה למחר, להקטיר לבונתה למחר, או כזית מלבונתה למחר, פיגול וחייבין עליו כרת, ואם עשה כן אינו פיגל (תוס', מנחות פ"ה ה"ז, עמ' 518). זו שיטת רבי אליעזר, אך מדובר רק על השיירים (המחלוקת הראשונה).
בהמשך התוספתא למשנתנו מובא סיפור נוסף ממורשת הלימוד בבית המדרש: "פעם אחת היינו יושבין לפני רבי אליעזר והיה איסי הבבלי יושב לפניו וחביב עליו לאחת. אמר לו: רבי! השוחט את הזבח לאכול אימוריו ולהקטיר בשרו מהו? אמר לו כשר אלא שרבי אליעזר פוסל ורבי יהושע מכשיר. אמר לו שנה לי את הדבר, ושנה לו. למנחה בא אצלו אמר לו: שנה לי את הדבר, ושנה לו. למחרת אמר לו שנה לי את הדבר, ושנה לו. אמר לו מה איסי? אמר לו דומה שלא כיווננו שמועתן? אמר לו הן רבי. אלא שרבי יהודה שנה לנו פסול, וחיזרתי על כל חבריי ולא מצאתי לי חבר. הייתי סבור שמא טעות הוא ביד רבי, עכשיו שאמרתה לי דבר משום רבי אליעזר, החזרתה לי את אבידתי. זלגו דמעיו ואמר: אשריכם הצדיקים שאתם מחבבין את התורה, לקיים מה שנאמר 'מה אהבתי תורתך כל היום היא שיחתי', הא מפני שיהודה תלמידו של אילעאי ואילעאי תלמידו של רבי אליעזר לפיכך הוא שונה משנת רבי אליעזר" (פ"ב הי"ז, עמ' 483<sup class="footnote-marker">21</sup><i class="footnote">בבבלי, מנחות יח ע"א, הסיפור מצוי בנוסח שונה במקצת, ציורי יותר. ה"צנזורה" על דברי רבי אליעזר באה לידי ביטוי ברור עוד יותר.</i>).
איסי הבבלי היה תלמידו של רבי אלעזר בן שמוע (ולא אליעזר – בבלי, מנחות יח ע"א). הוא שואל את השאלה של משנתנו, על אכילת דבר שאין דרכו לאכול. אבל הברייתא מקצרת ואומרת סתם "לאכול אימוריו". הוא הכיר את עמדתו של רבי יהודה שפסול ולא מצא לה חבר וסיוע, ועתה שמע שעמדה זו מקורה בדברי רבו של רבי יהודה, והיה מאושר בתגלית, עד כדי כך שביקש מרבו לחזור עליה פעמים מספר. לבסוף תמה הרב על הבקשות החוזרות לשנן אותה הלכה, ואיסי הבבלי "מתוודה" עד כמה הוא שמח לשמוע את מקורה של עמדה חריגה זו. אגב כך אנו לומדים שתי תופעות ספרותיות מובהקות: הראשונה, למרות תרבות המחלוקת נדחתה עמדתו של רבי אליעזר בפועל, ורק בודדים הכירוה. בדרך כלל שנו את עמדת רבי יהושע המתיר, אם כי במשנה המצב הפוך, ודברי רבי יהושע ורבי אליעזר מופיעים. התופעה השנייה היא של קיצור דברי הלכה, ואילו לא הכרנו את ההקשר של המשנה יכולים היינו לחשוב שהמחלוקת היא על עצם דין פיגול. מי יודע כמה מסורות קוצרו בדרך דומה ומשמעותן אבדה לעולמים?
<b>לאכול כחצי זית </b>[<b>ולהקטיר כחצי זית</b>]<b> ולהקטיר כחצי זית כשר שאין אכילה והקטרה מצטרפין</b> – דיני הצטרפות נדונו במקומות שונים, ובדרך כלל מקובל שדברים שאינם מאותו השם אינם מצטרפים<sup class="footnote-marker">22</sup><i class="footnote">משנה, פסחים פ"ב מ"ו; תוס', תרומות פ"ז מ"ג, וראו פירושנו לאהלות פ"ג מ"א ועוד. </i>. בתוספתא ההלכה חוזרת ללא שינויים (פ"ב הי"א, עמ' 482; הי"ג-הט"ו, שם), אך בתוספת פירוט וחזרות.

Mishnah 4

המשנה מונה דוגמאות לאכילת דבר שאין דרכו לאכול. כמו המשנה הקודמת גם היא מתנסחת מתוך המסקנה שפיגול הוא במחשבת פסול, כלומר ששחט על מנת לאכול שלא כדין.
<small>לפי כתב-יד קופמן</small>
<b>השוחט את הזבח לאכל כזית מן העור</b> – את העור אין אוכלים,<b> מן הרוטב</b> – את הבשר מבשלים ובמהלך הבישול יוצאים מהבשר המתבשל שומנים וחומרי טעם, ואלו, יחד עם המים, מהווים רוטב שהוא חלק מתבשיל הבשר. עם זאת, בעיני הנודר בשר הוא רק הבשר עצמו ולא הרוטב. <b>מן הקופה </b>– קופא, קיפה, או קופה הוא הרוטב שהצטנן והפך לנוקשה. בקיפה נבלעו גם חתיכות בשר, ואף על פי כן אינה ממש בשר. כך פשוטם של דברים<sup class="footnote-marker">23</sup><i class="footnote">הרחבנו בכך בפירושנו לנדרים פ"ו מ"ו, וראו עוד טהרות פ"א מ"ד.</i>. צירוף זה של רוטב וקיפה חוזר במקורות נוספים, ולעניין זבחים אין הם חלק מהקרבן, כלומר מי ששחט קרבן והתכוון לאכול את הרוטב או את הקיפה שלא כהלכה לא פסל את הקרבן. במקורות אלו מופיעים הרוטב והקיפה ברשימה ארוכה יותר, אך רק הם מאכל לכל דבר.
<b>מן האלל</b> – הבבלי מסביר: "והאלל. מאי אלל? רבי יוחנן אמר: מרטקא, וריש לקיש אמר: בשר שפלטתו סכין" (חולין קכא ע"א). האלל הוא בשר שאין בו ממש (בבלי, מעילה ז ע"א). הסבר זה מתאים לפירוש שמדובר בפירורים שנשרו בעת החיתוך, או בשר שנדבק אל העור בשעת ההפשטה. מרטקא הוא לפי רש"י גיד השדרה והצוואר (רש"י לחולין שם), ועל הסבר זה חוזרים הראשונים. <b>מן העצמות מן הגידים מן הקרניים מן הטלפים</b> – בעדי נוסח משניים הסדר הפוך, וזו תופעה רגילה שברשימות חלו שינויים בסדר הופעת הדוגמאות. בעדי נוסח אלו נוסף "חוץ לזמנו או חוץ למקומו",<b> כשר </b>[<b>ו</b>]<b>אין חייבין עליהם משום פיגול ונותר וטמא</b> – כאמור, כל זה דוגמה לדבר שאין דרכו לאכול. אמנם קדמונינו היו חסכניים ביותר ושימרו כל פירור מזון, אבל בבשר היו חלקים שלא נאכלו. כפי שראינו לעיל, "רבי אלעזר בן יהודה איש איבליים אומר משום רבי שמעון, וכן היה רבי שמעון בן יהודה איש כפר עכום אומר משום רבי שמעון: אחד עור האליה, ואחד עור הראש של עגל הרך, ועור פרסות בבהמה דקה, וכל הנאכלין משום עור כבשר, חוץ למקומו פסול ואין בו כרת, חוץ לזמנו פיגול וחייבין עליו כרת" (תוס', פ"ב ה"ג, עמ' 481). עור הראש של עגל רך נאכל, אך לא העצמות.

Mishnah 5

<small>לפי כתב-יד קופמן</small>
<b>השוחט את המוקדשין לאכל שליל</b> – השחיטה נעשתה כדי לאכול את השליל. השליל הוא העובר שבמעי הבהמה<sup class="footnote-marker">24</sup><i class="footnote">ראו תרגום יונתן לדברים יד ז.</i>, והוא כשר לאכילה (משנה, חולין פ"ז מ"א ועוד). עם זאת, לפי ההקשר אין הוא מפגל, וכן אומרת התוספתא: "אילו לא מפגלין ולא מתפגלין, העצמות, והגידין, והקרניים, והטלפיים, וצמר שבראש כבשים, ושער שבזקן תיישים, ביצי תורין, ומוראות העוף, והעור, והאבר, והאלל, והשליל, והשיליא. כל אילו אין מפגלין את הזבח לא חוץ לזמנו, ולא חוץ למקומו, ולא מחשבה פוסלת בו משום פיגול, והמעלה אותו בחוץ פטור" (פ"ג ה"ט, עמ' 484). ברשימה זו כלולים חלקי בקר כשרים, אך כאלה שאין נהוג לאכלם. העובר שבמעי הבהמה ראוי לאכילה, אבל אין מקריבים אותו, וכן פסק הרמב"ם (הלכות פסולי המוקדשין פי"ד ה"ז). אלא שהעובר שבמעי הבהמה ראוי לאכילה, ואין סיבה שלא לאכלו. ייתכן שהוא נחשב לאסור באכילה יחד עם אמו מדין "אֹתו ואת בנו לא תשחטו ביום אחד" (ויקרא כב כח; משנה, חולין פ"ה מ"א ועוד). עם זאת, בהלכה התנאית הדבר ברור שהעובר מותר באכילה והמחלוקת היא רק האם הוא מחייב שחיטה לעצמו (חולין פ"ד מ"ה), ובפירושנו שם נרחיב בשאלה זו שבה המשנה שם עוסקת.
גם הבבלי מבין ששליל כשלעצמו כשר לאכילה ונהוג לאכלו (חולין קטז ע"א; מסכת כותים פ"א הי"ב). כמו כן: "אמר רבי אלעזר: פיגל בזבח נתפגל השליל, בשליל – לא נתפגל הזבח" (בבלי, לה ע"א). הבבלי חולק על התוספתא שהבאנו וסבור ששליל אינו מפגל אבל מתפגל, ואילו התוספתא היא כמשנה שאינו מפגל ואינו מתפגל.
עם זאת, כנראה היה גם נוהג (מאוחר?) מחמיר ומסתייג. עדות לכך יש בפסקי הגאונים: "וכל שאינו אוכל שליל עובר על דברי חכמים" (הלכות קצובות, הלכות טריפות הט"ו). נראה שהפסק רומז לכך שאי אכילת שליל היא נוהג של מינים, וודאי שאין מדובר באכילתו יחד עם אמו אלא באיסור אכילה של השליל עצמו. קל יותר להסביר את המשנה לפי הדעה שהשליל אסור באכילה בכלל, או שעל כל פנים אם זבח בהמה הוא אסור באכילה יחד עם אמו, ולכן במקרה של המשנה זו שחיטה עם מחשבת פסול.
<b>או שלייה</b> – השליה היא הנרתיק שבו מצוי העובר במעי האם (באדם ובבהמה). השליה כשרה אך אין נהוג לאכלה, כדברי המשנה: "השוחט את הבהמה ומצא בה שליא, נפש היפה תאכלנה, ואינה מטמאה לא טומאת אוכלין ולא טומאת נבלות. חישב עליה – מטמאה טומאת אוכלין אבל לא טומאת נבלות" (חולין פ"ד מ"ז; תוס', טהרות פ"ב ה"ז, עמ' 662). "נפש היפה" היא בלשון סגי נהור, אדם שאינו מקפיד על מידותיו. שליה איננה אוכל ואינה מטמאת טומאת אוכלין, אלא אם כן התכוון ממש לאכלה, אך היא כשרה באופן פורמלי. משנתנו מדברת כמובן בחישב לאכלה, ואמנם היא מטמאת טומאת אוכלין, אך עדיין איננה מפגלת לפי רבי יהושע, וכאמור לעיל במ"ג רבי אליעזר חולק.
<b>בחוץ לא פיגל</b> – שכן אין דרך לאכול את השליה או את השליל. כמו כן: "שליא אין מפגלת את הזבח לא חוץ לזמנו ולא חוץ למקומו, אין מחשבה פוסלת בה משום פסול, והמעלה אותו בחוץ פטור" (תוס', חולין פ"ד מ"ט, עמ' 507). אבל בספרי זוטא: " 'קדש' לרבות שליא היוצאת עם המוקדשין" (יח יז, 296). לפי הספרי זוטא השליה של הבכור אינה מקודשת, אך שליית קרבן מקודשת, ואפשר שיש כאן דעה חולקת.
<b>המולק תרין בפנים לאכל ביציהן בחוץ לא פיגל</b> – ביצי התור אינם אוכל ראוי, אם כי הוא כשר (משנה, מעילה פ"ג מ"ז). <b>חלב מוקדשין</b> – החלב שנמצא בדדי הבהמה ("כחל" בלשון חכמים) אין נהוג לאכלו, אך אין בכחל איסור ממש (חולין פ"ה מ"ג),<b> וביצי תורין אין חייבין עליהן משם פיגול נותר וטמא</b> – שכן אין זה אוכל ראוי, כמו שאמרנו במשנה ג. הלכה זו חוזרת בתוספתא ללא חידוש (פ"ג ה"ט, עמ' 483).
איננו עוסקים בפירוש התוספתא, אך מן הראוי להדגיש שפרק ג כולל חזרה נוספת על ההלכות שבמשנה ובתוספתא בפרקים א-ב, בסגנונות ובעיצוב אחרים. בולטת שם ברייתא אחת המציעה סיכום שונה מבחינת המבנה הספרותי: "יש שהן מפגלין ולא מתפגלין, מתפגלין ולא מפגלין, מפגלין ומתפגלין, לא מפגלין ולא מתפגלין. 1. ואילו שהן מפגלין ולא מתפגלין: שחיטה קיבול והילוך. כיזה צד? שחט וקיבל והילך, על מנת להקטיר אימורין למחר, הרי אילו מפגלין [<u>מחשבת פסול להקטרה פוסלת]</u> . כיזה צד אין מתפגלין? שחט על מנת לקבל [<u>כהלכה]</u> וקיבל על מנת להלך למחר, הרי אילו אין מתפגלין. [<u>מחשבה כשרה שהמשכה מחשבת פסול אינה מפגלת</u>]. 2. אילו שהן מתפגלין ולא מפגלין: שירי הדם, והקטר אימורין, ואכילת בשר. כיצד? שופך שירי הדם על מנת להקטיר אימורין ולאכול מן הבשר למחר, הרי אילו מתפגלין. [<u>מחשבת פסול בגלל המשך עבודה לא תקינה</u>] כיצד אין מפגלין? שפך שירי הדם על מנת להקטיר אימורין [<u>כהלכה</u>] והקטיר אימורין על מנת לאכול מן הבשר למחר הרי אילו אין מפגלין [<u>מחשבה כשרה שהמשכה מחשבת פסול אינה מפגלת</u>]" (פ"ג ה"ז, עמ' 484). התוספתא רוצה לסכם את ההלכות במבנה ריבועי, ובהמשך הברייתא גם אלו שמפגלים ומתפגלים (מקבילה לפ"ב מ"ב), ושאינם מפגלים ואינם מתפגלים (מקבילה לפ"ג מ"ד-מ"ה). שני טיפוסי הביניים שהצגנו הם טיפוסים מלאכותיים, אין להם כל ייחוד ולא נועדו אלא ליצור קונסטרוקציה ספרותית מלאכותית.
לעיל כבר עמדנו על תופעת החזרות, ואנו תוהים על היקפה. גם בנגעים הייתה תופעה של חזרה במבנה ריבועי על מה שהיה מוצג לפני כן בצורה רגילה.

Mishnah 6

<small>לפי כתב-יד קופמן</small>
<b>שחטו על מנת להניח דמו או את אמוריו למחר או להוציאן בחוץ</b> – התכנון היה לא לבצע את המצווה, אבל אין כאן כוונה לבצע מצווה שלא כהלכה. יש כאן מחשבה שלא לקיים מצווה, אבל אין זה פיגול, שכן פיגול הוא תכנון (מחשבה) להקרבה (זריקה או אכילה) מחוץ לזמנה או למקומה.<b> רבי יהודה פוסל</b> – כי אין כאן מצווה כהלכה,<b> וחכמים מכשירין</b> – פיגול מוגבל למקרים שנמנו לעיל. אפשר שחכמים סברו שמחדל אינו מפגל אלא רק מעשה של ממש, וליתר דיוק תכנון של מעשה, בניגוד לתכנון של מחדל. אבל להלן נראה שגם מעשים אינם מפגלים, אלא מחשבת זמן ומקום (להקריב מחוץ לזמנו או מחוץ למקומו)<b>.</b>
<b>שחטו על מנת ליתנו על גבי הכבש</b> – ולא על יסוד המזבח כנדרש (להלן פ"ה מ"א),<b> שלא כנגד היסוד</b> – על המזבח, אך לא במקום הנכון, ואפשר שיש לקרוא ברצף: "על הכבש ולא על היסוד..." (השי"ן משמשת כאות וי"ו<sup class="footnote-marker">25</sup><i class="footnote">על תופעה זו עמד אונא, וו שין.</i>),<b> ליתן את הניתנין למטן</b> – יש קרבנות שדמם ניתן בחלקו הנמוך של המזבח, ויש שדמם נזרק בחלקו העליון, ונעסוק בכך במפורט להלן (פ"ח מ"ט).<b> למעלן </b>[<b>ו</b>]<b>את הניתנין למעלן למטה</b> – להלן (פ"ח מ"ט) נראה שמשנתנו היא רק דעה אחת מתוך שלל דעות. שלל הדעות חל גם על המקרים האחרים (בעיקר חוץ ופנים).
[<b>ו</b>]<b>את הניתנים בפנים בחוץ ואת הניתנים בחוץ בפנים</b> – המשנה חוזרת על הנוסחה במלואה, וזו חזרה מיותרת, <b>שיאכלוהו טמאין שיקריבוהו טמאין שיאכלוהו ערילים שיקריבוהו ערילים לשבר עצמות הפסח לאכול ממנו נא לערב דמו בדם פסולין כשר</b> – כל אלו מעשים אסורים, אבל מחשבה פוסלת (מפגלת) רק בזמן ומקום, <b>שאין המחשבה פוסלת אלא חוץ לזמנו וחוץ למקומו והפסח והחטאת שלא לשמן</b> – זהו סיכום של כל ההלכות לדעת חכמים, כולל ההלכות המיוחדות של פסח וחטאת (לעיל פ"א מ"א ומ"ד). הסברנו את המשנה כך שהסיפא היא לדעת הכול, אבל מבחינה מבנית אפשר גם שאלו דברי חכמים ורבי יהודה פוסל תמיד, כלומר עבורו פיגול נובע מכל עברה שהיא.
בנושא זה של זריקת דם שלא במקומו המדויק או אכילת טמאים דנו גם משניות קודמות:
1. פ"ב מ"א – נתן שלא כדין, הזבח פסול (ואין בו כרת).
2. פ"ג מ"ב – נתן שלא כדין, אם יש דם הנפש יחזור ויעשה כהלכה.
בפירושנו להלן (פי"ג מ"ח) נראה שאכן עמדה 2 חולקת על עמדה 1.
3. פ"ג מ"ו – שחטו במחשבת פסול כזאת, כשר, ורבי יהודה אולי חולק.
4. כל שפסולו בקודש הקודש מקבלו (להלן פ"ט מ"ב, וראו פירושנו לה). כלל זה מצומצם מעט במשנה אחרת (פי"ד מ"ז).
לפי ניסוח המשנה הרי שההבדל בין פ"ב מ"א (1) למשנתנו הוא ההבדל בין מחשבה הפוסלת רק חוץ לזמנו וחוץ למקומו ובין מעשה הפוסל רק במקרים מסוימים. מבחינת מבנה המשנה, אם אכן רבי יהודה חולק בסיפא של משנתנו, הרי שאפשר שאין הבדל בין מעשה למחשבה אלא שמשנת פ"ב מ"א היא כרבי יהודה, ומשנת פ"ג מ"ב (2) היא עמדת ביניים.
ברם, בדיוננו במשנה בפ"ב מ"א הבאנו את התוספתא המקבילה בחלקה למשנה: "...השוחט את הפסח על מנת שיזרקו ערלים וטמאין את דמו בחוץ, מקצת דמו בחוץ, או על מנת שיקטירו ערלים וטמאים את אימוריו בחוץ, או כזית מאימוריו בחוץ, על מנת שיאכלו ערלים וטמאים את בשרו לחוץ, או כזית מבשרו לחוץ, פסול ואין בו כרת. לזרוק דמו למחר, או מקצת דמו למחר, להקטיר אימוריו למחר, או כזית מאימוריו למחר, לאכל בשרו למחר, או כזית מבשרו למחר, פיגול וחייבין עליו כרת, וכן אתה אומר בערלים ובטמאים. כיצד, השוחט את הפסח על מנת שיזרקו ערלים וטמאים את דמו למחר, או מקצת דמו למחר, על מנת שיקטירו ערלים וטמאין את בשרו למחר, או כזית מבשרו למחר, פיגול וחייבין עליו כרת" (פ"ב ה"א, עמ' 481). אם כן, שחיטה במחשבת פסול שערל או טמא יזרקו את דמו כבר פוסלת את הקרבן, בניגוד חלקי למשנתנו (פ"ג מ"ו) שאין מחשבת פסול בערלים או בטמאים. עם זאת, אין בתוספתא כל הדוגמאות שבמשנה, והמחלוקת היא אפוא חלקית.
כן משמע מברייתא אחרת המספרת על דיון בין רבי טרפון לרבי עקיבא: "אמר לו [רבי עקיבא לרבי טרפון], תורשיני לומר לפניך מה שלמדתני? אמר לו אמור. אמר לו, קבלה לא עשה בה מחשבה כמעשה, זריקה עשה בה מחשבה כמעשה. המקבל בחוץ כשר, והזורק בחוץ פסול. קיבלוהו פסלין אין חייבין עליו, זרקוהו פסולין חייבין עליו. אמר לו, העבודה שלא היטיתה ימין ושמאל. אני שמעתי ולא היה לי לפרש, ואתה דורש ומסכים להלכה. הא כל הפורש ממך כפורש מחייו" (תוס', פ"א ה"ח, עמ' 480). רבי טרפון ורבי עקיבא מסכימים שבזריקה אין הבדל בין מחשבה למעשה, בניגוד לפ"ג מ"ו. אבל בהמשך מתברר שההבדל כלל איננו קשור לפער שבין מחשבת פסול למעשה פסול, אלא לפער שבין קבלה שלא כדין לבין זריקה שלא כדין (ולכן משנה ב בפרק ב אינה עוסקת בקבלה כלל ועיקר). אם אנו רוצים לקיים את כל חלקי המשנה הרי שמדובר על השוחט על מנת לזרוק בחוץ, ושם מחשבה כמעשה (בניגוד למשנת פ"ג מ"ו).
בספרא מובא סיכום שונה של הלכות המשנה: "1. יכול אין מחשבה פוסלת אלא בזריקה? מנין לרבות שחיטה, וקיבול הדם, תלמוד לומר 'אם האכל יאכל', לרבות שחיטה וקיבול הדם. יכול שאני מרבה שירי הדם והקטר חלבים ואכילת בשר? תלמוד לומר 'המקריב', זריקה בכלל היתה, למה יצאת? להקיש אליה: מה זריקה מיוחדת שמעכבת כפרה, אף אני מרבה שחיטה וקיבול הדם שמעכבים את הכפרה, ומוציאני את שירי הדם והקטרת חלבים ואכילת בשר שאין מעכבים את הכפרה. 2. (ה) רבי מאיר אומר פוסלת בהילוך שאי איפשר בה לעבודה בלא הילוך, ורבי שמעון אומר אין מחשבה כהילוך. שאי איפשר לעבודה שלא בשחיטה, ושלא בקבלה, ושלא בזריקה, אבל איפשר לה שלא בהילוך, שוחט בצד המזבח וזורק, רבי אליעזר אומר המהלך במקום שצריך להלך מחשבה פוסלת, מקום שאין צריך להלך אין מחשבה פוסלת, שאין מחשבה פוסלת אלא בדבר הכשר לעבודה, ובמי שראוי לעבודה, ובמקום שהוא כשר לעבודה. 3. (ו) יכול אין מחשבה פוסלת אלא באכילת בשר? מנין לרבות זריקה, והקטר חלבים, ושפיכת שירים? תלמוד לומר 'אם האכל יאכל', אכילה לאדם ואכילה למזבח" (ספרא, צו פרשה ח ה"ד-ה"ט, לו ע"ב-ע"ג).
ההלכה השנייה נדונה לעיל פ"א מ"ד ואין בה חידוש, להוציא את ניסוח הכלל המיוחס לרבי אליעזר: "שאין מחשבה פוסלת אלא בדבר הכשר לעבודה, ובמי שראוי לעבודה, ובמקום שהוא כשר לעבודה",  כלל שפרטיו ודוגמאותיו נדונו במהלך הפרקים (כגון פ"ב מ"א).
ההלכה הראשונה קובעת שמחשבה פוסלת בזריקה, שחיטה וקבלת דם. הכלל שמחשבה פוסלת בשחיטה מתייחס, מן הסתם, לפסח וחטאת שנשחטו שלא לשמם, שכן רק שם המחשבה פוסלת. הסבר זה מאפשר הרמוניזציה בין המקורות, אבל בהחלט גם ייתכן שלספרא עמדה שונה. אם כן, הסיכום שכל השלבים עד קבלת הדם נפסלים במחשבה מופיע במשנה (פ"א מ"ד), אלא שהספרא מחדש שיתר השלבים אינם פוסלים במחשבה (זריקת שיירי הדם, הקטרת חלבים ואכילת הבשר). גם כאן הכוונה מן הסתם לאכילת בשר על ידי הכוהן, בניגוד למחשבת פסול של הבעלים שפוסלת.
ההלכה השלישית מנוגדת להלכה הראשונה וקובעת שמחשבה פוסלת גם בהקטר חלבים ואימורים וגם בשפיכת הדם. אם כן החלוקה איננה בין מחשבה למעשה, אלא אלו עמדות שונות של חכמים. היקף הפיגול על ידי מחשבה הוא תוצאה של הדיון שהבאנו בסוף פרק ב על ההיסוסים של חכמים בבואם לקבוע שמחשבה (תכנון) פוסלת. מי שמצמצם את היקף ההלכה שמחשבה פוסלת נוקט עמדת ביניים או עמדת פשרה; עמדה זו מובנת מבחינות רבות, אך אין היא משפטית.
מאחר שמצינו עמדות שונות בשאלה האם מחשבה פוסלת בזריקה ובעבודות אחרות, אפשר גם שההבדל בין פ"ב מ"א לבין פ"ג מ"ו איננו ההבדל בין מחשבה למעשה אלא בין דעות שונות. תופעה זו של מחלוקות בנושאים עקרוניים מאפיינת כמה מהלכות מסכת זבחים<sup class="footnote-marker">26</sup><i class="footnote">ראו פירושנו לפ"ה מ"ב; מ"ד; פי"א מ"ז; פי"ג מ"ג; פי"ד מ"ה.</i>.

Chapter 4



Mishnah 1

<small>לפי כתב-יד קופמן</small>
<b>בית שמיי אומרים כל הניתנים על מזבח החיצון</b> – להלן (פ"ה מ"ג ואילך) תדון המשנה ב"מתנות"; מתנה היא נתינת הדם, או בלשון אחרת "זריקת הדם". השאלה היא האם זריקה שאיננה שלמה מכפרת, או שקרבן שלא כל מתנותיו ניתנו אינו מכפר (נפסל). 
בדרך כלל 'מתנה' היא נתינה ללא תשלום. 'מתנה' במובן של ניתנת דמים היא שימוש מיוח, היוצר מונח<sup class="footnote-marker">1</sup><i class="footnote">ראו זהר, כפר ודם עמ' 61.  </i>המונח 'מתנה' מופיע במשנה ובתוספתא אר במסכת זבחים והוא אפוא מונח ייחודי שך מסכת זו. במדרשי ההלכה מופיע המונח פעמים נוספות במשמעות זו. המונח גזור כמובן מלשון המקרא "וְנָתַן הַכֹּהֵן מִן הַדָּם עַל קַרְנוֹת מִזְבַּח קְטֹרֶת הַסַּמִּים" ויקרא ד ז). ברם במקרא השרש נתן מופיע במשמעות של כל הנחה עאל המזבח. גם הנחת הלבונה היא נתינה, גם הבערת (או העברת) אש, וגם ניתנת קטורת (ויקרא ב א; א ז; טז ג). אבל בלשון חכמים יוחדה המילה מתנה ונתינת הדם. לדעתנו יצירת מונחים על ידי חז"ל היא עדות לעסוק אינטנסיבי בנושא ,
<b>שניתנן מתנה אחת כיפר</b> – די במתנה אחת,<b> והחטאת שתי מתנות</b> – מתוך ארבע מתנות שתידונה להלן.<b> בית הלל אומרים אף חטאת שניתנה מתנה אחת כיפר</b> – זריקה היא מתנה אחת, וכל השאר אינם תנאי לכפרה, וכן בתוספתא (פ"ד ה"ט, עמ' 486). <b>לפיכך אם נתן את הראשונה כתיקנה והשנייה חוץ לזמנה כיפר</b> – לדעת בית הלל, שהרי די במתנה אחת.<b> נתן את הראשנה חוץ לזמנה ואת השנייה חוץ למקומה</b> – שתי המתנות היו פסולות,<b> פיגול וחייבין עליו כרת</b> – אין כאן זריקה כשרה. לעיל פ"ב מ"ב שנינו שמחשבה לזרוק את הדם בחוץ פוסלת, ואין בה כרת. גם במשנה נוספת (לעיל פ"ב מ"א) נקבע שאם נתן שלא כהלכה "פסול ואין בו כרת", ואילו משנתנו חולקת ואומרת שיש בו כרת. מתברר אפוא שלפנינו דעה נוספת לאלו שמנינו לעיל (פ"ב מ"ב) בדבר מהות הפיגול.
הדיון במשנה נסוב כולו על המעשה, זרק כך או זרק אחרת, וזאת בניגוד לאפשרות לפרש את הפגמים שבפרקים הקודמים במחשבת פסול (סיכום פ"ב). אנו הטלנו ספק בפירוש זה לעיל, אך אי אפשר להתעלם מכך שיש להסבר זה תשתית איתנה בלשון המשנה. לאור משנתנו יש מקום לשער שבהלכה הקדומה רק המעשה פסל, ובכך נחלקים בית שמאי ובית הלל במשנתנו, ואילו בהלכה המאוחרת חל שינוי והמחשבה הפסולה הפכה לחמורה יותר ממעשה פסול, וזאת מסיבות של היגיון ואחידות משפטית.
כפרה בדיעבד
בתוספתא חוזר רבי אליעזר בן יעקב על המחלוקת שבמשנה (משנתנו כראב"י), והיא מוגדרת כאחד מקולי בית שמאי. "קולי" משום שהתוספתא מעבירה את הדיון ממקרה שהכוהן טעה ונתן רק מתנה אחת למצב של מחשבת פסול<sup class="footnote-marker">2</sup><i class="footnote">הבבלי (לח ע"ב) שאל מדוע לא נשנתה משנתנו בין קולי בית שמאי, וכנראה לא הכיר את התוספתא שלנו ולא את המשנה והתוספתא בעדיות שנביא להלן. מן הראוי להעיר שהרשימות שבמסכת עדיות אינן מלאות, ודומה ששאלת הבבלי מוּנעת מכוחן של המסורות שהציגו את משנתנו כקולי בית שמאי. </i>, והברייתא שבתוספתא מוסיפה ומסבירה: "כיצד? 1. נתן אחת בשתיקה ונשפך הדם, בית שמאי פוסל ובית הילל מכשירין. שתים בשתיקה ונשפך הדם, הכל מודין שהוא כשר. 2. אחת חוץ לזמנו ונשפך הדם, בית שמאי אומרים פסול ואין בו כרת, ובית הילל אומרים פיגול וחייבין עליו כרת. שתים חוץ לזמנו ונשפך הדם, הכל מודים שפיגול. 3. אחת חוץ לזמנו ואחת חוץ למקומו, בית שמאי אומרים פסול ואין בו כרת, ובית הילל אומרים פיגול וחייבין עליו כרת. 4. במה דברים אמורים? בחטאת, אבל בשאר כל הזבחים נתן אחת בשתיקה ונשפך הדם, הכל מודים שהוא כשר. 5. אחת חוץ לזמנו ונשפך הדם, הכל מודים שהוא פיגול. 6. אחת חוץ לזמנו וחוץ למקומו, פסול ואין בו כרת. 7. במה דברים? בזריקה, אבל בשחיטה ובקיבול ובהילוך, בין שחישב בו על הראשונה בין שחישב על האחרונה, אפילו על שירי הדם חוץ למקומו, פסול ואין בו כרת, חוץ לזמנו, פיגול וחייבין עליו כרת. 8. במה דברים אמורים? בדמים הניתנין בחוץ על מזבח החיצון, אבל בדמים הניתנין בפנים על מזבח הפנימי, כגון ארבעים ושמונה של יום הכיפורים, ואחת עשרה של פר העדה, ואחת עשרה של פר כהן משיח: בין בשחיטה בין בקיבול בין בהילוך בין שחישב על הראשונה ובין שחישב על האחרונה, אפילו על אחת מהם, חוץ למקומו פסול ואין בו כרת, חוץ לזמנו פיגול וחייבין עליו כרת, דברי רבי מאיר, וחכמים אומרים אין פיגול בפנים" (פ"ד ה"ט, עמ' 486).
במשנה מדובר במצב הראשוני: נעשתה עברה במהלך זריקת הדם ובית שמאי מחמירים (בבלי, לח ע"ב). התוספתא אינה מתעלמת ממקרה זה והוא מוצג ראשון (1), אבל כל ההמשך הוא במחשבת פסול והוא דיון ברמה שנייה של היסק, על מה הם חולקים ובמה הם מודים. המקרה הראשון (1) הוא שמתנה ראשונה נזרקה "בשתיקה" ללא מחשבת פסול, ואחר כך נשפך הדם. מקרה זה הוא במעשה פסול, כמו שאמרנו. המקרה השני (2) הוא בחטאת שמתנה אחת שלה ניתנה בדרך פסולה ואחר כך נשפך הדם, ואי אפשר עוד לתקן את העוול. לפי בית שמאי הקרבן נפסל וכבר איננו קרבן אלא בשר חולין. הוא פסול ולכן אין בו כרת, ובית הלל מחמירים. לדעתם שפיכה אחת מכשירה את הזבח ופוסלת אותו, והופכתו לפיגול וחייב בכרת. עדיין מדובר במעשה פסול. המקרה השלישי (3) הוא שהיו שתי מתנות פסולות; לכל הדעות יש בו כרת, שהרי שתי מתנות מכשירות קרבן, ואם הן לא נעשו כהלכה הקרבן פיגול ויש בו כרת.
המקרה הרביעי הוא כשלישי, אלא שמדובר בשאר זבחים ומתנה אחת דינה כשתיים, שהרי לכל הדעות מתנה אחת מכשירה את הקרבן, ואם היא כשרה הקרבן נרצה, ואם היא פסולה הקרבן פיגול. כך ממשיכה התוספתא במקרים שונים. מהמקרה השביעי עוסקים בשחיטה ובקיבול ובהילוך (שלא כרבי שמעון ורבי אליעזר לעיל פ"א מ"ד), ובמקרים אלו מתמקדת התוספתא גם במחשבת פסול ומבחינה בין מחשבת פסול מקום (שאין בו כרת) למחשבת פסול של זמן (שיש בו כרת, כמו לעיל פ"ב מ"ב). בדמים הניתנים בפנים, כלומר על מזבח הזהב, גם מחשבת פסול בזמן קבלת הדם וההליכה פוסלות. התוספתא מרחיבה, אפוא, את הלכת המשנה, ובעיקר מסיבה אותה על מחשבת פסול. היא מבטאת את ההתמקדות בכך שהיא מכנה משנה זו "מקולי בית שמאי", ובכך קובעת שהמקרים שבהם הם מקלים הם עיקר המשנה<sup class="footnote-marker">3</sup><i class="footnote">זהר, כפרה ודם, עמ' 51-53.</i>.
משנת עדיות (פ"ד) והתוספתא (פ"ב) מונות את קולי בית שמאי ובית הלל. בין השאר מופיעים  בתוספתא שם דברי רבי אליעזר בן יעקב: "רבי אליעזר בן יעקב אומר דבר אחד מקולי בית שמאי ומחומרי בית הילל: בית שמאי אומרים שני מתנות מכשירות בחטאת ומתנה אחת בכל הזבחים, וחכמים אומרים אחד חטאת ואחד שאר כל הזבחים מתנה אחת מכשרת ומפגלת" (תוס', עדיות פ"ב ה"ו, עמ' 458). אם כן תוספתא עדיות היא כמשנתנו, ובה מופיע רק משפט אחד. אלא שהתוספתא כאן ובעדיות מוסיפה "מכשרת ומפגלת"; המילה "מפגלת" זכתה להרחבת יתר בתוספתא כאן, וברור שההמשך מ"כיצד" ואילך הוא תוספת משלב מאוחר יותר. לפי ניתוח זה גם משנת עדיות מאוחרת למשנתנו, וכבר מפרשת אותה במחשבת פסול.
חשוב אפוא להדגיש שהשלב הקדום עסק במעשה פסול, והשלב השני, שהוא בעליל מאוחר, הדגיש את מחשבת הפסול.
משנתנו איננה מבדילה בין חטאת ליתר המתנות, ובתוספתא הבאנו הדגשה שבחטאת יש לשמור יותר על ביצוע מספר המתנות הנדרש.
חטאת הציבור והיחיד כיצד? סדר מתן דמים שלהם. 1. היה עולה בכבש ופנה לסובב ובא לו לקרן דרומית מזרחית, טובל אצבעו המיומנת שבימין, נותן גדולה מכן וגדולה מכן חוטף ויורד כנגד חודה של קרן, עד שדם באצבעו כלה. נתן על הקרן מכן ומכן, כשר מן הקרן ולפנים פסול. שינה מתן קרנות פסול חיסר. מן המתנות אפילו אחת, <u>פסולה</u>. שירי הדם היה שופך ויורד ליסוד דרומי ר' יוסי בר' יהודה ור' אליעזר בר' שמעון אומר במקומו היה עומד ושופך ליסוד דרומי (תס', פ"ו ה"י, עמ' 488). התוספתא מהלכת בשיטת בית הלל שבחטאת אם נתן רק מתנה אחת פסול. ומחמירה אף מבית הלל שגם בשתי מתנות פסול ועליו לבצע את כל המעמד ללא סטיה. עם זאת. עם זאת התוספתא מקבלת את ההנחה שבחטאת יש להחמיר יותר משאר קורבנות, רעיון המצוי בדברי בית שמאי(ובית הלל אינם נזקקים לו, ולא נאמר שחולקים עליו). וכן מוצגת אותה גישה בספרא, ויקרא, דיבורה דחובה פי"א ה"ו, כב ע"א).
במסכת תמיד מדובר על שתי הזאות (פ"ד מ"ב), והיא חולקת על משנתנו. לפנינו מחלוקת נוספת בנושא בסיסי ומרכזי.
המונח "מתנות" הוא מונח של חז"ל, על בסיס המונח "נתן" הנפוץ בתורה, והוא מונח נפוץ בהקשר למקדש כמובן. עם זאת אין הוא מופיע במסכת תמיד, וקשה לדעת האם מקרה הדבר, או שיש בכך סימן לסגנון ייחודי.
אם כן גם בנושא מספר המתנות ביתשמאי מקילים. זהר כדרכו רואה בכך 'הוכחה' שבהלכה הקדומה' נהג זיהוי הדם והנפש<sup class="footnote-marker">4</sup><i class="footnote">זהר כפרה ודם, עמ' 54. </i>, ולדעתנו זו השערה אפשרית אך אין לה ראיה. לדעתנו מחלוקת זו מאפיינת את השיטתם של בית הלל בכל נתינות הקודש. בית שמצאי בוחנים את עיקר המעשה ואינם פוסים אותו גם אם הפרטים לא בוציעו כהלכה. ואילו בית הלל דורשים ביצוע של כל הפרטים, ולא המצוה נפסלה. כך גם המחלוקת האם קטן או חרש שנתן תרומהנ בית שמאי אומרים תרומתו תרומה, ובית הלל אומרים תרומתו פסולה יחזור ויתרום (פירושנו לתרומות פ"א מ"ד ושם הבאנו גם מקבילות לדרך זו. קו זה הוא אחד המאפיינים של שיטת בית שמאי.

Mishnah 2

<small>לפי כתב-יד קופמן</small>
<b>כל הניתנין על מזבח הפנימי שאם חיסר אחת מן המתנות כאילו – </b>חסר בחלק מעדי הנוסח, כולל בנוסחאות טובות (<b>מל</b>) ובדפוס. בכתב יד פרמא (<b>מפ</b>) כמו בכתב יד קופמן המילה חסרה. <b>לא כיפר</b> – בקרבנות שדמם נזרק על מזבח הזהב אין להסתפק בפחות מכל המתנות הכתובות בתורה. הרשימה הופיעה בתוספתא לעיל, בסעיף השמיני: "במה דברים אמורים? בדמים הניתנין בחוץ על מזבח החיצון, אבל בדמים הניתנין בפנים על מזבח הפנימי, כגון ארבעים ושמונה של יום הכיפורים, ואחת עשרה של פר העדה, ואחת עשרה של פר כהן משיח: בין בשחיטה בין בקיבול בין בהילוך בין שחישב על הראשונה ובין שחישב על האחרונה, אפילו על אחת מהם, חוץ למקומו פסול ואין בו כרת, חוץ לזמנו פיגול וחייבין עליו כרת, דברי רבי מאיר, וחכמים אומרים אין פיגול בפנים" (פ"ד ה"ט, עמ' 486). התוספתא מונה שלושה מקרים מיוחדים של זריקות רבות, אך בפרק הבא יימנו עוד כמה מקרים של דם הניתן על מזבח פנימי, ומתנה אחת מהן מעכבת<sup class="footnote-marker">5</sup><i class="footnote">ראו טבלת הסיכום של פרק ה.</i>. <b>לפיכך אם נתן כולם כתיקנן ואחת שלא כתקנן פסול אין בו כרת</b> – הרשימה של המקרים ומספר הזריקות היא בתוספתא, ובטבלה דלעיל (כפרה בדיעבד). רבי מאיר וחכמים נחלקים האם יש בהם כרת או לא. גם במקבילות למשנתנו עולה אפוא מחלוקת עקרונית ביותר.

Mishnah 3

<small>לפי כתב-יד קופמן</small>
<b>אילו דברים שאינן חייבין עליהם משם פגול</b> – שאם עשה שלא כהוגן הקרבן פסול, אך איננו פיגול, כלומר אין בו כרת. המשנה מניחה שהכול מכירים את המסקנה שפיגול יש בו כרת ופסול אין בו כרת<sup class="footnote-marker">6</sup><i class="footnote">לעיל פ"ב מ"ב-מ"ג; שם מ"ה; פ"ו מ"ז; מנחות פ"ב מ"א, ועוד. </i>. הכלל המבחין בין פיגול לפסול הוא בברייתא אחרת: "זה הכלל אין הפיגול נוהג אלא בדבר הראוי לעבודה ובמקום הראוי לעבודה" (תוס', מנחות פ"ה הכ"ד, עמ' 519). ביצוע לא מדויק, או ביצוע מדויק במקום לא נכון, הוא פיגול. אבל עבודה פסולה מסיבה אחרת (זרק דם שלא כהלכה, או שלא בזמן הראוי), כנראה מוציאה את הקרבן לחולין, ולכן אין בו כמובן כפרה, אך גם לא עונש כרת, ונמצא שחומרתו התאולוגית היא הקלה במישור המעשי<sup class="footnote-marker">7</sup><i class="footnote">ראו פירושנו לעיל פ"ב מ"ב.</i>. מעבר לרעיון הכללי, הברייתא סותרת את משנתנו (פ"ב מ"ב) בכך שלדעתה פסול מקום יש בו כרת. אולי ניתן גם ללמוד ממנה שפסול זמן אין בו כרת, אם כן ההלכות הפוכות, ועסקנו בכך לעיל בפירושנו לפ"ב מ"ב.
<b>הקומץ</b> – מן הסולת,<b> והלבונה</b> – הבאה עם הנסך, <b>והקטורת</b> – אם הקטיר במקום לא נכון, או בכמות מוטעית,<b> ומנחת הכהנים</b> – שתי המילים האחרונות תוקנו ואיננו יודעים מה נכתב בראשונה. מכל מקום, זה הנוסח בעדי נוסח אחרים ובדפוסים. מנחת כוהנים היא מנחה שמביאים כוהנים מרצונם, ודינה להיעלות כליל על המזבח (ויקרא ו טז). המנחה מוגדרת כמנחה שבאה "בגלל עצמה", כלומר לעצמה ולא כתוספת לקרבן אחר, כפי שגם נראה להלן (ספרא ויקרא, דיבורא דנדבה פרק יג ה"ח, יא ע"ג).
[<b>ו</b>]<b>מנחת כהן משיח</b> – הכוהן המשיח הוא הכוהן הגדול שהקריב מנחה בכל יום (ויקרא ו טו). גם מנחה זו באה לעצמה (ספרא שם שם). הצירוף של הקומץ, הלבונה, הקטורת ומנחות אלו חוזר במקורות רבים, וזו שרשרת ספרותית-הלכתית מובחנת. [<b>ו</b>]<b>מנחת הנסכים</b> – זו מנחה רגילה שכל המתנדב להביא קרבן מביאה עם הבהמה או הצאן (במדבר טו ב),<b> והדם</b> – הדם נזרק חלקו על המזבח ושאריתו נשפכת על יסוד המזבח. מבחינת ההלכה זהו אוכל שאין דרכו לאכול, ואוכל כזה אינו מפגל (לעיל פ"ב מ"ג). "אין דרכו לאכול" איננו רק מזון לא אכיל, אלא גם מה שההלכה אסרה לאכלו, שהרי אומות העולם אוכלים דם. כפי שראינו בפירושנו למשנה לעיל (פ"ב מ"ג) לדעת רבי יהושע הזבח כשר, ומשנתנו היא כדעת רבי אליעזר שהזבח פסול, אבל אין בו כרת.
[<b>ו</b>]<b>הנסכים הבאין בפני עצמן דברי רבי מאיר</b> – לפי הגרסה עם האות וי"ו (וכך ברוב עדי הנוסח הטובים) הרי שזו תוספת: גם נסכים שקרבנם הוקרב אתמול אין בהם פיגול. אבל אפשר שאין כאן וי"ו החיבור, או שהיא וי"ו הפירוש, שכל אלו שאינם מפגלים הם נסכים הבאים לבד "בפני עצמן". "בגלל עצמן" זהה אפוא ל"בפני עצמן" (או "בפני עצמה"). "בגלל עצמה" הוא המינוח במדרש ספרא, ובבבלי המצטט ממנה, ואילו "בפני עצמן" (עצמה) הוא ביטוי המופיע עשרות פעמים במשנה ובתוספתא ובמדרשי ההלכה, וכמובן גם בתלמודים. הביטוי אינו מוגבל לדיני קרבנות ומציין כל דבר העומד עצמאי, או שחייבים רק בו.<b> וחכמים אומרים אף הבאים עם הבהמה</b> – הנסכים הנספחים לקרבן רגיל. אפשר שחכמים מרבים רק נסכים של קרבנות שהובאו אתמול ללא נסכים, ואלו כונו לעיל "[ו]הנסכים הבאין בפני עצמן". קשה להניח שחכמים חולקים על כל ההלכה, כלומר שלפי דרכם אין פיגול כלל בנסכים (כולל נסכי קרבן רגילים). לפי פירושנו הרי שהרישא של המשנה לפי חכמים, והיא מופיעה בסתם, ואחריה מחלוקת חכמים. מבנה כזה חוזר במשניות רבות<sup class="footnote-marker">8</sup><i class="footnote">ראו לעיל פ"ב מ"ה.</i>. ברם במקרה זה אין זה כך והתוספתא מבהירה את המחלוקת, ומדובר על נסכים הבאים עם בהמה ונתפגלה הבהמה, ואזי הנסכים לא נתפגלו. כן שנינו בתוספתא: "נסכי בהמה חייבין עליהן משום פיגול, מפני שדם הזבח מתירן, דברי רבי מאיר, וחכמים אומרים אין חייבין עליהן משום פיגול, שאדם מביא זבחו היום ונסכיו לאחר עשרים יום. אמר להן רבי מאיר, אף אני לא אמרתי אלא בזמן שקדשו בכלי, אמרו לו אף על פי שקדשו בכלי יכול לשנותן בזבח אחר" (פ"ה ה"א, עמ' 486). אם כן, המחלוקת היא האם הנסכים הם חלק מקרבן הבהמה. גם רבי מאיר מודה שהם קרבן לחוד, אבל אם הם כבר בכלי קודש אזי הם חלק מקרבן הבהמה. הנתינה בכלי השרת הופכת אותם לקרבן, ולחלק מקרבן הבהמה. להלן יחזור הטיעון שנתינה בכלי שרת מהווה הקדשת הקרבן.
<b>לוג שמן של מצורע רבי שמעון אומר אין חייבין עליו משם פיגול רבי מאיר אומר חייבין עליו משם פיגול</b> – לוג השמן לא בא לעצמו אלא עם כל הנסכים. הכוונה גם כאן שאם נתפגל האשם הלוג איננו פיגול. אבל פשוט יותר שללוג השמן דין מיוחד כמו ללבונה, <b>שדם האשם מתירו וכל שיש לו מתירין בין לאדם בין למזבח חייבין עליו משם פיגול</b> – ברגע שייזרק דם האשם יהא לוג השמן קרבן כשר. את הכלל של המשנה כבר פגשנו לעיל בניסוח ההפוך, שאם קרב המתיר כמצוותו הרי זה פיגול, ואם לא – הקרבן יצא לחולין ואין הוא פיגול (לעיל פ"ב מ"ד). אם כן הכלל הוא שמה שיש לו מתירים, והמתירים לא נעשו כהלכה, כגון קרבן שדמו נזרק שלא במקומו, הוא פיגול. גם כאן אם האשם קרב כהלכה הרי שהקרבן כשר, ואם פגם במצוות לוג השמן פיגל את השמן (ואולי גם את הקרבן).
המחלוקת של רבי שמעון ורבי מאיר היא מחלוקת חכמים ורבי מאיר דלעיל (רבי שמעון כחכמים). כן שנינו בתוספתא: "לוג שמן של מצורע חייבין עליו משום פיגול, מפני שדם האשם מתיר, דברי רבי מאיר, וחכמים אומרים אין חייבין עליו משום פיגול, מפני שאדם מביא אשמו היום ולוגו לאחר עשרים יום. אמר להם רבי מאיר, אף אני לא אמרתי אלא בזמן שקדש בכלי. אמרו לו, אף על פי שקדש בכלי יכול לשנותו, באשם מצורע אחר" (פ"ה ה"ב, עמ' 486). לפי הסבר זה של המשנה רבי שמעון חולק על ההלכה משום שלדעתו לוג השמן עומד בפני עצמו וזיקתו לקרבנו של מצורע זה היא מקרית. בכך חכמים (ורבי שמעון) ממשיכים את הכלל שנסכים הבאים לעצמם אינם מתפגלים. דומה לכך היא המחלוקת במנחות: "פיגל בקומץ ולא בלבונה, בלבונה ולא בקומץ, רבי מאיר אומר פיגול וחייבים עליו כרת, וחכמים אומרים אין בו כרת עד שיפגל את כל המתיר. מודים חכמים לרבי מאיר במנחת חוטא ובמנחת קנאות שאם פגל בקומץ שהוא פיגול, וחייבין עליו כרת, שהקומץ הוא המתיר. שחט אחד מן הכבשים לאכול שתי חלות למחר, הקטיר אחד מן הבזיכים לאכול שני סדרים למחר, רבי מאיר אומר פיגול וחייבים עליו כרת, וחכמים אומרים אין פגול עד שיפגל את כל המתיר. שחט אחד מן הכבשים לאכול ממנו למחר, הוא פיגול וחבירו כשר. לאכול מחבירו למחר, שניהם כשרים" (משנה, מנחות פ"ב מ"ה; בבלי, זבחים מא ע"ב). כל המחלוקות הללו הן באותו נושא, האם שני הקרבנות הם אחד. עם זאת, מהמקרה הראשון במשנת מנחות משמע שפיגל בקרבן השני. עד כאן הדמיון בין המשניות, אבל ההבדל הבולט הוא שלפי משנת מנחות קומץ ולבונה יכולים להפוך לפיגול לדעת הכול, זאת בניגוד למשנתנו, ונשוב לכך להלן.
מן הראוי להדגיש שאין הסבר לוגי להכרעות אלו, מדוע חושב רבי מאיר שחלקי הקרבן הם קרבן אחד, ומדוע חכמים רואים בהם קרבנות נפרדים. הבבלי (מנחות יד ע"ב) מתאר זאת כגזרה, כלומר כהלכה שאין לה טעם משפטי, ורבי יוסי גוזר עוד יותר שגם שני חצאי זיתים היום ומחר מצטרפים.
מאחר שאתינו להכא, והמחלוקת היא האם לוג המצורע ונסכי בהמה הם קרבן לעצמו או חלק מקרבן הבהמה, הרי שניתן לקבוע שלדעת הכול נסכים הבאים לעצמם אינם מפגלים, והמחלוקת היא רק האם נסכים אלו (נסכי בהמה, לוג מצורע) הם נסכים לעצמם או חלק מקרבן אחר. אם כן אין צורך לפרש שהאשם התפגל, או שהבהמה התפגלה, אלא שהנסך נפגם, והשאלה היא האם הוא עומד לעצמו ואינו מתפגל, או חלק מקרבן שלם ומתפגל. עוד יש לומר שהמינוח "קרבן לעצמו" קרוב למינוח "אין לו מתירים", כלומר שאינו תלוי במרכיב אחר של הקרבן. אלא ש"אין לו מתירים" כולל גם עבודות המשך באותו נסך, ו"בפני עצמו" הוא מינוח בהיר יותר להיעדר זיקה לקרבן העיקרי, כפי שמנוסחת משנת מנחות. כך גם פירש הבבלי בזבחים את המקרה הראשון במשנת מנחות ("פיגל בקומץ ולא בלבונה..."): "כגון שנתן את הקומץ במחשבה, והלבונה בשתיקה, קסבר: כל העושה – על דעת ראשונה הוא עושה" (מא ע"ב). אם כן נתינת הקומץ הייתה במחשבת פסול, והשאלה היא האם הלבונה התפגלה בכך. הבבלי מציע הסבר נוסף לשורשי המחלוקת: האם המשך העבודה הוא על דעת המחשבה הראשונה. זה מרכיב נוסף שאינו מפורש במשנה, והוא מצמצם את המחלוקת לפרט טכני. כפי שהערנו, המקורות המאוחרים מסבירים את כל הפסילה במחשבת פסול, אבל כפשוטה משנתנו עוסקת במעשה פסול, והסבר הבבלי מתאים רק להסבר של מחשבת פסול, שאיננו פשט המשנה, או לפחות שאיננו בהלכה הקדומה.
אם כן, אכן המחלוקת היא כאשר החלק השני של הזבח התפגל, והשאלה היא האם גם הראשון מתפגל בכך<sup class="footnote-marker">9</sup><i class="footnote">ראו על כך עוד להלן פי"ג מ"ו ומנחות פ"ב מ"א-מ"ה.</i>.
כאמור, במשנתנו קומץ ולבונה אינם עשויים להפוך לפיגול, וכן המדרש אומר: " 'ונרצה לו' מלמד שהמקום רוצה לו... ואיזה עון הוא נושא? עון טומאה שהותר מכלל טומאה לצבור. (י) אין לי אלא עונות דם, מנין הקומץ, והלבונה, והקטרת, ומנחת כהנים, ומנחת כהן משוח, ומנחת נסכים? תלמוד לומר 'לכל מתנות קדשיהם'..." (ספרא ויקרא, דבורא דנדבה פרק ד ה"ט-ה"י, ו ע"א). יש כוח בזבח לכפר על עוונות שנעשו במהלך ההקרבה, וקומץ, לבונה והמנחות המוזכרות אינם מתפגלים כי הזבח מכפר. במשמעות הרעיונית נעסוק להלן, ובשלב זה נציין רק להלכה, שהיא כמשנתנו. כמו כן: "וכגון עולת העוף שיש לה מתירים למזבח, ואין לה מתירים לאדם. וכגון פרים הנשרפים ושעירים הנשרפים שיש להם מתירים למזבח, ואין להם מתירים לאדם, את מה אני מוציא את הקומץ והלבונה והקטורת ומנחת כהנים ומנחת כהן משיח ומנחת נסכים והדם שאין להם מתירים לא לאדם ולא למזבח" (ספרא צו, פרק יג ה"ח, לז ע"א). מה שיש לו מתירים לאדם או למזבח (שזורקים את דמו) יכול להתפגל, אבל קומץ לבונה וכיוצא באלו, שאין בהם זריקת דם, אין עליהם דין פיגול כלל ועיקר<sup class="footnote-marker">10</sup><i class="footnote">ראו עוד ספרא (צו פרק טו ה"ד-ה"ו, לח ע"א) העוסק ברשימה שבמשנתנו, אבל בדין טומאה. לדעת רבי אליעזר מה שאין לו מתירים חלה עליו קדושת קרבן כשניתן בכלי השרת, ורבי ישמעאל מנמק בנימוק מעניין, שמה שאינו אוכל אינו נטמא ולכן הקטורת והלבונה שבראשית המשנה אינם נטמאים. על רקע זה יובנו דברי רבי שמעון להלן במשנה ה ובתוספתא: "רבי שמעון אומר הקטורת והלבונה אם ראויין לאכילה אין חייבין עליהן משום פיגול ונותר וטמא" (פ"ה ה"ב, עמ' 486). גם אם הם ראויים לאכילה אין הם אוכל ואינם מתפגלים, וגם אינם נטמאים, ונדון בכך להלן במ"ה. הנימוק שבספרא מובא לעניין טומאה, אך הוא גם נימוק לעניין פיגול. במשנת מעילה שמצוטטת בגוף הטקסט גישה אחרת: טומאה יש בהם, ופיגול אין בהם. המדרש האחרון שציטטנו מהספרא מתעמת ישירות עם המדרש הקודם, וקובע שגם קומץ ולבונה הם בבחינת "יש להם מתירים" (הקידוש בכלי). </i>.
משנת מעילה כורכת כמה מהמרכיבים שבמשנתנו עם מרכיבים מהספרא: "הקומץ, והלבונה, והקטורת, ומנחות כהנים, ומנחת כהן משיח, ומנחת נסכין, מועלין בהן משהוקדשו. קדשו בכלי, הוכשרו ליפסל בטבול יום, ובמחוסר כפורים, ובלינה, וחייבין עליהן משום נותר ומשום טמא, ופיגול אין בהן. זה הכלל, כל שיש לו מתירין אין חייבים עליו משום פיגול, נותר וטמא עד שיקרבו מתיריו. וכל שאין לו מתירין, כיון שקדש בכלי חייבין עליו משום נותר ומשום טמא, ופגול אין בו" (פ"ב מ"ט). הרשימה עוסקת באותה רשימה כמו משנתנו. שני כללים חוזרים כאן: הראשון שהקדושה חלה מההנחה בכלי שרת, כרבי אליעזר לעיל, וחוזרת גם ההלכה שאין בכל אלה כדי לפגל, זאת משום שאין להם מתירים. משנת מעילה מוסיפה שאין בהם גם כדי להיטמא, אם כי ניתן לפסק את המשנה גם אחרת, כך שהם ניטמאים, ונדון בכך בפירושנו למעילה. גם במשנת מעילה נקבע שמה שיש לו מתירין, כלומר המשך עבודה, אינו מתפגל אלא אם בהמשך נפגם הקרבן, ומה שאין לו מתירין נפגם אך אינו מתפגל. גם כאן הניסוח עמום, ולא ברור האם "יש לו מתירין" הוא רק בקרבן הנלווה או גם במנחות אלו עצמן, כגון שלא שרפו את מנחת הכוהנים כליל אלא אכלוה. מהסוגיה בבבלי יומא ס ע"א משמע ש"המתיר" יכלה להיות עבודה באותו נסך עצמו. ההוכחה המרכזית לפירוש זה היא במשנה הבאה.
כאמור, משנתנו קבעה שהקמיצה והלבונה אינם מפגלים, אבל במשנה להלן פי"ג המשניות מניחות במפורש שיש בהן פיגול (במוציא ממקומו או במוציא חוץ לזמנו). את משנה ד שם נציע לפרש בדרך שונה, אבל משנה ו עוסקת במפורש בקומץ ולבונה, ומניחה שהם מתפגלים, והמחלוקת היא רק האם צריך לפגל את שניהם או די באחד מהם. גם משנת מנחות פ"ב מ"ה מניחה שקומץ ולבונה מפגלים, והיא מתמקדת בשאלה האם צריך לפגל את שני המרכיבים או די באחד מהם.
המונח "יש לו מתירין" לקוח מתחום הלכתי שונה. משמעו הוא שיש אפשרות שיותר בעתיד, כגון תערובת שניתן להוציא ממנה את הפסול. לדוגמה, "שלא התירו ספק מדומע אלא לדבר שיש לו מתירין, רבי שמעון אומר כל דבר שיש לו מתירין כגון טבל, מעשר שני והקדש והחדש, ולא נתנו להם חכמים שיעור" (תוס', תרומות פ"ה הט"ו). כמו כן: "זה הכלל שהיה רבי שמעון אומר משם רבי יהושע: כל דבר שיש לו מתירין כגון טבל, ומעשר שיני, והקדש, והחדש, לא נתנו להן חכמים שיעור, אלא מין במינו כל שהוא, ושלא במינו בנותן טעם. וכל שאין לו מתירין, כגון תרומה, וחלה, וערלה, וכלאי הכרם, נתנו להן חכמים שיעור. מין במינו כל שהוא, שלא במינו בנותן טעם" (ירו', נדרים פ"ו ה"ח, לט ע"ד), וכן: "בשלמא ספק יום טוב ספק חול – הוי דבר שיש לו מתירין, וכל דבר שיש לו מתירין – אפילו באלף לא בטיל" (בבלי, ביצה ג ע"ב). במדרשי ההלכה חוזר המונח במשמעות של משנתנו פעמים מספר.
קשה להכריע האם המונח נולד בדיני עירוב והועבר, על ידי תנאים, באופן מלאכותי לתחום זבחים, ואזי הספרא תלוי במשנתנו ובמשנת מעילה, או להפך, שהמונח נולד בדיני קרבנות והספרא משמר מסורת הלכתית קדומה, והברייתא בתרומות, בירושלמי ובבבלי כבר השתמשה במונח במשמעותו המשנית. מכיוון שאצלנו יש גישות שונות מהי הגדרת דבר ה"מתיר" (עבודה עתידית באותו זבח או תלות במרכיב אחר של הזבח), הרי שקרוב לוודאי שהמונח צמח בדיני עירוב או תרומות, והועבר לנושאי זבחים תוך מחלוקת על הגדרות.
הוא הדין במונח "שאינן ראויים לאכילה" או "דבר שדרכו / אין דרכו לאכול". המונח הראשון מופיע בדיני צום ואכילה אסורה (משנה, יומא פ"ח מ"ג; שבועות פ"ג מ"ד). המונח השני מופיע במסגרת המגבלות המוטלות על פֵרות שביעית ופֵרות תרומה (משנה, שביעית פ"ח מ"ב; תוס', תרומות פ"ט ה"י).
כאן קשה להכריע האם המונח נולד במסגרת הלכות פיגול והועבר לתחומים אחרים, או שמא נוסד והתנסח במסגרת הלכות אחרות והועבר בהשראתם משם לתחום המקדש.
התפיסה שקומץ לבונה ומרכיבים אחרים (שאינם נאכלים) אין בהם דין פיגול מושפעת להערכתנו ממרכיב נוסף המצוי בהלכה. ההסבר הרעיוני לכך שקומץ ולבונה אינם מתפגלים הוא שהמזבח מרצה, כפי שציטטנו בשמו של מדרש הספרא. אותה תפיסה נבחן להלן (פ"ט מ"א), אלא ששם היא מוצגת בצורה כללית יותר, וכאן היא חלה רק על חלק מהקרבנות "שאין להם מתירים" או שאינם אוכל (שיטת רבי ישמעאל).
דומה לכך היא התפיסה של "הציץ מרצה", כלומר שהציץ המונח על מצחו של הכוהן הגדול מרצה על עוונות במקדש. בעת העלייה לרגל ועבודת המקדש תמיד היה חשש שמא תיפגם העבודה או שמא ייטמא המקריב מטומאה בלתי ידועה ("טומאת התהום" בפי חכמים). החשש היה כפול: מחד גיסא החשש שהמצווה תהפוך לחילול קודש ועוון חמור, ומאידך גיסא החשש שהעוון שבשבילו מובא הקרבן לא יכופר. מעבר לכך, קיימת תחושת התסכול. אדם עלה לרגל כדי לחלות את פני אלוהיו, ובמקום מצווה עבר עברה הכרוכה בחילול הקודש. שניות זו מאפיינת את ירא השמים בכל חג. כל חג ויום קודש מביא עמו מצוות אהובות ונחשקות, ברם כגודל האהבה והשמחה על החיוב במצוות כן גודל הפחד מהעברות העלולות להיגרם. ירא השמים נקרע, אפוא, בין הפחד מהעברות לבין שמחת המצוות. על הציץ נאמר "והיה על מצח אהרן ונשא אהרן את עון הקדשים... והיה על מצחו תמיד לרצון להם לפני ה' " (שמות כח לח). הפסוק מדבר על כפרת עוונות, אך אינו מונה במדויק על אילו עברות הציץ מכפר. יתר על כן, הפסוק אינו אומר במפורש שהציץ הוא המכפר, אלא שאהרן, או הכוהן הגדול, מכפר על העוונות. מכל מקום, חז"ל הבינו שהציץ הוא המרצה (מכפר) על העוונות<sup class="footnote-marker">11</sup><i class="footnote">וכן להלן פ"ה מי"ב; מנחות פ"ג מ"ג ועוד. לאוסף מקורות ראו כשר, תורה שלמה, כ, עמ' קפו-קפט.</i>, ובכך הציעו פתרון לשניות הנפשית שבין הפחד לשמחת המצווה. לפנינו, אם כן, מהלך כפול, וכביכול מנוגד. מחד גיסא קיימת תביעה להקפדה יתרה בפרטי פרטים, ומאידך גיסא אמירה כוללת המניחה כפרה מכל מקום, בבחינת קבלה של החולשה האנושית ומגבלותיה בשל מציאות החיים הקיימת בעולמם של מקיימי מצוות ושומרי הקודש.
הרעיון בדבר הציץ המכפר הוא רעיון דתי נרחב. בדרך כלל תפקיד הקרבנות הוא לכפר על העוונות. חז"ל מציגים מעין דרך חלופית שלפיה עצם הפעילות התקינה במקדש מהווה מרכיב בכפרת העוונות. עיקרון זה של "הציץ מרצה" נזכר במקורות תנאיים רבים; הרחבנו בכך במקום אחר<sup class="footnote-marker">12</sup><i class="footnote">ראו דיוננו לפסחים פ"ז מ"ז; יומא פ"ח מ"ח-מ"ט; משנה, להלן פ"ח מי"ב; תוס', פ"ד ה"ד, עמ' 485; שם ה"ז-ה"ח; שם הי"א, עמ' 486; משנה, מנחות פ"ג מ"ג; תוס', שם פ"א ה"ו, עמ' 513; שם פ"ד ה"ט, עמ' 516; שם הי"א, עמ' 517; שם הי"ג-הי"ד; נזיר פ"ו ה"ב; מעילה פ"א ה"ג, עמ' 557; ספרי במדבר, קט, עמ' 113, ועוד.</i> ולא נחזור על הדברים, נסתפק במסקנה שאליה הגענו ש"מזבח מכפר" או "ציץ מכפר" מהווים מעין "רשת ביטחון". היו חכמים שהרחיבו רשת ביטחון זאת על עברות רבות, והיו שצמצמו אותה והפכוה לדרך טכנית החלה רק על מקרים מסוימים (ובודדים).
אם כן, לפנינו הסברים שונים לעמדה שקומץ, לבונה ומנחות מספר אינם מפגלים: שני הסברים "טכניים" פורמליים (אין לו מתירים, אינו אוכל) והסבר רעיוני (מזבח או ציץ מרצה). מבחינה רעיונית קשה להבין מדוע אין תפיסה זו חלה על קרבנות נוספים. אפשר שיש להציג את השאלה הפוך. התורה מדברת רק על פיגול בהקשר של זמן, אם הבשר לא נאכל בזמן הקבוע הוא פיגול. ההחלטה להרחיב את ההגדרה על פגמים נוספים היא הגדרה שאיננה בכתובים, היא "טבעית" ו"הגיונית", ואולי אף מתבקשת מעצם העובדה שיש הנחיות קפדניות כיצד להקריב את הקרבן (אם העבודה לא נעשתה כהלכה היא פגומה, פסולה או פיגול). עם זאת, השאלה היא עד כמה מקיפה הגדרה זו של פיגול, האם מרחיבים אותה או מצמצמים אותה למה שנאמר במפורש.
להערכתנו, ריבוי המחלוקות מעיד שלחכמים לא הייתה מסורת מימי המקדש. דבריהם הם דיונים המשקפים השקפות הלכתיות בנות ימיהם, ולא מסורת הלכתית מגובשת שנהגה הלכה למעשה. ריבוי המחלוקות והעמדות הקיצוניות מלמד גם שטרם הותוותה דרך משותפת לחכמים בבתי המדרש השונים. חיים במסגרת ההלכתית והמפגש בין ההלכה למציאות הם שיוצרים כנראה את תורת החיים. בתורת החיים ניכר תהליך היסטורי של צמצום המחלוקות, קביעת שפה הלכתית משותפת (משמעות אחת וקבועה למושגים), מערכת הנמקות אחידה, ובעיקר צמצום המחלוקות למקרי ביניים.
תורת הזבחים לא נבחנה במשקפי בית המדרש והמציאות באותו זמן. בימי המקדש טרם הושחזו כלי המשפט ההלכתי, ובימי חכמים לא הועמדו השאלות המופשטות והמשפטיות במבחן המציאות. כך, למשל, ודאי שהמונח "פיגול" קיים היה בימי המקדש, בעקבות התורה, ברם לא הייתה לו פרשנות הלכתית חד-משמעית אלא משמעות כללית. חכמים באו להגדיר את המונח (כמו שהגדירו כל מונח אחר) והציעו הגדרות שונות והנמקות שונות בפרטים ובתפיסה הכוללת. אך טרם זכינו לשלב ההתכנסות וההכרעה למעשה בתנאי המציאות, שלב שבו זוככו הלכות שבת או הלכות ממונות.

Mishnah 4

<small>לפי כתב-יד קופמן</small>
<b>העולה דמה מתיר </b>[<b>את</b>]<b> ובשרה למזבח</b> – עולה נחשבת לדבר שיש לו מתירים משום שזורקים את דמה למזבח ואחר כך מקריבים אותה (להלן פ"ה מ"ה), בניגוד לנסכים ולמנחות שהוזכרו לעיל. "עבודה" בהמשך באותו חומר נחשבת לדבר המתיר. <b>ועורה לכהנים</b> – דין זה אינו שייך לדבר המתיר, אלא עומד בפני עצמו. את העולה שורפים על המזבח ואין אוכלים ממנה, אבל לגבי העור נאמר: "והכהן המקריב את עֹלת איש עוֹר העֹלה אשר הקריב לכהן לו יהיה" (ויקרא ז ח). עד כאן ההלכה המקראית.
על גלגוליה של הלכה זו אנו שומעים מברייתא אחרת: "בראשונה היו מכניסין עורות קדשים לשכת בית הפרווה, והיו מחלקין אותו בערבית לכל בית אב שבאותו היום, והיו גדולי כהונה באין ונוטלין אותן בזרוע. התקינו שיהו מחלקין אותן בערבי שבת לכל משמר ומשמר, ועדיין היו גדולי כהונה באין ונוטלין אותן בזרוע. עמדו בעלים והקדישום לשמים. אמרו, לא היו ימים מועטין עד שחיפו כהנים פני כל האולם בטבלאות של זהב מאה על מאה ועל עובי דינר זהב, מה שמחפין עד הרגל, וברגל מקפלין אותן, ומניחין אותן על גבי מעלות בהר הבית כדי שיראו העם את מלאכתן שהיא נאה, שלא נטה בה דלוס. אחר הרגל חוזרין וקובעין אותן במקומן... על אלו ועל כיוצא בהן ועל דומה להן ועל עושין כמעשיהן היה אבא שאול בן בטנית ואבא יוסי בן יוחנן איש ירושלם אומר אוי לי מבית ביתוס אוי לי מאלתן אוי לי מבית קדרוס אוי לי מקולמסן אוי לי מבית אלחנן אוי לי מבית לחישתן אוי לי מבית אלישע אוי לי מאגרופן אוי לי מבית ישמעאל בן פיאבי שהם כהנים גדולים ובניהם גזברין וחתניהן אמרכלין ועבדיהן באין וחובטין עלינו במקלות" (תוס', מנחות פי"ג הי"ח-הי"ט, עמ' 533)<sup class="footnote-marker">13</sup><i class="footnote">ציפוי התקרה אינו נזכר במקבילה בתוס', פי"א הט"ז, עמ' 497. "דלוס" משמעו פגם.</i>. אם כן, ההלכה המקראית נשמרה אך במקום "הכהן המקריב" חולק העור בין כוהני אותו היום, אלא שגדולי כהונה חמדו את העורות ונטלום בכוח. לאחר מכן הוחלט על חלוקה שבועית בתקווה שכל המשמרת תרתיע את הכוהנים הגדולים, אלא שהכוהנים הגדולים היו חזקים יותר. הבעלים המקריבים עמדו לצדם של הכוהנים הפשוטים שמן הסתם את חלק מהם הכירו כשכנים, ומכל מקום חלקו עמם את אחוות האיש הפשוט. לפיכך הקדישו הכוהנים את העורות למקדש, בבחינת גם לי גם לך לא יהיה. הכוהנים הגדולים לא היו יכולים להתגרות בהקדש, וויתרו. נמצאנו למדים שהחוק המקראי נשמר ופורש בהתאם למציאות המשתנה של ימי בית שני. פרט זה הוא אותנטי, וקשה לחשוד שלפנינו מסורת מאוחרת, מה עוד ששמות בתי הכוהנים מוכרים מיוספוס ומהממצא הארכאולוגי. (איור 3).
<b>עולת העוף דמה מתיר ובשרה למזבח – </b>דיני עולה מופיעים בעיקר בפרק א בספר ויקרא. עולה ניתן להביא מבהמה, מצאן או מעוף, ועל כך נאמר: "ואם מן העוף עֹלה קרבנו לה' והקריב מן התֹרים או מן בני היונה את קרבנו. והקריבו הכהן אל המזבח ומלק את ראשו והקטיר המזבחה ונמצה דמו על קיר המזבח. והסיר את מֻראתו בנֹצתה והשליך אֹתה אצל המזבח קֵדמה אל מקום הדשן. ושִסע אֹתו בכנפיו לא יבדיל והקטיר אֹתו הכהן המזבחה על העצים אשר על האש עֹלה הוּא אשֵה ריח ניחֹח לה'  " (ויקרא א יד-יז). אם כן עולת העוף עולה כולה למזבח, אבל קודם זורקים את כל דמה על קיר המזבח. אם כן, המליקה צריכה להיעשות במחשבה של הקטרת העוף על המזבח ומיצוי הדם, כנדרש.
<b>חטאת העוף דמה מתיר</b> – גם מדם חטאת העוף מזים על המזבח, כמו מכל חטאת (ויקרא ו כ), ואחר כך היא ניתנת לאכילה לכוהנים (פ"ה מ"ד), [<b>את</b>]<b> ובשרה לכהנים</b> – כאמור בספר ויקרא ו כב. חטאת העוף אינה שונה מכל חטאת אחרת, אלא שבעולה מוזכרת במפורש האפשרות של הבאת עוף, ואילו בחטאת לא נזכרת אפשרות כזאת במפורש. <b>פרין הנישרפין ושעירין הנישרפין</b> – אלו מובאים במהלך עבודת יום הכיפורים. הביטוי אינו מדויק, שכן רק שעיר אחד נשרף. פרטי העבודה מתוארים במסכת יומא. הפר מובא אל הכוהן הגדול והוא מתוודה עליו וידוי ראשון (משנה, יומא פ"ג מ"ח), לאחר מכן הכוהן מגריל בין שני השעירים (שם, פ"ד מ"א). הוא מציב את השעיר בעמדת השחיטה "כנגד בית שחיטתו" (שם, פ"ד מ"ב), מתוודה בשנית על הפר ושוחט אותו (שם, פ"ד מ"ב). לאחר מכן מקטיר הכוהן הגדול את הקטורת בקודש הקודשים, ואזי זורק מדם הפר על הפרוכת ועל מזבח הזהב (שם, פ"ד מ"ג), שוחט את השעיר (פ"ד מ"ד), מזה שוב מדם השעיר ומדם הפר. לאחר מכן הוא מטפל בבשר השעיר והפר (פ"ו מ"ז), ובשלב אחרון הפר והשעיר נשרפים בבית הדשן אשר מחוץ לחומת המקדש (שם, פו מ"ז; פ"ח מ"ב). <b>דמן מתיר </b>[<b>ו</b>]<b>אימוריהן ליקרב</b> – לאחר זריקת הדם כהלכה מותר להקריב את אימוריהם על המזבח. נמצאנו למדים שלמעשה אין משמעות למילים "פרים הנשרפין ושעירין הנשרפין", וזה ביטוי שאינו מדויק. הוא נוצר מצירוף פר יום הכיפורים, פר העלם דבר של כוהן גדול ושל ציבור (ויקרא ד יב; כא) ושעיר המובא על חטא עבודה זרה של ציבור, ככתוב: "והיה אם מעיני העדה נעשתה לשגגה ועשו כל העדה פר בן בקר אחד לעֹלה לריח ניחֹח לה' ומנחתו ונסכו כמשפט ושעיר עזים אחד לחטָת. וכִפר הכהן על כל עדת בני ישראל ונסלח להם כי שגגה הִוא והם הביאו את קרבנם אשֶה לה' וחטאתם לפני ה' על שגגתם" (במדבר טו כד-כה). לפי מסורת חז"ל, שאיננה במקרא, שעיר זה נשרף מחוץ למחנה (ירו', פסחים פ"ז ה"ט, לה ע"א; בבלי, פסחים פג ע"א; זבחים פב ע"א), וכדברי המדרש התנאי: "אין לי מטמים בגדים ונשרפים בבית הדשן אלא אילו בלבד, ומנין לרבות פר כהן משיח, ופר העלם דבר של ציבור, ושעירי עבודה זרה תלמוד לומר 'חטאת' 'חטאת', דברי רבי יהודה" (ספרא, אחרי מות פרשה ה ה"ד, פב ע"ד). כאמור, פר העלם דבר (שגגה) של כוהן גדול ושל ציבור נאמרו במפורש, והתוספת של שעירי עבודה זרה היא משל חכמים. גם המינוחים "שעירי עבודה זרה", כמו גם "פרים נשרפים" ו"שעירים נשרפים", הם כולם פרי התורה שבעל פה. במקרה זה קשה לפקפק בכך שחז"ל משמרים מסורת רֵאלית, אחרת אין להבין מניין להם מונחים אלו והלכה זו. מכל מקום בספרות חז"ל הם קבוצה מובחנת, ובפרק הבא (מ"א ומ"ב) מופיעים בנפרד פר ושעיר של יום הכיפורים במשנה א ופרים הנשרפים ושעירים הנשרפים במשנה ב, וראו שם.
<b>רבי שמעון אומר כל שאינו על מזבח החיצון כשלמים אין חייבין עליו משם פיגול</b> – לדעת רבי שמעון רק שלמים המוקרבים על המזבח מפגלים, וכן כל מה שהוא על המזבח החיצון בלבד. הגדרה זו מוציאה את פרים הנשרפים, ואולי גם את העולה והחטאת שאינם שלמים, אף שמובאים על מזבח החיצון.
דין פיגול אכן נאמר רק על שלמים: "ואם האכֹל יאכֵל מבשר זבח שלמיו ביום השלישי לא ירָצה המקריב אֹתו לא יֵחשב לו פגול יהיה והנפש האֹכלת ממנו עֲוֹנה תשא" (ויקרא ז יח). אלא שבדרך כלל למדו משלמים על כלל הקרבנות (בבלי, יג ע"ב; כח ע"ב; צח ע"ב), וכך הניחו המשניות הקודמות שעסקו בחטאת ועולה. אם הדין חל על שלמים הרי שרק בהם יש אכילת קרבנות, ובעצם פיגול הוא רק באכילת חוץ. ואכן ראינו לעיל שרק פגם של חוץ לזמנו גורר כרת, ואלו חוץ למקומו הוא פסול בלבד ואינו פיגול (ואין בו כרת – לעיל פ"ב מ"ב ומקבילות). לעומת זאת הניסוח שכל מה שקרב על מזבח החיצון יש בו פיגול מרחיב את הגדרת הפיגול מעבר לשלמים, ורבי שמעון נמנע מהרחבה זו. יתרה מזו, לעיל (פירושנו לפ"ב מ"ה) מצינו גם דעה שפיגול הוא רק שחיטה שהיא מחוץ לזמנו: "רבי אלעזר אומר משום רבי יוסי פיגל בנעשה מהם בחוץ פיגל, בנעשה מהם בפנים לא פיגל... אבל שחט וקיבל על מנת לשפוך שירי הדם ולהקטיר אימוריו למחר פיגל שמחשבה בחוץ בדבר הנעשה בחוץ" (ספרא, צו פרק יג ה"ו-ה"ח, לז ע"א). הבבלי מסביר: "כיצד? היה עומד בחוץ ואמר 'הריני שוחט להזות מדמו למחר' – לא פיגל, שמחשבה בחוץ בדבר הנעשה בפנים לא פיגל. היה עומד בפנים ואמר 'הריני מזה על מנת להקטיר אימורים ולשפוך שירים למחר' – לא פיגל, שמחשבה בפנים בדבר הנעשה בחוץ. אבל היה עומד בחוץ ואמר 'הריני שוחט לשפוך שירים למחר', או 'להקטיר אימורים למחר' – פיגל, שמחשבה בחוץ בדבר הנעשה בחוץ" (מד ע"ב). לפי ברייתא זו זריקה היא מעשה בפנים, ואינה מפגלת. יש קִרבה בין דברי רבי שמעון לדברים אלו, שכן בשניהם יש ערעור על ההלכה הרווחת ברוב המשניות, וצמצום המושג "פיגול". יתר על כן, גם אכילה (שהיא המייחד את קרבן השלמים) היא בחוץ, כמו השחיטה, והדוגמה הפשוטה של חשב בחוץ ופיגל בחוץ היא לא זו של הבבלי, אלא ששחט בחוץ ואכל חוץ לזמנו. אפשר, אפוא, שבמקורו של דבר היו אלו אותן עמדות, או עמדות קרובות. אבל העריכה התנאית, ועוד יותר הסבר התלמוד, כבר הציגו עמדה קיצונית זו כקרובה יותר לדרך המרכזית שבספרות ההלכה. אנו חושדים, אפוא, שהדברים נערכו כך שמגמות קיצוניות תטושטשנה והחידוש שבהן יעומעם.
גם התוספתא מציגה את המחלוקת כאילו חלה רק על פרים נשרפים: "1. פרים הנשרפים ושעירים הנשרפין, כיון ששחטן וזרק דמן מועלין בהם וחייבין עליהם משום פיגול, דברי רבי מאיר, וחכמים אומרים אין חייבין משום פיגול אלא על דבר שהוא כשלמים, ודמו ניתן על מזבח החיצון. 2. אמר רבי שמעון הלכה זו אמר לי רבי עקיבא, אין חייבין משום פיגול אלא על דבר שהוא כשלמים, ודמו ניתן על מזבח החיצון. 3. רבי אלעזר אומר משום רבי יוסי, פיגל בנעשה בהן בפנים לא קיבל, כיצד? שחט וקיבל על מנת לזרוק את הדם למחר לא פיגל, שמחשבה בחוץ בדבר הנעשה בפנים. הזורק את הדם על מנת להקטיר אמורין למחר לא פגל, שמחשבה בפנים בדבר הנעשה בחוץ. אבל שחט קיבל והילך על מנת לשפוך שירי הדם ולהקטיר אימורין למחר, פיגל, שהמחשבה בחוץ בדבר הנעשה בחוץ" (פ"ה ה"ד-ה"ה, עמ' 487-486). אם כן, ברישא (1) מוצגת המחלוקת המצומצמת וחכמים הם כרבי שמעון במשנה. מכל מקום הדיון איננו עקרוני, אלא רק על פרים נשרפים. אבל במשפט השני מתברר שדברי רבי שמעון הם מסורת מרבו, ופיגול דורש שני תנאים: שיהא כשלמים, כלומר שייאכל, ושדמו ייזרק על מזבח החיצון. אם כן, רבי שמעון (רבי עקיבא) אכן חולק על כל דין פיגול ומצמצם אותו לשלמים בלבד. גם התוספתא חשה שדברי רבי אלעזר קרובים לדברי רבי עקיבא, כמו שהצענו. דברי רבי עקיבא נערכו והוצגו כחידוש מצומצם, וגם לדברי רבי אליעזר שנינו ניסוחים המצמצמים את החידוש (בספרא, ועוד יותר בברייתא שבבבלי).
נמצאנו למדים שאכן יש רגליים לחשד שדברי תנאים קדומים נערכו כדי לצמצם מחלוקות ולעמעם אותן. דעתם של רבי שמעון ושל רבי יוסי מצביעה על כך שאפילו בנושא כה מהותי לא הייתה לחז"ל מסורת מוצקה. יתרה מזו, המסורות הקדומות נערכו כך שתיווצר חזית הלכתית כמעט מלוכדת, העמדות החולקות טושטשו והמחלוקת צומצמה לפרטים. בסוף המשנה הקודמת כתבנו מעט על תהליך המפגש של ההלכה עם המציאות, תהליך המוביל לצמצום המחלוקות ולהאחדת הנוהג ההלכתי (פסק הלכה). לפנינו אפוא ראשיתו של התהליך, העמדות הקיצוניות "נדחפות" למרכז והמחלוקת מצטמצמת. בנושאים "רגילים" התהליך התחולל וקשה לשחזר את שלביו, ואילו בזבחים התהליך היה חלקי יותר, וכאן אנו עדים לשלב הראשון שלו. עם זאת יש להעיר שתהליך הצמצום של המחלוקות נובע לא רק מהמפגש עם המציאות, אלא גם מעצם העיסוק בנושא (גם העיסוק הבית המדרשי התאורטי). הלכות זבחים חריגות בנוף ההלכתי משום שהעיסוק בהן (גם העיסוק המדרשי) הצטמצם בעיקר לדור הראשון והשני שלאחר החורבן, ובמבוא הרחבנו בכך.
ההלכה המיוחסת לרבי שמעון כאן מיוחסת לחכמים החולקים על רבי שמעון בתוספתא מעילה. שם נאמר: "פרים הנשרפין כיון ששחטן וזרק דמן מועלין בהן וחייבין עליהם משום פגול נותר וטמא" (פ"א ה"ז, עמ' 557). חכמים חולקים על משנת מעילה (פ"ב מ"ג) ומציעים כלל חשוב שונה, שאין דין פיגול על מה שאינו מותר באכילה. הפרים אמורים להישרף כליל, ומה שאינו נאכל אין בו פיגול ונותר אלא רק איסור מעילה, כלומר האיסור לאכול מבשר הקודש. לפי עיקרון זה גם האוכל את העולה כפיגול או נותר אינו חייב על פיגול אלא רק על מעילה, וחכמים של התוספתא חולקים גם על המשניות הקודמות.

Mishnah 5

<small>לפי כתב-יד קופמן</small>
<b>קודשי גוים</b> – קרבנות ששלחו נכרים למקדש בירושלים, <b>אין חייבין עליהם משם פיגול נותר וטמא</b> – אין הם נחשבים לקודשים ודינם כחולין,<b> והשוחטן בחוץ פטור דברי רבי שמעון </b> – כך בכתב היד, בכמה מעדי הנוסח הטובים (<b>מל</b>,<b> מפ</b>) וכן במקבילה בתוספתא שאותה נביא להלן. בדפוס הראשון (<b>מנ</b>) ובדפוס <b>וילנא</b> "רבי מאיר". <b>רבי יוסה מחייב</b> – לא ברור מתי רבי יוסי מחייב, בכל המקרים הללו (פיגול, נותר וטמא) או רק לגבי השוחט בחוץ.
המחלוקת בין שני התנאים היא עקרונית: מה מעמדם של קודשי נכרים. בנושא זה עסקנו בפירושנו למשנת שקלים (פ"א מ"ה); שם נקבע שנכרי (וכותי) ששקלו אין מקבלים מידם: "אין מקבלים מידם<sup class="footnote-marker">14</sup><i class="footnote">ב-מ, מו, מל חסר "ואין מקבלין מידם", וב-מרב נוסף המשפט בגיליון. אין לכך משמעות של תוכן. גם בהמשך חלו שינויים, ולעתים חוזרים על המילים "אין מקבלים מידם".</i> קיני זבים וקיני זבות, וקיני יולדות, חטאות ואשמות [אין] מקבלים מידם<sup class="footnote-marker">15</sup><i class="footnote">כך בכתב יד קופמן. שלוש המילים האחרונות מיותרות ואינן ב-מל, וגם חלק מהראשונים לא גרסו אותן . רבי יוסף אשכנזי גרס "חטאות ואשמות מקבלין מידם". ברור שהוא גרס שהכוונה לכותי, שהרי הגוי ודאי שאין מקבלים ממנו חטאות.</i>". הכלל שחכמים קובעים הוא שמותר לקבל מגוי תרומה, אך אסור לקבל ממנו כל דבר שיש בו ביטוי להכרה בכך שהוא מחויב במצווה. הוא רשאי לתרום, אך לא להשתתף בתור שותף בעל חובות, וממילא גם לא בתור בעל זכויות. זו הגישה הכללית במקורות, אם כי בפירושנו ראינו פרשנים (קנוהל) הטוענים שהיה איסור כללי על קבלת קרבנות מגויים. בפירושנו למשנה שם נמנענו מלקבל עמדה זו, אך עם זאת ברור שבית שמאי החמירו והסתייגו יותר מבית הלל מלקבל את קרבן הגוי.
בספרות נמצאות עדויות רבות להשתתפות גויים בחיי היום-יום במקדש. דומה שספרות התקופה ציינה בהנאה ובגאווה מיוחדת שגם לא-יהודים מעריצים את אלוקי ישראל, והרחבנו בכך בפירושנו לשקלים. המקורות היהודיים ראו בהשתתפות הגויים בעבודת ה' משום הכרה בבורא עולם, והתפארו בהתפשטות האמונה באל האחד. ברם, כפי שהסברנו, מבחינתם של הגויים הייתה זו מחווה מחייבת הרבה פחות. מבחינת הנכרי הייתה זו מחווה פוליתאיסטית שגרתית, אך היהודים נתנו לכך משמעות מונותאיסטית מחייבת יותר.
לאור רקע כללי זה יש לחזור למשנתנו. המשנה מנוסחת באופן כללי, ולא ברור האם היא עוסקת בקרבנות נדבה או בקרבנות חובה. אדרבה, הניסוח "קודשי" נראה כניסיון להתחמק מלנקוט עמדה בשאלה זו. אם נפרש שמדובר בקרבנות חובה, הרי שעמדתו של רבי יוסי סותרת את כל הנאמר לעיל. אם מדובר בקרבנות נדבה, הרי שיש להסביר שלדעתו של רבי מאיר (שמעון) אמנם מקבלים מהם קרבנות נדבה, אך אין אלו קרבנות ממש אלא מקבלים אותם רק מפני "דרכי שלום" או מפני הכבוד. אבל הקרבן איננו קרבן מלא, ואינו מחייב טיפול זהיר כבקודשי שמים.
בתוספתא שמות הדוברים הפוכים ורבי שמעון אומר שאין הם קודשים שלמים, אם כי חייבים לצרף אליהם נסכים. לרבי יוסי מייחסת התוספתא מגמת החמרה: "אמר רבי יוסי רואה אני בכולן להחמיר" (פ"ה ה"ו, עמ' 487). אם כן גם רבי יוסי מודה שאין הם קרבן ממש אך מחמיר בטיפול בהם, כאילו היו קודשים. התוספתא מוסיפה הגבלה: "במה דברים אמורים? בקדשי מזבח, אבל בקדשי בדק הבית מודה רבי שמעון שמועלין בהן..." (שם). אגב כך אנו שומעים שהתוספתא מפרשת את המשנה בקרבן נדבה, כמו שהצענו. משנתנו אינה נוקטת עמדה גלויה בשאלת הקבלה של קרבנות מגויים, אך דרך המפרט ההלכתי ניכרת התובנה שגם אם מקבלים אותם, אין הם קודש אמִתי.
<b>דברים שאין חייבין עליהן משם פיגול</b> – כל אלו שנימנו במשניות ב-ד. סביר להניח שאין המשפט חל על קודשי גויים שכן בהם נאמר במפורש שאין חייבים עליהם גם משום נותר וטמא, <b>חייבין עליהם משם נותר משם טמא חוץ מן הדם</b> – כן שנינו במשנת מעילה: "הקומץ, והלבונה, והקטורת, ומנחות כהנים, ומנחת כהן משיח, ומנחת נסכין, מועלין בהן משהוקדשו. קדשו בכלי, הוכשרו ליפסל בטבול יום, ובמחוסר כפורים, ובלינה, וחייבין עליהן משום נותר, ומשום טמא. ופיגול אין בהן. זה הכלל, כל שיש לו מתירין אין חייבים עליו משום פיגול, נותר, וטמא עד שיקרבו מתיריו. וכל שאין לו מתירין, כיון שקדש בכלי חייבין עליו משום נותר, ומשום טמא, ופגול אין בו" (פ"ב מ"ט). פיסקנו את המשנה כך שלא תסתור את משנתנו, אבל אלבק פיסק: "הקומץ... וחייבין עליהן משום נותר. ומשום טמא ופיגול אין בהן. זה הכלל כל שיש לו מתירין, אין חייבים עליו משום פיגול, נותר, וטמא עד שיקרבו מתיריו. וכל שאין לו מתירין כיון שהקדש בכלי חייבין עליו משום נותר. ומשום טמא ופגול אין בו". כך נוצרת מחלוקת בין המשניות. איננו סבורים שיש צורך לפרש משניות בניגוד לפשטן כדי להימנע מסתירות, אך אם לפנינו שני פירושים שקולים נעדיף תמיד את זה שיעלה בקנה אחד עם המקורות האחרים<sup class="footnote-marker">16</sup><i class="footnote">ראו פירושנו למעילה שם שם.</i>.
[<b>ו</b>]<b>נומו</b> – מילה זו מופיעה בכתבי היד הטובים. היא חסרה בדפוס הראשון ובדפוסים נוספים, אבל מופיעה בנוסח הבבלי בצורה דומה (נומי) (מו ע"ב<sup class="footnote-marker">17</sup><i class="footnote">המילה חסרה בכתב יד וטיקן 121-120.</i>). "נמתי" הוא כמו אמרתי, ו-נומי (או נומו) פירושו "דברי" רבי שמעון. המעתיק כבר לא הבין את הצורה וכתב וניקד "ונומו" מתוך הבנה ש"נומו" הוא חלק מהדם (הנימים שבו?). <b>רבי שמעון – </b>בדפוס נוסף "אומר", וכן בכל עדי הנוסח שאינם גורסים "נומי". ברור שלנוסח "נומי" הקדום שכבר נדחק מלשונן של המשניות עדיפות ברורה. <b>בדבר שדרכו להיאכל אבל כגון העצים והלבונה והקטרת אין חייבין עליהם משם טומאה</b> – הרמב"ם פירש שאם נגע בהם הטמא הקרבן לא נפסל. וקשה! ניחא עצים שאין הם כלי אינם מקבלים טומאה, אך הקטורת שהיא מעשה אומן מדוע שלא תקבל טומאה? המפרשים מסבירים בפשטות שאין הם מקבלים טומאה אך ללא נימוק, ואת דעת חכמים מסבירים בדרשה מיוחדת (תיו"ט<sup class="footnote-marker">18</sup><i class="footnote">ראו דבריו על סתירה בדברי הרמב"ם עצמו.</i>, רע"ב ועוד). אפשר שהטומאה היא טומאת אוכלין, ואלו אינם אוכל, ורק בכך עוסקת המשנה. לכך מתכוון הבבלי (מו ע"ב) בדיון האם המחלוקת בין חכמים לרבי שמעון היא בטומאת בשר או בטומאת גוף, או בשניהם. פירושנו הוא שהמחלוקת היא במה שהבבלי קורא "טומאת בשר", שהמינוח הרגיל לה הוא טומאת אוכלין. בספרא (צו פרק ט"ו ה"ו, לח ע"ב) מופיעה דרשה של רבי ישמעאל שעצים אינם כשלמים שעליהם חל דין פיגול. ברם דרשה זו באה להסביר מדוע אין לעצים וללבונה דין פיגול, ואין כאן נקיטת עמדה לגבי נותר וטמא. אדרבה, משמע שלגבי נותר וטמא רבי ישמעאל כרבנן<sup class="footnote-marker">19</sup><i class="footnote">ולשווא תיקנו בעל קרבן אהרן ובעל מלאכת שלמה את נוסח הספרא ל"רבי שמעון".</i>.

Mishnah 6

<small>לפי כתב-יד קופמן</small>
<b>לשם ששה דברים הזבח ניזבח</b> – משנתנו היא הסבר והמשך של המשנה הראשונה במסכת, ושל המשניות שבאו אחריה. נקבע שם שהשחיטה צריכה להיות לשמה, ועתה המשנה מסבירה ומסכמת מהו "לשמה". למען הדיוק נקבע שאם שחט שלא לשמה הזבח כשר, חוץ ממקרים מסוימים, אך עדיין מן הראוי לזבוח את הזבח לשמו. <b>לשם זבח</b> – לשם קרבן פלוני (חטאת, אשם וכו'),<b> לשם זובח</b> – אם זה פסח אזי הוא נשחט לשם המנויים עליו, וזו היא ששנינו "שחטו שלא לאוכליו ושלא למנוייו... פסול" (פסחים פ"ה מ"ג, וראו פירושנו לה), וכן: " 'במכסת נפשות'. אין מכסת אלא מנין, שישחטנו למנוייו. ואם שחטו שלא למנייו עבר על מצוה. שומע אני שיהא כשר? תלמוד לומר 'איש לפי אכלו תכוסו'. שנה עליו הכתוב לפסול" (מכילתא דרבי ישמעאל, בא, מסכתא דפסחא ג, עמ' 12; בבלי, פסחים עח ע"ב; סא ע"א).
<b>לשם שם</b> – לה' ולא לאלילים או לשם חולין,<b> לשם אישים</b> – לצלות את הבשר על האש. המשנה רומזת לפסוק "אשה ריח ניחוח" (ויקרא א ט), ו"אשה" התפרש כהעלאה על המזבח,<b> לשם ריח</b> – ריח הצלי ובעיקר גם דרישה זו באה מתוך הסתמכות על הפסוק "ריח ניחוח".<b> לשם ניחוח</b> – ריח הוא ניחוח, ודרישת המשנה היא ספרותית בלבד, בעקבות הפסוק שציטטנו. <b>חטאת והאשם לשם חטא</b> – חטאת ואשם באים על חטא ספציפי, והוא חלק מהכוונה. לעיל (פ"א מ"א) הסברנו ש"לשמו" ו"כוונה" בשפת התנאים משמעו מודעות. במקרה זה המשנה דורשת כבר מודעות ברמה גבוהה יותר, מודעות מלאה לפרטים. כאמור, הדרישה אינה רֵאלית. באופן טבעי המודעות אינה מוגדרת בסעיפים, מה שהגדיר את סעיפי המשנה הוא הפסוק ולמעשה הרשימה ספרותית. היא גם אינה נכנסת לפרטים ההלכתיים, מה קורה למי ששוחט למנויים ולמי שאינם מנויים, האם רשאי אדם להצטרף לאכילת קרבן, שאלות שמשנת פסחים דנה בהם (פ"ה מ"ב-מ"ג).
<b>אמר רבי יוסה<sup class="footnote-marker">20</sup><i class="footnote">בעל מלאכת שלמה גרס "שמעתי אף...".</i> אף מי שלא היה בלבו לשם אחד מכל אילו כשר</b> – מלשון הכתוב קשה להכריע האם רבי יוסי אינו דורש כוונה כלל, ומשמעות דבריו היא מי שלא היה בלבו אף לא לשם אחד, או שכוונתו למי שלא היה בלבו אחד מהשמות הללו, אלא רק חמשת האחרים. יתר על כן, לפי הפירוש הראשון האם הוא חולק על התביעה שהשחיטה תהיה לשמה, או שמא הוא מסתפק במודעות כללית. מכל מקום, ודאי שהוא חולק על תנא קמא ועל משנת פסחים.
<b>שהוא תניי בית דין שאין המחשבה הולכת אלא אחר העובד</b> – לכאורה אפשר להבין שאלו דברי רבי יוסי. תנאי בית דין הוא שהזביחה הולכת אחר מחשבת הזובח, ברם אם כך אין בדבריו נימוק לדעתו המיוחדת. אדרבה, גם הוא דורש מחשבה. הרמב"ם פירש שמשפט זה הוא עיקר דבריו, ויש להבינם באופן זה: בעלים שלא חשבו אף אחת ממחשבות אלו כשר, שכן המחשבה הולכת אחר השוחט. ברם בראשית דברי רבי יוסי אין כלל הדגשה שהוא מדבר על הבעלים או על השוחט, ועיקר חידושו של רבי יוסי חסר מן הספר, ואין להכניסו לדבריו. אם כן, אפשר שהמשפט חוזר לדברי חכמים ולכל ארבעת הפרקים האחרונים שתנאי בית הדין הוא ש"המחשבה" היא מחשבת העובד, ומי שאינו עובד אינו יכול לפגל את הקרבן או לפסלו. כלומר, אם מישהו אחר אכל אותו אחר זמנו אין הקרבן נפסל רטרואקטיבית, כפי שדנו בנושא בסוף פרק ב. "תנאי בית דין" הוא כנראה מינוח להחלטה "שרירותית", כלומר כזו שנובעת לא מנימוק הלכתי-משפטי או מפסוק בתורה, אלא כהסדר שחכמים קבעו מנימוקים שונים, מן הסתם מנימוקים חברתיים או מוסריים, ובמקרה זה שלא יוכל אדם לפגל או לפסול קרבן של אחר. אדם צריך להביא את קרבנו כנדרש, וכל העבודות צריכות להיעשות כנדרש. אנשים אחרים אינם יכולים לפסול קרבן שאינו שלהם. אפשר שלהלכה גם רקע רֵאלי. בימי המרד הגדול השתלטו קנאים על בשר הקרבנות ושדדו אותו לעצמם; חכמים, או הנהגת המקדש, קבעו אפוא שאם אדם זר נהג שלא כהלכה אין הדבר משפיע על כשרות הקרבן.
המשפט חוזר בחולין פ"ב מ"ז כהלכה לכל דבר, ולא כתנאי בית דין. מכאן מודעה רבה לאורייתא. הלכות המוגדרות כ"תנאי בית דין" עשויות להופיע כהלכות סתם, ומכאן שגם אם אנו פוגשים הלכה סתמית ייתכן שלא נקבעה רק מנימוקים משפטיים אלא כתנאי בית דין. על כן חובה עלינו להיזהר שלא "להמציא" נימוקים משפטיים, ואולי ההלכות שנקבעו ללא הנמקה משפטית (כתנאי בית דין) רבות הרבה יותר מאלו שזכו לתיאור זה במפורש.
התוספתא חוזרת על כל האמור במשנה ומוסיפה: "לעולם אין הכל הולך אלא אחר השוחט, שהשוחט מתכוין לשם חטאת, והבעלים מתכונין לשם עולה. השוחט מתכוין לשם עולה, והבעלים מתכוונין לשם חטאת" (פ"ה הי"ג, עמ' 487). התוספתא מסבירה, אפוא, ש"העובד" הוא השוחט ולא הבעלים.
הבבלי מצביע על כך שהנחה זו שנויה במחלוקת: "דתניא, אמר רבי אלעזר ברבי יוסי: שמעתי שהבעלים מפגלין" (מז ע"א), ואכן גם במשנתנו אפשר שחכמים חולקים על "תנאי בית הדין" (רבי יוסי?). אנו העדפנו לראות במשפט התנאי את דברי הכול, ואם כן התנאי אמנם איננו של רבי יוסי אך יש חכמים החולקים עליו. הבבלי ממשיך להתחבט בנושא, אך כפשוטם של דברים לפנינו מחלוקת, וכן במדרש התנאים: "תאני רבי ישמעאל לפי שהיו ישראל אסורין בבשר תאוה במדבר לפיכך הזהירן הכתוב שיהו מביאין קרבנותיהן לכהנים, והכהן שוחט ומקבל. אפעלפי שהבעלים יושבים ומחשבים כל היום אין הכל הולך אלא לאחר השוחט" (ויקרא רבה, כה ז, עמ' תקטז<sup class="footnote-marker">21</sup><i class="footnote">ראו עוד תוס', פ"ה הי"ג. משני המקורות משמע שברור לתנאים שלא הבעל שוחט, אלא אדם אחר והוא הכוהן. אך רק רבי ישמעאל אומר זאת במפורש. ספראי הסיק מכך שרבי ישמעאל סבר שגם להלכה שחיטה בזר אסורה (עליה לרגל, עמ' 235), כדעתו של האמורא בירו', יומא פ"ג ה"ז, מ ע"ד.</i>).
הבבלי אינו מביא מקור תנאי מפורש למחלוקת האם הולכים אחר דעת העובד או אחר דעת השליח, אך נראה שניתן ללמוד על המחלוקת ממשנת חולין (פ"ב מ"ז) בשאלת השוחט לנכרי. רבי אליעזר פוסל כי מחשבת הגוי פסולה בעיקרון (כלומר מחשבת הבעלים קובעת), וחכמים מכשירים משום שהגורם המכריע הוא מחשבת העובד (השוחט) שהוא ישראל, וסתם ישראל מחשבתו כשרה, וכוונתנו להכשר. ניתן גם להסביר את חכמים שגם הם מסכימים שמחשבת בעלים קובעת, אלא שהם חולקים על ההנחה שסתם מחשבת גוי לעבודה זרה. מכל מקום, קרוב להניח שהם חולקים על הנימוק שמביא רבי אליעזר.
אם כן, מחלוקת תנאים היא האם המחשבה הפוסלת היא מחשבת העובד (השוחט – השליח) או מחשבת הבעלים. רבי יוסי מביא שני נימוקים להלכה שמחשבת העובד קובעת. בחולין זהו קל וחומר, ובמשנת זבחים זהו תנאי בית דין. מטיבם שני הנימוקים סותרים זה את זה, שכן אם יש קל וחומר למה צריך "תנאי", שהוא מעין הליך חוץ-משפטי ומחוץ להיגיון ההלכתי. אלו שתי מסורות, ודומה שאף אחד מהנימוקים אינו משכנע. העמדות השונות נקבעו מטעמים שאיננו יודעים מהם והם לא נמסרו. מאוחר יותר התנאים מנסים למצוא להלכה הקדומה נימוקים שונים, אך אין הם רואים בנימוקים אלו בסיס ממשי, אלא מסגרת ספרותית בלבד. אפשרות אחרת היא שלפנינו שתי עמדות חולקות (תרי תנאי אליבא דרבי יוסי).
מכיוון שכך, אנו רשאים לשער טעם אחר להלכה. לדעתנו השאלה היא שאלת הדמוקרטיזציה של המקדש. חכמים עמלו להדגיש שהמקדש הוא של ישראל, הכוהנים הם שליחי ישראל העושים את דבריהם. לעומת זאת הצדוקים ראו במקדש מוסד השייך לעובדיו, ומשרת כמובן את כלל ישראל<sup class="footnote-marker">22</sup><i class="footnote">על כך ראו במבוא למסכת שקלים.</i>. מי שסבור שהבעלים האמִתיים הם הישראלים המביאים את הקרבנות סבור שמחשבתם פוסלת, ומי שמעניק את הכוח והמשקל לכוהנים רואה בהם את מבצעי העבודה וממילא הם הפוסלים או המכשירים ומעשיהם קובעים, ולא דעתו של מי שהביא ומימן את הקרבן.
השאלה מחשבתו של מי פוסלת קרובה לשאלת שליח לדבר עברה. ניתן להגדיר את הכוהן כשליח, ואזי אם מחשבת הכוהן ומעשיו פוסלים הרי שהכוהן הוא בבחינת שליח לדבר עברה. בדיני מעילה (שימוש בשוגג ברכוש המקדש) נקבע שמחשבת הבעלים קובעת ולא מחשבת השליח (משנה, מעילה פ"ו מ"א). לעומת זאת בנזיקין נקבע שאין שליח לדבר עברה. יש מקום לדון בתפיסה המשפטית הכוללת של מוסד השליחות, ברם לפי דרכנו הדיון התנאי לא עסק בשאלה משפטית כללית כזאת ולכן גם אנו רשאים לדון בה רק בהקשר האמוראי שבו גובשו תפיסות משפטיות כאלה, ולא כאן המקום לדיון זה.

Chapter 5



Mishnah 1

הפרק סודר בצורה מסודרת ומובנית את סוגי הקרבנות השונים וכמה מפרטי העבודה המבדילים ביניהם. רוב הפרק ערוך כמקשה אחת והוא מהלך מהכבד (הקדוש) אל הקל, לפי סדר דיון מודרג. מבחינתנו הפרק מעורר שתי שאלות מרכזיות שבהן דנו גם בפרקים הקודמים. האחת היא עד כמה יש בפרק חידושים שאינם במקרא עצמו, והאחרת האם ניתן לברר באיזו מידה הפרק משקף דיונים בני זמנם של תנאים מאוחרים, ובאיזו מידה ניתן להוכיח כי הוא משמר מסורות קדומות.
<small>לפי כתב-יד קופמן</small>
<b>אי זה הוא מקומן שלזבחין</b> – זו הכותרת. הפרק עוסק אמנם במקום השחיטה והזריקה, אך גם בפרטים נוספים. משנה הפותחת בשאלה איננה תופעה חריגה. ברם בדרך כלל השאלה באה להבהרת מושג הנזכר קודם. כגון "איזהו ממזר?:( משנה יבמות פ"ד מי"ג). המשנה הקודמת הזכירה את הממזר, והייתה בה מחלוקת על הגדרתו, ועתה מבררת המשנה את המושג ההלכתי של 'ממזר). דוגמאות כאלו של שאלה להבהרת מונח יש הרבה (שביעית פ"א מ"ב; פאה פ"ד מ"י; תרומות פ"ט מ"ו ועוד הרבה). דומה לכך הוא המונח כיצד? גם הוא בא לברר או להגביל הלכה קודמת ולעתים הוא מתחיל עניין לעצמו כמו בברכות פ"ו מ"א כיד מסמנים המתחיל את החטיבה העוסקת בבברכת הפירות. עם זאת בדרך כלל כיצד בא לברר מונח קודם. אנו מכנים משניות כאלה 'משניות תוספתאות' משום שסגנון זה של בירור מאפיין את התוספתא<sup class="footnote-marker">1</sup><i class="footnote">ויס, משניות תוספתאיות. </i>
פתיחה בשאלה מאפיינת את הז'אנר של משניות זכרון המקדש<sup class="footnote-marker">2</sup><i class="footnote">כגון ביכורים פ"ג מ"א וראו המבוא למסכת ביכורים  בו עסקנו בסגנון זה. משנ תזבחיעם כתובה בדרך כלל בסגנון ההלכתי _ראו במבוא למסכת ולהלן בסמוך)</i>. משנתנו איננה ערוכה בסגנון הסיפורי של 'משניות הזכרון' הללו. לפיכך סביר שמשנתנו מתייחסת למשנה קדומה כלשהי שעסקה במקום השחיטה.
<b>קדשי קדשים שחיטתן בצפון</b> – מצפון למזבח, שם היה בית המטבחיים ובו תשתית לשחיטה, כמו ששנינו במשניות להלן<sup class="footnote-marker">3</sup><i class="footnote">ראו עוד משנה, מעילה פ"א מ"א.</i>.
מקום השחיטה
ההבדל בין משנת תמיד למשנת מידות הוא בעניין הטבעות. רק משנת מידות מדברת על טבעות בהקשר של שחיטה, וכנראה שם התנהלה השחיטה בפועל. לעומת זאת משנת תמיד שציטטנו אינה קובעת היכן שחטו, וגם משנתנו אינה מגדירה את מקום השחיטה אלא שהוא ב"צפון"<sup class="footnote-marker">4</sup><i class="footnote">אין ספק שהשחיטה התבצעה בעזרת "טבעת" שלכדה את ראש הבהמה. ראו משנה, חולין פ"א מ"ג; תוס', סוכה פ"ד הכ"ח; משנה, תמיד פ"ד מ"א; ספרא, מצורע פרשה ג ה"ט, עא ע"ג; ספרי במדבר, קמב, עמ' 189, ועוד.</i>. גם בכל משנת יומא לא נזכר מקום מיוחד לשחיטה עצמה. לעמת זאת ממשנה אחרת בתמיד ברור שהטבעות ומקום השחיטה היו על המזבח ממש, ושם שחטו (משנה, תמיד פ"ד מ"א), ונדון בכך להלן (פ"ו מ"א).
בתוספתא המקבילה הלכה הפותחת ב"איזהו" "איזהו צפון המזבח שכשר לשחיטת קדשי קדשים? מקום המזבח הצפוני ועד כותל העזרה הצפוני ,על פני כל המזבח. וישנן שלשים ושתיים אמה דברי ר' מאיר. ר' אליעזר בר' שמעון מוסיף מכנגד 'בין האולם ולמזבח' ועד כנגד בית החליפות, וישנן עשרים ושתיים אמה. ורבי מוסיף מקום דריסת רגלי ישראל, אחד עשרה אמה רוחב, מאה ושמונים ושבע אורך. ומקום דריסת רגלי הכהנים אחד עשרה רוחב, ומאה ושמונים ושבע אורך. מקיר הכותל הצפוני ועד כותל העזרה המזרחי. וכשם שהשחיטה בצפון כך קבול הדם בצפון" (פ"ו ה"א, עמ' 487). תוכנית המקדש כאן תואמת את מבנה המקדש הידוע ממסכת תמיד ומידות. אבל גם ברור ממנה ש'צפון' אינו צפון המזסח עצמו, אלא מצפון למזבח, ועד כותל העברה הצפוני (איור 4).
לקודשי הקודשים שייך מספר רב של קרבנות, וחלק מהם יוזכרו במפורט להלן.
<b>פר ושעיר של יום הכיפורים</b> – הם דוגמה לאותם קודשי קודשים, <b>שחיטתן בצפון</b> – כאמור במשנת יומא אין ביטוי להלכה זו, <b>וקיבל דמן בכלי שרת בצפון</b> – באופן טבעי קבלת הדם נעשית במקום השחיטה, שכן צריך לאסוף את הדם המקלח עוד לפני שהבהמה הפסיקה לנשום. הלכה זו היא הבסיס למשנת מעילה: "קדשי קדשים ששחטן בדרום מועלים בהן, שחטן בדרום וקבל דמן בצפון, בצפון וקבל דמן בדרום... מועלין בהן" (פ"א מ"א). "מועלים" משמע שהנהנה מהם מעל, כלומר שהם קודש, אף על פי שלא יצאו ידי חובה והעבודה נפסלה, <b>ודמן טעון הזייה על בין הבדים ועל הפרכת ועל מזבח הזהב – </b>אלו שתי הזאות ראשונות שכל אחת מהן כללה סדרת הזאות, והן מתוארות במסכת יומא (פ"ה מ"ד). <b>מתנה אחת מהן מעכבת</b> – בניגוד לכל ההזאות על המזבח החיצוני ששם מתנה אחת או שתיים מספקות בדיעבד (לעיל פ"ד מ"א). <b>שירי הדם היה שופך על יסוד מערבי של מזבח החיצון אם לא נתן לא עיכב</b> – שפיכת שארית הדם אינה נחשבת עבודה. במסכת יומא (פ"ה מ"ג) נאמר שהיה שופך את השאריות על "יסוד הדרומי" (יומא פ"ה מ"ה). במקורות האמוראיים מתברר שהדבר שנוי במחלוקת המיוחסת לתנאי דור יבנה, האם יש לשפוך את הדם בדרום, כמו שמשנתנו אומרת (רבנן), או בצפון (רבי אליעזר). התוספתא מביאה דעה: "רבי שמעון אומר אילו ואילו ליסוד דרומי", ואת הדעה שבמשנה התוספתא והירושלמי מייחסים לרבי יוסי (תוס', יומא פ"ג [ד] ה"ב; ירו', שם פ"ה ה"ו, מב ע"ד). במקבילה אחרת משנתנו שנויה בסתם (ללא שם האומר), ורבי שמעון אומר "אלו ואלו ליסוד מערבי" (תוס', פ"ו ה"ח, עמ' 488). נראה שבמקדש לא היה נוהג אחיד: היו ששפכו ליסוד מערבי, הפונה אל הקודש, והיו ששפכו את הדם של המזבח החיצון על הצד הדרומי (לכיוון הכבש), או על היסוד המערבי או הצפוני. חלק מההסדרים השונים מופיעים בתוספתא (יומא פ"ו ה"י ואילך; ירו', שם). נוהג בלתי אחיד מופיע במשנתנו כמחלוקת. ייתכן גם שכל הדיון נוצר רק בבית המדרש התנאי, ובמקדש היה נוהג בלתי אחיד. גם יוספוס מספר שאת שיירי הדם היה מזה על המזבח הגדול (קד', ג 243)<sup class="footnote-marker">5</sup><i class="footnote">הניסוח עמום, ולא ברור האם השפיכה הנזכרת בקטע היא ההזאה או שהיה לה כינוי אחר.</i>, אלא שלפי ההלכה במשנה יש שלוש הזאות של דם, מדם השעיר בתוך הקודש, מדם הפר על הפרוכת מבחוץ ומדם התערובת של השניים על המזבח הפנימי (מזבח הזהב), ואילו לפי יוספוס הזאה אחת מדם התערובת אל הקודש (בקודש?) ועל המזבח הגדול. דומה שהניסוח של יוספוס "מגושם" או כללי, וניתן לפרשו באופן שאינו מבטא נוהג אחר מזה המתואר במשנה. הניסוח של יוספוס אינו מדוקדק; אפשר שהוא אכן משקף את הנוהג במקדש שהיה בלתי מדוקדק במהותו, אך סביר יותר שתיאורו הוא כללי, שהרי הסופר לא התכוון מלכתחילה לתאר במפורט את ההלכות.
בקטע שפרסם סטרגנל מספרותם של בני עדת קומרן<sup class="footnote-marker">6</sup><i class="footnote">סטרגנל, פסוידואפיגרפה.</i> משמע שהם תבעו נוהג שונה. שם נזכרות שתי הזאות, מדם הפר בפנים הקודש ומדם השעיר בחוץ, ההפך מהמשנה. ההזאה על מזבח הזהב ושפיכת השיירים על המזבח החיצון אינן נזכרות. קשה לתאם בין דרישות אלו לתיאור של יוספוס, גם אם נניח שתיאורו כללי. זו אפוא מחלוקת כיתתית נוספת בדבר סדרי העבודה של הכוהן הגדול ביום הכיפורים.
היסוד היה בסיס המזבח שהיה רחב יותר מן המזבח עצמו. בצד דרום לא היה יסוד: "והיסוד היה מהלך על פני כל הצפון ועל פני כל המערב ואוכל בדרום אמה אחת ובמזרח אמה אחת" (משנה, מידות פ"ג מ"א). אם כן רק משני צדדים היה היסוד לכל האורך, ואילו מדרום תפס היסוד רק אמה, ובחלק זה היה גם הכבש. כך גם מתואר היסוד בתוספתא למשנתנו: "היסוד היה מקיף פני כל המזבח מן הצפון למערב אמה על אמה, טפח כלפי מזרח. אבל בדרום אמה אחת, ובמזרח אמה אחת, ובקרן דרומית מזרחית דרומה ומזרחה לא היה לה יסוד, אלא חוט של סיקרא היה באמצע המזבח. ממנו ולמטה חמש אמות, ממנו ולמעלה חמש אמות. שכל הניתנין למטן כשירין מחוט הסיקרא למטן, וכל הניתנין למעלה כשרין מחוט הסיקרא ולמעלה, דברי רבי מאיר, וחכמים אומרים במה דברים אמורין בעולת העוף, אבל בחטאת בהמה לא היו נותנין אלא על קרן היסוד..." (פ"ח הי"א, עמ' 488). המסורת בתוספתא מקבילה לזו שבמשנת
1 מעבר מתחת לקיר עזרת ישראל ללשכות 11-10
2 שער ניקנור ולידו שני פשפשים
3 עמודי אכסדרא
4 מזבח (ראו במפורט איורים 67-66)
5 כבש
6 עזרת ישראל
7 עזרת כוהנים בין שתי העזרות. סימון סמלי או מדרגה של 1.5 אמות
8 עזרת המזבח (שם שלנו)
9 בין אולם למזבח, שם ניצב הכיור (33)
10 12 מעלות. שטח המעלות הנמסר במשנה נושק את המזבח, ואולי אף עולה עליו, לפיכך הקטנו את מידת המעלות (מדרגות) והזזנו את המזבח לכיוון דרום ככל האפשר, כך שניתן יהיה לקיים טקס של הקפת המזבח
11 24 טבעות לשחיטה. יש מחלוקת האם את קורבנות היום שחטו על המזבח או למרגלותיו, אבל בזמן הפסח בוודאי נעשה שימוש בטבעות אלו
12 עמודים "ננסיים"
13 שולחנות להפשטה וניתוח העור
14 חלונות. 24 ארונות קיר ובהם סכיני שחיטה לכל משמרת, וכן ווים נוספים לעמדות הפשטת עור (על הקירות)
15 האולם
16 בית חלפות לגניזת סכינים (ומן הסתם גניזה נוספת)
17 ההיכל לחלוקת המשנה (ראו איורים 86, 94)
18 קודש קודשים מוקף תאים
19 המשך קיר ההיכל. אינו נזכר במקורות, אך סביר ומקובל במחקר ובפרשנות
20 אחורי הכפורת. לדעתנו הכוונה לקיר המערבי של קודש הקודשים עצמו, אף שמפשט המשנה עולה שהכוונה לעזרה ממערב להיכל
21 קיר ההיכל כולל שלושה קירות ושני חללים למסיבה ולתאים (ראו איורים 86, 94)
22 כיור. מיקומו כללי בלבד
23 חיל. לא נאמר שהקיף גם את עזרת נשים, אם כי הדבר ייתכן
24 סורג. אינו מסומן בתוכנית; איננו יודעים מאיזה מרחק מהחיל ניצב הסורג
<b>שערים</b> (מסומנים במספר 6)
41. שער עליון
42. שער הדליקה
43. שער בכורות
44. שער המים
45. שער יכניה-ניצוץ (אפשר ששם אחד יוחד לשער העזרה והשני לשער החיל). בבבלי,
תמיד כו ע"א, נאמר שפתחו לחול, כלומר מחוץ לחיל
46. שער קרבן. דרכו הובאו קורבנות היחיד?
47. שער נשים. כאן נכנסו האורגות למקדש
48. שער השיר או שער המוקד. דרכו נכנסו הלוויים
49. פשפש לשכת בית המוקד
<b>לשכות </b>
51. לשכת העץ
52. לשכת הגוּלה
53. לשכת גזית (בית הדין ליוחסין, ואולי גם הסנהדרין בהרכב קטן)
54. לשכת כוהן גדול, קומה שנייה מעל שתי הלשכות האחרונות
58-55. לשכת בית הניצוץ המתחלקת ללשכת הניצוץ (56-55) וללשכת הקרבן (58-57) וכוללת יחידות משנה. הלשכה כוללת אכסדרה (מידות פ"א מ"ה) וקומה שנייה
55. לשכת בית אבטינס (אולי בקומה שנייה, או שהקומה השנייה הייתה מעליה)
56. לשכת מלח (אולי גם לשכת הכלים)
57. לשכת הקרבן הכוללת יחידות משנה: לשכת פרווה, ולשכת טלאים לפי דעה אחת במשנה (או ששתיהן היינו הך)
58. לשכת טלאים?
59. לשכת מדיחים. על גגה מקווה, משם גשרון לבית הפרווה על החצר המוקפת אכסדרה
60. לשכת הפרוכת (תמיד פ"א מ"א) – מקום עבודת אורגות פרוכת ובגדים
61. לשכת בית המוקד. פתוחה לחול ולקודש (לחלוקה הפנימית ראו להלן)
62. לשכת פנחס המלביש
63. לשכת עושי חביתין
<b>חלוקה פנימית של בית המוקד</b>
58. לשכת טלאים?
59. לשכת מדיחים. על גגה מקווה, משם גשרון לבית הפרווה על החצר המוקפת אכסדרה
60. לשכת הפרוכת (תמיד פ"א מ"א) – מקום עבודת אורגות פרוכת ובגדים
61. בית המוקד. פתוחה לחול ולקודש (לחלוקה הפנימית ראו להלן)
62. לשכת פנחס המלביש
63. עושי חביתין
71. בית הטבילה
72. גניזת אבנים
73. אפיית לחם הפנים
74. כניסה למחילה
75. המחילה ההולכת לבירה
<b>חלוקה פנימית של בית המוקד </b>
58. לשכת טלאים (יש מחלוקת על מיקומה – בתוך לשכת המוקד או מחוצה לה)
71. בית הטבילה
72. גניזת אבנים
73. אפיית לחם הפנים
74. כניסה למחילה
75. המחילה ההולכת לבירה
76. אפיית לחם הפנים (מיקום משוער, פתוחה רק לקודש)
77. לשכת כלים? (מיקום משוער, פתוחה רק לקודש)
מידות, אלא שסדר הדברים הפוך. במשנה מדובר קודם על חוט הסיקרה (לא צוטט) ואחר כך על היסוד, ובתוספתא ההפך. בתוספתא מפורטים גם פרטים נוספים שאינם מענייננו. אם כן "יסוד דרומי" בא בהשאלה בלבד, ולמעשה מדובר בקטע יסוד קצר.
התוספתא, כדרכה האופיינית, מבהירה את המונחים שבמשנה: "איזהו צפון המזבח שכשר לשחיטת קדשי קדשים? מקום המזבח הצפוני ועד כותל העזרה הצפוני על פני כל המזבח, וישנן<sup class="footnote-marker">7</sup><i class="footnote">שטח שרוחבו.</i> שלשים ושתיים אמה, דברי רבי מאיר. רבי אליעזר ברבי שמעון מוסיף מכנגד בין האולם ולמזבח ועד כנגד בית החליפות, וישנן עשרים ושתיים אמה, ורבי מוסיף מקום דריסת רגלי ישראל אחד עשרה אמה רוחב מאה ושמונים ושבע אורך, ומקום דריסת רגלי הכהנים אחד עשר רוחב ומאה ושמונים ושבע אורך מקיר הכותל הצפוני ועד כותל העזרה המזרחי, וכשם שהשחיטה בצפון כך קבול הדם בצפון" (תוס', פ"ו ה"א, עמ' 488-487). אם כן, צפון המזבח הוא כל השטח מכותלו הדרומי של המזבח ועד לצפון העזרה. חכמים אחרים מדור אושא מוסיפים את השטח שבין האולם למזבח מכנגד דרום המזבח ועד הקיר הצפוני של ההיכל, כולל הפינה הצפונית-מערבית. פינה זו מכונה "בית החליפות" (משנה, מידות פ"ה מ"ב). בדיוננו במסכתות תמיד ומידות נעסוק ביתר פירוט בתכנית המקדש. (לעיל איור 4).
מכל מקום, לפנינו למעשה שתי מסורות. האחת מדברת על שחיטה מצפון למזבח, בשטח שבין המזבח לקיר הצפוני של "עזרת המזבח"<sup class="footnote-marker">8</sup><i class="footnote">מונח זה נטבע על ידינו לתיאור השטח הבלתי מקורה שבו היה המזבח.</i>. בשטח זה היו בית המטבחיים, הטבעות, העמודים, שולחנות ההדחה ובצפונו אולי גם לשכות. המסורת השנייה מדברת על שחיטה בצד הצפוני של המזבח עצמו (להלן פ"ו מ"א). במבוא לפירושנו למסכת תמיד נעסוק בכך בהרחבה, וכאן נסתפק בציון העובדה שהמחלוקת קיימת. עוד יש להדגיש שהמונח "שחיטתם בצפון" הוא כולל ומאפשר את הפרשנות לפי שני בעלי המחלוקת, וכאילו המשנה נמנעת בכוונה מהכרעה (או שעבורה השאלה כבר הוכרעה והתשובה ברורה וידועה).
מקום שחיטת קודשי הקודשים איננו במקרא. רק לגבי קרבן נדבה נאמר "ושחט אֹתו על ירך המזבח צפונה לפני ה' " (ויקרא א יא), ברם יש קרבנות נוספים שנאמרה בהם לשון דומה (ד כד; ד לג; יד יג). החלת כלל זה על כל הקרבנות עשויה להתפרש כפשט המקרא, מתוך ראיית פסוקים אלו כחלים על כל הקרבנות, ואפשר היה גם לפרש שהדין חל רק על קרבנות אלו. כל יתר הפרטים הם הרחבות של חכמים. אפשר שהן משקפות מסורת, ואפשר שהן פרי עיונם והבנתם. עם זאת, היו לחז"ל דרשות לאישוש קביעה זו: "אין לי אלא זו בלבד, מניין לרבות כל חטאות? תלמוד לומר 'ושחט את החטאת במקום אשר ישחט את העולה', לרבות כל החטאות שלא תהא שחיטתה אלא בצפון" (ספרא, ויקרא דבורה דחובה, פרשה ו הי"א, כא ע"א<sup class="footnote-marker">9</sup><i class="footnote">בבבלי, מנחות נה ע"ב ויבמות ז ע"א, מתנהלים דיונים על היקף הדרשה. </i>). דרשה אחרת מעגנת את המסקנה שמותר לשחוט בכל השטח שמצפון למזבח (מכילתא דרבי ישמעאל, יתרו, מסכתא דבחדש יא, עמ' 242; ספרא, מצורע פרשה ג ה"ט, עד ע"ד). דרשות אלו הן פשט המקרא, ואפשר שהן אכן המקור להלכות.
בפועל היה במקדש מקום מיועד לשחיטה. שם היו הטבעות ושולחנות בית המטבחיים. שחיטת קרבנות התמיד נעשתה על המזבח עצמו (להלן פ"ו מ"א), וכל יתר ההרחבות הן תאורטיות ודרשניות בלבד, או אולי משקפות ימים של לחץ בימי חג שבהם הקרבנות מרובים מאוד.

Mishnah 2

<small>לפי כתב-יד קופמן</small>
<b>פרים הנישרפין ושעירין הנישרפין</b> – רשימת קרבנות אלו מנויה לעיל (בפירושנו לפ"ד מ"ד) והיא קבוצה מובחנת מבחינה ספרותית. היא כוללת את הפר והשעיר של יום הכיפורים הנזכרים במשנה הקודמת. ההכפלה מעידה שכנראה מי שניסח את משנתנו לא ניסח את המשנה הקודמת. אמנם לשתי המשניות עורך משותף, לפי סגנונן האחיד, אבל עריכה חיצונית זו באה לאחר גיבוש ההלכה בנפרד בכל משנה. <b>שחיטתן בצפון וקיבל דמן בכלי שרת בצפון</b> – כמו כל קודשי הקודשים, <b>ודמן טעון הזייה על הפרכת ועל מזבח הזהב</b> – הפרשיות סדורות בפרק ד בספר ויקרא. בשתיים מהן נזכרת הזאה על הפרוכת (ויקרא ד ו; ז), ובכולן הזאה על מזבח הזהב או מזבח הקטורת (ויקרא שם ו-ז, יז-יח; כה; ל). לא נאמר כמה הזאות אך נאמר "ונתן הכהן מן הדם על קרנות מזבח קטרת הסמים" (ויקרא ד ז, וכן בהמשך), ומן הסתם הזאה לכל אחת מארבע הקרנות.<b> ומתנה אחת מהן מעכבת</b> – זו הלכה מתורה שבעל פה, <b>שירי הדם היה שופך על יסוד מערבי של מזבח החיצון</b> – ככתוב בתורה (ויקרא שם ז; יח; כה; ל), <b>אם לא נתן לא עיכב</b> – כמו בכל קודשי הקודשים, <b>אילו ואילו נשרפין בבית הדשן</b> – הביטוי "אלו ואלו" חל על כל הפרים והשעירים הנשרפים, כולל אלו של יום הכיפורים. זו מהות שמם, שאינם עולים על המזבח אלא נשרפים. מבחינה מילולית אפשר היה לפרש שההלכה חלה גם על המשנה הקודמת העוסקת בסתם קודשי קודשים, אבל ההלכה הכללית היא שאלו עולים על המזבח<sup class="footnote-marker">10</sup><i class="footnote">יש לכך ראיות רבות, ראו למשל לעיל פ"ד מ"א. אבל ראו פירושנו למעילה פ"ב מ"ה.</i>.
לגבי הפר והשעיר של יום הכיפורים נאמר במשנה שמוציאים אותם לבית השרפה (משנה, יומא פ"ו מ"ז). התוספתא מספרת: "היכן שורפין אותן, בבית הדשן הגדול חוץ לירושלם, לצפונה של ירושלם, חוץ לשלש מחנות" (יומא פ"ג [ד] הי"ז). (איור 5) משנתנו להלן מדייקת מעט יותר: "פרים הנישרפין ושעירין הנישרפין בזמן שהם נישרפין כמצוותן נישרפין בבית הדשן ומטמין בגדים, אם אינן נישרפין כמצוותן נישרפין בבית הבירה ואינן מטמין בגדים" (פי"ב מ"ה).
הפסוק בתורה קובע: "והוציא את כל הפר אל מחוץ למחנה אל מקום טהור אל שפך הדשן" (ויקרא ד יב), וכעין זה בפסוק כא, וממנו למדו על כל הקרבנות של פרק ד. הביטוי חוזר בדיני עבודת יום הכיפורים: "ואת פר החטאת ואת שעיר החטאת... יוציא אל מחוץ למחנה ושרפו באש את עֹרֹתם ואת בשרם..." (ויקרא טז כז). "חוץ למחנה" הוא אפוא בית הדשן, והביטוי "שפך הדשן" יצר את המינוח "בית הדשן". כבר יוספוס הבין שאת הפר והשעיר יש לשרוף בפרוורי ירושלים: "ואת השני (הכוונה לשעיר השני) מוליכים למקום הטהור ביותר בפרוורי העיר ושורפים אותו שם בלי לנקותו כלל ושורפים אתו גם פר..."<sup class="footnote-marker">11</sup><i class="footnote">קד', ג 241.</i>. דברי יוספוס מתאימים לנאמר במשנה שלנו ובמשנת יומא, אלא שסדר הפעולות שונה משל משנת יומא, וכנראה אין יוספוס מקפיד על סדר האירועים. לא ייתכן לשרוף את הפר והשעיר ואחר כך לזרוק את דמם ולהקטיר את האברים. לסדר במשנה יתרון הגיוני, אך עיקרי הפעולות דומים. הוא מסכים עם המשנה גם לגבי הזאת הדם והקטרת האברים<sup class="footnote-marker">12</sup><i class="footnote">שם, 243.</i>, עם זאת הוא מציע שינוי קל בסדרי הזאת הדם. "פרוורי ירושלים" שיוספוס מזכיר הם המקום שבו שכן בית הדשן הנזכר כאן. במיקום בית הדשן עסקנו בפירושנו ליומא (פ"ו מ"ז), והתוצאה מוצגת באיור הקודם (איור 5).
בתוספתא יש תוספת פרטים שונים ומחלוקת על פרט אחד: "שינה מתן קרנות פסול. חיסר מן המתנות אפילו אחת פסול. יצא ושופך שירי הדם ליסוד מערבי של מזבח החיצון, ושל מזבח החיצון היה שופך ליסוד דרומי. רבי שמעון אומר אלו ואלו ליסוד מערבי" (פ"ו ה"ח, עמ' 488).

Mishnah 3

<small>לפי כתב-יד קופמן</small>
<b>חטאת הציבור והיחיד</b> – גם אלו הם קודשי קודשים. המילים הראשונות, "קדשי קדשים שחיטתן בצפון" (במשנה א) הן מעין כותרת, ואחריה רשימת פרטים. "חטאת הציבור" היא חלק מרשימה זו. <b>אלו הן חטאות הציבור</b> – זה משפט הסבר למשפט שבתחילת המשנה, מעין תוספתא המסבירה את המשפט הכללי שבמשנה הקדומה<sup class="footnote-marker">13</sup><i class="footnote">ראו ויס, משניות תוספתא.</i>. <b>שעירי ראשי חדשים ושלמועדות</b> – המתוארים בבמדבר כח טו. בשני הפרקים הללו (במדבר כח-כט) אין פרטים על מקום השחיטה או ההזאה והשפיכה, וכל הפרטים הם מיסוד התורה שבעל פה. <b>שחיטתן בצפון וקבול דמן בכלי שרת בצפון</b> – כמו כל קודשי הקודשים,<b> ודמן טעון ארבע מתנות על ארבע קרנות</b> – בפרשת במדבר אין רמז לזריקת דם, אך היא מופיעה בקרבנות הנדבה (ויקרא פ"א) בנוסח "וזרקו את הדם על המזבח סביב" (ויקרא א ה) או בנוסחאות דומות (שם יא), וכן נזכרת הזריקה של הדם סביב המזבח בפרשת השלמים (להלן מ"ה – ויקרא ג ב; ג ח; ג יג) ובפרשת האשם (ז ב). מכאן הרחיבו כוהנים או חכמים את הנוהג על כל הקרבנות. ההבדל בין ארבע המתנות לשמים יידון במשנה ד.
<b>כיצד</b> – זו הרחבה על הרחבה, שלב שלישי של הסבר המשנה הבא להסביר כיצד זורקים את הדם על ארבע הקרנות בהתחשב בכך שהמזבח גבוה, ורוחבו בבסיס 32x32 אמה ולמעלה 26x26 אמה. <b>עלה בכבש ופנה לסבב </b>
<b>בא לו לקרן דרומית מזרחית מזרחית צפונית צפונית מערבית מערבית דרומית</b> – הכוהן עולה בכבש ופונה לסובב, שהוא מעין מרפסת בחצי גובה המזבח. הבסיס רוחבו כאמור 32x32 אמה, הסובב 28x28 אמה (משנה, מידות פ"ג מ"א) ומשם הוא פונה נגד כיוון השעון. הכבש היה אלכסוני והגיע עד ראש המזבח, אך היה לו חיבור לסובב. הכבש עצמו היה מדרום המזבח (מידות פ"ג מ"ג – איור 6). להלן (פ"ו מ"ג) נרחיב בשאלה זו של הקפת המזבח מימין דווקא<sup class="footnote-marker">14</sup><i class="footnote">שיטת הקפה דומה נזכרת גם במשנה, יומא פ"ה מ"ה.</i>. הסברנו לפי ההסבר
המסורתי בדבר גובה המזבח, ובדיוננו במשנת תמיד-מידות נציע גם השערה שונה של מבנה המזבח ( איורים 7-8). <b>שירי הדם היה שופך על יסוד דרמי</b> – כאמור בפירושנו למשנה א בצד דרום לא היה יסוד של ממש, אלא רק סופו של היסוד שהיה במערב. אבל "היסוד הדרומי" הוא מונח מושאל לבסיס המזבח בצד דרום. אין במקרא הסבר לכך שקודשי קודשים שפיכת דמם במערב, ועתה בדרום. שפיכת הדם נזכרת במקרא רק בשעירים הנשרפים ובפרים הנשרפים (ויקרא ד ז; ד יח; ד כה; ד ל) ובאשם (שם ה ט; הטו). בכל המקרים מדובר ביסוד המזבח בסתם. האבחנה בין מערב לדרום היא מתורה שבעל פה. התוספתא מוסיפה: "חטאת הציבור והיחיד, כיצד סדר מתן דמים שלהם? היה עולה בכבש ופנה לסובב, ובא לו לקרן דרומית מזרחית. טובל אצבעו המיומנת שבימין, נותן גדולה מכן וגדולה מכן, חוטף ויורד כנגד חודה של קרן, עד שדם באצבעו כלה. נתן על הקרן מכן ומכן, כשר. מן הקרן ולפנים, פסול. שינה מתן קרנות, פסול. חיסר מן המתנות אפילו אחת, פסולה. שירי הדם היה שופך ויורד ליסוד דרומי, רבי יוסי ברבי יהודה ורבי אליעזר ברבי שמעון אומרים במקומו היה עומד ושופך ליסוד דרומי" (פ"ו ה"י, עמ' 488). אם כן, השפיכה על יסוד דרומי (בפינה הדרומית-מערבית) נובעת מכך שכאן הסתיים הסיבוב והכוהן יכול היה לשפוך את שארית הדם מלמעלה. קשה להכריע האם פרטי הזאת הדם הם זיכרון רֵאלי או תיאור מאוחר.
<b>ונאכלים לפנים מן הקלעים</b> – זה ביטוי מקראי, שהרי בבית שני אין קלעים, אלא שנאכלים בעזרה.<b> לזכרי כהונה בכל מאכל</b> – אפשר לבשלו בדרך שרוצים בניגוד לקרבן פסח (להלן מ"ה),<b> ליום ולילה עד חצות</b> – כמו רוב הקרבנות שאינם קודש לה'. פרטי האכילה אינם נזכרים בתיאור קרבנות המועדים שבבמדבר כח-כט.
דיני האכילה מן הקרבנות נזכרים במקרא פעמים מספר. באופן כללי נקבע: "זה יהיה לך מקֹדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קֹדש קדשים לך הוא ולבניך. בקֹדש הקדשים תאכלנו כל זכר יאכל אֹתו קֹדש יהיה לך" (במדבר יח ט-י). מנחה, חטאת ואשם הם קרבנות מוגדרים, אבל המילים "כל קרבנם" מותירות שתי אפשרויות פירוש. הפירוש המצמצם הוא שההיתר חל רק על הקרבנות המנויים בהמשך, והמרחיב הוא שהכוונה לכל קרבן קודש קודשים או קודשים קלים. באופן ספציפי נזכרת אכילת הקרבנות לכל זכר בכהונה לגבי חטאת (ויקרא ו ט; ו כב), מנחה (ו יא) ואשם (שם, ז ו). בכל המקרים נאמר שהאכילה היא בחצר אוהל מועד, ובפסוק המצוטט מבמדבר "בקדש הקדשים". חז"ל יכולים היו לפרש שקודש הקודשים הוא ההיכל עצמו, או אף הדביר, אך פירשו שהכוונה לחצרות המקדש. מכל מקום, הלכות אכילת חטאות ציבור היא הרחבה של פסוקי המקרא המדברים בסתם ב"כל החטאות", ורק טבעי הוא שהנחיה זו תועבר גם לחטאות הציבור.
את הדרת הנשים מהאכילה ניתן להבין באחת משתי צורות. או שהן היו מנועות מלהיכנס "לפנים מן הקלעים", או שלא רצו לשתפן בסעודות הקודש ולתת להן לאכול מהבשר המקודש. עזרת נשים ועזרת ישראל נתפסו כחצר החיצונית של אוהל מועד, ואילו "לפנים מן הקלעים" הם המקדש עצמו. ברם אסור לפרשנות הפסוקים להטעות באשר למקור ההלכה. לו רצו חכמים להכליל את הנשים ניתן היה לדרוש את הפסוקים בדרך שונה. גם את המשפט "לאהרן ולבניו" ניתן היה להסב על כל זרע הכוהנים. כך, למשל, נאמר פסוק זה בהקשר של שלמים (שמות כט כח), והמשנה להלן (מ"ז) קובעת שגם נשים מותרות בקודשים קלים. כך גם הרשימה בתוספתא חלה (פ"ב ה"ז) אשר השתרבבה למשנה בסוף חלה מונה את אשר מקבלים "אהרן ובניו" ומונה את התרומה ודומיה אשר לה שותפות גם הנשים. אם כן לא הפסוק הוביל את ההלכה, אלא המגמה החברתית-דתית.
סדרי הקרבנות לפי התורה

Mishnah 4

<small>לפי כתב-יד קופמן</small>
<b>העולה</b> – העולה היא קרבן אישי שאיננו חובה, "אדם כי יקריב מכם קרבן לה' " (ויקרא א ב), אדם רשאי להקריב קרבנו כעולה שכולה לה' או כשלמים שרובם לאכילה פרטית (להלן משנה ה). העולה גם היא<b> קדשי קדשים</b> – שכן כולה לה'. בתוספתא הרשימה ארוכה יותר: "עולה, ותמורת עולה, וזבחי שלמי צבור, ואשמות, ותודה, ואלים, ושלמים, ואיל נזיר, ושלמים, והשלמים הבאין מחמת פסח, ואחד עשר שבמעשר, ופסח שעבר זמנו" (פ"ח הי"ב, עמ' 488). להלן נפרש את הנזכרים במשנתנו ובמשנה הבאה, חלקם נרמזים במשנה ומפורשים בתוספתא, ויש בתוספתא שאינם ברשימה. אם כן רשימת המשנה אינה מלאה, בבחינת "תנא ושייר", ובלשון הירושלמי "לית כללוי דרבי כללין"<sup class="footnote-marker">15</sup><i class="footnote">תרגום – זאת אומרת שאין כלליו של רבי [עורך משנתנו] כללים. לעניין זה ראו עוד במבוא לפירושנו; ירו', תרומות פ"א ה"א, מ ע"ג; חגיגה פ"א ה"א, עה ע"ד; יבמות פ"ט ה"ב, י ע"א. </i>.
<b>שחיטתה בצפון וקיב</b>[<b>ו</b>]<b>ל דמה בכלי שרת בצפון</b> – כמו כל קודשי הקודשים,<b> ודמן טעון שתי מתנות שהן ארבע</b> – שתי הזאות על פינות המזבח האלכסוניות, כך שהדם ניתז על ארבע צלעות המזבח. הפסוק בתורה הוא "וזרקו את הדם על המזבח סביב" (ויקרא א ה; א יא). פסוק דומה נאמר לגבי שלמים (ויקרא ג ב; ג ח; ג יג) ואשם (ז ב). לעומת זאת בפרים הנשרפים נאמר "ונתן הכהן מן הדם על קרנות מזבח קטרת הסמים" (ויקרא ד ז), וכן לגבי המרכיבים האחרים הנזכרים בהמשך הפרק. לא ברור מניין שאבו חכמים את המסקנה שבחטאות הציבור יש לזרוק ארבע מתנות נפרדות, ואילו בעולה שתיים שהן ארבע. לעומת זאת בפרים הנשרפים מדובר באמת על ארבע "קרנות", אך שם מדובר בקרנותיו של מזבח הזהב. אין סיבה, אפוא, להבדל בין "ארבע מתנות" לבין "שתים שהן ארבע", ואולי אכן אין הבדל בין אלו לאלו אלא הבדל סגנוני שבין עורכים שונים?
נפתח במדרשי התנאים: "(ט) וזרקו יכול זריקה אחת תלמוד לומר סביב אי סביב יכול יקיפנו בחוט תלמוד לומר וזרקו הא כיצד שתי מתנות שהן ארבע. (י) רבי ישמעאל אומר נאמר כאן סביב ונאמר להלן סביב מה סביב האמור להלן הפסק ארבע מתנות אף סביב האמור כאן הפסק ארבע מתנות" (ספרא, דבורא דנדבה, פרשה ד ה"ט-ה"י, ו ע"ג). הפסוק הראשון שהמדרש מדבר בו עוסק בזריקת דמי שלמים (ויקרא ג ח), והפסוק השני הוא בפרשת טיהור הכוהנים ובו נאמר "ויתן על קרנות המזבח סביב" (ויקרא ח טו). לדעת רבי ישמעאל שניהם מדברים על ארבע מתנות, ותנא קמא סבור שהפסוק "שלנו" (ג ח), העוסק בשלמים, הוא בשתי מתנות שהן ארבע, ולומד זאת מדיוק הכתוב. בדרך כלל מחלוקות כאלו הן מחלוקות דרש בלבד, מניין נלמדת ההלכה, ואין בין שתי הדעות מחלוקת בהלכה. אם כן, לדעת רבי ישמעאל בכל המקרים זורקים ארבע זריקות (הזאות), ודעת תנא קמא אינה ברורה. או שהוא מנסח את המצווה אחרת, או שהוא חולק. מכל מקום, לדעת רבי ישמעאל כל הזריקות על קרנות המזבח אחת הן.
לגבי בכור (להלן מ"ח) נאמר: "את דמם תזרֹק על המזבח" (במדבר יח יז), ומכאן המשנה מסיקה שזו זריקה אחת בלבד (להלן מ"ו), ובספרי: "את דמם תזרוק על המזבח, מתנה אחת אתה אומר מתנה אחת או שתי מתנות של ארבע? אמרת קל וחומר..." (ספרי במדבר, קיח, עמ' 140). אם כן, האפשרות החילופית היא שתי מתנות שהן ארבע, והאפשרות של ארבע מתנות אינה נזכרת כלל. אין ללמוד מכאן שאין אפשרות כזאת, אך היעדרה מלמד שאולי באמת שתיים שהן ארבע זהות לארבע מתנות.
תיאור התוספתא, לעומת זאת, אינו מותיר אפשרות אלא להבין שיש כאן שיטה אחרת לזריקת הדם (הזאה): "כיצד סדר מתן דמים שלהם, בא לו לקרן מזרחית צפונית, נותן מזרחה. מערבי, נותן מערבה דרומי. רבי נחמיה ורבי אליעזר בן יעקב אומר, בא לו לקרן מזרחית צפונית, נותן מזרחה צפונה. צפונית מערבית, נותן מערבה" (פ"ח הי"ב, עמ' 488). לפי תנא קמא הוא מגיע לקרן המרוחקת (צפונית-מזרחית) ומתיז את הדם מזרחה, ואז בא לקרן הנגדית (צפונית-מערבית) ומתיז לכיוון דרום-מערב. לדעת רבי אליעזר בן יעקב הוא עומד באותן פינות, אך כיוון הזריקה שונה. מכל מקום, יש כאן שתי זריקות בלבד.
בהמשך התוספתא מובאת דעה נוספת: "רבי שמעון איש המצפה היה משנה בתמיד: בא לו לקרן מזרחית צפונית, נותן מזרחי. צפוני מערבית, נותן מערבה. מערבה דרומית, נותן דרומה. נתן על הקרן מכן ומכן כשירה, מן הקרן ולפנים פסולה" (תוס', פ"ח הי"ג, עמ' 489-488). רבי שמעון איש המצפה הוא מהמוסרים החשובים של זיכרונות מימי הבית. בנוסח משנת תמיד היה לו נוסח שונה שלפיו היו שלוש זריקות, ואולי הדברים רק מקוצרים והכוונה לארבע זריקות, כשיטת רבי ישמעאל (רבי ישמעאל בשיטתו).
שלוש הזריקות
בבבלי ברור שארבע מתנות הן ארבע זריקות, ושתיים שהן ארבע משמען זריקה שונה. הבבלי מסביר: "היכי עביד? אמר רב: נותן וחוזר ונותן, ושמואל אמר: מתנה אחת כמין גמא נותן. כתנאי..." (נג ע"ב). הבבלי מצטט את הספרא שהבאנו, אך בדברי תנא קמא הוא מוסיף את הזריקה "כמין גמא". "גמא" היא האות היוונית Γ, כלומר שזריקה האחת תפגע בשני צדדי הפינה, ורב סבור שזורק פעמיים. אם כן, לדעת הגמרא זו המחלוקת של התנאים בספרא: תנא קמא ורבי ישמעאל מסכימים שבשלמים אין נותנים ארבע מתנות בארבע קרנות, אלא בשתי קרנות פינתיות, וחולקים בדרך הנתינה: כמין גם או שתי הזאות. להערכתנו פירוש הבבלי הוא הרמוניסטי. כפשוטם של דברים יש מחלוקת אמוראים כיצד נותנים "שתים שהן ארבע", אבל ודאי שאין זריקה זו זהה לארבע מתנות. לדעתנו או שרבי ישמעאל חולק על משנתנו וסבור ש"שתים שהן ארבע" זהות ל"ארבע מתנות", או שזו דעת כל התנאים.
מן הראוי להעיר שרק אחת המסורות מייחסת את המחלוקת לחכם שהוא מדור המסרנים של זיכרונות המקדש (רבי שמעון איש המצפה). יתר החכמים הם חכמים מאוחרים מדורות יבנה או אושא שאין להם זיכרונות חיים מימי המקדש<sup class="footnote-marker">16</sup><i class="footnote">רבי אליעזר בן יעקב מוסר אמנם רבות מהמקדש, אבל החכם הנזכר בהקשר שלנו הוא רבי אליעזר בן יעקב מדור אושא הנחלק עם רבי נחמיה. אנו מטילים ספק אם אכן היה רבי אליעזר בן יעקב קדום יותר, ראו בן ארי, מקדש, עמ' 84-72.</i>.
אם כן לסיכום, במקורות לפחות שלוש דרכים כיצד לזרוק את הדם בשיטת "שתים שהן ארבע", ואולי שיטה רביעית שלפיה אין כל חידוש בשיטת הזריקה הזאת והיא זהה לארבע מתנות, או שאין לנהוג בשיטת זריקה זו.
להערכתנו ניתן לשער כיצד התפתחה המחלוקת על שיטת הזריקה. דברי רבי שמעון איש המצפה הם כנראה נוסח אחר למשנת תמיד ("היה משנה בתמיד") המדברת על שחיטת קרבנות התמיד, שהרי היא מדברת על מי שזכו באברים, כלומר הכוהנים שזכו בפיס הנערך בוקר בוקר (משנה, תמיד פ"ג מ"א; יומא פ"ב מ"א-מ"ז), ועל מקום עקדת התמיד של בוקר ושל ערב: "לא היו כופתין את הטלה, אלא מעקדין אותו. מי שזכו באברים, אוחזים בו. וכך היתה עקידתו... של שחר היה נשחט על קרן צפונית מערבית, על טבעת שניה. של בין הערבים היה נשחט על קרן מזרחית צפונית על טבעת שניה. שחט השוחט, וקבל המקבל, בא לו לקרן מזרחית צפונית ונותן מזרחה, צפונה, מערבית דרומית ונותן מערבה, דרומה. שירי הדם היה שופך על יסוד דרומית" (משנה, תמיד פ"ד מ"א). אם כן מדובר על ארבע מתנות, אך רק משני מקומות. תיאור זה מתאים להפליא למינוח "שתים שהן ארבע", וזו שיטת רבי ישמעאל שארבע מתנות הן שתיים שהן ארבע. אם כן לפנינו שתי אפשרויות להבנת דברי רבי ישמעאל: או שתמיד זרקו משתי פינות בלבד (ארבע זריקות), וזו דעת תנא קמא של משנת תמיד, או שתמיד זרקו ארבע זריקות מארבע פינות (רבי שמעון איש המצפה), אבל לכל הקרבנות אותה שיטת זריקה.
תנאים מאוחרים יותר, מדור אושא (משנתנו) או מדור מאוחר יותר, שהתחבטו גם הם בנושא, הציעו חלוקת פשרה. דם חטאת ציבור נזרק מארבע פינות, ודם עולה ושלמים משתי פינות<sup class="footnote-marker">17</sup><i class="footnote">לפתרונות פשרה נוספים ראו לעיל סוף פ"ג; פי"ד מ"ה.</i>.
מכל מקום, להלן (פ"ח מ"י) המשנה דנה במתן מתנות דם למזבח. עולות שם רק שתי אפשרויות, או ארבע מתנות או שתיים; האפשרות לדרך שלישית, "שתים שהן ארבע", אינה מופיעה, והמשנה אינה מכירה בה. כן משמע מהמשנה להלן פ"ט מ"ב, כפי שנפרשה בשעתה.
דעה שונה מצויה כנראה במדרש: "מנין לכל הקדשים שטעונים מתן יסוד, ושפיכה אחת על גבי המזבח? תלמוד לומר ו'עשית עלתיך הבשר והדם', מנין למעשר ופסח שאם נתנם במתנה אחת כפר? תלמוד לומר 'ועשית עלתיך'. ומנין למעשר ופסח שלא ינתנו אלא במתנה אחת? תלמוד לומר 'ודם זבחיך ישפך' " (ספרי דברים, עח, עמ' 144). אם כן מעשר ופסח הם כמו עולה, ודי במתנה אחת מלכתחילה, ואילו אצלנו דרושות כמה מתנות (4/2), אם כי בדיעבד די באחת (לעיל פ"ד מ"א).
<b>וטעונה הפשט וניתוח וכליל לאישים</b> – בפרשת העולה בספר ויקרא פרק א נאמר:
(ו) <u>והפשיט</u> את העֹלה <u>ונתח</u> אתה לנתחיה.
(ז) ונתנו בני אהרן הכהן אש על המזבח וערכו עצים על האש.
(ח) וערכו בני אהרן הכהנים את הנתחים את הראש ואת הפדר על העצים אשר על האש אשר על המזבח.
(ט) וקרבו וכרעיו ירחץ במים והקטיר הכהן את <u>הכל</u> המזבחה עלה <u>אשה</u> ריח ניחוח לה'.
סדרי עבודה אלו חוזרים גם בהמשך לגבי צאן (פסוקים יב-יג) או עוף (פסוקים טו-יז) בלשון דומה. במפורש נאמר שהקרבן הוא כולו לה': "והקטיר הכהן את הכל המזבחה". לשון ההלכה היא לשון המקרא, כפי שמודגש בפסוקים שהבאנו.
סדרת עבודות זו היא חובת העולה, ונזכרת גם בתמורה (פ"ג מ"ב).

Mishnah 5

<small>לפי כתב-יד קופמן</small>
<b>זבחי שלמי ציבור</b> – שלמים שהציבור מביא, ולא מצינו בציבור שלמים אלא הכבשים בחג העצרת (ויקרא כג יט). עד כאן ההבחנה היא מקראית לחלוטין. ברם מצינו את המונח "שלמים" גם בספר ויקרא פרק ד העוסק ב"פרים הנשרפים" המובאים עקב חטא של יחיד, ציבור, כוהן גדול או נשיא, כאמור: "כאשר יורם משור זבח השלמים והקטירם הכהן על מזבח העֹלה" (ויקרא ד י), וכן בהמשך (ד לא; ד לה). לכאורה דין "פרים נשרפים" הוא כדין שלמים, ואכן חז"ל התחבטו בעניין וניסו להבין איזה דמיון יש בין פרים הנשרפים לשור של שלמים, ומוצעים ארבעה הסברים שונים (ספרא, ויקרא דבורא דחובה, פרק ד ה"ב, יח ע"ג; בבלי, זבחים מד ע"ב; מט ע"ב; חולין קיז ע"א). ריבוי התשובות משקף את המבוכה. לא נעסוק כאן בפרשנות המקרא, ונסתפק בקביעה שחכמים נצמדו לחלוקה העולה מרוב פסוקי המקרא ולמעשה התעלמו מחריגה זו, יהא הסברה הפשוט אשר יהא.
<b>ואשמות</b> – הם קודשי קודשים, <b>אילו הן אשמות</b> – זה הסבר למשפט ברישא, כשם שהיה הסבר במשנה ג, <b>אשם גזילות אשם מעילות</b> – פרשת האשמות מנויה בפרק ה של ויקרא, ובאופן כללי בפרק ז א-ז. במקרא מנויה סדרת עברות שעליהן מביאים אשם: עדות שקר, טומאה, שבועת שקר, מעילה, או כל חטא שהוא. הביטוי "אשם גזלות" איננו במקרא, אך המועל נזכר שם במפורש (ויקרא ה טו). אפשר שאשם הגזלות הוא ביטוי בעקבות במדבר ה ח, שם מדובר במי שחטא לחברו ואין לו (לנגזל) יורשים, מה שמכונה "גזל הגר", ומההמשך משמע שמדובר בגזלה ונאמר: "ואם אין לאיש גֹאל להשיב האשם אליו האשם המושב לה' לכהן" (במדבר ה ח). כפשוטו ה"אשם" הוא החפץ הנגזל, וכך הבין בעל ספרי זוטא לבמדבר (ה ח, עמ' 21). אבל המשנה הבינה שה"אשם" הוא קרבן למזבח (בבא קמא פ"ט מי"א). מכל מקום, הביטוי מופיע רק כאן ובמקורות המשתמשים במשנתנו.
<b>אשם שפחה חרופה</b> – שמביא מי שקיים יחסי מין עם שפחה בעודה שפחה בטרם שוחררה (ויקרא יט כ-כא),<b> אשם נזיר – </b>הנזיר שנטמא מביא סדרת קרבנות וביניהם "כבש בן שנתו לאשם" (במדבר ו יב). לא נאמר איזה סוג קרבן כבש זה. בהשלמת ימי הנזירות הוא מביא "ואיל אחד תמים לשלמים" (במדבר ו יד; ו יז); איל זה אינו מכונה "אשם".
<b>אשם מצורע</b> – המצורע מביא סדרת קרבנות שאחד מהם הוא אשם (במדבר יד יב; יד יז ועוד), ברם לא נאמר שהוא קרבן שלמים או עולה. גם לא נאמר בתורה שהמצורע אוכל מקרבנו, אך כך הבינו חכמים.<b> אשם תלוי</b> – על חטא בספק (ויקרא ה יז-יח; משנה, כריתות פ"ד מ"א). במקרא לא נאמר שכל ה"אשמים" שבפרק ה של ויקרא הם שלָמים או עולה.<b> שחיטתן בצפון וקיבול דמן בכלי שרת בצפון</b> – כמו קודש קודשים,<b> ודמן טעון שתי מתנות שהן ארבע</b> – כמו העולה, ועסקנו בכך במשנה הקודמת,<b> נאכלים לפנים מן הקלעים לזכרי כהונה בכל מאכל ליום ולילה עד חצות</b> – על האשם נאמר באופן כללי שהוא נאכל לכוהנים זכרים ב"מקום קדוש" (ויקרא ז ו), וחז"ל הבינו ש"מקום קדוש" הוא חצר המקדש. הם לא סברו שיש מקום לדייק ולהבחין בין "מקום קדוש" ל"חצר אהל מועד". 
סדרת ההלכות שבמשנה יש בה עדות למקומה הרב של תורה שבעל פה בעיצוב פרטי הנוהג במקדש. במשנתנו סדרת נוהגים שאינם שנויים במחלוקת, ויש סיכוי רב שהם מסורת ממה שהיה נהוג במקדש עצמו.

Mishnah 6

<small>לפי כתב-יד קופמן</small>
<b>התודה</b> – קרבן שאדם מתנדב כתודה לה'. המונח נזכר בתורה בשם זה (ויקרא ז יב), <b>ואיל נזיר</b> – כאמור בפירוש המשנה הקודמת, "ואיל אחד תמים לשלמים" (במדבר ו יד; ו יז), <b>קדשים קלים</b> – הם קודשים קלים,<b> שחיטתן בכל מקום בעזרה</b> – בתורה נאמר "ואם זבח שלמים קרבנו, אם מן הבקר הוא מקריב אם זכר אם נקבה תמים יקריבנו לפני ה' " (ויקרא ג א), ואילו בעולה נאמר שמקריבים אותה "פתח אהל מועד". אבחנה זו אפשרה את פרשנותם של חכמים ששחיטת שלמים היא בכל מקום בעזרה. אין זה פשט הכתוב, שהרי בהמשך פרשת שלמים מדובר על שחיטת כבש או עז "לפני אהל מועד" (ויקרא ג ח; ג יג), כמו שנאמר לגבי עולה. <b>ודמן טעון שתי מתנות שהן ארבע</b> – כמו במשנה ד, שכן גם בשלמים מופיע הביטוי של זריקת הדם "סביב" למזבח (ויקרא ג ב; ג ח; ג יג),<b> ונאכלים בכל העיר לכל אדן בכל מאכל ליום ולילה עד חצות</b> – ככתוב בספר ויקרא ז טו, ומעבר לזמן זה הקרבן הוא "נותר".
<b>המורם מהם כיוצא בהם</b> – בתיאור המקראי נאמר שמקטירים חלק מהקרבן (ויקרא ד ד-ה ועוד), אך לא נאמר שהכוהנים אוכלים מהשלמים. ברם משפט זה נאמר בפרשה אחרת: "כי את חזה התנופה ואת שוק התרומה לקחתי מאת בני ישראל מזבחי שלמיהם, ואתן אֹתם לאהרן הכהן ולבניו לחק עולם מאת בני ישראל" (ויקרא ז לד). אם כן, המורם מהשלמים ניתן לכוהנים, ובאופן כללי יותר: "זה יהיה לך מקֹדש הקדשים מן האש כל קרבנם לכל מנחתם ולכל חטאתם ולכל אשמם אשר ישיבו לי קֹדש קדשים לך הוא ולבניך. בקֹדש הקדשים תאכלנו כל זכר יֹאכל אֹתו קֹדש יהיה לך" (במדבר יח ט-י). כפשוטו משפט זה חל על כל הקרבנות וסותר את החלוקה המקראית, לפחות כפי שחכמים תיארו אותה במשניות הקודמות. ברם חכמים הסבו משפט זה לשלמים בלבד. <b>אלא שהמורם נאכל לכהנים לנשיהן ולבניהן ולעבדיהם</b> – לא נאמר שרק הזכרים אוכלים מהשלמים (כאמור גם לא נאמר שהכוהנים אוכלים ממנו), רק לגבי עולה ואשם הופיעה ההגבלה שרק כל זכר יאכל ממנו. בפסוק הקודם שציטטנו, המדבר אולי בשלמים, גם נאמר שרק הזכרים אוכלים. לפנינו אפוא חידוש של תורה שבעל פה. החידוש הוא בעיקר שהעבד שאינו יהודי אוכל ממנו, אבל ההלכה שהנשים אוכלות היא חידוש קטן יותר, שהרי לאישה יש חלק בכהונה, ואילו העבד זר לחלוטין. איזה קודש הוא אם כל עבד רשאי לאכול ממנו? לגבי הנשים נאמר: "ואת חזה התנופה ואת שוק התרומה תאכלו במקום טהור אתה ובניך ובנֹתיך אִתך כי חקך וחק בניך נִתנו מזבחי שלמי בני ישראל" (ויקרא י יד). לא נאמר שמדובר בשלמים, אך מדובר בחזה התנופה, ועליו נאמר במקום אחר שהוא ניתן "לאהרן הכהן ולבניו" (ויקרא ז לד). אפשר היה להסיק מכאן שרק זכרים אוכלים מהבשר המורם, אבל חז"ל הכריעו לטובת הפסוק מויקרא. חז"ל ביצעו אפוא מלאכה של צירוף הפזל ופירושו על סמך פסוק זה שמשלמים יש להרים חלקים מסוימים, ואלו נאכלים על ידי הכוהן ומשפחתו. צירוף העבד למשפחה הוא כאמור חידוש של תורה שבעל פה המבטא את צורכי החיים בפועל.
מובן שההלכה שהבשר שניתן לכוהנים נאכל בכל מקום קשור להיתר לכל אחד לאכול ממנו, שהרי העבדים מנועים היו מלהיכנס למקדש (אם לא להלכה אז לפחות בפועל).
מסתבר שלפנינו הלכה המבטאת שלושה מרכיבים:
• פירוש של פסוקי המקרא, תוך צירוף של הרמיזות השונות;
• צורכי החיים;
• דרשות שאיננו יודעים היכן נוצרו (אצל הכוהנים מימי קדם או בבית המדרש של חז"ל), במגמה ליצור מערכת משפטית מובנית.

Mishnah 7

<small>לפי כתב-יד קופמן</small>
<b>שלמים קדשים קלים שחיטתן בכל מקום בעזרה</b> – כמו במשנה הקודמת,<b> ודמן טעון שתי מתנות שהן ארבע ונאכלים בכל העיר לכל אדן בכל מאכל</b> – כמו במשנה הקודמת, <b>לשני ימים ולילה אחד</b> – כנאמר: "ואם האכל יאכל מבשר זבח שלמיו ביום השלישי לא ירצה המקריב אתו לא יחשב לו פגול יהיה והנפש האכלת ממנו עונה תשא" (ויקרא ז יח, והשוו יט ז).<b> המורם מהם כיוצא בהן</b> – הבשר נאכל בכל העיר, שני ימים ולילה,<b> אלא שהמורם נאכל לכהנים לנשיהן ולבניהן ולעבדיהם</b> – כמו במשנה הקודמת. ההבדל בין שלמים לתודה הוא רק בזמן אכילת הקרבן (שני ימים במקום לילה אחד), ואבחנה זו מצויה כאמור במקרא עצמו.

Mishnah 8

<small>לפי כתב-יד קופמן</small>
<b>הבכור והמעשר</b> – מעשר בהמה,<b> והפסח</b> – קרבן פסח,<b> קדשים קלים שחיטתן בכל מקום בעזרה</b> – כל אלה הם דוגמאות לשלמים. פסח ודאי נשחט בעזרה, כמתואר בפסחים פ"ה מ"ה. הבבלי, כדרכו, מביא לכך גם דרשה בשם רבי אליעזר בן יעקב (מח ע"א).
<b>ודמן טעון מתנה אחת ובלבד שיתן כנגד היסוד</b> – הפסוק הוא: "אך בכור שור או בכור כשב או בכור עז לא תפדה קדש הם את דמם תזרק על המזבח ואת חלבם תקטיר אשה לריח ניחח לה' " (במדבר יח יז). נראה שחז"ל דייקו את ההלכה שלאלו רק מתנה אחת מכך שלא נאמר שיש לזרוק את הדם סביב. הסבר זה הוא על הגבול שבין דרשה להסבר פשט, וודאי שאפשר שחכמים ראו בו פשט הכתוב. "את דמם תזרוק על המזבח, מתנה אחת. אתה אומר מתנה אחת או שתי מתנות של ארבע? אמרת קל וחומר, ומה אם במקום שרבה בחלבים מיעט בדמים, ומה תלמוד לומר את דמם תזרוק על המזבח, מתנה אחת" (ספרי במדבר, קיח, עמ' 140). בתוספתא נוסף דינם של שיירי הדם: "הבכור והמעשר והפסח שופכן שפיכה אחת כנגד היסוד, שפכן שלא כנגד היסוד הרי אלו פסולין" (פ"ו הט"ו, עמ' 489).
שינה באכילתן<b> – דין אכילתם אינו זהה,</b> הבכור נאכל לכהנים<b> – הבכור ניתן לכוהן ורק הכוהנים ומשפחתם אוכלים אותו, </b>והמעשר לכל אדן – <b>מעשר בהמה עולה לירושלים, כמעשר שני, ושייך לבעליו, [</b>ונאכלין בכל העיר<b>]</b> לכל אדם<b> – שלוש מילים אלו חסרות בדפוס והן טעות, שהרי לעיל כבר שנינו ששינה באכילתן ואין דין בכור כדין מעשר בהמה ופסח, </b>בכל מאכל לשני ימים ולילה אחד<b> – כמו רוב הקרבנות. </b>וכן "וזו שאלה נשאלה לחכמים בכרם ביבנה. בכור לכמה נאכל? דרש ר' טרפון לשני ימים ולילה אחד]. אמרו לו תלמידיו רבינו! למדנו!<sup class="footnote-marker">18</sup><i class="footnote">כלומר הבא מדרש לשיטתך.</i> אמר להם בכור קדשים קלים ושלמים קדשים קלים. מה שלמים נאכלים לשני ימים ולילה אחד, אף הבכור יהא נאכל" (ספרי במדבר קיח, עמ' 114; מדרש תנאים לדברים טו כ, עמ' 88). בויכוח המדרשי משתתף רבי יוסי הגלילי. אמנם הדיון נראה מעשי, אך כולו תיאורטי, ודומה שההלכה בו ידועה (ממסורת המקדש?), והדיון הוא רק על מקור מדרשי לה.
הפסח אינו נאכל אלא בלילה אינו נאכל אלא עד חצות – זו היא ששנינו במסכת פסחים "הפסח אחר חצות מטמא את הידים" (פ"י מ"ט). התלמודים קושרים זאת עם מחלוקת התנאים רבי אליעזר ורבי עקיבא: האם הפסח נאכל עד חצות כדעת רבי אליעזר (בבבלי רבי אלעזר בן עזריה), או עד הבוקר. המחלוקת שנויה במפורש בספרי (ספרי דברים, קלג, עמ' 190), ונרמזת במקורות נוספים. הבבלי מצטט ברייתא, ואף הירושלמי, לדעה אחת, מכיר בכך שמשנת פסחים היא כרבי אליעזר<sup class="footnote-marker">19</sup><i class="footnote">מכילתא בא, ו, עמ' 19; יח, עמ' 74; ספרי דברים, קלג, עמ' 190; ירו', ברכות פ"א ה"א, ג ע"א; ספראי וספראי, הגדת חז"ל, עמ' 45; בבלי, קכ ע"ב – קכא ע"א; ברכות ט ע"א.</i>.
בתלמוד הבבלי למשנת ברכות (ט ע"א) נזכרת ברייתא שבה נמנית אכילת פסחים עד חצות עם ההלכות שנקבעו כדי להרחיק אדם מן העברה, שכן מן התורה מצוותה עד הבוקר<sup class="footnote-marker">20</sup><i class="footnote">לַעיקרון ראו ברכות פ"א מ"א ופירושנו בה. במשנה שתי נוסחאות: נוסח ארץ ישראל הכולל אכילת פסחים ונוסח בבל שאינו כולל צמד מילים אלו במשנה. ראו אפשטיין, מבוא, עמ' 76-74; 430.</i>, והתלמוד מסביר כי זו דעת רבי עקיבא. לפיכך ניתן אף לפרש שמשנת פסחים היא לדעת הכול, ונאמרה כבר לפי הסייג של חכמים, שגם רבי עקיבא מסכים לו. עם זאת קשה להניח שבגלל הסייג היה רבי עקיבא קובע שהפסח הפך כבר אחר חצות למטמא ידיים. לעומת זאת את משנתנו (זבחים) ניתן לפרש (בדוחק מה) כרבי עקיבא אחר הסייג. בירושלמי למשנת ברכות יש כאמור שתי נוסחאות, האחת כוללת אכילת פסחים והאחרת אינה כוללת, אך יש בה שלוש דעות של אמוראים:
א. מי ששונה בברייתא "אכילת פסחים" הוא כרבנן (רבי עקיבא). כלומר רבי עקיבא מקבל את הסייג.
ב. מי שאינו שונה "אכילת פסחים" הוא כרבי אליעזר וסובר שאכילת פסח היא רק עד חצות (כמשנתנו).
ג. אין לשנות אכילת פסחים בברייתא, וזו דעת הכול, שכן נקבע במשנת פסחים שפסח אחר חצות מטמא את הידיים. אם כן, אין זה כבר סייג בלבד אלא הלכה לכל דבר. רבי עקיבא (רבנן) סבור שבאופן עקרוני מותר לאכול פסח עד הבוקר, אך כדי להרחיק אדם מעברה נקבע שיש לסיים את הארוחה עד חצות. סייג זה הפך להלכה לכל דבר, שהרי נקבע שהאוכל אחר חצות נטמא, וממילא אי אפשר לאכול את קרבן הפסח כיוון שיש לאכלו בטהרה.
מן הראוי להדגיש שדיוני התלמודים מתעלמים ממשנת זבחים המפורשת, וזו עדות למידת העיסוק הנמוכה בה.
אי אפשר לקבוע מה הכרונולוגיה של ההלכות השונות. מבחינה הגיונית נראה שגם לגבי קריאת שמע וגם לגבי אכילת הפסח היו מלכתחילה שתי דעות. בשלב שני הן אוחדו לדעה אחת, ונקבע שמותר לעשות את המצווה עד הבוקר, אך רצוי לסיימה עד חצות, וזו דעה מפשרת בין שתי הדעות הקיצוניות. אלא שבפסח נדחתה ה"פשרה" ונקבעה ההלכה המחמירה לגבי קרבן פסח, אולי משום שהבעיה כבר לא הייתה מעשית וניתן היה להחמיר בה, ואולי דווקא כיוון שעוצב טקס מובהק חלופי, והמציאות שימרה אותו במסגרת זו.
מבחינה מעשית, במוצאי שבתות קשה היה לסיים את סעודת הזבח עד חצות. הצלייה החלה רק במוצאי שבת, ומי שהסב רחוק מהמקדש יצא מהמקדש במוצאי שבת ועד שהגיע, צלה את הקרבן, הסב ואכל עלולה הייתה שעת חצות להגיע. לאחר שהמקדש חרב ניתן היה להחמיר בכך מבלי להתחשב בבעיות המעשיות. כנגד זה נקבע בפשטות שאת הסדר מותר, ואף רצוי, להמשיך עד עלות השחר<sup class="footnote-marker">21</sup><i class="footnote">ספראי וספראי, הגדת חז"ל, עמ' 45.</i>.
בספר היובלים נקבע שאכילת הפסח היא עד "שלישית הלילה", שהיא סוף האשמורת הראשונה מתוך שלוש האשמורות<sup class="footnote-marker">22</sup><i class="footnote">ספר היובלים, מט י. לחלוקת הלילה לשלוש אשמורות ראו פירושנו לברכות פ"ב מ"א. </i>. לדעה זו אין מקבילה בספרות חז"ל. ברם מצינו בספרות חז"ל מחלוקת דומה האם קריאת שמע היא עד חצות, עד הבוקר או עד האשמורת הראשונה. יתר על כן, המשנה שם מחברת את קריאת שמע להקרבת הפסח ואומרת ששתיהן זמנן עד חצות מאותה סיבה<sup class="footnote-marker">23</sup><i class="footnote">ראו היטב פירושנו לברכות פ"א מ"א. </i>. ייתכן, אפוא, כי המחלוקת על זמן קריאת שמע הייתה זהה למחלוקת על זמן קריאת שמע.
במגילת המקדש נקבע בפשטות שזמן האכילה של קרבן פסח הוא עד הבוקר<sup class="footnote-marker">24</sup><i class="footnote">מגילת המקדש, טקסט, עמ' יז; ידין, מגילת המקדש, עמ' 80-79.</i>. אם כן בהלכה זו ספר היובלים נוקט עמדה שונה ממגילת המקדש, זאת על אף קרבתם הרבה של שני החיבורים. ייתכן שגם אצל בני הכת הייתה אבחנה בין דין תורה (עד בוקר) והסייג שגדרו, אך לא עד חצות אלא עד שלישית הלילה.
<b>אינו נאכל אלא למנוייו </b>[<b>ואינו נאכל</b>] – נוסף בשוליים ומצוי בעדי נוסח אחרים, <b>אלא צלי – </b>בברייתא בתוספתא שנינו: "פסח: בא מן הצאן ואינו בא מן הבקר, בא מן הכשבים ומן העזים, בא מן הזכרים ואינו בא מן הנקבות, בא בן שנה ולא בא בן שתים, ואין נאכל אלא בלילה, ואין נאכל אלא למנוייו, ואין נאכל אלא צלי, וחייבין עליו משום שבירת העצם" (פסחים פ"ה ה"ב), ובהמשך: "פסח אין נאכל אלא בלילה, ואין נאכל אלא עד חצות, ואין חייבין עליו משם נותר, ואין מחשבה פוסלת בו משם פגול עד שיעלה עמוד השחר" (שם הי"ג). ההלכות עצמן ידועות היטב ממסכת פסחים (פ"ה מ"ג; פ"ו מ"ו; פ"ז מ"א ועוד), ודנו בהן במקומן.
<b>מתנות כהונה לפי חז"ל</b>
ההלכות שנויות גם בתוספתא ללא חידוש (תוס', פ"ו הט"ו-הי"ח, עמ' 489).

Chapter 6



Mishnah 1

<small>לפי כתב-יד קופמן</small>
<b>קדשי קדשין ששחטן בראש המזבח</b> – ולא מצפון למזבח כפי שנדרש לעיל (פ"ה מ"א). המזבח היה מבנה אבן שגובהו 10 אמות (משנה, מידות פ"ג מ"א) ושטחו בנדבך העליון 24x24 אמות (שם). כפי שנראה בהמשך נראה שהיה נוהג לשחוט על המזבח עצמו, ונדון בכך להלן. <b>רבי יוסי אומר כאילו נשחט בצפון</b> – וכשר. ברור שהמשנה רואה עדיפות בשחיטה מצפון למזבח או לפחות בחלק הצפוני של העזרה, והמזבח עצמו משמש כמקום שחיטה רק בדיעבד.<b> רבי יהודה ברבי יוסה אומר</b> – בעדי הנוסח האחרים הטובים ובתוספתא: "רבי יוסי בר יהודה". כתב יד קופמן משובש, שכן לא מצינו תנא בשם רבי יהודה ברבי יוסי, אבל רבי יוסי ברבי יהודה הוא חכם ידוע.
כאמור, משנתנו מציגה את השחיטה על המזבח עצמו כמעשה שבדיעבד. בדרך כלל השחיטה הייתה על הטבעות עצמן (מידות פ"ג מ"א). על מיקום הטבעות אנו שומעים ממשנת מידות: "וטבעות היו לצפונו של מזבח ששה סדרים של ארבעה ארבעה, ויש אומרים ארבע של ששה ששה שעליהן שוחטים את הקדשים" (פ"ג מ"ה). ממשנה זו משמע שהטבעות היו מצפון למזבח, ונועדו לשחיטה המונית. כן נקבע במפורש במשנה אחרת: "מן הצפון לדרום מאה ושלשים וחמש, הכבש והמזבח ששים ושתים, מן המזבח לטבעות שמונה אמות, מקום הטבעות עשרים וארבע, מן הטבעות לשלחנות ארבע, מן השלחנות ולננסין ארבע, מן הננסין לכותל העזרה שמנה אמות, והמותר בין הכבש לכותל ומקום הננסין" (מידות פ"ה מ"ב). לפנינו תיאור של חתך הרוחב של המקדש; לענייננו, מקום הטבעות הוא 8 אמות לצפון המזבח. עם זאת יש להעיר שהתיאור אינו שלם. לא נאמר מה הרווח שבין תחילת הכבש לקיר הדרומי, ופרטים נוספים שאותם נברר בשעתם בפירוש משנה זו (מידות פ"ג מ"ג). עם זאת ברור שהטבעות לא היו על המזבח עצמו.
אבל ממשנת תמיד משמע שלפחות קרבנות התמיד נשחטו כדרכם על המזבח עצמו, בצד צפון שלו: "לא היו כופתין את הטלה אלא מעקדין אותו... של שחר היה נשחט על קרן צפונית מערבית על טבעת שניה, של בין הערבים היה נשחט על קרן מזרחית צפונית על טבעת שניה" (פ"ד מ"א). אם היו שם שש טבעות הרי שהשחיטה הייתה נעשית על הטבעת השנייה מצפון (בבוקר) ועל החמישית מצפון (בערב). כן מתאר המדרש התנאי: "מיכן אמרו של שחר היה נשחט על קרן צפונית מזרחית, ונתון על טבעת שנייה. ושל בין הערבים היה נשחט על קרן מערבית דרומית, ונתון על טבעת שנייה שאמרה תורה שנים ליום כנגד יום" (ספרי במדבר, קמב, עמ' 189). אם כן השחיטה על ראש המזבח, ושם הטבעות ולא מצפון למזבח.
להלן (פ"ט מ"ד) מדובר על עולה ששחטה בראש המזבח, ומשמע שרק בדיעבד הדבר כשר, ושחיטה במקום זה היא פגם קל שאינו פוסל את הקרבן. אך אפשר גם שיש בדברים רמז לנוהג מוכר שחכמים מתנגדים לו. במסכת קינים (פ"א מ"א) ברור שיש קרבנות עוף הנשחטים למעלה, בראש המזבח, ויש הנשחטים למרגלותיו, ושוב בניגוד למסורת השחיטה בשטח שמצפון למזבח.
המסקנה היא שאין במקורות עדות חד-משמעית, וייתכן שהזמן שעבר שיבש את המסורות, או שמא היה הבדל בין קרבן התמיד שנשחט בטקס מלא לקרבנות יחידים שבהם הייתה העבודה המונית יותר. מכל מקום, משנתנו מניחה שהקרבנות, או חלק מהם, נשחטים על המזבח עצמו, בניגוד למשניות שבפרק ה. מחלוקת דומה נראה במשנה ה להלן.
מובן שאם השחיטה נעשית בראש המזבח יש לפנות לה מקום, ושטח המדורה (המערכה) מצטמצם. אם השחיטה היא על טבעת שנייה מצפון בבוקר ועל שנייה מדרום בערב הרי שכל הטבעות היו על המזבח, ושטח המערכה קטן ביותר, שכן אי אפשר לעמוד קרוב לאש הגדולה שעל המזבח.
<b>מחצי המזבח ולצפון כצפון מחצי המזבח ולדרום כדרום</b> – רבי יוסי ברבי יהודה מצמצם את דברי אביו: לא כל המזבח הוא כ"צפון" אלא רק חלקו הצפוני.
בתוספתא: "רבי יוסי אומר מזבח כולו צפון, שנאמר ושחט אותו על ירך המזבח צפֹנה לפני ה'. רבי יוסי ברבי יהודה אומר מחצי המזבח ולצפון כצפון מחצי המזבח ולחוץ כדרום" (פ"ז ה"א, עמ' 489). לפי המשנה רבי יוסי סובר שיש לשחוט רק בצפון המזבח, ואילו לפי התוספתא דעתו הפוכה וכל המזבח נחשב כ"צפון" לעניין שחיטה. אם כן, שלוש דעות לפנינו.
<b>המנחות היו נקמצות בכל מקום בעזרה</b> – וכן בתוספתא (פ"ז ה"ב, עמ' 489). במקדש היו שני סוגי מנחות. מנחה אחת היא קרבן עצמאי; אדם המביא מנחת סולת או מאפה תנור: "ונפש כי תקריב קרבן מנחה לה'..." (ויקרא ב א). מנחה זו מתוארת בפרק ב בספר ויקרא. כן רשאי אדם להביא מנחה בתור קרבן עצמאי לחטאת במקרה שאין לו כסף לקרבן ראוי ויקר יותר (ויקרא ה יב). לא נאמר כיצד היו מכינים את המנחה, אך הדעת נותנת שאת המנחה מביא אדם מוכנה מביתו. סוג שני של מנחה הוא המנחה המצטרפת אל הקרבן. כך, למשל, לכל קרבנות המועדים מצטרפת מנחה (ויקרא כג טז; במדבר כח יב ועוד), כמו לקרבן התמיד (שמות כט מא ועוד). כן נזכרת מנחה כמרכיב בקרבן המצורע (ויקרא יד י ועוד), הסוטה (במדבר ה טו ועוד) והנזיר (במדבר ו טו ועוד). כן קובעת התורה שעם כל קרבן תודה יש להביא חלות (ויקרא ז יב). חכמים הם שהגדירו חלות אלו כמנחה (מנחות פ"ז מ"א). בספר במדבר מרובות האזכרות לקרבן מנחה בכל מקרה של קרבן נדבה (במדבר טו ד), ובקרבן על חטא בשגגה של הציבור (במדבר טו כד). לעומת זאת אין המנחה נזכרת במקבילה בספר ויקרא לאותם קרבנות (ויקרא ד יג-כא; ז טז-יז). לא נעסוק כאן בבירור הסתירה המקראית, אבל ברור שחכמים סברו שהיעדר אזכור למנחה בספר ויקרא הוא מקרי, וראו במנחה מרכיב מלווה לכל קרבנות הנדבה ולכל קרבנות החובה או לרובם (שקלים פ"ה מ"ג). אל המנחה צמוד היה הנסך הנזכר גם הוא ברוב ההקשרים שמנינו, להוציא את קרבן התודה שלא נזכר בו נסך. על המנחה נאמר שיש להביאה אל הכוהנים: "והביאה אל בני אהרן הכהנים וקמץ משם מלֹא קֻמצו מסלתה ומשמנה על כל לבֹנתה והקטיר הכהן את אזכרתה המזבחה אשה ריח ניחח לה' " (ויקרא ב ב), ואת מה שאין מקטירים למזבח "והנותרת מן המנחה לאהרן ולבניו קדש קדשים מאשי ה' " (שם ב ג), וכן: "והנותרת מן המנחה לאהרן ולבניו קדש קדשים מאשי ה' " (שם ב י).
<b>ונאכלות לפנים מן הקלעים לזיכרי כהונה בכל מאכל ליום ולילה עד חצות</b> – הצירוף "אהרן ובניו" שימש כעילה או כמקור להדרת הנשים, אך גם ללא פסוק זה כל קודשי הקודשים הם לזכרים בלבד.

Mishnah 2

<small>לפי כתב-יד קופמן</small>
<b>חטאת העוף</b> – אדם שחטא מביא קרבן על חטאתו, ואם אין ידו משגת (ויקרא ה ז) מביא הוא שני תורים. <b>היתה נעשת על קרן דרומית מערבית</b> – בניגוד לכל חטאת אחרת ששחיטתה בצפון (לעיל פ"ה מ"ג). לפי ההמשך משמע שהיא נעשית למרגלות המזבח ("מלמטן"), וכן נאמר בקינים (פ"א מ"א).<b> בכל מקום היתה כשרה אלא זה היה מקומה</b> – בתורה נאמר "והביא אֹתם אל הכהן" (ויקרא ה ח). אותו פסוק נאמר גם על המנחה (ז יב) שבמשנה הקודמת נאמר שקמיצתה בכל מקום. אין כאן אפוא פרשנות לכתוב, אלא מסורת. לפי הניסוח לפנינו שתי הגדרות, האחת הלכתית (זה מקומה) והאחרת משקפת מציאות<sup class="footnote-marker">1</sup><i class="footnote">אבל הבבלי מסביר: "בכל מקום היתה כשירה למליקתה, אלא זה היה מקומה להזאתה" (סג ע"ב), כלומר שתי הקביעות הן הלכה ואין מקום לנוהג שאיננו הלכה. להערכתנו זו דוגמה יפה לקושי של חכמים מאוחרים לקבל את העובדה שלא כל פרטי המקדש הם הלכה רגילה.</i>, וקשה לפקפק בכך שהיא משקפת מסורת למעשה, ואף פער בין המעשה לחקיקה המשפטית, וראו להלן פ"ז מ"ב.
<b>ושלשה דברים היתה אותה הקרן משמשת מלמטן ושלשה מלמעלן מלמטן חטאת העוף</b> – כמו שאמרה משנתנו,<b> והגש</b>[<b>ו</b>]<b>ת</b> – יש מנחות הטעונות "הגשה" ויש הטעונות "הנפה", ויש הטעונות שתיהן או אף אחת מהן (משנה, מנחות פ"ה מ"ה). ההגשה דומה להנפה, אלא שההנפה כלפי מעלה ולצדדים ואילו ההגשה מאוזנת, כפי שנראה בפירושנו למנחות פ"ה מ"ה. ההגשה נעשית בקרן זו של המזבח, <b>ושירי הדם</b> – הנשפכים אל יסוד המזבח בפינה הדרומית-מערבית (פ"ה מ"ג)<b> מלמעלן</b> – הפעולות שנעשות על גג המזבח בפינה זו הן: <b>ניסוך המים והיין</b> – בסוכות. במשנת סוכה (פ"ד מ"ט) נאמר שהכוהן הגדול עלה בכבש ופנה לשמאלו, ואם כן הגיע לפינה הדרומית-מערבית של המזבח, וכן בתוספתא: "אבל בחטאת בהמה לא היו נותנין אלא על קרן היסוד<sup class="footnote-marker">2</sup><i class="footnote">כנראה יש להכפיל מילים אלו, "קרן היסוד".</i>, היה מנוקב בו כמין שני חוטמין דקין שבהן היו דמים יורדין ומתערבין באמה ויוצאין לנחל קדרון ונמכרין לזבל ומועלין בהן" (תוס', פ"ו הי"א, עמ' 488). בפרטי ניסוך המים דנו בפירוט בפירושנו לסוכה פ"ד מ"ט<sup class="footnote-marker">3</sup><i class="footnote">ראו עוד משנה, תמיד פ"ז מ"ג, המדברת כנראה בניסוך של יום יום.</i>.
<b>ועולת העוף וכשהיא רבה במזרח</b> – עולת העוף נשחטת בפינה הדרומית-מזרחית, ככתוב להלן (פ"ו מ"ה). במשנת קינים שנינו: "חטאת העוף נעשית למטה וחטאת בהמה למעלה. עולת העוף נעשית למעלה ועולת הבהמה למטה, אם שינה בזה ובזה פסול" (פ"א מ"א). משנתנו והמשנה בפרק הבא (פ"ז מ"א) קובעות שמקומה של חטאת העוף למעלה (על המזבח), ומשנת קינים (פ"א מ"א) חולקת על כך.
חטאת ועולה לפי משנת קינים פ"א מ"ט
אבל לגבי חטאת בהמה משנת קינים מצטרפת למשנתנו בניגוד למשנה ה, ואילו עולת בהמה למטה. אבחנה זו בין חטאת לעולה איננה במשנתנו.
מחלוקת נוספת היא מה דינו של מי ששינה. משנת זבחים מכשירה את הקרבן ומשנת קינים פוסלת. ברוח זו של משנת קינים דורש גם הספרי זוטא: "דבר אל בני ישראל שיהו שוקלין שקלים ולוקחין פרת חטאת ושעיר משתלח ועל ידי כהן המאבד ועל ידי מי ששינה ועשה חטאת העוף למעלה וחטאת בהמה למטה" (טו ב, עמ' 280). יש להכין שקלים גם לעבודות שנעשו בטעות, כגון מי שעשה חטאת העוף למעלה (שהיא פסולה שכן יש לעשותה למטה), ואת חטאת הבהמה למטה, שכן יש לעשותה למעלה, כמשנתנו.
משנתנו והמשנה הבאה מניחות שהקרבן (עולת העוף) נעשה על ראש המזבח. מהתוספתא למשנה ה (תובא להלן) משמע שזו עמדת רבי שמעון ורבי יוחנן בן ברוקא, ותנא קמא חולק על כך. מחלוקת דומה ראינו במשנה הקודמת בין מי שסבור שכל השחיטות הן מצפון למזבח לבין מי שמסביר שהשחיטות הן על המזבח, או על המזבח בחלקו הצפוני. עוד למדנו שהאפשרות לשנות ולשחוט חטאת העוף בכל מקום היא בעצם עמדת פשרה בין המחייבים שחיטה למעלה לבין המחייבים שחיטה של חטאת העוף למטה.
מהתוספתא (פ"ז ה"כ, עמ' 490) ניתן אולי להסיק שרבי אליעזר הוא הטוען שהעולה ששינה את מקומה (ואת שמה<sup class="footnote-marker">4</sup><i class="footnote">מדובר כששחטה לשם חטאת.</i>) כשרה<sup class="footnote-marker">5</sup><i class="footnote">התוספתא נסובה על משנה ד להלן, אבל בוויכוח המצוטט במשנה מדובר רק על שינוי השם (הייעוד) של הקרבן ולא על שינוי מקום. מרכיב המקום מופיע רק בתוספתא.</i>, ורבי יהושע הוא החולק. אמנם רבי יהושע קובע רק ששינוי שם פוסל, אך משמע שם שלדעתו שינוי שם הוא כשינוי מקום. אם כך הוא הרי שחזרנו למחלוקת העקרונית בין רבי אליעזר ורבי יהושע (בית שמאי ובית הלל). בית שמאי קובעים שתמיד מעשה הקודש חל, גם אם נעשו שגיאות בפרטי המצווה, ואילו בית הלל סבורים שאי קיום הפרטים פוסל את המעשה. כך, למשל, במי שתרם תרומה שלא לפי דרישות חכמים<sup class="footnote-marker">6</sup><i class="footnote">ראו פירושנו לתרומות פ"ב מ"א ובמבוא למסכת קידושין.</i>. לפי הסבר זה אין למחלוקת על השינוי קשר למקום השחיטה. זו מחלוקת נפרדת שאולי קדמה לבית שמאי ובית הלל, אך לאחר שנקבע המיקום נוצרה מחלוקת על המשנה את המיקום. מן הראוי להעיר שהמשנה לעיל מנתה את הכוונות של הקרבן, "לשם ששה דברים הזבח ניזבח" (פ"ד מ"ו), ולא הזכירה שם את מקום הזביחה. היא משקפת, אפוא, את דעת בית שמאי שאם שינה את מקום הזבח לא פסל את הקרבן<sup class="footnote-marker">7</sup><i class="footnote">למשניות שנסתמו כבית שמאי ראו ספראי, הכרעה כבית הלל.</i>.

Mishnah 3

<small>לפי כתב-יד קופמן</small>
<b>כל העולין למזבח עולין דרך ימין ומקיפין ויורדין דרך שמאל חוץ מן העולה לשלשה דברים אלו שהיו עולים וחוזרין לעקב</b> – שלושת הדברים הללו (ניסוך מים ויין ועולת העוף) נעשו בצד שמאל של הכבש ולכן הכוהן לא הקיף את המזבח אלא פסע ימינה אל המקום. עיקרון זה של הקפה מימין (נגד כיוון השעון) חוזר במסורות רבות (לעיל פ"ה מ"ג ולהלן מ"ו; תמיד פ"ז מ"ג), וכן ביום הכיפורים: "ויצא אל המזבח אשר לפני ה' זה מזבח הזהב, התחיל מחטא ויורד. מהיכן הוא מתחיל מקרן מזרחית צפונית, צפונית מערבית, מערבית דרומית, דרומית מזרחית, מקום שהוא מתחיל בחטאת על מזבח החיצון משם היה גומר על מזבח הפנימי, רבי אליעזר אומר במקומו היה עומד ומחטא ועל כולן היה נותן מלמטה למעלה, חוץ מזו שהיתה לפניו שעליה היה נותן מלמעלה למטה" (משנה, יומא פ"ה מ"ה; ספרא, אחרי מות פרק ד ה"י, פא ע"ד).
ניתן להבין מדוע בעולת העוף ויתרו על דרישה טקסית זו, שכן המדובר בימים של עודף עבודה ובעבודת קרבנות פרטית שאין בה אותם כללי טקס. אבל מדוע ויתרו על דרישה זו במעמד ניסוך המים והיין בסוכות? ייתכן שנוהג זה הוא פרי הפשרה שבין צדוקים לפרושים. הצדוקים התנגדו למנהג ניסוך המים והיין, ואולי ויתרו והסכימו ובלבד שלא ייעשה הדבר בדרך הטקסית המקודשת. או שמא הייתה ההקפה מימין דרך הצדוקים שהשפיעו רבות על נוהגי המקדש, ופרושים הסתייגו מכך. כאשר באו הפרושים להנהיג מנהג (או לקבע מנהג) אנטי-צדוקי הקפידו שלא להיגרר אחר דרכי המינים ושלא להעדיף את הימין. מכל מקום, ברור שהפרושים הסתייגו מהעדפת ימין כפי שהדגשנו בפירושנו ליומא פ"ד מ"א.

Mishnah 4

<small>לפי כתב-יד קופמן</small>
<b>חטאת העוף</b> – לעיל מ"ב,<b> כיצד היתה נעשית</b> – הכתוב המקראי הוא "והביא אֹתם אל הכהן והקריב את אשר לחטאת ראשונה ומלק את ראשו ממול ערפו ולא יבדיל. והזה מדם החטאת על קיר המזבח והנשאר בדם ימצה אל יסוד המזבח חטאת הוא" (ויקרא ה ח-ט).
<b>היה מולק את ראשה ממול ערפה ואינו מבדיל ומזה מדמה על קיר המזבח שירי הדם היה מתמצה על הייסוד</b> – עד כאן המשנה מסכמת את המקרא ללא תוספת. בתוספתא יש תוספת הסבר: "כיצד מולק? בחטאת העוף נותן שתי גפיה בין שתי אצבעותיו, ושתי רגליה בין שתי אצבעותיו, והיה מותח צוארה על גבי אצבעותיו<sup class="footnote-marker">8</sup><i class="footnote">בבבלי – "על רוחב גודלו" (סד ע"ב).</i>, היה מולק בצפורן ממול ערפה, ואין מבדיל, ומזה מדמה על קיר המזבח, וכשם שהשחיטה אחד או רוב אחד כן מליקה אחד או רוב אחד" (פ"ז ה"ד, עמ' 489; בבלי, סד ע"ב). הפרטים הללו הם כנראה מסורת, שכן המליקה נהגה בישראל בעוף רגיל שהוא לאכילה. הבבלי מכנה עבודה זו, ובצדק, כ"עבודה קשה" (שם שם). הסבר להמשך העבודה יש בבבלי: "והתניא: כיצד מולקין חטאת העוף? חותך שדרה ומפרקת בלא רוב בשר, עד שמגיע לוושט או לקנה, הגיע לוושט או לקנה, חותך סימן אחד או רובו ורוב בשר עמו, ובעולה שנים או רוב שנים" (סה ע"ב; חולין כא ע"א ועוד).
התוספתא מוסיפה: "רבי אליעזר ברבי שמעון אומר חטאת העוף שמלקה כתיקנה, והבדיל בם כשרה. מלקה בכל מקום בעזרה כשרה<sup class="footnote-marker">9</sup><i class="footnote">כמו משנתנו.</i>, מיצה דמה בכל מקום במזבח כשרה, היזה ולא מיצה כשרה, ובלבד שיתן מדם הנפש הימנה למטה כנגד היסוד. ואם היתה כשרה נאכלת לכהנים, ואם לאו זורקה על גבי הדשן" (פ"ז ה"ה, עמ' 489). אם כן מותר להבדיל, כלומר להפריד, את הראש מהגוף. בבבלי יש אף מסורת בשמו: "שמעתי שמבדילין בחטאת העוף" (סה ע"ב), בניגוד למשנה ולמשתמע לכאורה מדברי התורה. בכך מתקרבת חטאת העוף לצורת העבודה בעולת העוף. בבבלי מובא אף סיפור ממסורת הלימוד בבית המדרש התנאי והאמוראי: "אמרוה קמיה דרבי ירמיה, אמר: לא שמיע להו הא דאמר רבי שמעון בן אליקים, משום רבי אלעזר בן פדת, משום רבי אלעזר בן שמוע, אומר היה רבי אלעזר ברבי שמעון: שמעתי בחטאת העוף שמבדילין" (סה ע"ב). את הפסוק בתורה הוא מסביר שההבדלה איננה חובה (שם סו ע"א).
<b>אין למזבח אלא דמה וכולה לכהנים</b> – בפסוק יג העוסק במנחת חטאת (מי שחטא ואין לו כסף אלא למנחה) נאמר שכולה לכוהנים, ומכאן אולי הסיקו חכמים שהוא הדין בכל קרבנות החטאת. אפשר גם שמסקנה זו נובעת מכך שלא נאמר בחטאת שמקטירים את העוף המלוק, כמו בעולת העוף. במשנה זו אין למעשה כל דבר מתורה שבעל פה, להוציא את המסקנה שכולה לכוהנים.
חטאת עוף ועולת העוף לפי המקרא

Mishnah 5

<small>לפי כתב-יד קופמן</small>
<b>עולת העוף</b> – אדם שהתנדב קרבן עולה (ויקרא א יד),<b> כיצד היתה נעשת עלה בכבש ופנה לסבב בא לו לקרן דרומית מזרחית</b> – שם היה מקומה ולא כרגיל בצפון (לעיל מ"ב),<b> היה מולק את ראשה</b> – כמו בחטאת העוף למרות ההבדלים הקלים בפסוקים, <b>ממול ערפה</b> – נאמר רק בחטאת העוף,<b> ומבדיל</b> –במקרא ההבדלה מופיעה רק אחרי שיסוע הכנפיים, ובמדרש: "הראה לו הקב"ה שמבדילים בעולת העוף ואין מבדילים בחטאת העוף" (בראשית רבה, מד יד, עמ' 437)<sup class="footnote-marker">10</sup><i class="footnote">בבבלי, סה ע"א, מובאת מסורת תנאית שמבדילים גם בחטאת העוף, זו אפוא מחלוקת תנאית. </i>, <b>ומוצה את דמה על קיר המזבח</b> – ככתוב במקרא. כאן יש הבדל בין חטאת עוף ועולת עוף, שבחטאת ממצה את הדם אל היסוד ובעולת עוף אל הקיר. הבדל זה כתוב במקרא. <b>נטל את הראשון</b> – בעדי הנוסח הטובים ובדפוסים "הראש",<b> והקיף את מליקתו </b>[<b>ו</b>]<b>למזבח וספגו במלח וזרקו על גבי האישים</b> – פרטים אלו אינם במקרא, אך הם דרכי הטיפול הרגילים בקרבן.<b> בא לו לגוף הסיר את המוראה</b> – הנוצות ליד פי הטבעת של העוף,<b> ואת הנוצה ואת בני מעיים היוצאין עינים</b> – בעדי הנוסח הטובים ובדפוסים "עימה",<b> והשליכן לבית </b>[<b>ה</b>]<b>דשן שיסע ולא יבדיל</b>– כל זה ניסוח מעט שונה של המקרא. [<b>ו</b>]<b>אם הבדיל כשר</b> – פרט זה הוא מתורה שבעל פה,<b> וספגו במלח וזרקו על גבי האישים</b> – כמו בכל קרבן.
בית הדשן במשנה זו איננו בית הדשן הגדול שמחוץ לחומת ירושלים. מדובר בעבודה שוטפת הנעשית במקדש, ולא ייתכן שמעבירים את גוף העולה מחוץ למקדש. ואכן בספרא קובע ר' חנניה בן אנטיגנוס, כהן מומחה לענייני בכורות בפרט וקורבנות בכלל<sup class="footnote-marker">11</sup><i class="footnote">ראו המבוא למסכת בכורות.</i>. "'אצל המזבח' סמוך למזבח, קדמה למזרחו של כבש, אל מקום הדשן ששם יהו נותנין את הדשן, רבי חנניה בן אנטיגנוס אומר שני בתי דשנין היו שם אחד במזרחו של כבש ואחד במזרחו של מזבח, זה שבמזרחו של כבש שם היו נותנין מוראות העוף ודשון מזבח הפנימי והמנורה וזה שבמזרחו של מזבח שם היו שורפין פסולי קדשי קדשים ואמורי קדשים קלים" (ספרא דבורא דנדבה פרק ט ה"ז ט ע"א-ע"ב). אם כן בית הדשן הגדול הוא מקום שריפה גדול, והיו בתי דשן קטנים על המזבח, כלומר ערמות ששם מרכזים את אפר הבשר הנשרף. לכל אפשר היה מקום ריכוז משלו.
 התוספתא מסכמת את הזהה והשונה שבין חטאת העוף לחטאת העולה בדרך שונה: "כשם שמולק בחטאת העוף כך מולק בעולת העוף, אלא 1. שבעולת העוף היה מבדיל<sup class="footnote-marker">12</sup><i class="footnote">כאמור, יש בכך מחלוקת תנאים.</i> 2. וממצה מדמה על קיר המזבח 3. מיצה מן הראש פסול מן הגוף כשר" (פ"ז ה"ח, עמ' 489). ההבדלים הראשון והשני הם כמו במשנה, וההלכה השלישית היא תוספת הלכתית שאיננה במשנה או במקרא.
בהמשך התוספתא: "מיצה על הכבש ועל הקרן ועל היסוד פסול, עשאה ממקום שעומד למעלה אמה כשרה, ממקום שעומד למטה אמה כשרה, רבי שמעון ורבי יוחנן בן ברוקה אומרים בראשו של מזבח היתה נעשית" (ה"ט, עמ' 489). תנא קמא מניח שהמטפל בעוף עומד או למעלה או למטה, ורבי שמעון ורבי יוחנן בן ברוקה מניחים שהוא עומד דווקא למעלה, כמו שלמדנו במשנה ב. תנא קמא חולק, אפוא, על משנה ב ומשנה ג.
מסורת מסתייגת נוספת נמסרת בשמו של חכם אחר: "אבה יוסי בן דוסאי אומר קרקבנין היה זורקן על גבי הדשן. בא לו לגוף היה משסעו ביד, אבל לא בסכין. בין ששיסע ביד ובין ששיסע בסכין, שיסע ולא הבדיל, הבדיל ולא שיסע, כאילו לא שיסע. מלח ולא ספג, ספג ולא מלח, כשרה. זה הכלל, כל שנויין ששינה ביד לפני מיצוי דמה פסולה, לאחר מיצוי דמה כשרה" (תוס', פ"ח ה"י, עמ' 490-489). אבא יוסי היה תלמידו של רבי יוסי הגלילי (תוס', תענית פ"ב ה"ו; בבא קמא פ"ז הכ"א). פעם אחת הוא מוסר יחד עם רבי יוסי בן המשולם (תוס', כלים בבא קמא פ"ו הי"ח, עמ' 576). אבא יוסי היה אחד מהחכמים השייכים ל"קהלא קדישא דבירושלם", קבוצת חכמים אפופי הוד חסידות שפעלו בירושלים אחרי מרד בר כוכבא<sup class="footnote-marker">13</sup><i class="footnote">ספראי, קהילא קדישא. </i>. הוא אינו מכונה "רבי" (ברוב המסורות), אולי משום שגם הוא היה שייך לחבורה זו. מכל מקום, הוא מרבה יחסית במסורות מימי הבית ובדיני קרבנות. לפי הבבלי (סה ע"א) הדובר הוא אבא יוסי בן חנן, מהחכמים הקדומים שבדור יבנה; מיוחסות לו מסורות רבות מימי הבית שרובן נשמעות כעדות ראייה. אבא יוסי תומך בעמדת המשנה שצריך להבדיל בעולת העוף לאחר השיסוע, אבל חולק עליה בכך שלדעתו אם לא הבדיל פסל. ההלכות האחרות ששנה תידונה במשנה הבאה.
הספרא גם הוא כמשנתנו לגבי חטאת העוף: "ולא יבדיל יכול אם יבדיל פסל? תלמוד לומר והקטיר" (ספרא, ויקרא דבורא דנדבה, פרק ט ה"ד, ט ע"ב).

Mishnah 6

<small>לפי כתב-יד קופמן</small>
<b>לא הסיר לא את המוראה</b> – של עולת העוף,<b> ולא את הנוצה ולא את בני מעיים היוצאין עימן לא ספגו במלח כל ששינה בה מאחר שמיצה את דמה כשירה</b> – העבודות שלאחר מיצוי הדם כשרות. <b>היבדיל בחטאת ולא היבדיל בעולה</b> – קרבן אשם הוא שני תורים או שני בני יונה, אחד לחטאת ואחד לעולה (ויקרא ה יד), וכן קרבן מצורע (ויקרא יד כב לא) וכן קרבן הזב והזבה (ויקרא טו טו, לא),<b> פסל</b> – בחטאת ההבדלה היא לפני המיצוי ובעולה אחרי המיצוי, זאת לפי סדר הפסוקים.<b> מיצה דם</b>[<b>ה</b>]<b> הראש ולא מיצה דם הגוף פסולה מיצה דם הגוף ולא מיצה דם הראש כשירה</b> – כי מיצוי דם הראש נעשה כנראה לאחר מיצוי דם הגוף ולא בעת המליקה. ממשנה זו למדנו על מיצוי דם ראש העוף, בנפרד ממיצוי כל יתר הדם, ושפיכתו על יסוד המזבח (או על הקיר, בעולה), דבר שלא נאמר במשנה הקודמת. הכלל שבמשנה שנוי גם בתוספתא שכבר ציטטנו: "אבה יוסי בן דוסאי אומר... שיסע ולא הבדיל, הבדיל ולא שיסע, כאילו לא שיסע. מלח ולא ספג, ספג ולא מלח, כשרה. זה הכלל, כל שנויין ששינה ביד לפני מיצוי דמה פסולה, לאחר מיצוי דמה כשרה" (פ"ח ה"י, עמ' 490-489).
על המיצוי הכפול אנו שומעים גם בספרא: "רבי אלעזר בר רבי שמעון אומר 'כמשפט', כמשפט חטאת העוף. מה חטאת העוף מוצה ומזה ומזה, אף עולת העוף מוצה ומזה ומזה" (ספרא, ויקרא דבורא דחובה, פרק יח ה"י, כה ע"א).

Mishnah 7

<small>לפי כתב-יד קופמן</small>
המשנה הבאה מסכמת את ההלכות הקודמות ללא חידוש רב, ומצרפת את כללי הפיגול שנידונו לעיל פ"ד מ"ד-מ"ה, ואנו נחזור בקצרה על ההסברים. ההכפלה מיותרת בעליל, וכבר אמרנו (בפירושנו לפרק ב) שתופעה זו של חזרות אופיינית למסכת זבחים.
<b>חטאת העוף שמלקה שלא לשמה</b> – ובכך פסלה, שכן מחשבת פסול פוגמת בחטאת (לעיל פ"א מ"א). <b>מיצה דמה שלא לשמה או לשמה ושלא לשמה או שלא לשמה ולשמה</b> – המשנה מציעה מבנה משולש (למעשה מבנה ריבועי, אלא שצלע אחת חסרה),<b> פסולה</b> – מיצוי הדם צריך להיות לשם מצווה (פ"א מ"ד). <b>עולת העוף כשירה ובלבד שלא עלת לבעלים</b> – כדין כל הזבחים להוציא חטאת ופסח (פ"א מ"א), <b>אחד חטאת העוף ואחד עולת העוף שמלקן שמיצה דמן לאכול דבר שדרכו לאכל להקטיר דבר שדרכו להקטיר חוץ למקומו פסול ואין בו כרת</b> – כמו לעיל פ"ד מ"ב,<b> חוץ לזמנו פיגול וחייבין עליו כרת</b> – ההבדל בין חוץ לזמנו וחוץ למקומו נקבע לעיל פ"ב מ"ב,<b> ובלבד שיקרב המתיר כמצות</b>ה – כדלעיל פ"ב מ"ג, ומשנתנו מסוגננת כמשנה שם. כלומר אחד המרכיבים ייעשה כהלכה לשם מצווה, שאם לא כן אין כאן קרבן כלל, ברור שהוא פסול, אך אין זה פיגול.
<b>כיצד קרב המתיר כמצותו מלק בשתיקה</b> – ללא מחשבת פסול,<b> מיצה הדם חוץ לזמנו</b> – ובכך פסל, <b>או שמלק חוץ לזמנו</b> – או שמלק ממש לא בזמן (בלילה למשל) או שמלק עם מחשבת פסול, <b>מיצה הדם בשתיקה</b> – ללא מחשבת פסול. בחלק מכתבי היד ובדפוסים: "ומיצה" ברצף. <b>או שמלק</b> – כהלכה ואחר כך <b>מיצה הדם חוץ לזמנו זה הוא שקרב המתיר כמצותו</b> – שאחת העבודות נעשתה כהלכה.<b> כיצד לא קרב המתיר כמצוותו מלק חוץ למקומו</b> – וזו עברה והקרבן פסול, וגם<b> מיצה הדם חוץ לזמנו</b> – אף מעשה לא נעשה כהלכה,<b> או שמלק חוץ לזמנו</b> – בכך פסל את הקרבן, וגם <b>מיצה הדם חוץ למקומו</b> – ושוב אין כאן אף מעשה כהלכה, <b>או שמלק</b> – שלא כהלכה, וגם<b> מיצה הדם חוץ למקומו</b> – שני המעשים שלא כהלכה.<b> חטאת העוף שמלקה שלא לשמה</b> – ובכך פסלה, כי חטאת נפסלת במחשבה,<b> מיצה דמה חוץ לזמנה</b> – שוב אף מעשה לא נעשה כהלכה,<b> או שמלק חוץ לזמנה ומיצה הדם שלא לשמה</b> – בדפוס נוסף "או שמלקה ומיצה דמה שלא לשמה", <b>זה הוא שלא קרב המתיר כמצוותו</b>.
<b>לאכל כזית בחוץ וכזית למחר</b>– המשנה מניחה שאכילה היא "כזית", כמו בפ"ב מ"ה, ותכנן שתי עברות, <b>כזית למחר וכזית בחוץ</b> – שתי עבודות בעברה,<b> כחצי זית בחוץ וכחצי זית למחר</b> – ושניהם מצטרפים, <b>כחצי זית למחר וכחצי זית בחוץ פסול ואין בו כרת</b> – חלק מהעברה הוא בחוץ, ופסול של אכילה בחוץ אינו גורר כרת. <b>אמר רבי יהודה זה הכלל אם מחשבת הזמן קדמה למחשבת המקום</b> – זה המקרה השני, כזית למחר ואחר כך כזית בחוץ,<b> פגול וחייבין עליו כרת</b> – כי המחשבה הראשונה כבר גוררת כרת, <b>ואם מחשבת המקום קדמה למחשבת הזמן פסול</b> – זה המקרה הראשון במשנה. הקרבן נפסל כבר במעשה הראשון ואינו נחשב לקרבן, ולכן:<b> ואין בו כרת</b> – שכן הוא בשר חולין סתם, <b>וחכמים אומרים זה וזה פסול ואין בו כרת</b> – חכמים הם כדעת תנא קמא, והסברנו מבנה זה לעיל פ"ב מ"ה.<b> לאכל כחצי זית ולהקטיר כחצי זית כשר שאין אכילה והקטרה מצטרפין</b> – כדלעיל פ"ב מ"ה. כמו בפרק ב גם כאן התוספתא חוזרת על המשנה (פ"ז ה"ב-הי"ד, עמ' 490).
כבר הערנו בפירושנו למקבילות בפרק ב שמפשוטה של המשנה משתמע שמחשבה פוסלת, אבל גם מעשה שלא כהלכה (חוץ לזמנו, חוץ למקומו) פוסל.

Chapter 7



Mishnah 1

<small>לפי כתב-יד קופמן</small>
<b>חטאת העוף שעשאה למטן</b> – מקומה הרגיל הוא על המזבח, בקרן דרומית-מערבית (פ"ו מ"ב),<b> כמעשה חטאת לשם חטאת כשירה</b> – כל מעשיה היו תקניים חוץ ממקומה, כשרה משום שכבר נאמר לעיל ש"בכל מקום היתה כשירה אלא שזה היה מקומה" (שם). <b>כמעשה חטאת לשם עולה</b> – אחת הדרישות היא שהזבח ייזבח לשמו (פ"ד מ"ו), ואין זה לשם חטאת,<b> כמעשה עולה לשם חטאת כמעשה עולה לשם עולה פסולה</b> – משום שלא עשאה לשם חטאת, וכהלכות חטאת, <b>עשאה למעלן כמעשה כולם פסולה</b> – עשאה במקום הנכון, אבל לא לשם חטאת, או במקום הנכון כמעשה עולה, פסולה. המשנה כתובה במבנה ריבועי: 1. כמעשה חטאת לשם חטאת, 2. כמעשה חטאת לשם עולה, 3. כמעשה עולה לשם חטאת, 4. כמעשה עולה לשם עולה. אלא שבמבנה ריבועי בדרך כלל יש דירוג שבו הראשון הוא הרע ביותר והאחרון הכשר והטוב, ובאמצע מקרי ביניים, ואילו כאן הראשון כשר, וכל האחרים פסולים. אם כן, המבנה הריבועי כאן הוא מאוחר ומאולץ. אין צריך לומר שלמעשה כל המשנה מיותרת, והיא חוזרת באריכות על מה שנאמר בפרק הקודם (פ"ו מ"ב) בקיצור.

Mishnah 2

<small>לפי כתב-יד קופמן</small>
<b>עולת העוף שעשאה למעלן</b> – מקומה של עולת העוף למעלה על קרן דרומית-מזרחית, 1. <b>כמעשה עולה לשם עולה כשירה</b> – כל מעשיה בהיתר, 2.<b> כמעשה עולה לשם חטאת כשירה</b> – המעשים היו תקינים אבל המחשבה פסולה, כמו שאמרנו במשנה הקודמת ולעיל פ"ד מ"ו, <b>ובלבד שלא עלת לבעלים</b> – הקרבן כשר, אבל הבעלים חייב בעולה, כדין כל הזבחים שנזבחו שלא לשמם (פ"א מ"א). 3. <b>כמעשה חטאת לשם עולה</b> – המחשבה כשרה,<b> 4. כמעשה חטאת</b> – אבל המעשה פסול,<b> לשם חטאת פסולה</b> – מחשבה פסולה, והמעשה מן הסתם היה כשר, <b>עשאה למטן כמעשה כולם פסולה</b> – גם אם יתר המעשים כהלכה, המקום פוסל.
משנה ב מקבילה למשנה א, אלא שמשנה א עוסקת במקום בלתי מתאים (הכשר בדיעבד) ומשנה ב במקום הכשר.
לעיל שנינו: "שמעון אחי עזריה אומר שחטן לשם גבוה מהם כשירין, לשם נמוך מהן פסולין. כיצד קודשי קדשים ששחטן לשם קדשים קלים פסולין, קדשים קלים ששחטן לשם קודשי קדשים כשרים. הבכור והמעשר ששחטן לשם שלמים כשירין, ששחטן לשם בכור לשם מעשר פסולין" (פ"א מ"ב). כפי שהסברנו שינוי השם (שחיטה שלא למען המטרה הנכונה) הוא תמיד בעייתי, אבל אם שינה לקרבן נעלה יותר המעשה כשר. אם כן, אם שחט עולה לשם חטאת המעשה פסול, שהרי חטאת היא כולה לכוהנים והעולה למזבח, ואם כן שמעון אחי עזריה חולק על משנתנו. נדון בכך שנית להלן בפירושנו למשנה ד.

Mishnah 3

<small>לפי כתב-יד קופמן</small>
<b>וכולם</b> – הרמב"ם מפרש שבכולם שינה במליקה, וזאת במגמה לפרש את המשך המשנה אליבא דהלכתא. בעל תיו"ט מפרש שלא שינה במליקה. אנו מעדיפים את דרכו של בעל תיו"ט משום שעניין השינוי במליקה אינו נזכר ואיננו חלק מהמשנה. <b>אינן מטמאות אלא</b> – מילה זו (אלא) חסרה בעדי הנוסח הטובים ובדפוסים<b>. </b>בעל כתב היד רצה כנראה לכתוב "ולא". <b>בבית הבליעה</b> – אוכל, במקרה זה נבלת עוף, מטמא בשעת האכילה, וזו מוגדרת כ"בבית הבליעה". נבלת עוף טהור (שלא נשחט כהלכה) מטמאה טומאה רגילה, בנגיעה או במשא, וגם באכילה. אך יש הבדל בין טומאת אכילה לטומאת נגיעה, כדברי המשנה המסכמת את הלכות נבלת העוף הטהור: "ומטמא טומאת אוכלין בכביצה, וכזית בבית הבליעה..." (טהרות פ"א מ"א; פרה פ"ח מ"ד ועוד), <b>ומועלין בהן</b> – מעילה היא הנאה מן הקודש, והנאה כזאת נאסרה. עד כאן ההלכה פשוטה. <b>חוץ מחטאת העוף שעשאה למטן כמעשה חטאת לשם חטאת</b> – שהיא כשרה ומותרת לאכילה לכוהנים כחטאת, ומה שמותר לכוהנים באכילה, הנהנה ממנו איננו מועל. כלל זה משתמע ממשנת מעילה (פ"א מ"א), ונדון בו בהרחבה בפירושנו למעילה. לא נרחיב כאן במשמעות האידאולוגית העמוקה של הלכה זו, ונסכם בקצרה. מעילה היא מרכוש הקודש והמקדש, מה שעתיד להיות מוקרב. אבל מה שניתן לכוהנים ושהם חייבים לאכלו כקודש קודשים, איננו בר מעילה. זה רכוש פרטי שעליו חלות הלכות מחמירות, אבל אין זו מעילה. כך גם בתרומה. הגוזל את תרומת הכוהן חייב בקרן וחומש, ויש משמעות לכך שגזל רכוש קדוש, אך אין זו מעילה. הלכות אלו נלמדות ממשנה מעילה (פ"א מ"א ומ"ב), ונרחיב בהן במקומן. במקרה שלנו כשהחטאת נעשתה כהלכה כולה לכוהנים ולהם מותר "למעול" בה, כלומר הם אוכלים אותה ונהנים ממנה. זר אסור לאכלה, אך אין זה שייך לדיני מעילה. הרמב"ם פירש שהחטאת נעשתה כמצוותה אבל שינה במליקתה ולכן הקרבן נפסל, אבל הוא עדיין קודש. לפירוש זה ההמשך מובן, אבל פירוש זה הוא בניגוד למשנה האומרת במפורש שמעשה החטאת היה כהלכה.
לכאורה כל הניסוח מוקשה ויוצא דופן. חטאת העוף שנעשתה למטה כשרה, וכפי שראינו לעיל יש גם האומרים שזו מצוותה, אם כן צריך היה לומר שכשרה, ואין צריך לומר שהאוכל ממנה אינו נחשב למועל. מן המשנה משמע גם שהאוכלה ניטמא בטומאת אוכלין, ואם היא קרבן כשר על איזו טומאה מדובר כאן? הרי המועל בזבח אינו נטמא, כפי שאומרת התוספתא שנצטט להלן במפורש. לפיכך עלינו לפרש אחת משתיים: או שהמשנה נצמדת למבנה המיכני-ספרותי של המשנה הבאה ואינה מדקדקת בלשונה, או שהיא משקפת דעות שחטאת שנשחטה למטה כשרה רק בדיעבד, ולמעשה היא פסולה למחצה. דעה כזאת אינה אפשרית מבחינה הלכתית. בשפת ההלכה יש רק כשר ופסול, ולכל היותר כשר בדיעבד (אך עדיין כשר), ואילו במשנתנו מופיע ניסוח קדמון, קדם-משפטי, שהקרבן כשר, וממילא כולו לכוהנים, אבל ציפו מהם להחמיר ולא לאכלו בגלל הספק.
התוספתא מעבירה את ההלכה לפסול נוסף, מליקה בזר: "מלק הזר ומלק הפסול, מטמאין בבית הבליעה. הפיגול והנותר אין מטמאין בבית הבליעה מפני שלא היה פסולין בקדש. זה הכלל כל שהיה פסולן בקדש מטמאין בבית הבליעה לא היה פסול בקודש אין מטמין בבית הבליעה" (פ"ז הכ"ג, עמ' 491). נותר אינו מטמא. הוא אסור באכילה, אך אינו מטמא, ואילו מה שנפסל בקודש, כלומר שאינו קרבן כלל, כיוון שנפסל עוד לפני שהפך לקודש – מטמא.

Mishnah 4

<small>לפי כתב-יד קופמן</small>
לעיל (מ"ג) נקבע שחטאת העוף שעשאה למטה מועלין בה, וכן עולת העוף שעשאה למטה פסולה (ללא קשר להמשך העבודה – לעיל מ"ב). עתה המשנה דנה במקרה דומה למשנה ג, אבל בעולת העוף. מתברר שהעמדה של משנה ג היא עמדת רבי אליעזר שהחטאת פסולה ומועלין בה (ואיננה דעת הכול), ואילו רבי יהושע חולק עליה וסבור שאין מועלין בה, ואולי גם איננה פסולה. מבנה זה של משנה בסתם ואחר כך מחלוקת עליה חוזר במקומות אחרים (ראו פירושנו לעיל פ"ב מ"ה).
<b>עולת העוף שעשאה למטן</b> – שלא במקומה,<b> כמעשה חטאת לשם חטאת </b>[<b>לשם חטאת</b>] – נמחק בקו, <b>רבי אליעזר אומר מועלין בה</b> – אף על פי שיש כאן קרבן חטאת כשר, אבל היא הובאה מלכתחילה לשם עולה. במשנה הקודמת נאמר שעולת העוף שעשאה למטה, גם אם כל מעשיה היו כמו בחטאת, פסולה. אם כן אין לכוהנים אפשרות לאכלה (עולה אינה נאכלת, וכחטאת היא פסולה), ולכן אין כאן קרבן ולכוהנים אסור לאכלה, ולפיכך מי שנהנה ממנה נחשב למועל. <b>רבי יהושע אומר אין מועלין בה</b> – הנהנה ממנה אינו נחשב למועל. ממשנת מעילה אנו רואים שרבי יהושע הוא אבי הכלל בדבר הזיקה שבין הנאת הכוהנים להגדרת מעילה: "כלל אמר רבי יהושע כל שהיה לה שעת היתר לכהנים, אין מועלין בה. ושלא היה לה שעת היתר לכהנים, מועלין בה. איזו היא שהיה לה שעת היתר לכהנים? שלנה ושנטמאה ושיצאה. איזו היא שלא היה לה שעת היתר לכהנים? שנשחטה חוץ לזמנה חוץ למקומה ושקבלו פסולין וזרקו את דמה" (פ"א מ"א). אם הבהמה נפסלה לאחר הזריקה הייתה לכוהנים שעת היתר בה, כלומר היה זמן שתאורטית יכולים היו לאכלה, ולכן אין היא בגדר דיני מעילה. במקרה שלנו העולה היא קרבן כשר כחטאת, הרי היא נעשתה לשם חטאת וממילא היא חטאת, ומותר לכוהנים לאכלה. אם כן הוויכוח איננו על הגדרת מעילה, אלא על הגדרת מעמדה של עולה זו. כעולה היא כשרה, שהרי נשחטה במקום שמותר לשחוט חטאת (לעיל מ"א ומקבילותיה). אין צורך שתוקרב לשם עולה, שהרי הדרישה להקרבה לשם הנכון היא רק בשלמים וחטאת. המשנה לעיל (פ"א מ"א) קבעה שעולה שהקריבוה שלא לשמה כשרה (ולא עלתה לבעלים) אך היא קרבן כשר. אם כן יש לדון בה כקרבן כשר.
המשך המשנה משמר את אחת הדוגמאות הנדירות יחסית של ויכוח פנים-מדרשי במשנה עצמה.
<b>אמר רבי אליעזר מה אם חטאת שאין מועלין בה לשמה</b> – אם הקריבה לשמה מותר למעול בה (שהרי היא מותרת לאכילת הכוהנים),<b> כששינה את שמה</b> – פסל אותה (לעיל פ"א מ"א),<b> מועלין בה</b> – אם נפסלה אסור לכוהנים לאכלה וממילא מועלים בה, <b>בדין</b> – קל וחומר,<b> עולה שמועלין בה לשמה</b> – אם הוקרבה כהלכה הותרה ל"אכילת המזבח" וממילא הנהנה ממנה מעל,<b> כששינה את שמה אינו דין שימעל בה</b> – רבי אליעזר טוען לקל וחומר פשוט. חטאת חמורה פחות מקרבן עולה, שכן עולה שקרבה לשמה מותר למעול בה (מותרת לאכילת כוהנים), לכן עולה ששחטה שלא לשמה דינה חמור יותר.
הקל וחומר קשה. הוא מובן ברמה הטכנית, אבל סותר את רוח המשנה הראשונה במסכת. שם נאמר שחטאת ששחטה שלא לשמה נפסלה, ועולה שנשחטה שלא לשמה כשרה. רבי אליעזר מוסיף שם את האשם, וטוען שדינו כחטאת שצריך להיות לשם החטא הספציפי שבשבילו הובא הקרבן, אך לא התנגד לכך שעולת נדבה אין צריכה להיות לשמה.
נראה שלפנינו שתי גישות לאותן הלכות. רבי אליעזר מתייחס לפן הטכני – מה חמור יותר. לעניין מעילה חטאת קלה יותר, שכן כוהנים אוכלים אותה, וממילא אין הנהנה ממנה נחשב למועל (אין מועלים בה), ואילו משנה א בפרק א אינה מתייחסת לפן זה, אלא להבדלים בין הקרבנות. אמנם חטאת קלה יותר, אבל מסיבות מסוימות לעניין "שחיטה לשמה" היא חמורה יותר. הניסוח במשנה שם נראה משפטי הרבה יותר, ומסכם את כל הקרבנות ממבט על, ואילו הניסוח במשנתנו מתעלם מהתמונה הכללית ומתמקד בפן מסוים.
<b>אמר לו רבי יהושע לא אם אמרת בחטאת ששינה את שמה לשם עולה</b> – חטאת ששחטה לשם עולה,<b> שכן שינה שמה בדבר שיש בו מעילה</b> – שיש בו איסור מעילה. חטאת רגילה ששחטה שלא לשמה פסולה וממילא יש בה איסור מעילה,<b> תאמר בעולה ששינה את שמה לשם חטאת שכן שינה את שמה בדבר שאין בו מעילה</b> – העולה שונתה לחטאת רגילה שנשחטה לשם חטאת ובמקום ראוי, ולכן אין בה מעילה (שכן יש לה שעת היתר לכוהנים). רבי יהושע מנסח בצורה של מעין התנגדות לקל וחומר או לגזרה שווה, ומסביר שאין דין עולה ששחטה למטה לשם חטאת דומה לדין חטאת ששחטה למטה לשם חטאת. רבי יהושע אינו מנמק את דעתו, אלא מתנגד לטיעון שיש כאן קל וחומר.
<b>אמר רבי אליעזר והרי קדשי קדשים ששחטן בדרום</b> – שמועלים בהם (מעילה פ"א מ"א). כפי שנראה בפירושנו למשנה שם זהו ניסוחו של רבי יהושע עצמו,<b> ושחטן לשם קדשים קלים</b> – שינה את שמם ושחטם לשם שלמים, או לשם מעשר בהמה,<b> יוכיחו</b> – באלו מועלים,<b> שכן שינה את שמה לדבר שאין בו מעילה</b> – שלמים שהוקרבו כהלכתם הם דבר שאין בו מעילה, שהרי הותרו לכוהנים לאכילה,<b> ומועלין בהן</b> – הקל וחומר הוא בין עולה שהיא חלק מ"קודשי קודשים" לבין "קודשים קלים". קודשי קודשים ששחטם שלא במקומם מועלים בהם, ו"קודשים קלים" קלים מקודשי קודשים, שהרי קודשי קודשים ששחטם במקום אחר אין מועלים בהם, שכן הם קרבן כשר ומותר לשחטם בכל מקום בעזרה. קודשים קלים ששינה את שמם מועלים בהם, ומכאן שגם קודשי קודשים ששחטם לשם קודשי קודשים אחרים (לשם חטאת) מועלים בהם. הטיעון הוא מפותל.
1. קודשי קודשים חמורים מקודשים קלים.
2. קודשים קלים קלים יותר מקודשי קודשים (בכך שאם שינה את מקומם או ששחטם שלא לשמם מועלים בהם).
לפיכך:
3. אם קודשי קודשים ששחטם לשם קודשים קלים מועלים בהם,
4. קל וחומר קודשי קודשים ששחטם לשם קודשי קודשים אחרים (לשם חטאת) – שימעלו בהם.
הקל וחומר קשה, שכן אין כאן למעשה קל וחמור אלא דינים שונים. קל הרבה יותר היה לטעון שכשם שקודשי קודשים שנשחטו בדרום מועלים בהם, כך קודשי קודשים (עולה) שנשחטו למרגלות המזבח.
<b>אף אתה אל תתמה על העולה שאף על פי ששינה את שמה לדבר שאין בו מעילה שימעלו בה</b> – כאן הטיעון שונה במקצת: החטאת היא כשלמים בכך ששניהם (כשהוקרבו כהלכה) אין בהם מעילה.<b> אמר לו רבי יהושע לא אם אמרת בקדשי קדשים ששחטן בדרום ושחטן לשם קדשים קלים שכן שינה את שמן בדבר שיש בו איסור והתר תאמר בעולה ששינה את שמה בדבר שכולו היתר</b> – רבי יהושע נצמד לשיטת הפרכת קל וחומר רגילה. חטאת איננה כשלמים (קודשים קלים). שלמים יש בהם איסור והיתר, חלק מוקרב למזבח (ובו מועלים) וחלק נאכל על ידי כל אדם ואין מועלים בו (מותר ליהנות ממנו), ואילו עולה כולה למזבח.
רבי אליעזר מכיר הלכה המוסכמת על הכול: שמועלים בקודשי קודשים ששחטם לשם קודשים קלים בדרום (במקום המותר לקודשים קלים). מועלים בהם אף על פי שלא נשחטו במקומם של קודשי קודשים (פ"ה מ"א). מקרה זה באמת דומה לעולת העוף ששחטה לשם חטאת העוף למרגלות המזבח (מקום האסור לעולת העוף ומותר לחטאת העוף).
הדמיון בין המקרה של קודשי הקודשים למקרה של עולת העוף
שאלה אחרת היא מניין שאוב הדין שרבי אליעזר מציגו כמוסכם על הכול. אנו מכירים, כאמור, רק את חלקו הראשון כמשפט הפותח את משנת מעילה.
בתוספתא מובאת המשנה והוויכוח בין התנאים, אלא שהתוספתא מדברת על מקרה שונה: "עולת העוף שעשאה למעלה מעשה חטאת לשום חטאת..." (פ"ז הט"ז, עמ' 490). כלומר המעשה נעשה במקום הנכון על ראש המזבח, אלא שאת העולה שוחטים בפינה אחת של המזבח ואת החטאת בפינה אחרת שלו. לא נאמר האם שחט את העוף בפינה של החטאת או בפינה של העולה. אם שחט בפינת החטאת הרי שהתוספתא כמו המשנה (כשר לחטאת ופסול לעולה), אבל אם שחט בפינה של העולה הרי כל הוויכוח הוא שונה לחלוטין. להלן נראה (בהלכה יט בתוספתא) שהפירוש הראשון נכון, כלומר ששחט את העולה בפינה של החטאת. לעיל שנינו: "שמעון אחי עזריה אומר שחטן לשם גבוה מהם כשירין, לשם נמוך מהן פסולין. כיצד קודשי קדשים ששחטן לשם קדשים קלים פסולין קדשים קלים ששחטן לשם קודשי קדשים כשרים הבכור והמעשר ששחטן לשם שלמים כשירין ששחטן לשם בכור לשם מעשר פסולין" (פ"א מ"ב). העולה נשחטת לשם גבוה יותר, שהרי כולה למזבח. לפי המשנה לעיל (פ"א מ"א), שבדרכה מהלך גם רבי אליעזר, שינוי שם בעולה אינו פוסל את הקרבן (אם כי אינה עולה לבעליו לשם חובה), אבל לפי שמעון אחי עזריה הקרבן פסול. לפיכך, לדעת רבי אליעזר כאן "מועלין בה" משום שהקרבן כשר, ואלו רבי יהושע מהלך בשיטת שמעון אחי עזריה ואומר שהקרבן פסול, וממילא אינו בר מעילה.
מעתה נסביר את התוספתא (פ"ז הט"ז-ה"כ, עמ' 490) על בסיס הנחה זו. הציטוט מהתוספתא מודגש בקו.
הלכה טז
<u>רבי אליעזר אומר מועלין בה</u> – כי הקרבן כשר, <u>רבי יהושע אומר אין מועלין בה</u> – הקרבן פסול. <u>אמר רבי אליעזר ומה חטאת אין מועלין בה לשמה</u> – כי הקרבן כשר, <u>שינה את שמה מועלין בה</u> – כי הקרבן נפסל, <u>עולה שמועלין בה לשמה כששינה את שמה</u> – עולה סתם ששינה את שמה לשם שאינו נמוך ממנה <u>אינו דין שימעלו בה?</u> – רבי אליעזר אינו מתייחס כלל לאפשרות ששינוי לשם נמוך יותר כשר ומועלים בו, הוא פשוט אינו מכיר בפרשנות כזאת.
הלכה יז
<u>אמר לו רבי יהושע לא, אם אמרת בחטאת ששינה את שמה לשום עולה שכן שינה את שמה לדבר שיש בו מעילה</u><b> – </b>משום ששינה את שמה לקרבן גבוה יותר מועלין בה, <u>תאמר בעולה ששינה את שמה לשום חטאת שכן שינה את שמה לדבר שאין בו מעילה</u> – לקרבן נמוך יותר. העורך כבר לא הכיר את דברי שמעון אחי עזריה ולכן המינוח "גבוה" ו"נמוך" אינו נזכר; אם מניחים את קיומו הרי שהדברים פשוטים וקלים להסברה. העורך שם בפי רבי יהושע טיעונים לשיטת רבי אליעזר, ואינו מסביר בכך את שיטתו של רבי יהושע. אכן, זה אחד הפגמים בפירוש המשנה כפי שהצענו אותו (בעקבות כל המפרשים). אין בו הסבר לרבי יהושע, אלא רק דחייה מסובכת של טענותיו של רבי אליעזר. על בסיס ההנחה של דברי שמעון אחי עזריה דברי רבי יהושע אינם תגובה לרבי אליעזר אלא טיעון תקף והגיוני כשלעצמו.
הלכה יח
<u>אמר לו רבי אליעזר הרי השוחט קדשי קדשים <b>בצפון</b> לשום שלמים יוכיח, שהרי שינה את שמו לדבר שאין בו מעילה, ומועלין בהן, אל תתמה על זו שאף על פי ששינה את שמה לדבר שאין בו מעילה שימעלו בה</u> – שוב לדעת שמעון אחי עזריה שחיטה כזאת היא הורדת שם הקרבן ופסולה, ולכן אין מועלים בה. רבי אליעזר מניח שמועלים בה, משום שהקרבן כשר. במשנתנו כתוב "השוחט קודשי קודשים ב<b>דרום</b>", במקום שכשר לשלמים, ופסול לקודשי קודשים, ולכן הקרבן פסול. אבל בתוספתא מדובר במי ששחט במקום הנכון אבל לשם אחר. לפי רבי אליעזר והמשנה לעיל (פ"א מ"א) שינוי כזה בשם (מטרת השחיטה) אינו פוסל את הקרבן, לפיכך ברור שהקרבן כשר ומועלים בו. אבל לפי שמעון אחי עזריה הוא פוסל את הקרבן, וזה אשר טוען רבי יהושע בהמשך:
הלכה יט
<u>אמר לו רבי יהושע לא, אם אמרת בשוחט קדשי קדשים <b>בצפון</b> לשם שלמים שאף על פי ששינה את שמם לא שינה את מקומם</u> – המקום הוא מקום השחיטה של קודשי קודשים, ויש כאן רק שינוי שם, <u>תאמר בזו</u> – בעולה ששחטה לשם חטאת בפינה של החטאת, <u>ששינה את שמה ושינה את מקומה</u> – יש כאן גם שינוי מקום ולכן הקרבן נפסל ואין מועלים בו.
ה"כ
<u>אמר לו רבי אליעזר הרי השוחט עולת בהמה בדרום לשום אשם</u> – העולה (עולת הנדבה) היא קרבן גבוה יותר מאשם (ראו הדירוג בפ"ה מ"ד ומ"ה), <u>יוכיח ששינה את שמה ושינה את מקומה ומועלין בה, אף אתה אל תתמה עליה שאף על פי ששינה את שמה ושינה את מקומה שימעלו בה</u><b> – </b>רבי אליעזר מביא דוגמה לשינוי שם ושינוי מקום, וכדרכו אינו שואל האם שינוי השם הוא לקרבן נמוך או גבוה. שינוי השם אינו פוסל, אך שינוי המקום פוסל. <u>אמר לו רבי יהשע לא, אם אמרת בשוחט עולת בהמה בדרום לשום אשם שאף על פי ששינה את שמה</u> – לשיטת רבי אליעזר שינוי זה אינו פוסל; לשיטת שמעון אחי עזריה ורבי יהושע הוא גורם לפסילת הקרבן, אבל העורך, ואולי כבר רבי יהושע, מתעלמים מגורם זה, <u>ושינה את מקומה לא שינה את מעשיה ושינה לדבר שמקצתו מעילה</u> – האשם חלקו למזבח ויש בו מעילה וחלקו לכוהנים ואין בו מעילה, כמו שפירשנו במשנה, <u>תאמר בזו ששינה את שמה ושינה את מקומה שינה את מעשיה ושינה לדבר שאין מקצתו מעילה</u> – החטאת שהיא כולה לכוהנים.
בדרך זו הוויכוח הרבה יותר סביר ומובן; יש בו שינוי בטיעונים, אבל כולו לשיטת רבי אליעזר. ייתכן שאפשר להסביר את נוסח התוספתא גם ללא שיטת שמעון אחי עזריה, אבל צירוף נוסח התוספתא לשיטתו יוצר מבנה הגיוני ביותר.
בבבלי (סז ע"א) מובא המשך הוויכוח בנושאים הקרובים לאלו של התוספתא, וצריך לברר האם הבבלי הכיר את כל מבנה התוספתא והסברה, ולא כאן המקום לכך.
התוספתא והמשנה מציגים שתי נוסחאות להבנת המחלוקת והטיעונים. המחלוקת הייתה אחת, או לפי נוסח זה או לפי נוסח זה. אבל העורכים השונים התאימו את הטיעונים לניסוח המחלוקת לפי שיטתם. זו דוגמה נאה לחילופי מסורת קדומים ולמידת התערבותם של עורכים בטקסט שלפניהם.
<b>כל הפסולים שמלקו מליקתן פסולה ואינן מיטמות בבית הבליעה</b> – המשפט מופיע בעדי הנוסח הטובים ואף בדפוס ראשון (כמשפט בפני עצמו). כל המשפט חסר בדפוס ומופיע בהמשך המשנה הבאה, ושם נפרשו.

Mishnah 5

<small>לפי כתב-יד קופמן</small>
<b>מלק בשמאלו או בלילה</b> – זו כמובן מלאכה אסורה, שהרי בלילה המקדש סגור, והמליקה היא בימין בלבד. אמנם הלכה זו לא נאמרה במפורש; אדרבה, בתיאורי המליקה פרט זה חסר (לעיל פ"ו מ"ד). אבל כל השוחטים שוחטים בימין, וכנראה היה הדבר ברור. על עדיפות הימין עמדנו לעיל (פ"ו מ"ג). <b>שחט חולין בפנים</b> – בתוך המקדש אמורים לשחוט רק קרבנות,<b> וקדשים בחוץ</b> – או שחט קודשים מחוץ למקדש, והדבר כמובן אסור,<b> אינן מטמאין בבית הבליעה</b> – אין זה אוכל כשר, ולכן אינו מטמא טומאת אוכלין. <b>מלק בסכין</b> – במקום בציפורן,<b> מלק חולין בפנים קדשים בחוץ</b> – מליקה דינה כשחיטה: חולין מחוץ למקדש וקודשים במקדש;<b> תורין שלא הגיעו זמנן ובני יונה שעיבר זמנן</b> – לפי התורה קרבן עוף הוא שני תורים או שני בני יונה. חז"ל פירשו שבני יונה הם גוזלים ותורים הם יונים גדולות. המשנה מניחה שהגבול בין תורים לבין בני יונה הוא חד-משמעי ולכן "כשר בתורין פסול בבני יונה, כשר בבני יונה פסול בתורין. תחלת הציהוב בזה ובזה פסול" (משנה, חולין פ"א מ"ה). אם כן, בן יונה הוא גוזל קטן עד שיצהיבו כנפיו, ותור הוא מאותו תאריך ואילך. בתוספתא מתואר המעבר מבן יונה לתור בבירור רב יותר: "בני יונה מששלעלו או עד שיצהיבו. תורין משיפריחו, אפילו הן זקנים. נמצאת אומר כשר בתורין פסול בבני יונה כשר בבני יונה פסול בתורין" (תוס', חולין פ"א הט"ו, עמ' 501). אם כן בן יונה הוא מרגע שהתמלא בדם (בבלי, חולין כב ע"ב), כלומר מלידתו עד שיצהיב, ותור הוא מהזמן שבו היונה מתחילה לעוף. כן משמע מהספרא (ויקרא, דבורא דנדבה פרק ח ה"ה, ח ע"ג). אין במקורות הגדרת גיל "משפטית" יותר, ואף לא הגדרת מקסימום לגיל התורים. אך המשניות מניחות שתור "זקן" פסול לקרבן. ההגדרות עד מתי התור כשר וממתי בן היונה פסול שנויות במסכת חולין (פ"א מ"ה), וביררנו אותן במקומן.
תורים ובני יונה
לכן התור שלא הגיע זמנו פסול, ואין בו דין קדושה וממילא גם לא דין מעילה, וכן בן היונה שעבר זמנו. הוא הדין לכל דבר שבקדושה, כגון מעילה החלה רק על הכשר לקודש (משנה, מעילה פ"ג מ"ד), וכן להלן (פי"ד מ"ו).
<b>שיבש גפה</b> – הכנף נפגעה והיונה אינה יכולה לעוף, <b>שניסמית עינה שנקטעה רגלה</b> – בכל המקרים הללו הקרבן נחשב לבעל מום ופסול לקרבן, אבל הוא עדיין בגדר אוכל, <b>מטמא בבית הבליעה</b> – טומאת אוכלין, כאוכל לכל דבר. <b>זה הכלל כל שהיה פסולה בקדש</b> – אינה ראויה כקרבן,<b> אינה מטמא בבית הבליעה</b> – היות שאינה ראויה להיאכל כקרבן,<b> לא היה פסולה בקודש</b> – היא קרבן כשר,<b> מטמא בבית הבליעה</b> – בדפוס נוסף כאן המשפט שבכל עדי הנוסח הטובים נמצא בסוף המשנה הקודמת: "<b>וכל הפסולים שמלקו מליקתן פסולה ואינן מטמאות בבית הבליעה</b>" – אם זר או טמא מלק המליקה פסולה, וממילא היונים אינן ראויות להיאכל. הלכה זו חלה על התורים לכל עניין שבקדושה, כגון מעילה (משנה, מעילה פ"ג מ"ד), שחיטה בחוץ (להלן פי"ד מ"ב) ועוד.
הכלל חל על כל המקרים חוץ מעל תור קטן מדי, יונה זקנה ויונה בעלת מום<sup class="footnote-marker">1</sup><i class="footnote">אבל ראו להלן פ"ט מ"ג.</i>. שלושת אלו אינם ראויים לקודש, אבל הם ראויים למאכל חולין רגיל ולכן הם מטמאים. הכלל עסק רק באלו שנפסלו בגלל הפעולות בבית המקדש (מליקה לא נכונה, מולק האסור במליקה וכן הלאה). אם כן הכלל עומד במידה מסוימת כמקביל למשנה, והוא דן רק בחלק מהדוגמאות שבה. מי שניסח אותו לא ניסחו כתגובה למשנה, אלא כניסוח עצמאי.
המונח "פסולה בקודש" יובהר להלן פ"ט מ"ג.
משנתנו מניחה שיש מום בעוף הפוסל את העוף. אמנם משנת תמורה (פ"ו מ"ד) קובעת שמום בעוף אינו פוסל, אבל מהתוספתא (פ"ט ה"ה, עמ' 493) אנו שומעים שזו מחלוקת, ונדון בה בפירושנו לפ"ט מ"ג.

Mishnah 6

<small>לפי כתב-יד קופמן</small>
<b>מלק ונימצא טריפה רבי מאיר אומר אינה מטמא בבית הבליעה</b> – שהרי אינו אוכל כשר,<b> רבי יהודה אומר מטמא בבית הבליעה</b> – נבלת עוף טהור מטמאת בבית הבליעה (טהרות פ"א מ"א), כיוון שהנבלה נוגעת באדם. אם נמצאה טרפה הרי שהיא כנבלת עוף או בהמה טמאה, ואילו נבלת בהמה טמאה אינה מטמאת בשעת אכילתה (טהרות פ"א מ"ג) משום שאינה אוכל. זו ההלכה במסכת טהרות, במסכת עוקצין (פ"ג מ"ב) ובמסכת פרה (פ"ח מ"ד). ייתכן שרבי יהודה חולק על גופה של אבחנה זו, אבל מההמשך משמע שהמחלוקת בין רבי מאיר לרבי יהודה היא רק לגבי "מלק ונמצאה טריפה" ולא על כל המקרים של נבלת עוף טמא. לפיכך יש להסביר שרבי יהודה טוען שאמנם אכילתו אסורה, אבל הוא עדיין בבחינת אוכל, משום שבראשית התהליך נחשב העוף לכשר. בפועל רבי יהודה מדבר על אכילת איסור, אבל אין בכך ראיה שהכיר ציבור המוכן לאכול טרפה אלא שהוא דן בנושא מבחינה משפטית, האם אוכל כזה מטמא, אבל ודאי שאינו כשר לאכילה. בדרך כלל הגדרת מזון כבלתי מטמא קשורה לשאלה האם הוא "ראוי" לאכילה כמזון, ונבלה מטיבה אינה ראויה לאכילה משום שאינה כשרה. ההנחה היא, אפוא, שהציבור שומר את מצוות הכשרות, ורק לנכרים (או למוכר לנכרים) דין מיוחד, ובמקרה כזה צריך "מחשבה" מיוחדת, כלומר תכנון למכרה לנכרי או לכלבים.
<b>אמר רבי מאיר מה אם נבלת בהמה שהיא מטמא במגע ובמשא</b> – ככתוב: "וכי ימות מן הבהמה אשר היא לכם לאכלה הנגע בנבלתה יטמא עד הערב. והאכל מנבלתה יכבס בגדיו וטמא עד הערב והנשא את נבלתה יכבס בגדיו וטמא עד הערב" (ויקרא יא לט-מ), <b>שחיטתה מטהרת טריפתה מטומאתה</b> – נבלת בהמה מטמאת טומאת מגע ומשא, ובהמה שנשחטה ואחר כך נמצאה טרפה אינה מטמאת. לעומת זאת: <b>ניבלת העוף שאינה מטמא במגע ובמשא</b> – נבלת העוף מטמאת רק טומאת אוכלין, כמו ששנינו במשנת טהרות (פ"א מ"א) ופרה (פ"ח מ"ד) ובמקורות נוספים. אם כן, היא קלה מטומאת נבלה.<b> אינו דין שתהא שחיטתה מטהרת טריפתה מטומאתה</b> – הקל וחומר הוא בין נבלה שדינה חמור מעוף, ושחיטתה מטהרתה, לבין העוף הקל יותר שגם אותו שחיטתו תטהר מטומאתו.<b> מה מצינו בשחיטתה שהיא מכשרתה לאכילה ומטהרת טריפתה מטומאתה אף מליקתה שהיא מכשרתה לאכילה תטהר טריפתה מטומאתה</b> – במשפט זה מבסס רבי מאיר את הטיעון שמליקה היא שחיטה, ולכן אפשר ללמוד משחיטת בהמה על שחיטת עוף. <b>רבי יוסי אומר דייה כנבלת בהמה שחיטתה מטהרת אבל לא מליקתה</b> – לדעת רבי יוסי, התומך ברבי יהודה, אי אפשר ללמוד משחיטה על מליקה. שיטת ההיקש הזאת נדונה בבבלי נ ע"א-ע"ב, והבבלי מכנה אותה "בנין אב".
אין לדעת מהמשנה במה התנאים חולקים. אפשר שהמחלוקת היא האם אוכל הראוי לבהמה ולגוי מטמא טומאת אוכלין, או שהם חולקים האם קרבן שנמצא טרפה חלה עליו קדושה (נושא הנדון לגופו בבבלי, קידושין נז ע"א).

Chapter 8



Mishnah 1

הפרק כולו עוסק בדין תערובות. תערובת של דם מקרבנות שונים, תערובת של אברים מקרבנות שונים וגם תערובת של קרבנות. שתי האפשרויות הראשונות היו מן הסתם מעשים שבכל יום, שהרי בשעות העומס העבודה הייתה רבה וכוהנים התרוצצו מפה לשם בדחיפות, ולמרות חרדת הקודש אי אפשר שלא תיפולנה טעויות. האפשרות של בלבול בקרבנות הציבור רחוקה יותר, שכן הובאו בטקס מרשים וחגיגי (ראו לעיל פ"א מ"א). גם יחיד המביא את קרבנו עושה זאת בתשומת לב, אבל המשך הטיפול היה שגרתי ואפשרות לטעות היא סבירה. במבוא למסכת קינים נרחיב בכך. המשנה מתחילה דווקא בעירוב קרבנות, שאלה שאולי מעשית פחות אך חשיבותה העקרונית רבה. במהלך הפרק יהא עלינו להשוות את דיני עירוב קרבנות עם דיני עירוב בתחומים אחרים.
<small>לפי כתב-יד קופמן</small>
<b>כל הזבחים שניתערבו בחטאות מיתות</b> – "חטאת מיתה" הוא מונח לחטאת שהוקדשה כהלכה, אך נפל פגם בהמשך הפעילות בה, כגון שבעליה נפטרו או שבעליה כפרו באשמה, או שאבדה והפרישו אחרת תחתיה ונמצאה הבהמה האבודה, וכן הלאה. בכל המקרים הללו החטאת מתה, בניגוד לחטאת הקרֵבה למזבח כהלכתה<sup class="footnote-marker">1</sup><i class="footnote">ראו משנה, תמורה פ"ב מ"ב; פ"ד מ"א, ופירושנו להן.</i>. תנאים נחלקו על כמה מפרטי ההלכות הללו, וחכמים מצמצמים את הגדרת חטאת שמתה למקרים בודדים (תמורה פ"ד מ"ג). בפירושנו למעילה (פ"ג מ"א) נעמוד על עמדות תנאיות אחרות בנושא). <b>או בשור הניסקל</b> – שור נסקל הוא שור נגח, והבעלים הקדישו שור לקרבן ועתה לא ברור מהו השור לקרבן ומהו השור החייב סקילה. המקרה תאורטי. בעינינו היום כל השוורים דומים, אך לחקלאי בעולם הקדום לכל שור הייתה צורה משלו ואופי משלו, והסיכוי ששוורים יתערבבו דומה לזה שהילד שלך "יאבד" בין עשרות ילדים "דומים". <b>אפילו אחד בריבו</b> – שור קרבן אחד בעשרת אלפים שוורים האסורים משום שיועדו לקרבן,<b> ימות</b>[<b>ו</b>]<b> כולם</b> – יש להמית את כולם, ולהפריש בהמה אחרת. החשש הוא שמא שור שהוא בבחינת חטאת מתה יוקרב. מבחינה משפטית ניתן לנסח זאת שאין הקרבן "עולה" (מתבטל בתערובת) אפילו באחד מעשרת אלפים. הביטוי "אחד בריבוא" (ריבו, רבוא) חוזר במקורות<sup class="footnote-marker">2</sup><i class="footnote">כגון משנה קינים פ"ב מ"א; תוס', תרומות פ"ב ה"י.</i>. כלל קבוע הוא שחפץ שלם אינו מתבטל ברוב כגון חבית סתומה (תוס', תרומות פ"ה ה"י), ולכאורה דין זבח שנתערב הוא כדין כל חפץ שלם. כלל זה חוזר הרבה במקורות<sup class="footnote-marker">3</sup><i class="footnote">במשנת ערלה הוא מוגדר כ"את שדרכו למנות מקדש" (פ"ג מ"ז), אך חכמים חולקים על הכלל ומצמצמים אותו לשישה או שבעה סוגים בלבד. במשנה שם מדובר לא בעירוב של כדים שלמים אלא בפֵרות שיש להם ערך רב, וקרוב לוודאי שגם הם יודו בחביות שלמות שאינן מתערבות, וקל וחומר בבהמות שלמות.</i>. אבלך גם ייתכן שלפנינו חומרה מחומרות המקדש, ואין להכפיפה לכללים תערובת רגילים.
<b>ניתערבו בשור שנעברה בו עבירה</b> – כגון<b> שהמית את האדם על פי עד אחד</b> – השור חייב מיתה, אבל מבחינה משפטית יש פגם פורמלי המונע את הוצאתו להורג, <b>או על פי הבעלים</b> – הבעלים פסול להעיד נגד עצמו, והמודה מרצונו פטור מהקנס<sup class="footnote-marker">4</sup><i class="footnote">הניסוח בתלמוד הבבלי הוא "מודה בקנס פטור" (כתובות מג ע"א ועוד). </i>.<b> ברובע ובנירבע ובמוקצה</b> – לעבודה זרה שנאסרה הנאה ממנו,<b> ובנעבד</b> – לעבודה זרה,<b> ובאתנן ובמחיר</b> – אתנן ומחיר כלב הם צמד מונחים מקראיים. אתנן זונה הוא התשלום הניתן לזונה עבור "שירותיה", ומחיר כלב הוא התשלום הניתן על הרבעת כלב או הרבעה אסורה (תמורה פ"ו מ"ב; ספרי דברים, רסא, עמ' 283, ונרחיב בכך מעט בפירושנו לתמורה). לדעת הכול אין להביא קרבן משני אלה, ונחלקו חכמים רק האם פרה אדומה שהיא מאלה כשרה (משנה, פרה פ"ב מ"ג), זאת משום שנאמר "לא תביא אתנן זונה ומחיר כלב בית ה' אלהיך" (דברים כג יט), "ואין זו באה לבית" (משנה, פרה שם).
<b>ובכלאים</b> – ולד שנולד מהכלאת כלאיים האסורה בתורה, וממילא אין להביא כלאיים כקרבן,<b> ובטריפה ו</b>[<b>ב</b>]<b>יוצא דופן</b> – אינו בכור, אף אם הבעל ייעדוהו להיות בכור,<b> ירעו עד שיסתאבו</b> – שכן אי אפשר להביא את כל התערובת כקרבנות,<b> וימכרו ויביא בדמי היפה שבהן מאותו המין</b> – וכל השאר יצאו לחולין.<b> ניתערב בחולין תמימין ימכרו החולין לצריכי אותו המין</b> – החולין ימכרו לקרבנות דומים וכולם יקרבו למזבח, לשם אותו קרבן, אם כי לא לשם אותו איש, וכן בתוספתא: "כל הזבחים שנתערבו הן וולדותיהן ותמורותיהן ירעו עד שיסתאבו וימכרו ויביא בדמי יפה שבהן ממין זה ובדמי יפה שבהן מאותו המין ויפסיד המותר מביתו" (פ"ח ה"א, עמ' 491).
עד כה אין ההלכה שבמשנה חורגת מדיני תערובת באופן כללי. בהמה שלמה אינה "עולה" או "בטלה" ברוב, ומכאן גם התביעה שכל התערובת תקרב, במידת האפשר.

Mishnah 2

<small>לפי כתב-יד קופמן</small>
<b>קדשים בקדשים מין במינו</b> – התערבו שני קרבנות ששניהם קודשי קודשים ומאותו השם ושניהם אותה בהמה, כגון חטאת בחטאת או עולה בעולה,<b> זה יקרב לשם מי שהוא – </b>ברוב עדי הנוסח הטובים נוסף "<b>וזה יקרב לשם מי שהוא</b>" – יש לעשות חלוקה מלאכותית וכל אחד מהמקריבים יקבל אחד הקרבנות. בדרך זו ההלכה מוותרת למעשה על התביעה שקרבן שהוקדש לאדם פלוני ולחטא פלוני יוקרב לשם אותו אדם, זאת אף שידיעה זו היא ממרכיבי ההקרבה (לעיל פ"ד מ"ו). אין במשנה גם אבחנה בין חטאת לשאר קרבנות, אף שרק בחטאת נדרש שההקרבה תהיה לשם אותו קרבן ואותו האיש (פ"א מ"א).<b> קדשים בקדשים מין בשאינו מינו</b> – כגון חטאת בעולה, או חטאת באשם, ששניהם קודשי קודשים אבל מובאים מסיבה אחרת, <b>ירעו עד שיסתאבו</b> – אי אפשר להביא קרבן אלא ל"שם" שאליו יועד, לפיכך שניהם ימתינו עד שייפסלו מקרבן (יסתאבו),<b> וימכרו ויביא בדמי היפה שבהן ממין זה ובדמי היפה שבהן ממין זה</b> – שניהם נמכרים וכל אחד יקנה בכסף קרבן חדש. אבל הקרבן החדש צריך להיות בדמי הקרבן היקר יותר,<b> ויפסיד המותר מביתו</b> – אם יש פער מחירים בין הקרבנות הבעלים נושאים בהפסד, וזאת מתוך החומרה שמא המין היקר הוא הקרבן שלו. <b>נתערבו בבכור ובמעשר</b> – שהם קודשים קלים (לעיל פ"ה מ"ז), ואינם ניתנים להמרה. בכור ומעשר שהסתאבו נאכלים כחולין על ידי בעליהם (תמורה פ"ג מ"ה).<b> כולם ירעו עד שיסתאבו</b> – שכן אי אפשר להקריב אף אחד מהם, <b>ויאכלו כבכור וכמעשר</b> – שמא כל בהמה היא הבכור או המעשר, ובנוסף לכך צריך הבעלים לקנות לעצמו קרבן חטאת או עולה חדש.<b> הכל יכולין להיתערב</b> – המשפט חוזר לרישא, לאפשרות שקודשי קודשים יתערבו זה בזה ויחולקו בין שני הבעלים בצורה מקרית. <b>חוץ מן החטאת ומן האשם</b> – שהחטאת היא נקבה והאשם קרבן זכר. הדברים אינם נאמרים בתורה במפורש אבל בפרשת האשם מדובר בלשון זכר, ובפרשת חטאת בלשון נקבה, וכן במסכת קינים: "חטאת שנתערבה בעולה, ועולה בחטאת, אפילו אחד בריבוא, ימותו כולם. חטאת שנתערבה בחובה, אין כשר אלא כמנין חטאות שבחובה, וכן עולה שנתערבה בחובה, אין כשר אלא כמנין עולות שבחובה. בין שהחובה מרובה והנדבה ממועטת, בין שהנדבה מרובה והחובה ממועטת, בין ששתיהן שוות" (פ"א מ"ב). החטאת היא חובה והעולה נדבה, ולכן אין עולת נדבה יכולה לעלות כחטאת חובה, ולהפך, וכן יוצא במפורש מהמשנה הבאה בקינים שם (פ"א מ"ג).

Mishnah 3

<small>לפי כתב-יד קופמן</small>
<b>אשם</b> – שהוא קרבן חובה וקודשי קודשים,<b> שנתערב בשלמים</b> – שהוא קרבן נדבה וקודשים קלים. בדפוס וילנא נוסף "<b>ירעו עד שיסתאבו</b>", אך בכתב יד קופמן ובכל עדי הנוסח הטובים (<b>מפ</b>,<b> מנ</b>,<b> מל</b> ועוד) עמדה זו חסרה. <b>רבי שמעון אומר שניהם </b>[<b>שניהם</b>]<b> ישחטו בצפון</b> – קודשי קודשים שחיטתם בצפון (פ"ה מ"א) וכן קודשים קלים (פ"ה מ"ה),<b> ויאכלו כחמר שבהן</b> – כקודשי קודשים, כלומר רק לכוהנים בתוך תחום המקדש וכו', ללילה אחד בלבד וכו'. גישה זו שונה בעליל ממה ששנינו במשניות הקודמות. שם ההלכה הייתה ירעו עד שיסתאבו, וימכרו וכו'. <b>אמרו לו אין מביאין קדשים לבית הפסול</b> – התוצאה היא שמה שהוא קודשים קלים ייפסל לאכילה, שכן על קודשי קודשים חלות מגבלות חמורות יותר.
אמרו לו הם דברי חכמים החולקים, הם אלו שקבעו לעיל "ירעו עד שיסתאבו", והמעתיק של דפוס וילנא השלים את דעתם מדעתו.
לפנינו, אפוא, מחלוקת בנושא עקרוני ביותר. שני החולקים מסכימים שאין קרבן מתבטל ברוב. אבל רבי שמעון דורש להקריבו לפי המכנה המשותף הגבוה, וחכמים קובעים ש"ירעה עד שיסתאב". מעניין שהנימוק של חכמים הוא שלא להרבות בפסול בקודשים, ולא הדרישה שקרבן יוקרב דווקא לשמו ולמטרתו. הביטוי "אין מביאין קדשים לבית הפסול" זהה למינוח "שלא יביא את התרומה לידי פסול" (להלן פ"י מ"ז), ומקביל למינוח אחר המצוי במקורות והוא "ממעט באכילתן". "ממעט באכילתן" נאמר על שביעית ומעשר שני<sup class="footnote-marker">5</sup><i class="footnote">ראו הדיון המפורט להלן פ"י מ"ז.</i>, ומצינו לגביו מחלוקת זהה בין חכמים ורבי שמעון<sup class="footnote-marker">6</sup><i class="footnote">ראו להלן פירושנו לפ"י מ"ז ודברי הבבלי, עה ע"ב.</i>.
בתוספתא: "אין מבשלין חטאת ואשם עם מורם מתודה ואיל נזיר עם הבכור עם המורם משל שלמים, מפני שממעט את אכילתן וזמן אכילתן, ולא שלמים של אמש עם חטאת ואשם של יום, מפני שממעט את אכילתן, ומקום אכילתן וזמן אכילתן. אבל חטאת ואשם מתבשלין זה עם זה, תודה ואיל נזיר מתבשלין זה עם זה, הבכור ומורם משלמים מתבשלין זה עם זה, מפני שכולן שוות" (פ"י ה"ח עמ' 495-494). אם כן החופש של הכוהנים מוגבל על ידי הטיעון שלא לגרום למיעוט באכילה. הטיעון הוא אותו טיעון, אבל נעשה שימוש במונח "ממעט את אכילתן", זאת אף שניתן היה להשתמש במינוח "אין מביאין קדשים לבית הפסול". הבדלי הסגנון הם הבדלי עריכה.
אבל בתוספתא פסחים: "בכור ומעשר שנתערבו זה בזה, שניהם ירעו עד שיסתאבו. רבי שמעון אומר זה ישחט לשם מה שהוא, וזה ישחט לשם מה שהוא, ושניהם יאכלו כאחד, מפני שמתן דמן שווה. וכן היה רבי שמעון אומר באשם ושלמים שנתערבו זה בזה, ולא הודו חכמים לרבי שמעון במביא קדשים לבית הפסול. במי דברים אמורים בזמן שנתערבו חיין, אבל בזמן שנתערבו שחוטין יאכלו כחמור שבהן" (פ"ט ה"י).
הבבלי (עה ע"ב) מדגיש שכל המשניות, לפי פשוטן, עוסקות במצב של דיעבד, ואכן נכון הדבר על כל המקורות שהבאנו עד עתה. אבל להלן (פ"י מ"ז) נראה שרבי שמעון ואחרים חולקים גם במצב של לכתחילה, ונדון בכך להלן בפירושנו למשנה שם. שם גם נבחן את שני המונחים "ממעט באכילתן" לעומת "אין מביאין קודשים לבית הפסול".
בתחום זה של הקרבת הקרבן למטרתו הייעודית אנו מוצאים במשניות שלנו גישה בלתי אחידה בפרטים. בתוספתא יש מחלוקת מקבילה לגבי בכור ומעשר שדינם קרוב אך שונה ("הבכור נאכל לכהנים והמעשר לכל אדן [ונאכלין בכל העיר] לכל אדם" – לעיל פ"ה מ"ח). הברייתא שונה: "הבכור והמעשר שנתערבו: רבי שמעון אומר זה ישחוט לשום מה שהוא וזה ישחט לשם מה הוא, ושניהם יאכל כאחד מפני שמתן דמן שוה. ולא הודו חכמים לרבי שמעון, שמביא קדשים לבית הפסול. במה דברים אמורים בזמן שנתערבו חיין, אבל בזמן שנתערבו שחוטין יאכלו כחמור שבהן. נתערבו בפסולי המוקדשין או בחולין שנשחטו בעזרה, תעבר צורתו יצא לבית השרפה" (תוס', פ"ח הי"ד, עמ' 491). החצי השני של הברייתא הוא המשך משנתנו, ויידון להלן. אם כן, הגורם העיקרי לשוויון או להפרש הוא מתן הדם, ודעת חכמים נובעת מהרצון לצמצם אבדן קודשים, כמו ששנינו במשנה. התוספתא מוכיחה שאכן מחלוקת לפנינו, כפי שכבר הצענו על סמך כלל משניות הפרק עד עתה, וכפי ששחזרו המגיהים של הדפוסים המאוחרים מדעתם.
בתוספתא שלנו (פ"ח ה"ג ואילך, עמ' 491) מובאת סדרה ארוכה של הלכות המדגימות את הכללים על כל אחת מאפשרויות התערובת: עולה בזבחים; חטאת בזבחים; אשם בזבחים. בכולן חוזר הדין של חכמים "ירעו עד שיסתאבו": "עולה שנתערבה באחד מכל הזבחים ירעו עד שיסתאבו וימכרו ויביא בדמי יפה שבהן זבח ובדמי יפה שבהן עולה כבר קרב זבחו יביא בדמיו זבח אחר קרבה עולתו יביא בדמה עולה אחרת" (תוס', פ"ח ה"ג-ה"ה, עמ' 491). בהמשך התוספתא מובאים מקרים מורכבים יותר. באחד מהם (שלמים שנתערבו בשלמים הבאים מחמת הפסח) בן עזאי מציע פתרון אחר הסוטה מהכלל שבמשנה: "בן עזאי אומר שלמים הבאין מחמת הפסח הרי הן כפסח לכל דבר אלא שהן נאכלין ליום ולילה" (תוס', פ"ח הי"א, עמ' 491). ברייתא זו מאפשרת לנו להסיק שתי מסקנות. הראשונה שההלכות שבמשנתנו, המיוחסות לחכמי דור אושא, מקורן קדום יותר, לפחות מדור יבנה. המסקנה השנייה חשובה יותר: עד עתה היה כלל הלכתי ברור, והברייתא מלמדת על גישה נוספת שלפיה "יאכלו כחמור" חל רק על חלק מההלכות, כדי למנוע הוצאת קודשים לפסול, ומן הסתם כאן כדי לאפשר את שמחת החג וסעודת החג. הרי השלמים הובאו לשם סעודת המשפחה ביום החג, ואם ייקבע שנאכלים רק בפסח (כפסח) תיפגע המשפחה קשות.
עוד חריג שנוי בברייתא הבאה: "בכור שנתערב בפסח, שניהן ירעו עד שיסתאבו ויאכלו כבכור. רבי שמעון אומר זה ישחט לשום מה שהוא, וזה ישחט לשם מה שהוא, שניהם יאכלו כפסח וכמנוייו של פסח" (תוס', פ"ח הי"ב, עמ' 491). רבי שמעון מוותר על צורך בשחיטה לשמו של הקרבן (אף על פי שבקרבן פסח זה תנאי חיוני, לעיל פ"א מ"א), ומצד שני הוא מחיל את הכלל ש"יאכל כחמור", וכן במקרים נוספים הוא מחיל את הכלל הזה (תוס', פ"ח הי"ג, עמ' 491).
עד כאן דין עירוב בעלי חיים שלמים.
<b>ניתערבו חתיכות בחתיכות</b> – חתיכות מבשר הקרבנות, בשלב האכילה. בשלב זה יש עדיין הבדלים בין דיניהם של הקרבנות השונים, אבל מראם החיצוני זהה,<b> קדשי קדשים בקדשים קלים</b> או<b> הנאכלין ליום אחד</b> – והם כל הקודשים הקלים חוץ מבכור ומעשר,<b> בנאכלים לשני ימים</b> – בכור ומעשר,<b> יאכלו כחמר שבהן</b> – יש מקום להשערה שהכלל "יאכלו כחמור שבהן" נוצר בהקשר זה של אכילת בשר, והועבר על ידי רבי שמעון לכלל הקרבנות, אף שכאן הוא "נתקל" בכללים אחרים. לדעת רבי שמעון כלל זה גובר, ולדעת חכמים הכללים האחרים קודמים (עדיפים).
עירוב של חתיכות נדון כמובן גם בהקשרים אחרים. בדרך כלל או שיש כללי ביטול, או שעל כל התערובת חל הדין החמור (אם הדבר אפשרי). כך, למשל, "חתכה אסורה שנתערבה בחתכות, אפלו הן אלף, כולן אסורות" (תוס', תרומות פ"ח ה"כ<sup class="footnote-marker">7</sup><i class="footnote">וכן שם בהכ"א ובהכ"ב. בתוספתא שם עולה גם השיקול של נותן טעם, אך אין לו מקום אצלנו.</i>). אבל גם מצינו: "חתיכה של חטאת שנתערבה במאה חתיכות של חולין, וכן פרוסה של לחם הפנים שנתערבה במאה חתיכות של חולין, הרי אילו יעלו. רבי יהודה אומר לא יעלו" (תוס', שם הכ"א). משנתנו היא שיטת רבי יהודה ש"לא יעלו" אלא ייאכלו כחמור, אבל חכמים חולקים, מן הסתם, וסבורים שחל כאן דין ביטול ברוב (אולי ברוב של אחד למאה).

Mishnah 4

<small>לפי כתב-יד קופמן</small>
<b>אברי חטאת שניתערבו באברי העולה</b> – אברי חטאת ניתנים לכוהנים, ואברי עולה עולים למזבח ואסורים בהנאה. אם לא ייעשה בכל אחד כמצוותו, הרי שהקרבן נפסל. אם כן הפתרון של "ירעו עד שיסתאבו" אינו אפשרי, וגם לא הפתרון של "יעשה כחמור שבהם", שכן אסור להעלות למזבח מה שלא נועד לו (שלא לדבר על כך שאין זו העלאה לשמה). <b>רבי אליעזר אומר יתן למעלה ורואה אני את בשר החטאת למעלן כאילו הן עצים</b> – מקטירים את הכול למזבח, ואברי החטאת שאין חובה להעלותם למזבח הם כעצים, כלומר אין איסור להעלותם לשרפה. הדין דומה, אפוא, ל"יעשה כחמור שבהן". <b>וחכמים אומרים תעבר צורתו ויצא לבית השריפה</b> – אין להעלות למזבח מה שאין חייבים, וממילא כל מה שנותר הוא להמתין עד ש"תעובר צורתו", הבשר יתקלקל ויישרף שלא על המזבח. אצלנו תעֻבר, ובכתב יד פרמא "תעובר צורתו"<sup class="footnote-marker">8</sup><i class="footnote">"תעובר" גם בכתב יד פרמא לפסחים פ"ז מ"ט.</i>, ואילו בשקלים פ"ז מ"ג תעָבר צורתו והיא צורת הפעיל, וכך מנוקד בכתב היד ובכתב יד פרמא לשקלים שם. "עיבור" כאן משמעו חיבור, כמו אישה מעוברת<sup class="footnote-marker">9</sup><i class="footnote">ראו ירו', שקלים פ"ז ה"ג, נ ע"ג.</i> או עיר שעיברוה, והכוונה לשינוי בצורתו החיצונית של הבשר, לכן יש לנקד תעָבֵר. רבי יהוסף אשכנזי הגיה "תעבור"<sup class="footnote-marker">10</sup><i class="footnote">כך במלאכת שלמה למשנתנו, וראו פסחים פ"ז מ"ט.</i>, ואין להגיה נגד כתבי היד והמקבילות. הצורה אמנם ייחודית, אך דווקא משום כך סביר שהיא מקורית.
הבשר אינו כשר לאכילה. לפי הדין אין לאכול בשר זבחי שלמים או חטאות שנפסל, ויש לשרפו בבית הדשן הגדול שמצפון לירושלים<sup class="footnote-marker">11</sup><i class="footnote">ראו פירושנו לפסחים פ"ז מ"ח.</i>. אם הפסול הוא מחמת ספק – אי אפשר לשרוף את הבשר שנפסל, שכן אין לשרוף בשר קודשים ללא צורך. לכן המשנה קובעת שתעבר או תעובר צורתו, כלומר ישתנה מראהו ואז ייפסל בוודאות לאכילה. פירושה המעשי של ההלכה הוא שיש להמתין עד שהבשר יהיה "נותר", כלומר בחטאת ואשם להמתין יום ולילה ובשלמים שני לילות, ואז בוודאי הבשר פסול לאכילה. "תעבר צורתו" הוא בראש ובראשונה מונח רֵאלי שמשמעו שהבשר ישנה את צורתו, ובלשוננו יתקלקל, ובלי קירור זה קורה מהר מאוד. המונח הרֵאלי הפך בלשון ההלכה למונח הלכתי, וזה גם שימושו במשנתנו.
ההלכה במשנתנו היא אפוא שאין מה לעשות בבשר. אבל במשנת שקלים הגישה שונה: "בשר שנמצא בעזרה אברין עולות, וחתיכות חטאות, בירושלם זבחי שלמים" (פ"ז מ"ג). לפי המשנה לכל סוג קרבן צורת חיתוך משלו. עולות נחתכות אברים אברים, שכך מביאים אותן למזבח, ואילו חטאות נחתכות חתיכות חתיכות. מעמד הבשר נקבע לפי מיקומו (בעזרה או בעיר) ולפי צורת החיתוך, וכל הבלבול שבמשנה שלנו אינו קיים. עם זאת, גם משנת שקלים קובעת: "זה וזה תעבר צורתו ויצא לבית השריפה" (שם). הירושלמי (שקלים פ"ז ה"ג, נ ע"ג) מסביר שהבשר פסול לאכילה מפני שתי סיבות: "הסיע דעת" או "נתקלקלה צורתו". לפי הסוגיה ותוכן ההלכה נראה לכאורה ש"הסיע דעת" משמעו שאנו חוששים שמא הסיח הבעלים את דעתו מהקרבן, ורגליים לדבר, שכן איבד אותו בצורה כה מבישה. על כן הבשר נפסל מספק, ולו היה פסולו ודאי ניתן היה לשרפו מיד. יש מפרשים שפירשו שהבשר נפסל מפני הסחת הדעת ופסולו ודאי, ואין הדברים הולמים את ההלכה במשנה<sup class="footnote-marker">12</sup><i class="footnote">ראו, למשל, פירוש רבינו עובדיה מברטנורא למשנה זו.</i>. אם כן לפחות לפי הסבר הגמרא הבשר בעצם כשר לאכילה או להקטרה, ונפסל רק מסיבה אחרת ולא בגלל התערובת<sup class="footnote-marker">13</sup><i class="footnote">סוגיית הגמרא בשקלים מניחה בפשטות שהסחת דעת פוסלת את הקרבן. ברם הנחה זו אינה נאמרת במפורש אלא כאן. המונח "הסיח (הסיע) דעתו" או "הסיח לבו" צמח על רקע דיני הטהרה. משמעו שהאדם לא חשב על שמירת הטהרה, ולכן אולי נטמא מבלי משים. במשמעות זו המונח מופיע במקור תנאי אחד ובמקורות אמוראיים אחדים. דין הסחת דעת זה נאמר על טהרת תרומה, ואם נכון הוא בתרומה, קל וחומר בקודשים. אם כן הסחת הדעת אינה שכחת הבשר, שכן ודאי הוא שהבשר נשכח, ואין כאן ספק. אלא הכוונה שמא הבעלים הסיחו דעתם משמירת טהרתם האישית, והבשר נטמא. רבי יוסי מוסיף את החשש שמא "נתקלקלה צורתו", כלומר שמא הבשר הוא נותר, שכבר היה צריך להיאכל ועבר זמנו. גם כאן מדובר בספק. בשני המקרים הספק אולי רחוק, ומן הסתם הסתייגו חכמים מאכילת בשר קרבן שמקורו אינו ברור. מסתבר שדברי רבי יוסי מהווים הסבר שונה למשנה, אך ייתכן שרק הוסיף להסבר הקודם של "הסעת הדעת".</i>.
התוספתא מוסיפה שאם הבשר עשוי כמחרוזת (משופד על מוט או חוט) הוא ודאי בשר חולין, שאין עושים בשר קודש מחרוזת, ואם הבשר נמצא באשפה הוא ודאי אסור, שכן, מן הסתם, בעליו זרקוהו מחמת פסול כלשהו (תוס', שקלים פ"ג ה"י)<sup class="footnote-marker">14</sup><i class="footnote">בנוסח כתב יד ערפורט נכתב בטעות "מותר", וראו ליברמן שם.</i>. גם כאן המשנה מניחה שהיו עולי רגל רבים שלא שמרו על ההלכה, שכן לפי ההלכה בשר שנפסל יש לשרוף בבית הדשן, ולא לזרקו לאשפה.
על פניה משנת שקלים סותרת את משנת זבחים. השיקול או האפשרות שהאבר יזוהה על פי צורתו אינו עולה בזבחים. לעומת זאת בשקלים אין מעלים את האפשרות שכל הבשר יוקטר למזבח (שיטת רבי אליעזר בזבחים). מצד שני אפשר גם שלמעשה שתי המשניות קובעות אותה הלכה. משנת שקלים מדגישה את זיהויו של הבשר כעולה או כחטאת, אך רק אם הבשר נמצא בעיר יש לכך משמעות הלכתית. אם הוא נמצא במקדש "תעובר צורתו". התלמוד הירושלמי נימק הלכה זו בהיסח הדעת, אבל אפשר שהנימוק בשקלים הוא שלמרות הסיכוי הסביר, ייתכן שהאבר הוא בשר חטאת שטרם נחתך, ולכן תעובר צורתו משום שהוא ספק עולה, וכן גם חתיכת הבשר היא אולי חלק מאבר שלם העומד לעלות למזבח ונחתך בטעות. כלומר, משנת שקלים קובעת את ההלכה כמו משנת זבחים, ורק הניסוח שונה.
מכל מקום, משנת זבחים אינה מעלה את השיקול המעשי של זיהוי הבשר; הירושלמי בשקלים אינו מכיר כנראה את הנימוק והמחלוקת שבמשנת זבחים, ומשנת זבחים מתעלמת מהפן המעשי המנחה את משנת שקלים. משנת שקלים גם אינה מזכירה את העיקרון של חכמים שלא יעלה על המזבח דבר מיותר, ופותרת אותו באופן מעשי על ידי זיהוי האברים. מכל מקום, משנתנו כוללת סדרת הלכות שברובן אין שיקול מעשי של אפשרות זיהוי. אילו העלתה משנתנו שיקול זה, כמו משנת שקלים, היה נוצר נתק ספרותי בין המשניות של פרקנו.
בתוספתא למשנתנו נאמר: "...אמר רבי יהודה מודים חכמים לרבי אליעזר באיברי הזבחים שנתערבו באיברי עולה שיקרבו, מודה רבי אליעזר לחכמים שנתערבו ברובע ובנרבע, במוקצה ובנעבד, באתנן ובמחיר ובכלאים ובטרפה ויוצא דופן שתעבר צורתן ויצאו לבית השרפה. על מה נחלקו, על שנתערבו איברי בעל מום בתמים, שרבי אליעזר אומר יקרבו ורואה אני דברי בעל מום בתמים, כאילו הן עצים, וחכמים אומרים תיעבר צורתן ויצאו לבית השרפה" (פ"ח הט"ו, עמ' 492).

Mishnah 5

<small>לפי כתב-יד קופמן</small>
<b>אברים</b> – של חטאת כשרה שהתערבבו,<b> באברים בעלי מומין</b> – שנפסלו לקרבן והם חולין. התערובת היא אפוא של קודש וחול, והניסוח המורכב בא רק מחמת המשנה הקודמת. המשנה מניחה שבעלי מומים פסולים ומורדים מהמזבח, וכן להלן במשנה ט. ברם בהמשך (פ"ט מ"א) נראה שיש מחלוקת בדבר. <b>רבי אליעזר אומר </b>– אם: <b>קרב ראש אחד מהן יקרבו כל הראשין</b> – שכן כל הראשים הם ספק קרבן,<b> כרעיו של אחד מהן</b> – כבר קרבו,<b> יקרבו כל הכרעים</b> – משמע מדבריו שאם טרם הוקרב אף אבר, תעובר צורתו ויצא לבית השרפה, <b>וחכמים אומרים אפילו קרבו כולם חוץ מאחד מהן יצא לבית השריפה</b> – כדי לא להקריב למזבח מה שאינו חובה.

Mishnah 6

<small>לפי כתב-יד קופמן</small>
<b>דם שניתערב במים אם יש בו מראה דם כשר</b> – בפועל משמעות ההלכה היא שגם את התערבבו מים רבים בדם עדיין הדם כשר. המשנה אינה מבדילה בין ההזאה לשפיכה על יסוד המזבח.<b> ניתערב ביין – </b>נתערב הדם ביין, <b>רואין אותו כאילו הוא</b> – היין,<b> מים</b> – התערובת כשרה. <b>ניתערב בדם בהמה או בדם החייה רואין אותו כאילו הוא מים</b> – עירוב דמים אינו מהווה בעיה הלכתית. הניסוח אמנם אינו כל כך מוחלט, אבל בפועל זו התוצאה. כל זאת למרות חשיבותה התאולוגית של זריקת הדם, כלב לבו של מעשה הכפרה. החשש של חכמים שמא יעלה על המזבח משהו מיותר אינה קיימת בדם. אין במקורות הסבר לכך. גם התוספתא חוזרת על הלכה זו (פ"ח הט"ז, עמ' 492). מעבר לכך, יש כללים נוספים בתערובות. מחלוקות דומות יש על תערובת מים ויין (משנה, מקוואות פ"ח מ"ג וכן תוס', פרה פ"ט ה"ז, עמ' 638) ועל נושאים נוספים. <b>רבי יהודה אומר אין דם מבטל דם</b> – תערובת דם ומים כשרה, אך לא תערובת דמים שונים. בתוספתא עמדת ביניים: "נתערב בדם הבהמה או בדם החיה, רואין אותו כאילו הן יין במים. אם בטלו מראיו פסול ואם לאו כשר. רבי יהודה אומר משום רבן גמליאל אין דם מבטל דם. אין לך שמכפר אלא דם הנפש בלבד, שנאמר 'כי הדם הוא בנפש יכפר'. איזה הוא דם הנפש, כל זמן שמקלח ודם התמצית כל שאינו מקלח" (פ"ח הי"ז, עמ' 492). אם כן, עמדת רבי יהודה מדור אושא מקורה לפחות דור אחד קודם, בימי דור יבנה. החשש הוא חששם של חכמים שייזרק דם מיותר, ורק דם הנפש מכפר. דם הנפש הוא הדם הזורם מגוף האדם בעוד הלב פועם, והדם מקלח (לעיל פ"ג מ"ב). אילו היו דברי התוספתא עומדים בפני עצמם אפשר היה להבין אותם בצורה מצומצמת, שיש להזות מדם הנפש, ואין לדם זה תחליף. אבל בהקשר של המשנה משמעותם היא שאין תחליף לדם הנפש כשהוא לעצמו, ואין לערבו בדם אחר. דברי רבי יהודה גם מדגישים את ערכו הדתי של הדם וזריקתו.
מימרתו של רבי יהודה מנוסחת בכבדות. הרי גם לפי שיטת חכמים אין דם מבטל דם, המינוח "ביטול" ממש אינו מתאים כאן. ואכן, כל ההלכה מועברת מדיני כיסוי דם: "דם שנתערב במים, אם יש בו מראית דם חייב לכסות. נתערב ביין רואין אותו כאילו הוא מים. נתערב בדם הבהמה או בדם החיה רואין אותו כאילו הוא מים. רבי יהודה אומר אין דם מבטל דם" (משנה, חולין פ"ו מ"ה)<sup class="footnote-marker">15</sup><i class="footnote">והשוו תוס', חולין פ"ו ה"ח, עמ' 508. כמו כן: "דם טמא שנתערב בדם טהור, אין דם מבטל דם, דברי רבי יהודה, וחכמים אומרים רואין אותו כאלו יין במים, אם בטל מראיו טהור ואם לאו טמא" (תוס', טהרות פ"ה ה"א, עמ' 664).</i>. אנו מעריכים שהמשפטים במשנת חולין ובתוספתא טהרות הם ההקשר המקורי והמשפט הועבר לזבחים בצורה מושאלת, ונחזור לכך במשנה הבאה. אם כן, עמדת רבי יהודה חוזרת לעיקרון שקודשים אינם בטלים, וכן לא דם קודשים.

Mishnah 7

<small>לפי כתב-יד קופמן</small>
<b>ניתערב בדם פסולין</b> – ואי אפשר להזות את התערובת על המזבח,<b> ישפך לאמה</b> – ככל עודפי הדמים במקדש, <b>בדם תמצית ישפך לאמה</b> – דם תמצית הוא ניגודו של דם הנפש, הטיפות המטפטפות לאחר המוות.<b> רבי לעזר מכשיר</b> – הוא אינו חושש לעירוב דם כזה. רבי אליעזר הוא רבו של רבי יהודה, ואין זה רגיל שתלמידו יחלוק עליו. זו ראיה נוספת לכך שרבי יהודה שבמשנה הקודמת תואר כחולק לא דיבר על מצב זה שבמקדש. אפשר גם שרבי אליעזר מכשיר רק דם תמצית. עקרונית גם הוא מתנגד לעירוב דמים, אבל דם תמצית הוא כדם הנפש. ניסוח דומה מופיע גם בתוספתא (פ"ח הי"ט, עמ' 492). יש להוסיף שלדעת רבי יהודה האוכל דם תמצית חייב בכרת, כמו האוכל דם נפש, בניגוד לדעת חכמים (תוס', פ"ב הי"ח, עמ' 564; משנה, שם פ"ה מ"א), וייתכן שזו הסיבה לכך שאין דם מבטל דם, שכן דינם שווה. <b>אם לא נימלך ונתן כשר</b> – זה ניסוח אחר למצב של בדיעבד. הכוהן לא התייעץ ועשה מעשה בטעות, והקרבן לא נפסל. הניסוח ייחודי לזבחים. בספרות ההלכתית "נמלך" הוא מצב של חרטה, שינוי במודעות. במשמעות זו של התייעצות המונח מופיע גם במשנת קינים (פ"ג מ"א). שם אם נמלך ועשה המעשה פסול. הביטוי מעלה את השאלה באיזו מידה פעלה במקדש רשות שיפוטית, גוף או אדם שלפניו הובאו שאלות הלכתיות יום-יומיות. הדעת נותנת שאם היה גוף כזה הוא היה גוף כוהני פנימי, מעין אחד הממונים הנזכרים במשנת שקלים (פ"ה מ"א), כגון "פתחיה על הקינים". בפירושנו למשנה שם עסקנו בשאלה האם הממונים הם כולם פקידים כלכליים (קבלנים) או גם בני סמכא הלכתית-דתית. מכל מקום, מן הסתם חכמים ראו עצמם כפוסקים הטבעיים בשאלות כאלה, והא ראיה הדיון במשנתנו ובמשניות אחרות בסדר קודשים ובמשנה בכלל. אבל ספק אם הם תבעו מעמד זה בתקופה שבה ניהלו את המקדש כוהנים, וספק רב עוד יותר אם הכוהנים אפשרו להם שליטה על היום-יום במקדש, שליטה בשטחים שמבחינה פיזית רק כוהן יכול היה לעמוד בהם ולראות את הנעשה. להלן (פ"ט מ"ג) נעלה את האפשרות שה"סגן" הוא שהיה האחראי על שאלה זו, או שהיה אחראי על כל העבודה השוטפת ותוך כדי כך גם ענה על בעיות הלכתיות או מעין-הלכתיות כאלה.

Mishnah 8

<small>לפי כתב-יד קופמן</small>
<b>דם – </b>בדפוס נוסף "תמימים",<b> בדם בעלי מומין</b> – לפנינו ניסוח מקביל ל"דם כשר" בדם "בלתי כשר". ההנחה הטבעית היא שבעלי מומין פסולים ועבודתם פסולה. להלן (פ"ט מ"א) נראה שיש מחלוקת בדבר. <b>ישפך לאמה</b> – כמו במשנה הקודמת. <b>כוס בכוסות</b> – התערב דם כשר שהיה בכוס אחת עם דם לא כשר שהיה בכוסות אחרות, <b>רבי אליעזר אומר קרב כוס אחד יקרבו כל הכוסות וחכמים אומרים אפילו קרבו כולם חוץ מאחד מהן ישפך לאמה</b> – כמו במשנה ה לעיל. התוספתא חוזרת על ההלכה ומוסיפה: "אמר רבי יהודה, לא נחלקו רבי אליעזר וחכמים על דם עולה שנתערב בדם זבחים שיקרבו, על שנתערב ברובע ובנרבע, במוקצה ובנעבד, באתנן ובמחיר, בין כוס בכוסות ובין בבלול, או שנתערב דם בעל מום בבלול או כוס אחד במאה כוסות, שישפך לאמה. על מה נחלקו, על שנתערב דם בעל מום בתמים, שרבי אליעזר אומר יקרבו, ורואה אני את דם בעל מום בתמים כאלו הן מים, וחכמים אומרים ישפך לאמה" (פ"ח ה"כ, עמ' 492).
אם כן, רבי אליעזר חולק רק בתחום אחד. דם בעל מום הוא כדם תמים. נמצאנו למדים שרבי אליעזר מדקדק פחות באבחנה בין דמים: בין דם תמצית לדם נפש, ובין דם בעלי מום בדם תמימים. בבבלי יש פיתוח נוסף של עמדה זו: "הניתנין למעלה שנתערבו בניתנין למטה – רבי אליעזר אומר: יתן למעלה והתחתונים עלו לו" (פ ע"ב). אם כן, גם עירוב כזה אינו פוסל ובר תיקון.
כל השאלה היא כמובן תאורטית, וכי מה עושה כוס של דם של בהמה בעלת מום במקדש? אבל זו שאלה עקרונית וראויה לדיון ועיון.

Mishnah 9

<small>לפי כתב-יד קופמן</small>
<b>הניתנין למטן שניתערבו בניתנין למעלן</b> – נתינת הדם תופסת בספרות ההלכה מקום חשוב. יש קרבנות שדמם ניתן בחלקו העליון של קיר המזבח, ויש שבחלקו התחתון. באמצע הקיר היה מתוח חוט שסימן את הגבול בין החלק העליון לתחתון (משנה, מדות פ"ג מ"א). כך, למשל, בכור ומעשר זורקים את דמם אל יסוד המזבח (לעיל פ"ה מ"ח ומקבילות), האשם דמו ניתן למטה (תוס', פ"א ה"א, עמ' 479 ומקבילות), ואילו את דם החטאת מזים על קיר המזבח (ויקרא ה ט), אבל את השארית יש לשפוך אל יסוד המזבח (שם שם).
אחת מהאפשרויות לפגום בקרבן היא לתת את דמו שלא במקום הנכון. במקורות מצינו שלוש גישות לתקלה זאת:
א. "נתן את הניתנין למטה למעלה, ואת הניתנין למעלה למטה, את הניתנין בפנים בחוץ ואת הניתנין בחוץ בפנים או ששחטן חוץ לזמנן וחוץ למקומן הפסח והחטאת ששחטן שלא לשמן הרי אילו בלא תעשה" (תוס', פי"ב הי"ח, עמ' 498). טעות במיקום הזריקה (בגובה הזריקה) היא כמו זריקה מחוץ למקדש, היא בלא תעשה (ללא כרת) והקרבן מן הסתם פסול. כמו כן: "נתן את הניתנין מלמטה למעלה ואת הניתנין מלמעלה למטה, את הניתנין בפנים בחוץ ואת הניתנין בחוץ בפנים, כשר, ואם עשה כן הרי זה פסול" (תוס', מנחות פ"ה ה"ח, עמ' 518). לפי ההקשר בתוספתא אם שחט על מנת מחשבת פסול של אחרים כשר, ואם תכנן לבצע את מעשה הפסול בעצמו הקרבן פסול. כמו כן: "רבי יהשע אומר קדשי קדשים ששחטן בדרום מועלין בהן... נתן את הניתנין למטה למעלה, ואת הנתנין למעלה למטה, ואת הניתנין בפנים בחוץ, ואת הניתנין בחוץ בפנים, או ששחטן חוץ לזמנן וחוץ למקומן, מועלין בהן" (תוס', מעילה פ"א ה"א, עמ' 556). אם כן, הקרבן פסול אך אסור בהנאה. מבחינתנו חשוב ששינוי במקום הזריקה הוא כמו שינוי במקום השחיטה, או בזמן השחיטה. כמו כן: "והלא דין הוא. דמים ניתנים למטה, דמים ניתנים למעלה. מה הניתנים למטה אם נתנם למעלה לא הורצו, אף הניתנים למעלה אם נתנם למטה לא הורצו..." (ספרא, צו, פרשה ג ה"ד, לב ע"ב).
א1. גישה מעט מקלה יותר יש בברייתא אחרת: "נתן את הניתנין למטה למעלה, ואת הניתנין למעלה למטה, את הניתנין בפנים בחוץ, ואת הניתנין בחוץ בפנים, פסול. ואם יש דם הנפש בכוס אחר יחזור ויקבל כשר" (תוס', פ"ג ה"ו, עמ' 484). אי הדיוק פוסל, אך עדיין בר תיקון. לעיל עסקנו במסורת זו ופירשנו שהיא מסורת החלוקה על קודמתה (פירושנו לפ"ג מ"א), אך עדיין היא יותר קרובה למסורת הקודמת מאשר העמדות שלהלן.
ב. שינוי במיקום נתינת דמים אינו פוסל, וזאת משום שפסילת קרבן היא רק במקרים המנויים במשנה, כגון במשנה לעיל (פ"א מ"א). עמדה זו שנויה במפורש לעיל (פ"ג מ"ו), וכן: "חישב ליתן את הניתנין למטה למעלה ואת הניתנין למעלה למטה, את הניתנין בפנים בחוץ ואת הניתנין בחוץ בפנים, כשר" (תוס', פ"ג ה"ב, עמ' 483). אם כן, אי דיוק במקום אינו פוסל את הקרבן. בבבלי יש פיתוח של עמדת ביניים זו: "אמר רבי יוחנן: הכל מודים בניתנין למעלה שנתנן למעלה, למטה שנתנן למטה, שלא כמצותן – לא יאספנו, לא נחלקו אלא בניתנין למעלה שנתנן למטה, למטה שנתנן למעלה – שרבי יוסי אומר לא יאספנו ורבי שמעון אומר יאספנו, ומשנתינו כדברי האומר יאספנו" (בבלי, כז ע"א-ע"ב). איסור הנתינה שלא במקום עומד, אבל יש מחלוקת אם יש לאסוף את הדם, ומן הסתם מי שאומר "יאספנו" סבור שאם יאסוף יהיה הקרבן כשר.
ג. "דם כל הניתנין למעלה שנתנן כדירכן, או שאינן מכוונין, הרי אילו כשירין. דם כל הניתנין למטה שנתנן שלא כדרכן, או שאין מכוונין כנגד היסוד, הרי אילו פסולין" (תוס', פ"א הי"א, עמ' 481). אם כן, בדם הניתן למעלה הדיוק אינו הכרחי, אבל בדם הניתן למטה יש לדייק, ואם טעה הקרבן פסול. בבבלי יש פיתוח נוסף של עמדה זו: "הניתנין למעלה שנתערבו בניתנין למטה – רבי אליעזר אומר: יתן למעלה והתחתונים עלו לו" (פ ע"ב). עמדה זו קשורה לעמדתו העקרונית של רבי אליעזר שאין לדקדק בדמים. לפי הבבלי מסתמן שהמחלוקת היא בין רבי יהושע, הפוסל במקרה כזה של טעות במיקום נתינת הדמים, לבין רבי אליעזר, המקל במידת מה. גם הוא סבור שטעות פוסלת, אבל דם שצריך להינתן למטה אפשר שיינתן למעלה.
ד. העמדה הרביעית היא עמדתו של רבי שמעון המקל בכל טעויות השחיטה. הזכרנו עמדה זו בפירושנו לעיל (פ"א מ"א): "רבי שמעון אומר 'עולה', אין לי אלא כשירה שנשפך דמה ושנשחטה בלילה ושיצא דמה חוצה לקלעים מנין להלן והיוצא והטמא והנשפך והנשחט חוץ לזמנו וחוץ למקומו ושקיבלוהו פסולים וזרקו את דמו והניתנים למטה שנתנם למעלה, והניתנים למעלה שנתנם למטה, והניתנים בפנים שנתנם בחוץ והניתנים בחוץ שנתנם בפנים, והפסח והחטאת ששחטן שלא לשמן, תלמוד לומר 'זאת תורת העולה', תורה אחת לכל העולים שאם עלו לא ירדו" (ספרא, צו, פרשה א ה"ז, כט ע"א). רק רבי שמעון מזכיר במפורש את מיקום מתן הדמים, אבל בספרא שם סדרת דרשות המיוחסת לרבי אליעזר ורבי יהושע שכמעט כל מה ש"עלתה לא תרד". עמדה זו מנוגדת לרוב המשניות, ולמגמה הכללית של מסכת זבחים, ודנו בה בסוף פרק א. היא קשורה לתפיסה שהמזבח קולט את הפסולים ומטהרם, ו"הציץ מרצה", ושאר פתרונות המקלים ראש בטעויות הטכניות.
<b>רבי אליעזר אומר יתן למעלן ורואה אני את התחתונים למעלן כאילו הן מים</b> – שינוי במקום הזריקה כלפי מעלה אינו פוסל,<b> ויחזור ויתן למטן</b> – רבי אליעזר דורש אפוא זריקה כפולה. הוא אינו חושש מזריקה מיותרת (לעיל מ"ד ואילך), ונוקט בשיטה הקרובה או זהה לגישה א1, אך מנוסחת מעט אחרת. <b>וחכמים אומרים ישפכו לאמה</b> – לא נאמר מה דינו של הקרבן, אבל מתוך היקש למשניות הקודמות דומה שזו הגישה הראשונה שהצענו לעיל, כלומר שהקרבנות פסולים.<b> אם לא נמלך ונתן כשר</b> – לפנינו גישה חמישית שבדיעבד כשר, ובתנאי שהכוהן לא קיבל אישור לתהליך מוטעה זה. אם עשה מעצמו כשר, ואם שאל, יענו לו שהקרבן פסול.
בתוספתא מיוחסות לשני החכמים גישות שונות: "1. הניתנין למטה שנתערבו בניתנין למעלה, רבי אליעזר אומר ינתנו למעלה וחכמים אומרים ישפכו לאמה. 2. נתן למטה ולא נמלך, רבי אליעזר אומר יתן למעלה וחכמים אומרים ישפך לאמה, והתחתונים עלו לו. 3. נתן למעלה ולא נמלך, אלו ואלו מודים שיחזור ויתן למטה, אלו ואלו לא עלו לו" (תוס', פ"ח הכ"א, עמ' 492). רבי אליעזר אומר שיינתנו למעלה ואין צורך בנתינה למטה, בניגוד לדרישת המשנה, וחכמים בתוספתא הם כחכמים במשנה.
המשך התוספתא קשה, ונראה שיש לפרש שהתוספתא מערבת גישות שאנו רואים בהן גישות חלוקות. המשפט הראשון הוא אם נמלך, כלומר שזה הפתרון לכתחילה. כל המשך התוספתא הוא במקרה שנתן ולא נמלך, כלומר שנעשתה הטעות והשאלה היא על בדיעבד. רבי אליעזר חושב שאם טעה ונתן למטה הטעות בת תיקון (ייתן גם למעלה), ועמדה זו קרובה לעמדת המשנה, וחכמים לשיטתם שהכול פסול. אם טעה ונתן למעלה לדעת הכול ייתן גם למטה, ובכך נפתרת שאלת עוונו של הזורק, אבל בכל מצב הקרבן אינו נרצה. ברור שהקביעה במשפט השלישי סותרת את הקביעה במשפט הראשון ובמשנה.
שלל הדעות והגישות מצביע בבירור שלא הייתה לחכמים מסורת אחת, ואולי גם לא היה במקדש נוהג אחיד. יש להניח שטעויות בזריקת דם היו רבות, אך יש להניח גם שאי אפשר היה לברר מתי נעשתה טעות, וכל המשתתפים סמכו על כך שהציץ מרצה.

Mishnah 10

<small>לפי כתב-יד קופמן</small>
<b>הניתנין מתנה אחת</b> – אלו מנויים לעיל והם הבכור, המעשר והפסח (לעיל פ"ה מ"ח),<b> שניתערבו בניתנין מתנה אחת ינתנו מתנה אחת</b> – שכן מתן הדמים שלהם זהה. אמנם הנתינה לא תהא לשם הקרבן המדויק, אך דרישה זו של זריקה לשמה לא הועלתה.<b> מתן ארבע במתן ארבע</b> – אלו קודשי הקודשים המנויים לעיל (פ"ה מ"ג), [<b>נ</b>]<b>ינתנו במתן ארבע</b> – שוב מתן הדמים זהה, וההחלפה אינה מעוררת בעיות.<b> מתן ארבע במתנה אחת</b> – כאן מתעוררת שאלה, האם לתת את הדם כמתנה אחת או בארבע מתנות ששלוש מהן מיותרות בחלקן. <b>רבי אליעזר אומר ינתנו במתן ארבע</b> – רבי אליעזר כדרכו אינו חושש ממתנות "מיותרות", והרי המיותר הוא "כעצים" (לעיל משנה ד),<b> רבי יהושע אומר ינתנו במתנה אחת</b> – והקרבן כשר בדיעבד. זאת לפי שיטת בית הלל שבדיעבד במתנה אחת הקרבן כשר, כלומר כיפר על החטא או מילא את חובתו (לעיל פ"ד מ"א). רבי אליעזר הוא תלמיד בית שמאי, ולשיטתו בכל הקרבנות ניתן להסתפק בדיעבד במתנה אחת, ובחטאת בשתיים, אבל הוא אפילו אינו מציע לתת שתי מתנות, שכן לשיטתו מתן דמים מיותר אינו בעיה, ועדיף על פני הסתמכות על בדיעבד בלבד. <b>אמר – </b>בדפוס נוסף "לו",<b> רבי אליעזר והרי הוא עובר על בל תיגרע</b> – ונותן מתנה אחת במקום ארבע. בטיעון זה מתעלם רבי אליעזר משיטת רבותיו, בית שמאי, שבדיעבד די במתנה אחת. הטיעון אינו תופס, אפוא, לשיטתו. הטיעון גם אינו תקף נגד שיטת בית הלל, שהרי גם בית הלל וגם בית שמאי מסתפקים בפחות מארבע מתנות. אם כן, חשש של "לא תגרע" חל על כל העמדות. דומה אפוא שרבי אליעזר אינו מכיר בשיטת בית שמאי דלעיל, או נכון יותר עורך המשנה מייחס לו עמדה אחרת המתעלמת משיטת בית שמאי. או אפשר גם שהוא מקשה אליבא דבעל הדעה השנייה. <b>אמר – </b>בדפוס נוסף "לו",<b> רבי יהושע והרי הוא עובר על בל תוסיף</b> – שכן זורק ארבע מתנות במקום שדי באחת, <b>אמר – </b>בדפוס נוסף "לו",<b> רבי אליעזר לא נאמר בל תוסף אלא כשהוא עצמו</b> – בל תוסיף חל רק כשהתוספת היא במעשה עצמו, ולא במקרה של תוספת מספק, תוספת בשל תערובת וכו'.<b> אמר – </b>בדפוס נוסף "לו",<b> רבי יהושע לא נאמר בל תיגרע אלא כשהוא עצמו</b> – זהו אותו טיעון, אבל הוא חל על "בל תגרע" כמו על "בל תוסיף". אין צריך לומר שאם כך הרי שעצם העלאת הטיעון בעייתית, שכן זהו טיעון כנגד שתי הדעות. הבעיה במשנה היא האם "להיכנע" לדרישות הפורמליות, ואז כל הקרבנות ייפסלו, או לאפשר חריגה מספק, והשימוש בפסוקי המקרא אינו יעיל. דומה שמי שהעלה אותו לא עשה כן אלא לתפארת הספרותית, ולא כטיעון העשוי לשכנע. <b>ועוד אמר רבי יהושע כשנתת עברת על בל תוסף ועשית בידיך וכשלא נתת עברת על בל תיגרע לא עשית מעשה בידיך</b> – זהו טיעון פורמליסטי שההלכה של חז"ל פיתחה. זריקה מיותרת היא עברה (בל תוסיף) בידיים, כלומר במעשה, ואילו הימנעות מזריקות נוספות היא עברה (בל תגרע) אך עברה במחדל, והיא פחות חמורה. בתוספתא מנוסח הטיעון בצורה משפטית יותר: "...אמר לו רבי יהושע אני אכריע, כשאני עושה בידי נמצאתי עובר על לא תעשה והרי הוא בידי, כשאני מניחה כמות שהוא נמצאתי עובר על לא תעשה ואינה בידי" (פ"ח הכ"ג, עמ' 492).
בתוספתא דיון בשאלה משנית, מעין "קומה שנייה": "חטאת יחיד שנתערבה זו בזו, חטאת צבור שנתערבה זו בזו, חטאת יחיד וצבור שנתערבו זו בזו, וכן בתודות וכן בעולות וכן בשלמים, נותן ארבע מתנות מכל אחת ואחת, ואם נתן ארבע מתנות מכולן יצא. במה דברים אמורים, בזמן שנתערבו חיין, אבל בזמן שנתערבו שחוטין נותן ארבע מתנות מכולן, ואם נתן מתנה אחת מכולן יצא. רבי אומר, רואין את המתנה שאם תחלק ויש בה מתנה לכל אחת ואחת" (פ"ח הכ"ב, עמ' 492). המחלוקת היא האם צריך לתת מתנה נפרדת מכל קרבן, או מכולם יחד.

Mishnah 11

<small>לפי כתב-יד קופמן</small>
<b>הניתנין בפנים</b> – אלו רוב הקרבנות,<b> שניתערבו בניתנין חוץ</b> – שדמם ניתן בחוץ, והם פר ושעיר של יום הכיפורים ופרים הנשרפים (לעיל פ"ה מ"א),<b> ישפכו לאמה</b> – לא נאמר מה מעמד הקרבן, ומן הסתם הוא פסול. כפי שראינו במשנה ט בדרך כלל שאלה זו של ניתנים בחוץ הייתה צמודה לשאלה של הניתנים למטה שנתן למעלה, וראינו שלל גישות בנושא. <b>נתן בחוץ</b> – בטעות,<b> וחזר ונתן בפנים כשר</b> – אמנם אסור לתת מתנה מיותרת (כשיטת רבי יהושע במשניות הקודמות), אבל נתינתה אינה פוסלת את הקרבן.<b> בפנים וחזר ונתן בחוץ רבי עקיבה פוסל וחכמים מכשירין</b> – חכמים מכשירים, בדיעבד, כמו לעיל. אבל את עמדת רבי עקיבא יש לפרש, ונימוקו הוא<b> שרבי עקיבה אומר כל דמים שניכנסו לכפר בהיכל פסולין</b> – זריקה מיותרת בפנים פוסלת את הקרבן,<b> וחכמים אומרים חטאת בלבד</b> – רק חטאת שנזרק דמה בפנים פוסלת.<b> רבי אליעזר אומר אף האשם שנאמר כחטאת כאשם</b> – רבי אליעזר הוא זה שאומר שגם לעניין "שחיטה שלא לשמה" חטאת כאשם, ואפשר שדבריו הועברו משם לכאן או להפך<sup class="footnote-marker">16</sup><i class="footnote">לביטוי זה ראו עוד ספרא, צו, פרק ח ה"א, לג ע"א, וראו הערתנו לפתיחת המשנה הבאה בדבר היחס בין הספרי למשנה.</i>.
ההלכה שבמשנה חוזרת בתוספתא, וכמו במשנה הקודמת התוספתא מכלילה לתוך ההלכה את האבחנה אם הכוהן נמלך או לא נמלך: "1. הניתנין בפנים שנתערבו בניתנין בחוץ, ישפך לאמה. 2. נתן בחוץ ולא נמלך, יחזור ויתן בפנים, והחיצונים עלו לו<sup class="footnote-marker">17</sup><i class="footnote">לביטוי דומה ראו תוס', יומא פ"ג ה"ז ופירושו של ליברמן, תוספתא כפשוטה שם, עמ' 785. אפשר שניסוח התוספתא שלנו הושפע מניסוח התוספתא שם, ואולי אף הועברו משפטים משם בצורה מכנית.</i>. 3. בחוץ בפנים ולא נמלך, אלו ואלו לא עלו לו. 4. בחוץ ולא נמלך, אלו ואלו לא עלו לו. 5. חוץ משנתערבו בחטאת, מפני שחטאת שנכנס דמה לפנים פסולה. רבי אליעזר אומר אף האשם, שנאמר כחטאת כאשם" (פ"ח הכ"ד, עמ' 493-492). התוספתא מהווה חזרה במבנה מרובע ומלאכותי, ללא תוספת הלכתית<sup class="footnote-marker">18</sup><i class="footnote">בספרא צו פרק ח הא לג ע"א, נימוק דרשני לדעות במשנה רבי יוסי הגליל דוחה את דרשת רבי עקיבא בחריפות יתר. . </i>.

Mishnah 12

<small>לפי כתב-יד קופמן</small>
המשנה מעלה נושא קרוב של טעות. יש להעיר שגם בספרא שנויה הלכה מעינה של המשנה הקודמת ואחריה משנתנו (ספרא, צו, פרק ח ה"א-ה"ב, לג ע"א). כלומר, יש קשר בין עריכתם של שני המקורות ועריכת האחד (המשנה) השפיעה על עריכת הספרא.
<b>חטאת שקיבל דמה בשני כוסות</b> – את דם החטאת מזים בארבע מתנות (לעיל פ"ה מ"ג), והיא הקרבן היחיד שבו לדעת בית שמאי שתי מתנות הן חובה, ואם לא נתן פסול (גם בדיעבד – לעיל פ"ד מ"א). לא מן הנמנע שמשנתנו מנוסחת לשיטת בית שמאי שלפיה לחטאת מעמד מיוחד. לדעת בית הלל גם בחטאת בדיעבד די במתנה אחת. מכל מקום, לכתחילה בחטאת ארבע מתנות. לא נאמר שחובה שהדם יהא בשתי כוסות, אך כנראה היה זה הנוהג הקבוע, וכן בקרבנות אחרים שהייתה בהם יותר מזריקה אחת. כך מתאר המדרש את המזבח שבנה משה לאחר מתן תורה: "בנה מזבח והקריב עליו עולה ושלמים, נטל מדם העולה בשתי כוסות חלק למקום וחלק לציבור, נטל מדם השלמים בשתי כוסות חלק למקום וחלק לציבור, שנאמר 'ויקח משה חצי הדם וישם באגנות', זה חלק למקום, 'וחצי הדם זרק על המזבח', זה חלק לציבור" (מכילתא דרבי ישמעאל, יתרו, מסכתא דבחדש פרשה ג, עמ' 211).
<b>יצא אחד מהן לחוץ</b> – מחוץ לעזרה,<b> הפנימי כשר</b> – שכן יציאת חלק מהדם אינה פוסלת את כל הקרבן,<b> ניכנס אחד מהן לפנים</b> – ההיכל,<b> רבי יוסה הגלילי מכשיר בחיצון</b> – הדם שנזרק על המזבח החיצוני כשר,<b> וחכמים פוסלין</b> – שכן נעשתה עבודה מיותרת, וברוח דבריו (השנויים במחלוקת) של רבי עקיבא שכל דם שנכנס לפנים פוסל. <b>אמר רבי יוסה הגלילי מה אם במקום שהמחשבה פוסלת בחוץ לא עשה את המשואר כיוצא</b> – בקרבן חטאת רגיל מחשבת שחיטה פוסלת, אך לא הוצאת דם החוצה,<b> מקום שאין המחשבה פוסלת בפנים</b> – שאם חשב לתת את הדם בפנים אין המחשבה פוסלת (לעיל פ"ג מ"ו),<b> אינו דין שנעשה את המשואר כניכנס</b> – הקל וחומר הוא שזריקת דם בפנים חמורה פחות מהוצאת דם מחוץ לעזרה. בכך רבי יוסי מקשה (חולק) על עמדת רבו, רבי עקיבא. אין במשנה תשובה על הקל וחומר. ברם, כל הטיעון אינו מסוגל לשנות את העמדות הבסיסיות. החלוקה בין עבודות שהמחשבה עליהן פוסלת לבין אלו שרק או גם המעשה פוסל אינה חלוקה לוגית אלא מסורת, ואי אפשר להקיש מזו על זו. בתוספתא מובא הקל וחומר כ"הוה אמינא" הנדחית בגלל דיוק בפסוק (תוס', פ"ח הכ"ה, עמ' 492). זו דוגמה נוספת ל"הוה אמינא" במדרש שאיננה טיעון סרק אלא עמדה תנאית בעלת משקל ומעמד עצמאי<sup class="footnote-marker">19</sup><i class="footnote">וראו עוד תוס', פ"ח הכ"ו, עמ' 492, שבה קל וחומר דומה לעניין שונה במקצת.</i>. הדיון חוזר בספרא ללא תוספת (ספרא, צו, פרק ח ה"ב, לג ע"א).
<b>ניכנס לכפר אפ על פי שלא כיפר</b> – נכנס עם הדם לפנים, אך לא זרקו על הפרוכת,<b> פסל דברי רבי לעזר רבי שמעון אומר עד שיכפר</b> – עד שיזרוק שלא כהלכה. למילה "שיכפר" משמעות חיובית, אך כאן היא במשמעות שלילית של זריקה שלא כדין. המדובר, אפוא, במעשה חלקי, וברור שמי שסבור שמעשה שלם אינו פוסל ודאי סבור שמעשה חלקי אינו פוסל. אלא שברישא מדובר על מצב שבו יש כוס נוספת של דם שנזרקה כהלכה, ובמשפט זה מדובר גם בקרבן שלא נשאר ממנו דם בחוץ לזריקה כשרה, אך ניתן להוציא את הדם שהוכנס פנימה ולזרקו בחוץ. הלכה זו דומה להלכה לעיל "יחזור הכשר ויקבל" (פ"ג מ"א).
<b>רבי יהודה אומר אם היכניס שוגג כשר</b> – אם עשה מעשה ללא כוונת זדון. ארבעה מצבים הם: מחשבה בלבד (שאינה פוסלת), מעשה ומחשבה (מחלוקת במשנה), מעשה ללא מחשבה (לדעת רבי יהודה כשר ודעת חכמים לא נאמרה), מחשבה ומעשה חלקי (מחלוקת).
<b>כל הדמים הפסולין</b> – מחמת אחת הנסיבות שנדונו לעיל: זריקה שלא במקומה, למטה במקום למעלה, אחת במקום ארבע וכו'.<b> שניתנו על גבי המזבח</b> – בטעות ולא זוהו,<b> לא הרצה הציץ</b> – העוון נותר בידי הבעלים והכוהן,<b> אלא על הטמא שהציץ מרצה על הטמא</b> – רק על טומאה שנגרמה בטעות הציץ מרצה, ולא על טעויות בעבודה, <b>ואינו מרצה על היוצא</b> – מחוץ למקדש. העורך מכיר, ממקום אחר, כלל בדבר תוקפו של הציץ. הציץ מרצה על חטא טומאה בשוגג אבל לא על הוצאת קרבן החוצה, או על פגמים אחרים במעשה הקרבן ובטיפול בו. את הכלל הוא מיישם על המקרים שלנו. כשם שהציץ מרצה רק על טומאה שנעלמה, ולא על בשר קודש שיצא החוצה, כך גם אין הוא מרצה על יתר הטעויות. ההכרעה שנתינת דם למטה במקום למעלה היא כמו יציאה החוצה, ושונה מספק טומאה ("טומאת תהום") שהיא הכרעה ערכית של העורך ואין לה נימוק כשלעצמה. בפסחים יש צמצום נוסף של כוחו של הציץ. "הפסח שנזרק דמו, ואחר כך נודע שהוא טמא, הציץ מרצה. נטמא הגוף, אין הציץ מרצה. מפני שאמרו הנזיר ועושה פסח הציץ מרצה על טומאת הדם, ואין הציץ מרצה על טומאת הגוף. נטמא טומאת התהום הציץ מרצה" (פסחים פ"ז מ"ז). כפשוטו אין משנה אחת מכירה את חברתה. ואמנם ניתן לתרץ, שכן כל משנה מדברת בעצם על מצב שונה. אבל שני הכללים 'אינם משוחחים אחד עם השני. (איור 9).
הציץ הוא אביזר קישוט מזהב שהיה מונח על מצחו של הכוהן הגדול. על הציץ נאמר "והיה על מצח אהרן ונשא אהרן את עון הקדשים... והיה על מצחו תמיד לרצון להם לפני ה' " (שמות כח לח). הפסוק מדבר על כפרת עוונות, אך אינו מונה במדויק על אילו עבירות הציץ מכפר. יתר על כן, הפסוק אינו אומר במפורש שהציץ הוא המכפר, אלא שאהרן, או הכוהן הגדול, מכפר על העוונות. מכל מקום, חז"ל הבינו שהציץ הוא ה<b>מרצה</b> (מכפר) על העוונות<sup class="footnote-marker">20</sup><i class="footnote">וכן משנה, זבחים פ"ה מי"ב; מנחות פ"ג מ"ג ועוד. לאוסף מקורות ראו כשר, תורה שלמה, כ, עמ' קפו-קפט.</i>.
כאמור הציץ מרצה רק על חלק מהעבירות. משנת פסחים מציגה מסגרת כפרה אחת ומשנתנו מסגרצ אחרת. עוד נקבע שהציץ איננו מרצה על בשר שנאכל אחר זמנו (תוס', זבחים פ"ד ה"ב-ה"ג, עמ' 485; מנחות פ"ד ה"ח, עמ' 516 ועוד). ההלכה שהציץ אינו מרצה על טומאת הגוף חוזרת במקורות נוספים (תוס', פ"ו ה"ה; נזיר פ"ו ה"ב). במשנת פסחים נוסף כאמור המשפט <b>"</b><u>מפני [שאמרו נזיר ועושה פסח הציץ מרצה ועל] על טומאת הדם</u>"  משפט זה מצוי בשוליים בכתב יד קויפמן ומכתב היד לא ברור היכן יש לשבצו. השיבוץ המוצע כאן הוא לפי נוסח הדפוסים. "מפני שאמרו" רומז למשנה קדומה שאותה מצטטת המשנה בפסחים. ייתכן שהנוסח הקדום הביה רק הציץ מארצה, ואת הנוסח הדום הכניסו עורכי המשניות (פסחים וזרעים) למסזגרת הלכתית פורמאליסטית. מעין סד הלכתי, כל עורך מסכת למסגרת הלכתית שונה. המינוח מופיע במשניות נוספות, ולעתים ניתן אף לעקוב אחר מקורו הקדום. במקרה שלפנינו המשפט מופיע בהקשרים שונים בסדרת משניות<sup class="footnote-marker">21</sup><i class="footnote">ראו להלן בסמוך, וראו פירושנו לעיל, פ"א מ"א. שם המינוח הוא "ולמה אמרו", והוא הוא. </i>, אך עדיין אין בידינו לקבוע מה מקורו ומאיזה חיבור הוא מצוטט. "טומאת הדם" הוא כינוי למצב שהדם, שיש לזרקו על המזבח, נטמא או שאירע לו כל פסול אחר. זאת בניגוד ל"טומאת הגוף" שהוא המצב שהכוהן המקריב נטמא.
התוספתא כאן גורסת "כל קרבנות הצבור והיחיד הציץ מרצה על טומאת אדם ועל טומאת הגוף, חוץ מנזיר ועושה פסח שמרצה על טומאת אדם, ואין מרצה על טומאת גוף" (פ"ו ה"ה). ליברמן, בעקבות ראשונים, תיקן על טומאת <u>הדם</u> או על טומאת <u>דם</u>, וטען שהאות א נוספה כדרכן של נוסחאות ארץ ישראל להוסיף לעתים את האות אל"ף בתחילת מילה (ליברמן, הפירוש הארוך לפסחים, עמ' 584). כך המשפט מופיע גם בתוספתא נזיר ובמקורות נוספים<sup class="footnote-marker">22</sup><i class="footnote">תוס', נזיר פ"ו ה"ב; ירו', לד ע"ב; בבלי, טז ע"ב ועוד. </i>. עד כאן התוספתא עשויה להתפרש כמשנת פסחים. לפי ההקשר שם הציץ מרצה על כל הטומאות של אדם, חוץ מבשר שיצא מהעזרה, שעל עוון זה אפילו הציץ אינו מרצה.
נותר להבין מה המיוחד בקרבן הפסח והנזיר, ומדוע דינם שונה מיתר הקרבנות. קרבן הנזיר וקרבן הפסח מופיעים לעתים בצוותא כדוגמה לקודשים. כך בדיון במשנה נזיר פ"ז מ"ב-מ"ג, בבבלי שם נג ע"א ובמקורות נוספים<sup class="footnote-marker">23</sup><i class="footnote"> משנה, אהלות פי"ח מ"ד; תוס', זבים פ"ב ה"ח, עמ' 678.</i>. בשניהם יש שילוב של קרבן יחיד וקרבן ציבור. שניהם קרבנות יחיד, שכן היחיד מביאם, ומצד שני הם חובה שיש לה זיקה לענייני הכלל. על המרכיב הציבורי בקרבן פסח כבר עמדנו לעיל<sup class="footnote-marker">24</sup><i class="footnote">ראו פירושנו לעיל, פ"ד מ"ה.</i>, ועל אופיו הציבורי של קרבן נזיר אנו שומעים ממקורות אחרים<sup class="footnote-marker">25</sup><i class="footnote">ראו למשל הסיפור על שמעון בן שטח והמלך ינאי שדאגו לקרבנות הנזירים, ירו' ברכות פ"ז ה"ב, יא ע"ב). כן תרם פאולוס למטרה זו, מעשי השליחים, כא 24. השוו את המחלוקת של בית שמאי ובית הלל בספרי זוטא, עמ' 244, וראו גם המבוא למסכת שקלים ובפירושנו שם לפ"ב מ"ה, ודיוננו במבוא למסכת נזיר.</i>. כמו כן בשני הקרבנות ניתן להביא קרבן חלופי במועד אחר: הנזיר יכול להביא קרבן אחר, ופסח ניתן להביא בפסח שני. לבסוף, שני הקרבנות פותחים פתח לישראל להשתתף בפועל בקודש ובקרבן, ושניהם קרבן חובה שחל על אדם רגיל מישראל, ולא רק על כוהן. בכל יתר הקודשים הישראל רשאי להמתין עם קרבנו, או לתת אותו לאחר כדי שיאכלנו. אבל נזיר חייב להמשיך לשמור על הלכות נזירות ואם נטמא חייב לגלח, וכן עושה הפסח, אם לא יקריב את קרבנו ביום המסוים יפסיד את החג. לא ייפלא, אפוא, שהמשנה התנאית כורכת אותם יחדיו, וגופי הלכה משותפים לשניהם בשונה מקרבנות כוהנים מובהקים.
הרעיון בדבר הציץ המכפר הוא רעיון דתי נרחב. בדרך כלל תפקיד הקרבנות הוא לכפר על העוונות. חז"ל מציגים מעין דרך חלופית ולפיה עצם הפעילות התקינה במקדש מהווה מרכיב בכפרת העוונות. במקורות אחרים הרעיון מורחב וכל הבגדים מכפרים, כל בגד מכפר על סדרת עוונות מוגדרת<sup class="footnote-marker">26</sup><i class="footnote">ירו', יומא פ"ז ה"ג, מד ע"ב; שיר השירים רבה, ד ה, וראו דיוננו למשנה, יומא פ"ז מ"ה.</i>. בין הבגדים היה הציץ יחיד ומיוחד, שכן עליו נחרת השם המפורש<sup class="footnote-marker">27</sup><i class="footnote">גם יוספוס מזכיר את הציץ בחרדת קודש מיוחדת. ראו קד' ג 178.</i>. עם זאת, כפי שראינו הוכנס רעיון זה למסגרת או לסד הלכתי נוקשה. נקבע במפורט על מה הציץ מרצה ועל אילו עוונות או מצבים אין הוא מרצה. בתלמודים מניחים בפשטות שהכוהן הגדול השתתף בפועל בעבודה היום-יומית בקודש, ותמיד הלך לבוש בגדים, כלומר במלוא תפארתו עם כל הביגוד הפורמלי הנדרש ממנו, כולל הציץ. ברוח זו חכמים נחלקים האם הציץ מרצה רק כאשר הכוהן הגדול עונד אותו, או שהוא מרצה גם אם הציץ מונח בקרן זווית, כלומר בלשכה שבה מונחים בגדי הכוהן הגדול<sup class="footnote-marker">28</sup><i class="footnote">ירו', יומא פ"א ה"ב, לט ע"א; חגיגה פ"ב ה"ד, עח ע"ב; בבלי, יומא ז ע"ב - ח ע"א; פסחים טז ע"ב; יבמות צ ע"א; זבחים פב ע"ב; ספרי במדבר, בשלח, עמ' 113-112, וראו פירושנו לשקלים פ"ה מ"א, ועוד. </i>.
ברם, בפועל התנהלו הדברים באורח שונה. הכוהן הגדול היה דמות ציבורית ופוליטית, והעבודה היום-יומית הייתה רחוקה ממנו. גם ניהול המקדש, כפרויקט כלכלי וארגוני מורכב, לא הותיר לו זמן לעבודת הקודש. משנת יומא פותחת בסדרת הלכות שמטרתן להכשיר את הכוהן הגדול לעבודת בית המקדש ביום הכיפורים. ביום מיוחד זה עבד הכוהן הגדול לבדו במקדש; ביתר הימים היה רשאי כמובן להשתתף, אך בפועל זה היה נדיר. על כן היה צריך ללמדו את מרכיבי העבודה, כולל דברים יום-יומיים כהטבת הנרות וזריקת הקטורת (משנה, יומא פ"א מ"ב).
סדרי היום יום במקדש מתוארים במקומות אחרים; בכולם משתתפים הכוהנים ולא נזכר שהכוהן הגדול מתחרה עמם על העבודות השונות<sup class="footnote-marker">29</sup><i class="footnote">ראו למשל משנה, יומא פ"ב מ"ב - פ"ג מ"ב, ועוד. </i>. דומה, אפוא, שבפועל הגיע הכוהן הגדול למקדש רק לעתים רחוקות, אף שההלכה קובעת שהוא רשאי לעבוד בכל עבודה שהוא יבחר (משנה, יומא פ"א מ"ב)<sup class="footnote-marker">30</sup><i class="footnote">ראו ביכלר, הכוהנים, עמ' 68-52. </i>. גם יוספוס מתאר בקצרה את מעשי המקדש ומזכיר את הכוהן הגדול פעמים מספר, אך רק בהקשר לעבודת יום הכיפורים (קד' ג, 243-242).
זאת ועוד. בפועל לא היו בגדי הכוהן בידי היהודים. ברוב ימות השנה הונחו בגדי הכוהן הגדול למשמר אצל הנציב הרומי, ורק לקראת יום הכיפורים הובאו ממצודת אנטוניה ונמסרו לנציגי המקדש. סביב החזקת בגדי הכוהן הגדול התפתח מאבק פוליטי, מעין דתי. כך, למשל, היה מעורב בעניין אגריפס השני שפעל לקבל לחסותו את הבגדים הקדושים (קד' יח, 95-90). עבור הציבור היהודי היה המצב משפיל ועדות לשלטון הזר ולהתעמרותו ביהודים, ורגישותם מובנת לאור החשיבות שייחסו לבגדים בכלל, ולציץ בפרט. הציץ לא היה מונח אפוא בקרן זווית, אלא מצוי במשמרת מחוץ למקדש, בידי השלטון הזר, והמונח "ציץ מכפר" או "ציץ מרצה" הוא אפוא רעיון דתי שלא היה לו ביטוי מוחשי ממשי.
עיקרון זה של "הציץ מרצה" נזכר במקורות תנאיים רבים<sup class="footnote-marker">31</sup><i class="footnote">פסחים פ"ז מ"ז, משנתנו ומקבילתה במנחות פ"ג מ"ג; תוס',כאן  פ"ד ה"ד, עמ' 485; כאן ה"ז-ה"ח, עמ' 485; כאן הי"א, עמ' 486; תוס', מנחות פ"א ה"ו, עמ' 513; שם פ"ד ה"ט, עמ' 516; שם הי"א, עמ' 517; שם פ"ד הי"ג-הי"ד, עמ' 517; נזיר פ"ו ה"ב; מעילה פ"א ה"ג, עמ' 557; ספרי במדבר, קט, עמ' 113, ועוד. </i>. עם זאת אין הציץ מופיע כאחת מדרכי הכפרה הרגילות, ובמיוחד הוא נעדר מרשימת חילוקי הכפרה שבמסכת יומא<sup class="footnote-marker">32</sup><i class="footnote">ראו פירושנו ליומא פ"ח מ"ח-מ"ט.</i>. בכל המקורות שבהם נזכר הציץ המרצה על עבירות מדובר על עבירות שנעשו במקדש, אי הקפדה על דיני קרבנות. ניתן, אפוא, לקבוע שרעיון הציץ המרצה חל רק על עבירות שנעשו בתחומי המקדש<sup class="footnote-marker">33</sup><i class="footnote">הציץ כמכפר על עוונות אחרים (מחוץ למקדש) מופיע רק במקורות המונים על מה מכפרים כל הבגדים, וכל בגד מכפר על עוון אחר, הקרוב לאבר הגוף שהבגד מכסה. ראו המקורות בפירושנו ליומא פ"ד מ"ה.</i>. חשיבותו העיקרית של הרעיון הוא בהענקת "שלוות נפש" למקריבי הקרבן. תמיד ניתן לחשוש שמא נטמא הקרבן והכפרה אינה שלמה. ודאי שמי שיודע על טומאה צריך להיטהר כנדרש, והקרבן נפסל, כפי שיוצא מעשרות הלכות, אבל עולי הרגל והכוהנים אינם צריכים לחשוש ממוקשים עלומים. הביטוי "ציץ מרצה" מבטא ביסודו רעיון דתי האמור להשרות ביטחון ושלוות נפש על באי המקדש. אבל במסורת חז"ל הוא עוצב ככלל משפטי שיש לו סייגים ומסגרת מגבילה. כך הוא מאבד את תפקידו כמעין "רשת ביטחון" והופך לכלל משפטי נוסף הצריך שמירה והקפדה. קשה לדעת האם עיצוב זה משקף את מחשבת המקדש, או שמא זהו עיצוב מאוחר ברוח השקפתם של תנאים.
לפנינו, אם כן, מהלך כפול ומנוגד. מחד גיסא קיימת תביעה להקפדה יתרה בפרטי פרטים, ומאידך גיסא אמירה כוללת המניחה כפרה מכל מקום, בבחינת קבלה של החולשה האנושית ומגבלותיה של מציאות החיים במסגרת הקודש. המשכה של המשנה מתחבט במתח זה ומנסה לארגן את תודעת הציץ העלומה למסגרות הלכתיות מוגדרות. מבחינה חברתית הציץ מהווה מעין רשת ביטחון לבאי המקדש. קיים היה חשש שאנשים יימנעו מלבוא למקדש בשל ההגבלות ההלכתיות הרבות. העיקרון של "ציץ מרצה" פותר את החשש הזה.

Chapter 9



Mishnah 1

<small>לפי כתב-יד קופמן</small>
<b>המזבח מקדש את הראוי לו</b> – משפט זה עשוי להיות הכותרת למשנה, אבל אפשר שהוא גם נקיטת עמדה כרבי אליעזר להלן. למשפט עקרוני זה עשויות להיות שתי משמעויות. האפשרות הראשונה היא שאם נפל בקרבן פסול, בגלל פגם כלשהו, הקרבן עדיין נחשב לקרבן ואינו נפסל. זאת בניגוד חריף לכל אשר למדנו בשמונת הפרקים הקודמים על מחשבת פסול, שחיטה שלא לשמה וכו' וכו'. גישה זו קרובה מאוד לגישתו של רבי שמעון (לעיל פ"ח מ"ט) "שאם עלו לא ירדו" (ספרא צו פרשה א ה"ז, כט ע"א). אפשר שגם לפי גישה זו אם נפל פסול בשלב השחיטה או הזריקה מלכתחילה אין להמשיך בתהליך ההקרבה. אבל כל זאת לכתחילה בלבד, ובדיעבד אם הגיע הקרבן למזבח נרצה ואינו מורד מהמזבח. לדעתנו אין לפרש שקרבן כזה אינו יורד, אך לא נרצה, או שהוא פסול.
האפשרות השנייה היא לפרש את המשפט באופן כללי יותר, ללא קשר לעבודות פגומות. כל מה שנגע במזבח יעלה עליו. כך, למשל, אם קרבן חי עלה על המזבח (להלן משנה ד), ובעיקר בעל חיים מזדמן שנקלע למקדש. הפסוק המרכזי שגם יועלה בהקשר של משנתנו הוא "כל הנגע במזבח יקדש" (שמות כט לז). פסוק זה מתקשר לזכות המקלט (asylum) שהוענקה למקדשים בימי קדם. בעולם הפגאני, בעל חיים שברח למקדש – הוקדש, ומשמעות הדבר היא או שהובטחה לו חסינות מציד והוא רעה בחורשות המקדש, או שהועלה כקרבן<sup class="footnote-marker">1</sup><i class="footnote">ריגסבי, מקלט; קלפנבך, מקלט; דלקט, אסיליום.</i>. אדם חי שברח למקדש הובטחה לו חסינות. התורה אמנם מתנגדת לחסינות זאת, וזה מה שקרינו "מעם מזבחי תקחנו למות" (שמות כא יד), אבל צו המקרא לא עקר את הנוהג הציבורי. כך מסופר על יואב שברח למזבח בתקווה לחסינות, ואכן בניהו שרדף אחריו הובך לחלוטין ולא ידע כיצד לנהוג. אך שלמה פקד להרגו, ובכך חילל את החסינות המקובלת (לפחות בציבור). איננו יודעים האם שלמה פעל בהתאם לצו התורה, תוך דחייה של הנוהג העממי, או שמא חמת המלך גברה על הנוהג החברתי המקודש מדורות (מלכים א ב כח-לד). מכל מקום, המדרש מכיר את הנוהג ומאשש אותו למעשה, בניגוד להלכה שבתורה<sup class="footnote-marker">2</sup><i class="footnote">ירו', קידושין פ"ד ה"א, סע ע"ב; סנהדרין פ"ו ה"ז, כג ע"ד; במדבר רבה, ח.</i>.
אם כן, "כל הראוי" בא לרבות בהמה מזדמנת ולא להוציא את הפסולים. מהמשך המשנה משמע בבירור שעורך המשנה סבר כפירוש הראשון, וכך כמובן מפרש גם הבבלי (סנהדרין לד ע"א; זבחים פג ע"ב), וזה פשט המשנה. על כן משנה ב מונה בין הראויים למזבח את הפסולים, ורבי שמעון מדבר על פסילה כזאת במפורש. אבל בספרא מסודרות המחלוקות אחרת, ונראה שהספרא פירש את המחלוקות באופן שונה. תנאי דור יבנה (רבי יהושע ורבי אליעזר) נחלקו במחלוקת השנייה, ותנאי דור אושא נחלקו במחלוקת הראשונה. כך אין בדברים חזרה, והמדרש ודברי התנאים מתפרשים שפיר. להלן נעמוד על הדברים.
<b>רבי יהושע אומר כל הראוי לאישים</b> – לקרבן עולה,<b> אם עלה לא ירד שנאמר על מוקדה – </b>ויקרא ו ב. בחלק מעדי הנוסח מופיע הפסוק המלא: "היא העולה על מוקדה על המזבח". בפסוק המקראי כתוב "הִוא הָעֹלָה", וכך נכתב גם בכתב יד <b>מפ</b>, אך סופרי המשנה לדורותיהם לא הקפידו לצטט את הפסוק בצורתו, אלא כתבוהו בשפתם, ובכתיב מלא. אין ללמוד מכאן על צורת הכתיב בתורה אלא על רשלנות ההעתקה שנעשתה מתוך הזיכרון ולא מהכתב. ניתן ללמוד מהשגיאות על הכתיב בימיהם של מעתיקי כתבי היד של הפרשנים, אך לא על כתיב התורה שעמדה לפניהם. <b>מה עולה שהיא ראוייה לאשים אם עלת לא תרד אף כל דבר שהוא ראוי לאישים אם עלה לא ירד</b> – רבי יהושע לומד שהדין חל רק על "עולה", ומפרש ש"עולה" הוא כל דבר שהוא קרבן אישה, כלומר שעולה כליל למזבח, בניגוד לשלמים. <b>רבן גמליאל אומר כל הראוי למזבח אם עלה לא ירד שנאמר היא העולה על מוקדה על המזבח מה עולה שהיא ראויה למזבח אם עלתה לא תרד אף כל דבר שהוא ראוי למזבח אם עלה לא ירד</b> – רבן גמליאל חוזר על דרשתו המלאה של רבי יהושע אך מרחיב אותה, ועבורו "עולה" הוא אב טיפוס של כל דבר הראוי למזבח. העריכה במשנתנו אינה רגילה במשנה. בדרך כלל העורך מציג את המחלוקת בקצרה. הראשון מפרט את הדין, והשני מתנסח בקצרה ומדגיש רק את נקודת המחלוקת. אבל דברי רבן גמליאל לא נאמרו כנראה כתשובה לרבי יהושע, אלא לגופם. בשלב ראשון נערכו דבריו של כל תנא לחוד, בידי אותו עורך שניסחם בצורה דומה, ואז הועברו למשנתנו והוצגו זה כנגד זה. <b>אין בין דברי רבן גמליאל לדברי רבי יהושע אלא הדם והנסכים שרבן גמליאל אומר לא ירדו ורבי יהושע אומר ירדו</b> – בתוספתא חוזרת ההלכה ונוסף: "...נסכים נותנו לספלים" (פ"ט ה"א, עמ' 493). במשפט זה מביע העורך את דעתו. רבי יהושע מחיל את ההלכה על העולה בלבד, ורבן גמליאל מרחיב אותה על הדם ועל הנסכים. לולא דברי התנא היה מקום לפרש את דברי התנאים כפשוטם, שרבי יהושע מדבר רק על קרבן עולה ורבן גמליאל רואה ב"עולה" שם כללי לכל הקרבנות, כולל חטאת ושלמים. הפרשנות התנאית של עורך המשנה מצמצמת את המחלוקת. <b>רבי שמעון אומר הזבח כשר והנסכים פסולים הנסכים כשרין והזבח פסול אפילו זה וזה פסולין הזבח לא ירד הנסכים ירדו</b> – רבי שמעון עורך את דבריו בצורה מרובעת, אלא שצלע אחת חסרה.
1. זבח כשר ונסכים כשרים (מקרה זה אינו נזכר כי הוא פשוט וברור – הכול כשר).
2. זבח כשר ונסכים פסולים.
3. זבח פסול ונסכים כשרים.
4. זבח פסול ונסכים פסולים.
בכל שלושת המקרים הזבח כשר והנסכים פסולים, כדעת רבי יהושע. פשט דבריו של רבי שמעון הוא שכל ההלכה חלה על כל הקרבנות ולאו דווקא על עולה, אחרת יהיו דבריו חזרה על דברי רבי יהושע ללא כל חידוש. כאמור, המשנה כולה פתחה במשפט כללי וכל יתר התנאים מצמצמים את המשפט הכללי לסוג קרבנות מסוים או רק לבשר עצמו. עם זאת, מבנה המשנה מותיר רושם בעייתי. החזרות של דברי רבי שמעון על דברי רבי יהושע אינן רגילות, וגם אין זה תדיר שרבי שמעון מדור אושא ישתתף במחלוקת תנאים מדור יבנה וינקוט עמדה עצמאית במחלוקת של מורי מורו.
כאמור, בספרא כל המחלוקת מוצגת אחרת: "1. רבי יוסי הגלילי אומר מתוך שנאמר כל הנוגע במזבח יקדש, שומע אני דברים הראוים למזבח, ודברים שאינן ראוים למזבח, תלמוד לומר 'כבשים'. מה כבשים המיוחדים שהם ראוים למזבח, יצא דבר שאין ראוי למזבח. רבי עקיבא אומר מתוך שנאמר 'כל הנוגע במזבח יקדש' שומע אני דברים הראוים למזבח ודברים שאינן ראוין למזבח? תלמוד לומר 'עולה', מה עולה מיוחדת שהיא ראויה למזבח, אף כל דבר שראוי למזבח, יצא דבר שאין ראוי למזבח. 2. רבי יהושע אומר כל הראוי לאישים אם עלה לא ירד, 'היא העולה על מוקדה', מה עולה שהיא ראויה לאישים אם עלתה לא תרד, כך כל דבר שהיא ראויה לאישים אם עלתה לא תרד. רבן גמליאל אומר היא 'העולה על מוקדה על המזבח', מה עולה שהיא ראויה למזבח אם עלתה לא תרד, כך כל דבר שהוא ראוי למזבח אם עלה לא ירד. 3. אין בין דברי רבן גמליאל לדברי רבי יהושע אלא הדם והנסכים, שרבן גמליאל אומר לא ירדו ורבי יהושע אומר ירדו. 4. רבי יהודה אומר 'זאת היא העולה', הרי אילו מיעוטים, פרט לנשחטה בלילה, ושנשפך דמה, ושיצא דמה חוצה לקלעים. רבי שמעון אומר 'עולה', אין לי אלא כשירה, שנשפך דמה ושנשחטה בלילה ושיצא דמה חוצה לקלעים מנין, להלן, והיוצא, והטמא, והנשפך, והנשחט חוץ לזמנו, וחוץ למקומו, ושקיבלוהו פסולים, וזרקו את דמו, והניתנים למטה שנתנם למעלה, והניתנים למעלה שנתנם למטה, והניתנים בפנים שנתנם בחוץ, והניתנים בחוץ שנתנם בפנים, והפסח והחטאת ששחטן שלא לשמן, תלמוד לומר 'זאת תורת העולה', תורה אחת לכל העולים, שאם עלו לא ירדו" (ספרא, צו פרשה א ה"ד-ה"ח, כט ע"א). 4-1 הם מחלוקת דרשנית בשאלה מה הפסוק שממנו לומדים את ההלכה. אם נדקדק בנוסח הרי שרבי עקיבא ורבי יוסי הגלילי אינם מצמצמים את ההלכה אלא מחילים אותה על כל הקרבנות. דבריהם הם הכותרת למשנה, אך אין זו רק כותרת כללית אלא עמדה מרחיבה. עמדתם של רבי עקיבא ורבי יוסי הגלילי קרובה כנראה לזו שלימים תיוצג על ידי רבי שמעון.
רבי יהושע ורבן גמליאל אומרים את המיוחס להם במשנה (2) והעורך מוסיף אותו הסבר, או הגבלה, שמצויה במשנה (3). רבי יהודה ורבי שמעון נחלקים בשאלת הפסול, וכמו שהדברים מוצגים בספרא זו מחלוקת אחרת, ושונה משל קודמיהם. רבי יהודה קובע שהכלל "כל הראוי למזבח" (כלל שקבעו מורי הדור הקודם) אינו חל על עבודות פסול מסוימות, ורבי שמעון סבור שהוא חל על כל העבודות הפסולות. בתוספתא שנינו: "הפסח והחטאת ששחטן שלא לשמן ועלו לגבי המזבח הרי אלו לא ירדו כל הזבחים שעלו לגבי המזבח ונמצאו פסולין הרי אלו לא ירדו" (פ"ט ה"ב, עמ' 493). משפט זה בא כנגד המשנה הראשונה במסכת. שם נקבע שפסח וחטאת ששחטם שלא לשמם נפסלו, ועל כך חולק רבי שמעון. התוספתא מאפשרת לנו לקבוע בביטחון שדברי רבי שמעון חולקים על כל הלכות הפסול שבפרקים הקודמים, ואין טעם לנסות לתרץ את הסתירה.
אם כן, לדעת הכול רבי שמעון חולק על כל ההלכות בפרקים הקודמים ורבי יהודה מקבל את ההנחה הבסיסית שעבודות פגומות פוסלות את הקרבן. לפי המשנה גם רבי יהושע ורבי אליעזר עוסקים באותו נושא ומצמצמים את הכלל, כל אחד בדרכו, ואילו לפי הספרא תנאי דור יבנה עוסקים בשאלה אחרת (זו שהוצגה לעיל כאפשרות השנייה לפירוש המשנה), ורק בדור אושא נוספה לשאלה זו שאלה מרמה שנייה, מה גורלו של קרבן שנעשתה בו עבודה פגומה.

Mishnah 2

<small>לפי כתב-יד קופמן</small>
<b>אלו אם עלו לא ירדו</b> – זו משנה תוספתאית הבאה לפרש את המשנה הקודמת. היא מפרשת אותה בעבודות פגומות. <b>הלן</b> – שעבר זמנו,<b> היוצא</b> – מתחום העזרה או מתחום ירושלים,<b> והטמא ושנישחט חוץ לזמנו</b> – קרבן פסח שנשחט לפני פסח, או שנשחט בלילה וכיוצא באלו, <b>וחוץ למקומו</b> – שלא במקום המקודש לו כאמור בפרק ה,<b> ושקיבלו פסולין וזרקו את דמו</b> – עד כאן דברי תנא קמא. <b>רבי יהודה אומר שנישחטה בלילה </b>[<b>ו</b>]<b>שנישפך דמה ושיצא </b>[<b>דמה</b>]<b> חוץ לקלעים אם עלת תרד</b> – שלוש עבודות פגומות אלו פוסלות. לפי הספרא רבי יהודה סבור שכל עבודה פגומה פוסלת, כמו שלמדנו בפרקים הקודמים, ודבריו כאן אינם באים לצמצם עמדה זו אלא להדגים את העבודות הפסולות, ותנא ושייר.<b> רבי שמעון אומר לא תרד שהיא פסולה בקודש</b> – רבי שמעון תובע מטבע לשון "פסולה בקודש", והמשנה מסבירה:<b> שרבי שמעון אומר כל שפסולה בקודש שהקודש מקבלו לא היה פסולו בקדש אין הקדש מקבלו</b> – פסול בקודש הוא מה שנפגם בעת העבודה במקדש. אם הפסול הוא לפני הקודש, כגון שהיה בעל מום, או קרבן זקן מדי, או קרבן עוף במקום שצריך בהמה, הרי אין המזבח קולטו כלל. התוספתא מדגימה דוגמה נוספת: "אותו ואת בנו שעלו לגבי מזבח ירדו, שאין המזבח מקדיש אלא את הראוי לו" (פ"ט ה"ד, עמ' 493). הכלל "הקדש מקבלו" מופיע בדברי רבי שמעון גם להלן (ראו פירושנו לפי"ב מ"א – תוס', פי"ב ה"א, עמ' 497), והוא מקביל ל"שעת הכשר" או שעת הכושר (ראו פירושנו לפי"א מ"ב).
בתוספתא מובאות עוד דוגמאות לכללים שבמשנה, כגון "הקמוץ, והלבונה, מנחת כהנים, ומנחת כהן משיח, ומנחת נסכים שעלו לגבי מזבח ונמצאו פסולין, הרי אלו לא ירדו. אבל קטורת שעלה לגבי מזבח תרד שאין המזבח מקדש אלא את הראוי לו" (פ"ט ה"ו, 493). ההלכה היא לשיטת רבי שמעון בספרא, בניגוד לרבי שמעון במשנה ששם מייחסים לו את הדעה שאין הכלל חל על נסכים, וכן בניגוד לרבי יהושע ואף בניגוד לרבן גמליאל, שכן אין מדובר בעולה. התוספתא הכירה, אפוא, את ההלכה של הספרא ולא את עריכת המשנה.
עוד בתוספתא: "עולה שעלתה לגבי מזבח ונמצא פסולה יקטירנה על יד העזרה" (פ"ט ה"ז, עמ' 493). גם הלכה זו היא בניגוד למשנה. במשנה נקבע שעולה כזאת לא תרד, וכאן נאמר שתרד ותוקטר בעזרה, והרי זו הלכה חדשה המבטאת גישה הלכתית אחרת לחלוטין מכל מה ששמענו. בין הכשר לפסול קיימת אפשרות ביניים – הקרבה במקום אחר. בעלי העמדות האחרות ראו בשינוי מקום זעיר יותר (ראש המזבח או תחתיתו) עילה לפסול, וכאן תוצאת הפסול היא הקרבה במקום אחר. זו גישה מהפכנית שאין לה אח ורע במחלוקות הקודמות שראינו.
בבבלי, מנחות (עח ע"ב), מובאת ברייתא דומה לשלנו, והיא מיוחדת לרבי מאיר. בפירושנו למנחות (פ"ז מ"ג) נדון בעמדת הבבלי בנושא.
במסכת מנחות יש משנה דומה. המדובר בקרבן תודה שיש בו שני מרכיבים, זבח ולחם, והמשנה שם מהלכת בדעה שהלחם תלוי בזבח ואם הזבח נפסל הלחם אינו קודש. בבואנו לפרש משנה זו נראה שעל עיקרון זה חלקו תנאים, אך לא בכך עִסקנו. במסגרת זו נדונה השאלה במה נפסל הזבח, ושנינו: "שחטה חוץ לזמנה וחוץ למקומה, קדש הלחם. שחטה ונמצאת טרפה, לא קדש הלחם. שחטה ונמצאת בעלת מום, רבי אליעזר אומר קדש וחכמים אומרים לא קדש" (משנה, מנחות פ"ז מ"ג). דין טרפה הולם את הדין במשנה הבאה, וגם בדין בעל מום במשנה הבאה יש מחלוקת שכפשוטה הולמת את משנת מנחות.
בתוספתא למשנת מנחות מובאים פרטי הדיון בין רבי אליעזר לרבי יהושע, שהוא דעת ה"חכמים" שבמשנה: "שחטה ונמצאת טרפה, לא קדש הלחם. שחטה ונמצאת בעל מום, רבי אליעזר אומר קדש, רבי יהשע אומר לא קדש, דברי רבי מאיר. אמר רבי יהודה, לא נחלקו רבי אליעזר ורבי יהשע על ששחטה חוץ לזמנה שקדש הלחם, ועל ששחטה ונמצאת בעל מום שלא קדש הלחם, על מה נחלקו, על ששחטו חוץ למקומה, שרבי אליעזר אומר קדש ורבי יהשע אומר לא קדש" (פ"ח הי"ט, עמ' 524; בבלי, מנחות עט ע"א). משנתנו היא כרבי מאיר, וכאמור זו גם עמדת המשנה אצלנו (זבחים פ"ט מ"א ומ"ב). לרבי יהודה מסורת אחרת.
גורלו של הלחם כשבזבח נעשה מעשה פסול
באותיות נטויות סומנו הלכות שאינן במנחות ושאובות ממשנתנו ומהמשנה הבאה
בהמשך התוספתא מתבררות העמדות לשיטת רבי יהודה. השאלה שבמוקד הוויכוח היא האם השחוטה חוץ למקומה דומה לבעל מום או לשחוט חוץ לזמנו: "אמר לו רבי אליעזר, אי אתה מודה ששחטה חוץ לזמנה שקדש הלחם?! אף ששחטה חוץ למקומה יקדש הלחם. אמר לו רבי יהשע, אי אתה מודה ששחטה ונמצאת בעל מום שלא קדש הלחם?! אף ששחטה חוץ למקומו לא יקדש הלחם. אמר לו רבי אליעזר, אתה מקישו לבעל מום, ואני מקישו חוץ לזמנו. נראה למי דומה, אם דומה לבעל מום נלמדו מבעל מום, ואם דומה חוץ לזמנו נלמדו מחוץ לזמנו. רבי אליעזר אומר, חוץ לזמנו נפסל במחשבה וחוץ למקומו נפסל במחשבה, ואל יוכיח בעל מום שאין נפסל במחשבה אלא במעשה. רבי יהשע אומר, בעל מום פסול ואין בו כרת וחוץ למקומו פסול ואין בו כרת, ואל יוכיח חוץ לזמנו שפיגול וחייבין עליו כרת" (פ"ח הי"ט, עמ' 524; בבלי, מנחות עט ע"א).
אם כן, לדעת רבי יהודה לגבי בעל מום כולם סבורים כרבי חנניה סגן הכוהנים (להלן במשנה הבאה) שדין בעל מום כדין טרפה, אלא שרבי יהודה חולק על משנת זבחים ויש לו חלוקה אחרת. בחלוקה שלו אין היגיון מחשבתי, אבל היא נשענת על היגיון פורמליסטי.

Mishnah 3

<small>לפי כתב-יד קופמן</small>
<b>אילו לא היה פסולן בקדש</b> – נפסלו לפני כניסתם למקדש, ולכן אם עלו ירדו, <b>הרובע והנירבע והמוקצה והנעבד והאתנן והמחיר והכלאים והטריפה והיוצא דופן</b> – רשימה זו היא קבוצה ספרותית ומופיעה ונדונה לעיל (פ"ח מ"א). הרשימה חוזרת גם בתוספתא (פ"ט ה"ה, עמ' 493) וגם בספרא, אלא שבספרא הכלל מיוחס לרבי עקיבא: "שתמצא לומר כלל שרבי עקיבא אומר, כל שפסולם בקודש הקודש מקבלו, לא היה פסולם בקודש אין הקודש מקבלו, חוץ מבעל מום שבעוף כשר" (ספרא, צו פרשה א ה"ח-הט"ז, כט ע"ב). לפי משנתנו רבי עקיבא חולק על תנא קמא, ואילו בספרא כל הכלל הוא מדברי רבי עקיבא.
<b>ובעלי מומין</b> – אין פסולם בקודש, ואם עלו למזבח נפסלו, <b>רבי עקיבה מכשיר בבעלי מומין רבי חנניה סגן הכהנים אומר דוחה היה אבא את בעלי מומין מעל גבי המזבח</b> – המשנה בנויה בסגנון ידוע שבו נאמרת ההלכה בסתם ברישא, ואחר כך מופיעה מחלוקת במבנה (א, ב, א)<sup class="footnote-marker">3</sup><i class="footnote">ראו לעיל פ"ב מ"ה.</i>. לכאורה עמדתו של רבי עקיבא קשה – הרי איסור בעל מום שנוי במקרא, ועל כל הקרבנות נאמר שעליהם להיות "תמים" או "תמימה". בעל התוספתא והספרא עונים על שאלה סמויה זו בפרשם שרבי עקיבא מדבר רק על מום שבעולת העוף. "בעל מום בעוף כשר" (תוס', פ"ט ה"ה, עמ' 493), ואכן עמדה זאת חוזרת במקורות: "ואין תמות וזכרות בעופות" (ספרא, אמור פרשה ז ה"ב, צח ע"א; בבלי, קטז ע"א; קידושין כד ע"ב; מנחות ו ע"א). יש מקום לשאול האם לפנינו פירוש תנאי מאוחר לדברי רבי עקיבא, או מסורת קדומה ומקורית על דבריו. אפשר גם שרבי עקיבא התיר רק במומים קלים, ואולי פירש ש"תמים" במקרא הוא בהמה שאין בה מום גדול, ולא כלל ברשימה זו את כל המומים המופיעים בספרות חז"ל. מכל מקום, קשה להניח שרבי עקיבא חלק על עצם הצורך בבעל חיים שאינו בעל מום כלל. אם כן, לגבי מומי העוף שנה רבי עקיבא שמום אינו פוסל, ורבי חנינא חולק.
המפרשים לא הכירו, או לא קיבלו, את התוספתא ואת הספרא, ולפיכך פירש הרמב"ם שרבי עקיבא מתיר רק במומים שמלכתחילה אינם פוסלים בעוף. להערכתנו ניכר שהוא הכיר חלק מפירוש התוספתא, אך לא את כולו. פירוש זה מבוסס על דברי הבבלי במנחות (עט ע"א) שרבי עקיבא עוסק רק במומים שאינם בולטים ("דוקין שבעין").
להלן (פי"ד מ"ב) מופיעים דברי רבי שמעון שבעלי מומים עוברים (זמניים) עוברים בלא תעשה, כלומר אסור להעלותם, אבל אין הם נפסלים מהמזבח. הכלל שם הוא שמה שאינו ראוי לעבודה אין עוברים עליו בלא תעשה. הוא נדחה מהמזבח, כמובן, אבל אין בו עבודות קודש שכן אין הוא ראוי למזבח (ראוי לקדושה), וממילא הוא נותר חולין. בעל מום נכלל ברשימה זו, ועד כאן הדברים ברורים. אבל רבי שמעון אומר שבעל מום עובר (זמני) עובר בלא תעשה, כלומר שאמנם אין להעלותו, אבל הוא נחשב לראוי למזבח. לפי פירוש זה גם רבי עקיבא דיבר על מומים קלים (מומים עוברים), ואלו אינם כמו רובע ונרבע. הביטוי "מכשיר" הוא הפרזה, רבי עקיבא לא התכוון שהם כשרים, אלא שבדיעבד אם הביאום והקריבום ואחר כך התברר המום, אין הם נדחים. זאת כשיטה המיוחסת לתלמידו, רבי שמעון, שבעלי מום עובר ראויים למזבח, ומה שראוי אינו נדחה (לעיל מ"ב), אם כי עובר בלא תעשה (להלן פי"ד מ"ב). אם כן, אין מחלוקת עקרונית בין רבי חנניה סגן הכוהנים לבין רבי עקיבא; לכתחילה ודאי שהם נדחים, אבל אם הובאו ונשחטו – אתאנו למחלוקת שבמשנה הקודמת האם הקדש תופסם או לא.
אם כן, אפשר שאת דברי רבי עקיבא יש להבין כפשוטם. בעל מום אינו ראוי למזבח, אבל אם כבר נשחט והוקרב (בטעות או בכוונה) המזבח קולטו. אביו של רבי חנניה היה דוחה מקרים אלו, ולכאורה עמדתו מבטאת את שיטות התנאים שעבודת פסול פוסלת את הקרבן. ברם, מהתוספתא במנחות שנביא להלן מתברר שהוא מקבל את ההנחה שהמזבח קולט קרבנות שנעשתה בהם עבודת פסול, אבל לדעתו פסול בעל מום הוא כטרפה, שהפסול היה עוד לפני השחיטה.
בתלמוד הבבלי מובא סיפור מפורסם על קמצא ובר קמצא, ומשובצת בו ההנחה שבעלי מומין אינם קרבים על המזבח. מבחינתה של הסוגיה ההתעקשות ה"מיותרת" על הלכה זו גרמה לחורבן (גיטין נה ע"ב). המצדד בדעה זו הוא זכריה בן אבקולס, מראשי בית שמאי. לא נעסוק בסיפור מפורסם זה, ונסתפק בכך שמבחינת עורכי הגמרא ברור להם שהנוהג שעליו מדבר רבי חנניה סגן הכוהנים הוא ההלכה שאין חולקים עליה, והסיפור בגמרא מתעלם מעמדת רבי עקיבא החולקת.
הנביא מלאכי מתלונן על המקריבים בהמות בעלות מום למזבח: "מגישים על מזבחי לחם מגֹאל ואמרתם במה גאלנוך באמרכם שלחן ה' נבזה הוא. וכי תגִשון עִור לזבֹח אין רָע וכי תגישו פִסח וחֹלה אין רָע הקריבהו נא לפֶחתֶך היִרצךָ או הישא פניך אמר ה' צבאות" (מלאכי א ז-ח). דבריו מעידים על נוהג רווח שלא כהלכה, ואפשר שגם הציבור לא הקריב בעלי מומים ממש, אלא בעלי מומים קלים.
ההלכה שאין מומים בעופות מופיעה במסורות שהבאנו כפשוטה, וכן היא חוזרת במשנת תמורה (פ"ו מ"ד ומקבילותיה) ובמקורות תנאיים נוספים<sup class="footnote-marker">4</sup><i class="footnote">ספרי דברים, רסא, עמ' 284; ספרי במדבר, קכג, עמ' 152.</i>. ברם, בתוספתא שנינו איפכא: "המקדיש את העוף ונולד בו מום, יש לו פדיון. הקדישו בעל מום אין לו פדיון" (מנחות פי"ב ה"א, עמ' 531). הבבלי מצטט את ההלכה (לא כברייתא) ומסביר את הסיפא: "אבל הני עופות, כיון דאין מום פוסל בעופות – אין לעופות פדיון" (מעילה יב ע"א). אם כן, אין לעוף פדיון כי מום אינו פוסל בו. כך מוסברת המימרה "אליבא דהלכתא". הבבלי אינו מצטט את הרישא של הברייתא שממנה עולה במפורש שעוף בעל מום יש לפדותו, כלומר המום פוסל. אבל אם המום נפל לפני ההקדש, ההקדש אינו תופס (כמו בבהמה) וכן אין צורך בפדיון. גם המשנה לעיל (פ"ז מ"ה) קבעה בסתם שאם יבשה גפה של היונה, נסמית עינה או נקטעה רגלה היונה מטמאת. מילא ייבוש גפה או קטיעה שהם מום גדול, אך עיוורון בעין אחת הוא מום קטן, והוא פוסל בעוף. לפחות המשנה בפרק ז סבורה שמום בעוף מטמא.
כפי שהסברנו, אפשר שגם משנתנו מדברת על מומי עוף והיא במחלוקת. רבי עקיבא מכשיר במומים, ורבי חנניה סגן הכוהנים מספר על מסורת מחמירה שלפיה גם עופות בעלי מום נפסלים. ואכן, מבחינה הגיונית אין סיבה שדין עוף יהיה שונה מדין בהמה. יתר על כן, לפי סגנון העדות נשמע כאילו מנהגו של אביו של סגן הכוהנים היה נוהג אישי מחמיר. המוני העם שהקפידו על קדושת המקדש הביאו עופות בעלי מום, ואביו של רבי חנניה מנע זאת. אין זאת אלא שהנוהג במקדש, בזמן שהיה פעיל, לא היה קבוע ומוצק.
אם כן, לפנינו שתיים או שלוש אפשרויות הסבר:
א. המשנה מדברת על עופות, קיימת מחלוקת האם עופות בעלי מום כשרים ונפסק שהם כשרים, אך היו במקדש גם שהחמירו (או ליתר דיוק במקדש היה נוהג מחמיר יותר מ"ההלכה").
ב. המשנה מדברת על מומים רגילים, והמחלוקת היא האם מומים קלים פוסלים.
ג. המשנה מדברת על מומים שהתגלו רק לאחר שהקרבן "נתפס" על ידי המזבח (לאחר שחיטה). המדובר במומים שבסתר המתגלים רק לאחר שחיטה, והסבר זה מצטרף להסבר השני.
המסורת על אביו של רבי חנניה חוזרת בספרא ובתוספתא שהבאנו.
רבי חנניה חי בראשית דור יבנה. הוא קובע שאין לטבול בתשעה באב, ומנמק: "כדיי הוא ביתו שלאלהינו שיאבדו עליו הכהנים טבילה אחת"<sup class="footnote-marker">5</sup><i class="footnote">ירו', ביצה פ"ב ה"ב, סא ע"ב; פסיקתא רבתי, כט, קלו ע"ב; בבלי, תענית יג ע"א, ועוד. </i>. אם כן, ברור שחי לאחר החורבן. הוא מכונה תמיד "רבי" והדבר מעיד שפעל בדור יבנה, שכן התואר חודש רק בדור יבנה וחכמי הבית לא נקראו "רבי"<sup class="footnote-marker">6</sup><i class="footnote">כגון הלל ושמאי, שמעיה ואבטליון ועוד.</i>. רבי חנניה אף העיד בפני חכמי יבנה על פרטים מספר מעבודת המקדש, ומשנתנו ומשנת פסחים הן מן מן העדויות הללו (משנה, פסחים פ"א מ"ו; עדיות פ"ב מ"א). רבי חנניה עוד הספיק לעבוד במקדש והוא מספר פרטים רבים על סדרי עבודת ה' במקדש<sup class="footnote-marker">7</sup><i class="footnote">משנה, שקלים פ"ד מ"ד; מנחות פ"י מ"א; עדיות פ"ב מ"א, ועוד.</i>, ואף על עבודתו האישית שם<sup class="footnote-marker">8</sup><i class="footnote">משנה, שקלים פ"ו מ"א; זבחים פי"ב מ"ד, ועוד. בתנחומא תצוה ג הוא מספר על נסי המקדש, והקטע חסר בתנחומא בובר. מן הראוי להעיר שבמקורות ארץ ישראל יש פחות הד לנסים שנעשו במקדש.</i>. כבר אביו נשא תפקיד בכיר במקדש, כפי שמשמע ממשנתנו וממקבילותיה. הכינוי "סגן הכהנים" מצביע על תפקיד בכיר שנשא במקדש. הסגן הוא כנראה המשנה לכוהן הגדול<sup class="footnote-marker">9</sup><i class="footnote">משנה, סוטה פ"ז מ"ז; יומא פ"ז מ"א. גם המדרש מבין כך את המונח ומספר שבזמן שמשה מילא את תפקידי הכהונה היה סגן לאהרן. ראו ספרא, צו מכילתא דמילואים, פרשתא א ו, ל ע"א-ע"ב. המדרש מביא את דברי רבי חנניה בתוספתא יומא פ"א ה"ד שהסגן היה ממלא את תפקיד הכוהן הגדול, "שאם אירע בו פסול בכהן גדול נכנס ומשמש תחתיו" (בבלי, סוטה מב ע"א). מכל מקום, אם נפל פסול בכוהן הגדול ערב יום הכיפורים היה נבחר כוהן אחר ולא הסגן מילא את מקומו, כך לפי דברי חכמים שם, וכך יוצא אף מהסיפור על שמעון בן קמחית שנפסל לכהונה ומינו את אחיו תחתיו (תוס', יומא פ"ג ה"כ; ירו', יומא פ"א ה"א, לח ע"ד ומקבילות), וראו דיוננו במשנה יומא (פ"א מ"א). גם כשנרצח הכוהן הגדול בחרו הקנאים כוהן גדול חדש אחר, ולא מינו את הסגן לתפקיד הרם (תוס', יומא פ"א ה"ו ומקבילותיה; מלח', ד 155). נראה, אפוא, שהסגן היה שני לכוהן הגדול בפועל, אך לא מועמד טבעי להחליפו. יש מקום להשערה שהציע בזמנו ביכלר שהסגן היה מעין נציג של הפרושים בהנהגת המקדש, ולכן גם לא היה לו סיכוי להתמנות לכוהן גדול. ראו על כך עוד במבוא למסכת שקלים.</i>, וייתכן שגם אביו מילא תפקיד זה. יש מקום להשערה שתפקיד הסגן היה מסור, באורח מסורתי, לנציג הפרושים, ועל כל פנים רבי חנניה ודאי שהיה פרושי. המדרש המאוחר מזהה את הסגן עם "סכולוסטיקי" (שיר השירים רבה, ז א [ט]), כלומר עם המלומד/חכם, ואולי יש בכך הד לקשריו עם חכמים. הבבלי מזהה את הסגן עם הממונה שניהל את עבודת היום-יום במקדש (סוטה מב ע"א; סנהדרין יט ע"א). דומה שזו הפרזה, שכן הממונה היה פקיד נמוך למדי, והסגן מצטייר כשני לכוהן הגדול (משנה, יומא פ"ג מ"ט).

Mishnah 4

<small>לפי כתב-יד קופמן</small>
<b>יפשיט וינתח במקומה. כשם שאם עלו לא ירדו כך אם ירדו לא יעלו</b> – משמעות המשפט קשה, ואפשר להבינה באחת משתי צורות: או שהכוונה למה שנאמר להלן במשנה ו, כלומר למה שנפל מהמזבח, או שהכוונה שאם קרבן נדחה בטעות לא יעלה שנית, כלומר שעבודה פסולה אין לתקנה, וזאת בניגוד לנאמר לעיל (פ"ד מ"א). אפשר גם שהמשנה מדברת על קרבנות שעליהם לא חל הכלל שהמזבח מקדש את הראוי לו. כך או כך, ברור שעורך המשנה משתמש כאן במשחק לשון ומתאמץ להציג מבנה ריבועי:
1. אם עלו לא ירדו
2. אם עלו ירדו (להלן משנה ה)
3. אם ירדו לא יעלו
4. אם עלו ירדו (להלן).
המבנה הספרותי המשוכלל בא במידה מסוימת על חשבון בהירות המשנה.
בתוספתא שנינו: "כשם שאם עלו לא ירדו, כך אם ירדו לא יעלו. ואם עלו ירדו" (פ"ט ה"ח, עמ' 493). כלומר, אם ירדו העולות בטעות אין להעלותן שנית, ואם עלו ירדו. דומה שהלכה זו גם היא באה בעיקר לתפארת הספרותית.
<b>וכולם שעלו חיים בראש המזבח ירדו</b> – ייתכן שהמשנה רומזת לנוהג תמוה ולא הלכתי להעלות למזבח חיות ובהמות לפני השחיטה, כדי שתישרפנה חיים. אפשר גם שהבהמה עלתה מרצונה לראש המזבח, ואין אומרים שמזבח מקדש את הראוי לו, אלא תרד ותצא לגורל שיועד לה (מן הסתם להקרבה כלשהי, אחרת לשם מה הובאה לאזור המקדש). סביר יותר שהעלה לשחוט את הבהמה שלא במקומה, וטרם שחט, כך שניתן להורידה מהמזבח. <b>עולה שעלת חייה בראש המזבח תרד</b> – זו דוגמה להלכה הקודמת. אמנם המזבח מקדש את הראוי לו, אבל לא בהמה חיה. <b>שחטה בראש המזבח יפשיט וינתח במקומה</b> – משפט זה סותר את קודמיו. הרי נאמר שאם עלתה חיה תרד, ומשמע שאפילו אין שוחטים אותה במקומה הראוי, ועתה מתברר שהשחיטה נעשית, בדיעבד, על ראש המזבח. דומה שזו הכוונה "תרד", כלומר תרד ותישחט, והתנא משתמש בלשון זאת רק לשם המבנה הספרותי שהצגנו לעיל. בתוספתא שנינו: "עולה שחוטה שעלתה על המזבח או שעלתה חיה ושחטה הרי מפשיט ומנתיח ומוריד את הדם וזורקה למטה מוריד את הקרבים ומדיחן במים וחוזר ומעלה אותן ומוריד את העור לכהנים וחוזר ומקטיר את הכל" (פ"ט ה"ט, עמ' 494). כלומר שינוי מקום זה אינו פוסל, אבל מדובר בשחיטה שלא במקומה, ולא בבעל חיים המשוטט במקדש, וודאי לא בנוהג מוזר של שרפה ללא שחיטה. זה פירוש שנועד לרכך את התמוה שבמשנה. אבל לפי פירוש זה הרי שלפנינו שינוי מקום השחיטה, ודנו בכך בפרק הקודם. במסגרת של משנתנו הרי שיש בכך חריגה מרצף המשנה.
אם אכן משנתנו עוסקת במי שהעלה בהמה לראש המזבח והתכוון לשרְפה ללא שחיטה, הרי שיש בכך ללמדנו על פעולות שנעשו במקדש שלא בהתאם להלכה, אולי לפי נוהג הצדוקים או לפי נוהג כיתתי אחר. ברם מאחר שניתן לפרש את משנתנו גם בהתאם לנורמות הלכתיות מקובלות, עדיף שלא לנסות לפרשה בהתאם לנוהגים שעליהם שמענו רק במקדשים אליליים.

Mishnah 5

<small>לפי כתב-יד קופמן</small>
<b>ואלו אם עלו ירדו</b> – שכן אינם בבחינת ראויים למזבח, <b>בשר קדשי קדשים ובשר קדשים קלים</b> – שנועד לאכילה,<b> מותר העומר</b> – חיטים שנקצרו ונוצר עודף קמח. אמנם החיטים נקצרו לשם מצווה, אך אין צורך למזבח בעודפים אלו. <b>ושתי הלחם ולחם הפנים</b> – קמח שנותר מאפיית לחמים אלו,<b> ושירי מנחות</b> – לאחר הקמיצה שנועדו לאכילת כוהנים. לכל אלו אין למזבח חלק (משנה, מנחות פ"ו מ"א-מ"ב). <b>והקטורת</b> – המפרשים מסבירים שמדובר בקטורת שהוקטרה בטעות על המזבח החיצון, ברם כל הרשימה אינה מדברת על מה שעלה על מזבח אחר מהראוי לו. נכון שקטורת היא המוצר היחיד שאיננו מזון, אך עדיין אין במשנה רמז למזבח הפנימי בדווקא. לפיכך נראה לנו שמדובר במותר הקטורת. "מותר הקטורת" הוא מונח הנזכר במשנת שקלים: "מותר הקטרת מה היו עושין בה? מפרישין ממנה שכר האומנין, ומחללין אותה על שכר האומנין, ונותנין אותה לאומנין בשכרן, וחוזרין ולוקחין אותה מתרומה חדשה" (פ"ד מ"ה). הקטורת הייתה מוצר שנוצר במיוחד למקדש, לפי מתכון מיוחד שאין לשנות בו (בבלי, כריתות ו ע"א). אסור היה לייצרה למטרת חולין, וגם אסור היה לצבור ממנה לשנה הבאה. כל זאת משום שהקטורת נקנתה מכספי תרומת מחצית השקל, והעיקרון הכללי הוא שהתקציב אינו עובר משנה לשנה. בניגוד למוצרים אחרים במקדש לא היה לקטורת קצבה. בראשית השנה היו מכינים כמות גדולה, והכוהן היה חופן מהמלאי. יש להניח שהכמות הייתה פחות או יותר קבועה, אבל ודאי שנותרו עודפים, ואם נוצר מחסור ניתן היה לייצר כמות נוספת. הגמרא אומרת שבראשית השנה חילקו את המנה השנתית ל-368 מנות, מנה לכל יום מ-365 ימות השנה ועוד שלוש מנות נוספות ליום הכיפורים<sup class="footnote-marker">10</sup><i class="footnote">בבלי, כריתות ו ע"א. מספר ימות השנה הולם את הלוח של שנת השמש, ואילו בשנת הירח, שבה נהגו במקדש ובחברה היהודית, היו רק 354 ימים, וירח עיבור. מקור זה מסגיר, אפוא, תקופה שבה היה הלוח לפי שנת השמש רווח או מקובל, וראו פירושנו במבוא למסכת ראש השנה. המאירי העיר שבגלל זה עוסקת המשנה ב"מותר הקטורת", והכוונה לאותה מנה של 11 הימים העודפים. ברם קשה, אם כך, למה הכינו מראש 368 מנות ולא 357 (כמניין ימות הלבנה ועוד שלוש מנות עודפות בשביל יום הכיפורים)? ראו המאירי לשקלים פ"ד מ"א.</i>. המשנה עוסקת, אפוא, בשאלה מה היו עושים במותר הקטורת, ומציעה תהליך ממושך שבסופו נקנית הקטורת מכספי מחצית השקל של השנה החדשה, לאחר שניתנה לעובדים בשכרם. משנתנו אוסרת להקטיר את העודפים על המזבח.
המשנה מלמדת על מנהגים של התנדבות יתר, רצון להעלות לקרבן את מה שהקודש הותיר, מעין נתינת מתנות מיותרות (לעיל פ"ח מ"י). רק טבעי הוא שאנשים ירצו להקריב מעבר לנדרש, וזו מהותו של קרבן הנדבה. אלא שחכמים, בדרכם המשפטית, מתנגדים למתנות מיותרות, מעין "בל תוסיף" הנזכר לעיל פ"ח מ"י.
<b>הצמר שבראשי הכבשים והשער שבזקן התיישים העצמות והגידים והקרנים והטלפיים</b> – כל אלו אינם חלק מהקרבן, אך אין מצווה לקצוץ אותם לפני ההקרבה,<b> בזמן שהן מחוברין יעלו שנאמר והקטיר הכהן את הכל המזבחה</b> – ויקרא יא א, כלומר אין חובה לקצץ אותם,<b> פרשו לא יעלו שנאמר ועשית עולותיך הבשר והדם על מזבח לה' אלוקיך</b> – דברים יב כז. לצורת הכתיב של השמות הקדושים בכתב היד ראו בצילום כתב יד קופמן. בנוסח המסורה: "על מזבח ה' אלוקיך", וכך מצוטט הפסוק ב-<b>מפ. </b>ב-<b>מל</b>,<b> מנ</b>, במשנה שבבבלי ובכתב יד וטיקן של הבבלי הפסוק קטוע. האות ל' יוצרת משמעות שונה לפסוק, אבל אינה משנה את הדרשה. ספק אם למעתיק כתב היד (קופמן) היה נוסח שונה, ודומה ששיבוש לפנינו. בתוספתא שנינו: "העצמות והגידים והקרניים והטלפיים שעלו לגבי המזבח ונמצאו פסולין הרי אלו לא ירדו" (פ"ט ה"ג, עמ' 493). אם כן, ההלכה שלא ירדו חלה גם על חלקים אלו שאינם מרכיב מהותי בקרבן.
ההלכה חוזרת בתוספתא: "עצמות, והגידים, והקרנים, והטלפים שפרשו מקדשין לפני זריקת דמים מועלין בהן, לאחר זריקת דמים אין מועלין בהן" (מעילה פ"א הט"ו, עמ' 558). משנתנו שונה מהתוספתא בכך שהגבול הוא העלאה למזבח, ולא זריקת הדם. במדרש: "מכלל שנאמר 'והקטיר הכהן את הכל המזבחה' לרבות העצמות, והגידים, והקרנים, והטלפים. יכול אף על פי שפרשו? תלמוד לומר 'ועשית עלתיך הבשר והדם' או ועשית עלתיך הבשר והדם יכול יחלוץ גידים, ועצמות, ויעלה הבשר על גבי המזבח? תלמוד לומר 'את הכל'. הא כיצד? מחוברים יקרבו פרשו אפילו הם בראש המזבח ירדו" (ספרי דברים, עח, עמ' 143). הספרי שונה מעט משני קודמיו. רגע ההכרעה איננו לאחר הזריקה ולא בשעת ההעלאה לקרבן אלא בכל רגע שהוא; מחוברים יעלו, פרשו לא יעלו לקרבן. כלומר, המזבח אינו תופס חלקים אלו, שאינם גוף הקרבן, ואולי הם נחשבים ככאלו שאינם "ראויים למזבח". קבוצה זו של עצמות, קרניים וכו' היא קבוצה ספרותית מלוכדת (משנה, טהרות פ"א מ"ד ועוד).
אם כן, ההלכה עצמה אינה שנויה במחלוקת (חוץ אולי מהמסורת בספרי), וייתכן שהיא מסורת מקורית מימי הבית, אבל נחלקו התנאים מה המועד המדויק שהמזבח "תופס" בו: העלאה, שחיטה או זריקת הדם. בכך כבר לא הייתה מסורת קבועה, וכל חכם הציע מדעתו מועד שנראה לו מתאים.

Mishnah 6

<small>לפי כתב-יד קופמן</small>
<b>וכולם שפקעו</b> – עצמות, קרניים וכדו'. החום הרב יוצר גצים ובהם חלקי עצים או בשר. <b>מעל גבי המזבח לא יחזיר</b> – כפי שהצענו לעיל (מ"ד) זו משמעות המשפט "אם ירדו לא יעלו", <b>וכן גחלת שפקעה מעל גבי המזבח</b> – גחלת היא חלק מעצי הבעירה,<b> איברים שפקעו מעל גבי המזבח קודם לחצות</b> – שזה זמן שרפתם,<b> יחזיר ומועלין בהן</b> – הם חלק מהקרבן,<b> לאחר חצות לא יחזיר ואין מועלין בהן</b> – כל ההלכה תאורטית ומשפטית, שכן המקדש היה סגור בלילה ולא היה מי שיבדוק את הדבר (משנה, תמיד פ"א מ"א ועוד). או אולי נלמד ממנה שבניגוד למשתמע ממסכתות תמיד ומדות שהמקדש היה סגור בלילה הרי שהייתה תורנות שקטה של תחזוקת המדורות, בבחינת "העֹמדים בבית ה' בלילות" (תהילים קלד א).
בתוספתא שנינו: "גחלת שפקעה מעל המזבח בין לפני חצות בין לאחר חצות הרי זה לא יחזיר אין נהנין ולא מועלין בהן" (מעילה פ"א הט"ו, עמ' 558). ההדגשה "בין לאחר חצות" נובעת ממשנתנו שמבחינה, לגבי אברים, בין אלו שפקעו לפני חצות לבין אלו שפקעו לאחר חצות. ההלכה חוזרת בספרא (צו פרק ב ה"ד, ל ע"א) ומצוטטת בתלמוד הבבלי (יומא כ ע"א; מנחות כו ע"ב).

Mishnah 7

<small>לפי כתב-יד קופמן</small>
<b>כשם שהמזבח מקדש את הראוי לו</b> – כאמור במשניות הקודמות,<b> כך הכבש מקדש את הראוי לו</b> – על הכבש מניחים את קרבן התמיד לפני העלאתו למזבח (משנה, תמיד פ"ד מ"ג), וכן מניחים שם מצבור של מלח (תוס', מנחות פ"ו ה"ב וה"ד, עמ' 519). <b>כשם שהמזבח והכבש מקדשים את הראוי להן כך הכלים </b>[<b>מקדשים</b> – לאחר השחיטה מקבלים את הדם בכלי, ובמנחות אדם מביא את מנחתו בכלי ומעבירה לכלי שרת. עצם השימוש בכלי השרת עולה מהתיאורים השונים במקורות. כך, למשל, מתואר לעיל (פ"ה מ"ב ומ"ג). כמו כן בקרבן פסח לאחר השחיטה הכוהנים מקבלים את הדם בכלי השרת (משנה, פסחים פ"ה מ"ה), וכן לאחר שחיטת התמיד ובעבודת יום הכיפורים (פ"ד מ"ג). נזיר ומצורע הכינו את מנחותיהם בלשכה המיוחדת והעבירו אותן לכלי שרת. גם הסוטה הביאה את מנחתה בכלי פרטי ופשוט והעבירה אותה לכלי שרת (משנה, סוטה פ"ב מ"א). כך מתואר סדר הקרבת מנחה: "כיצד סדר מנחות? היה מביאין מתוך ביתו בכלי כסף ובכלי זהב נותנה בתוך כלי שרת, ומקדשה בתוך כלי שרת" (תוס', מנחות פ"א הט"ז, עמ' 513). משנתנו מדגישה את שנאמר גם בתוספתא שציטטנו. הנתינה לכלי השרת היא הרגע שבו המנחה מתקדשת.
<b>כלי הלח</b>]<b> מקדשים את הלח ומדות</b> – "מידות" הוא המינוח לכלי הקיבול של מוצקים,<b> היבש מקדשות את היבש </b>[<b>אין כלי הלח מקדשות את היבש</b>]<b> ולא מידות היבש מקדשות את הלח</b> – כלי השרת צריך להיות הכלי המתאים, לכל סוג קרבן כלי אחר: מנחה במחבת, דם במזרק וכו'. <b>כלי קודש שניקבו אם עושים הן מעין מלאכתן שהיו עושין והן שלמים מקדשים</b> – בהלכות טהרה שבמסכת כלים מתנהלים דיונים רבים על כלים שניקבו, ומחלוקות על גודל הנקב. כלי שיש בו נקב גדול הפוסלו משימוש אינו מקבל טומאה (משנה, כלים פ"ג מ"א-מ"ג; פי"ז מ"א-מ"ה). הדיון כאן הוא פשטני הרבה יותר. אין דיון בגודל הנקב, או בגודל הכלי, והמשנה מסתפקת בכלל כללי ביותר. הכלל עצמו מצוי גם במסגרת דיני טהרות (תוס', כלים בבא מציעא פ"ג ה"א, עמ' 581; פ"ג ה"ט-ה"י, עמ' 581; פ"ד ה"א, עמ' 582 ועוד). כלי שעושים בו מעין מלאכתו המקורית נחשב לכלי ומקבל טומאה, ואם לא הוא שבר כלי ואינו מקבל טומאה. מסכת כלים עסוקה רבות בהגדרת השימוש המקורי, ובהגדרת הנקב המבטל את הכלי מתורת כלי. הדיון בזבחים הוא אפוא פשטני יותר ואין בו ירידה לפרטים, ירידה האופיינית למפגש בין הכלל המשפטי לבין חיי המעשה. עם זאת, בזבחים יש גם כלל נוסף, "והן שלמין", כלומר שהכלי ייראה מבחוץ שלם, כדי לשמור על ההדר. ייתכן שהכלל ההלכתי נוצר במסגרת דיני קודשים והועבר לכלל דיני טהרות, אבל גם ייתכן שנוצר בעת המפגש בין המציאות להלכות טהרה, והועבר לדיני קודשים בבית המדרש התנאי. <b>ואם לאו אין מקדשים</b> – היעדר הדר מונע את התקדשות המנחה. אין מדובר על פסילה, אלא על צורך להעביר את מנחה או הדם לכלי כשר.<b> וכולן אינן מקדשים אלא בקודש</b> – ולא מחוץ למקדש. ההלכה חוזרת בתוספתא ובספרא (תוס', פ"ט הי"א, עמ' 494; ספרא, צו פרשה א הי"ב, כט ע"א).

Chapter 10



Mishnah 1

<small>לפי כתב-יד קופמן</small>
<b>כל התדיר מחבירו קודם את חבירו</b> – הכלל בא להסדיר את הסדר הכרונולוגי של הגשת הקרבנות, ובאופן טבעי הוא מטפל בקרבנות הציבור. התוספתא חוזרת על הלכה זו (פ"י ה"א, עמ' 494). הכלל מצוטט בחלקו במסכת הוריות פ"ג מ"ו, ושם הוא מורחב לעוד מקרים של קדימות וסדרי עדיפות גם על בסיס שונה.<b> התמידין</b> – המוקרבים יום יום,<b> קודמין למוספין</b> – הבאים בשבתות, חגים וראשי חודשים;<b> מוספי השבת קודמין למוספי ראש חדש</b> – שכן שבת תדירה מראש חודש;<b> מוספי ראש חודש קודמין למוספי יום טוב של ראש השנה</b> – כל אלו דוגמאות לכלל,<b> שנאמר מלבד עולת הבקר אשר לעולת התמיד תעשו את אלה – </b>(במדבר כח כג; לא ועוד). ואכן, קרבן תמיד קודם לקרבן פסח (משנה, פסחים פ"ה מ"א), וגם עבודת הכוהן ביום הכיפורים מתחילה בקרבן תמיד ואחריו קרבנות החג. הכלל חוזר גם במשנת הוריות: "כל התדיר מחבירו קודם את חבירו, וכל המקודש מחבירו קודם את חבירו. פר המשיח ופר העדה עומדים, פר המשיח קודם לפר העדה בכל מעשיו" (פ"ג מ"ו). הכלל מצוי גם בהלכות תפילה, כהסבר לשיטת בית הלל (תוס', ברכות פ"ה הכ"ה; פסחים פ"י ה"ג). הכלל של בית הלל מצוטט הרבה בתלמודים<sup class="footnote-marker">1</sup><i class="footnote">ירו', ברכות פ"ח ה"א, יא ע"ד; שקלים פ"ח ה"ד, נא ע"ב; בבלי, ברכות נא ע"ב; פסחים קיד ע"א; סוכה נד ע"ב; נו ע"א; מגילה כט ע"ב; זבחים צא ע"א, ועוד.</i>.
השאלה היא האם הכלל נולד במקדש והועבר להלכות תפילה וקריאת התורה, או שמא היה זה כלל פרושי ישן שהוחל על הלכות המקדש. מכל מקום הכלל המקדשי חל רק על קרבן ציבור, ואילו ביחיד כל הבא למקדש קיבל טיפול מתאים ללא תלות בטיב קרבנו, כדברי המשנה לעניין תהלוכות הקרבנות: "במה דברים אמורים בקרבנות צבור, אבל בקרבן יחיד אם רצה להקריב מקריב" (יומא פ"ב מ"ז). הכלל היה מוגבל. כך, למשל, בסוכות הגישו יחד עם התמיד את ניסוך המים באותה תהלוכה, אבל את קרבנות החג הגישו בתהלוכה נפרדת, מאוחרת יותר (שם מ"ה).
בירושלמי שם יש מחלוקת תנאים (מברייתא שאין לנו מקורה התנאי) האם הכלל של תדיר קודם חל גם על יתר המרכיבים של קרבנות החג (יומא פ"ב ה"א, לט ע"ד). סוגיה אחרת בירושלמי מעמידה מחלוקת נוספת בענייני תפילה סביב השאלה האם אכן "כל התדיר מחבירו קודם את חבירו" (תענית פ"ד ה"ה, סח ע"ב). אם כן, תחולתו של הכלל אינה מקיפה הכול. בפירושנו לפִסקה הבאה במשנה נראה שגם המשנה עצמה מגבילה אולי את תוקפו של הכלל. זאת ועוד, במשנה אחרת נקבע שמנחת העומר קודמת לכל יתר המנחות, זאת אף שחלקן תדירות יותר (כגון שני הלחם). המשנה קובעת זאת בהסתמך על דרשה (משנה, מנחות פ"י מ"ו). הדרשה כבודה במקומה מונח, אך ספק אם היא גרמה להלכה או הרצון לפתוח את היום במנחה מן ה"חדש" וגם להתיר את התבואה החדשה כבר בראשית היום. מכל מקום, הדרשה שמביא רבי טרפון בעייתית, כפי שמעלה המדרש: "...רבי טרפון אומר הואיל ועומר מתיר ושתי הלחם מתירות אם למדתי למנחות הבאות קודם לעומר שהם פסולות, אף מנחות הבאות קודם לשתי הלחם יהיו פסולות. אמר לו רבי יהודה בן נחמן לא אם אמרת במנחות הבאות קודם לעומר שלא כשרו לא לגבוה ולא להדיוט, תאמר במנחות הבאות קודם לשתי הלחם שהם פסולות, שאף על פי שלא הוכשרו לגבוה הוכשרו להדיוט. נסתכל בו רבי עקיבא וצהבו פניו. אמר לו יהודה בן נחמן צהבו פניך שהשבת את הזקן תמיה אני עליך אם תאריך ימים בעולם. אמר רבי יהודה ברבי אלעאי בפסח היה הדבר וכשבאתי לעצרת אמרתי היכן יהודה בן נחמן אמרו לי הלך לו" (ספרי במדבר, קמח, עמ' 195; בבלי, מנחות סח ע"ב)<sup class="footnote-marker">2</sup><i class="footnote">ראו הנספח למסכת ראש השנה, שם נדונה שאלת חופש המחלוקת.</i>. התלמיד הצעיר הפריך את ההסבר של החכם הוותיק, ורבי עקיבא זועם על כך שהצעיר נהנה מ"ניצחונו". רבי עקיבא מסתייג כנראה גם מהביקורת (הנכונה כשלעצמה) על דרשת חברו ורבו, רבי טרפון. לגופו של עניין, אין בסיפור אימוץ של דרשתו של רבי טרפון, אדרבה היא הופרכה, ואף על פי כן ההלכה אינה חוזרת לכלל של תדיר קודם.
לפי דרכנו הכלל הוא כלל, אך אין הוא חל על כל המקרים אלא הוא אחד השיקולים בקביעת סדרי ציבור, וכאמור בית שמאי מסתייגים ממנו, ולכך נשוב בפירוש המשנה הבאה.

Mishnah 2

<small>לפי כתב-יד קופמן</small>
<b>כל המקודש מחבירו קודם את חבירו</b> – גם כלל זה מופיע במשנת הוריות (פ"ג מ"ו). הכלל בעייתי מכמה סיבות. ראשית קשה להכריע מה מקודש ממה. קיימת חלוקה לקודשי קודשים וקודשים קלים, אבל מעבר לכך דירוג הקדושה אינו ברור. כפי שנראה להלן המשנה מניחה שככל שחלות על הקרבן הגבלות רבות יותר כך קדושתו רבה יותר. לעיל בפרק ה הציעה המשנה דירוג של קדושה המבוסס על אותו עיקרון. בסוף המשנה נשווה בין שני הדירוגים. הבבלי דן בשאלה ארוכות ומראה שהדירוג במשנה נתון לפרשנויות שונות, וניתן היה להציע הצעת דירוג אחרת (פט ע"ב - צ ע"א). הבעיה השנייה היא שמדובר בקרבנות יחיד, ואלו מגיעים כל אחד בזמנו. אי אפשר להמתין עם קרבן מעשר בהמה (שהוא פחות מקודש) עד שכל מביאי העולה יגמרו להקריב, שכן ייתכן שמביא המעשר יגיע בבוקר, ובעל קרבן העולה יבוא לפנות ערב. זאת ועוד, הכלל "כל התדיר מחבירו" סותר כל סדר קדימות אחר. התלמודים דנים בשאלה זו. הירושלמי הופך את השאלה למחלוקת בית שמאי ובית הלל. בית שמאי אינם מכירים בכלל "תדיר קודם" (לגבי הבדלה – לעיל פירושנו למ"א), אבל לפי הירושלמי: "רבי חונה בשם רב יוסף, אתיא דרבי ליעזר כבית שמי, כמה דבית שמי אמרי תדיר מקודש מקודש קודם, כן רבי ליעזר אומר תדיר מקודש מקודש קודם" (יומא פ"ז ה"ב, מד ע"ב; נזיר פ"ז ה"א, נו ע"ב). כלומר, הכלל שה"מקודש" קודם עדיף על הכלל של תדיר קודם. כך מתפרשת גם משנת ברכות שהובאה לעיל. אבל בהמשך הסוגיה מופיעים גם כללי משנֶה, כגון "לסמוך חטאת לחטאת ועולה לעולה". גם הבבלי מתחבט בשאלה זו ואינו מכריע (צ ע"ב - צא ע"א). את עמדתנו הכוללת בנידון נציע בסוף משנה ו.
המשך המשנה מוקדש לדירוג של היררכיית הקדושה.
זריקת <b>דם חטאת קודם לדם עולה מפני שהוא מרצה</b> – בעולה הכפרה באה בעת הסמיכה (ויקרא א ד).<b> איברי עולה קודמין לאימורי חטאת מפני שהן כליל לאישים</b> – העולה נשרפת כליל, והחטאת נאכלת על ידי הכוהנים (לעיל פ"ה מ"ג ומ"ד). בפרק ה היה הבדל נוסף, שחטאת ניתנת בארבע מתנות (ארבע זריקות על קרנות המזבח) ואילו דם העולה נזרק "שתים שהן ארבע". בפירוש המשנה התחבטנו האם זו זריקה אחת לארבע הפינות או ארבע זריקות שונות, ומשנתנו כנראה אינה מבחינה בין השתיים. <b>חטאת קודמת לאישים</b> – בדפוס "לאשם",<b> מפני שדמה ניתן על ארבע קרנות על הייסוד</b> – כך במשנה לעיל (פ"ה מ"ג), ואילו על האשם נאמר: "ודמו טעון שתי מתנות שהן ארבע", כמו עולה. כאן עולה במלוא חריפותה השאלה האם ארבע מתנות זהות ל"שתים שהן ארבע" או לא. בעולה ראינו שאין הבדל בין עולה (שדמה נזרק בשתיים שהן ארבע) לבין חטאת, אבל באשם הבדל זה מודגש. המשנה סותרת אפוא את עצמה בשאלה האם "שתים שהן ארבע" זהה לזריקת דם על ארבע קרנות, או שהיא חולקת על המשנה הקודמת וסבורה שבאשם די בזריקה אחת.
<b>אשם קודם לתודה ואיל נזיר מפני שהוא קודש קדשים</b> – תודה ואיל נזיר נאכלים על ידי בעליהם; <b>התודה ואיל נזיר קודמין לשלמים</b> – שלמי נדבה,<b> מפני שהן</b> – התודה ואיל הנזיר,<b> נאכלים ליום אחד וטעונים לחם שלמים</b> – ואילו שלמים נאכלים לשני לילות ויום (פ"ה מ"ז); <b>קודמין לבכור מפני שהן טעונין מתן ארבע</b> – במשנה לעיל שנינו שדמם טעון "שתי מתנות שהן ארבע" (פ"ה מ"ז), ואילו הבכור טעון רק מתנה אחת (שם מ"ח). עם זאת, משנתנו קוראת לכך "מתן ארבע" כמו החטאות שהוזכרו לעיל, ושוב קשה להבין מה עמדת המשנה בעניין תורת נתינת המתנות. <b>וסמיכה ונסכים ותנופת חזה ושוק</b> – אפשר היה להביא נימוקים נוספים כגון שבכור, פסח ומעשר שחיטתם בכל מקום (לעיל פ"ה מ"ח), ועוד פרטים הנזכרים במשנה שם.
כאמור, הבבלי (פט ע"ב) מקשה על רוב הפרטים ומראה שניתן היה להציע דירוג אחר, ולהערכתנו הדירוג הוא צורה ספרותית לחזרה על ההלכות השונות, כדרך שאנו מכינים היום טבלה. הדירוג הוא כלי לעידוד הזירוז ולמבנה המשמר את כל פרטי ההלכות. הבבלי צודק בביקורתו המשפטית על הרשימה, ביקורת המבליטה את ערכה הספרותי.

Mishnah 3

<small>לפי כתב-יד קופמן</small>
<b>הבכור קודם למעשר מפני שקדושתו מרחם ונאכל לכהנים</b> – (לעיל פ"ה מ"ח), מעשר נאכל על ידי כל אדם (שייך לבעלים);<b> המעשר קודם לעופות מפני שהוא זבח ויש בו קדשי קדשים</b> – שעולים למזבח, והם:<b> דמו ואימוריו</b> – הלכה זו חורגת מהדירוג. העוף בא כעולה, העולה קודמת לחטאת (לפחות חלק הבשר שבה) והחטאת קודמת למעשר שני. אם כן, הדירוגים יוצרים סתירות פנימיות בסדר החשיבות. ברם, כפי שאמרנו, מטרת המשנה אינה לברר מה יוקרב קודם, אלא למצוא צורה ספרותית, קלה לזיכרון, לשימוש כל הפרטים.

Mishnah 4

<small>לפי כתב-יד קופמן</small>
<b>העופות קודמין למנחות מפני שהן מיני דמים</b> – לעוף יש דם שאותו זורקים, וזריקת הדם היא מעלה; <b>מנחת חוטא קודמת למנחת נדבה מפני שהיא באה על חטא</b> – המשנה מביעה הוקרה לקרבן חובה יותר מאשר לקרבן נדבה; <b>חטאת העוף קודמת לעולת העוף</b> – שוב כיוון שחטאת באה על חטא והעולה היא נדבה. הלכה זו עולה בקנה אחד עם הנאמר לעיל (מ"ב) שאימורי חטאת קודמים לאברי עולה, אבל אם מעשר קודם לעוף, כמו במשנה הקודמת, הרי שהדירוג אינו סדיר. <b>וכן בהקדשה</b> – לפי התוספתא "אף בהפרשה לא יאמר זה לעולתי וזה לחטאתי, אלא אומר זה לחטאתי וזה לעולתי" (פ"י ה"ד, עמ' 494). כלומר, כאשר הוא מקדיש שני קרבנות יקדים את הקדוש יותר. ייתכן גם שהמשנה באה לקבוע שעדיף להקדיש חטאת מאשר עולה, שכן החטאת היא חובה. השאלה איזו מצווה עדיפה, זו שניתנה כחובה או זו שלה אדם מתנדב, חוזרת במקורות. כך, למשל, החסידים<sup class="footnote-marker">3</sup><i class="footnote">המדובר בחסידים שהיוו קבוצה חברתית נפרדת בשולי בית המדרש, או אפילו מחוץ לו. ראו ספראי, חסידים; ספראי, חסידות; ספראי וספראי, חסידים. חסידים אלו היו בעלי אוריינטציה מקדשית מובהקת.</i> שאפו להקריב קרבן חובה וחיפשו דרכים לחייב עצמם בקרבן. דא עקא שקרבן חטאת בא על חטא, והם מתוארים כנקיים מחטאים. ההעדפה של החסידים הייתה ברורה: קרבן חטאת עדיף על פני קרבן נדבה, וכן שנינו (ראו פירושנו לכריתות פ"ו מ"ג).
באופן כללי יותר אומרים חכמים: "ואמר רבי חנינא: ומה מי שאינו מצווה ועושה, כך, מצווה ועושה על אחת כמה וכמה, דאמר רבי חנינא: גדול מצווה ועושה ממי שאינו מצווה ועושה" (בבלי, קידושין לא ע"א)<sup class="footnote-marker">4</sup><i class="footnote">וכן בבלי, בבא קמא לח ע"א; פז ע"א; עבודה זרה ג ע"א.</i>. מן הראוי להדגיש שספק אם מימרה זו משקפת תאולוגיה עקרונית או התהדרות שזכותו של עם ישראל גדולה מזכותם של גויים המקיימים מצוות אלו או אחרות, וזהו הקשר המימרה בבבלי. מכל מקום, בסוגיות הבבלי מצויים רמזים לעמדה האחרת שזכותו של המתנדב גדולה יותר.

Mishnah 5

<small>לפי כתב-יד קופמן</small>
<b>כל החטאות שבתורה קודמ</b>[<b>ו</b>]<b>ת לאשמות</b> – כמו ששנינו במשנה ב, והכוונה לדם החטאות,<b> חוץ מאשם מצורע מפני שהוא בא על הכשר</b> – להכשיר, הקרבן הוא המרצה ומכשיר את המצורע לבוא בקהל. קרבן הפועל פעולה ישירה נחשב אפוא לקדוש יותר.<b> כל האשמות שבתורה באים בני שתים</b> – הפר צריך להיות בן שנתיים, וכך קובעת משנת פרה: "כבשים בני שנה ואילים בני שתים וכולם מיום ליום. בן שלשה עשר חדש אינו כשר לא לאיל ולא לכבש. רבי טרפון קורהו פלגס..." (פ"א מ"ג).
ההלכות של משנתנו ומשנת פרה משתקפות גם בברייתות נוספות: "...כשר באילים פסול בכבשים, כשר בכבשים פסל באילים. הפלגס בזה ובזה פסול. כשר בפרה פסול בעגלה, כשר בעגלה פסול בפרה, עבורה פוסלת בזה ובזה" (תוס', חולין פ"א הי"ד, עמ' 501). הפלגס הוא בהמה בת שלושה עשר חודש, על הגבול שבין הכבש והאיל (משנה, פרה פ"א מ"ג). ההלכה של משנת פרה חוזרת במדויק בספרי זוטא (טו ו, עמ' 281). רמזים נוספים להלכה של משנתנו פזורים בספרות, כגון "...מן הצאן – ולא הפלגס" (בבלי, פסחים מז ע"ב), וכן בסוגיות אחרות (מנחות צא ע"ב). כמו כן: " 'צאן' לרבות כל משמע צאן אף החרשת אף השוטה אף הננסת. מן הצאן לא הפלגס..." (ספרא, ויקרא דבורא דחובה, פרשה י ה"ד, כד ע"ב).
מבחינה חברתית נוצר מצב של מודעות מתמדת לקודש. בעלי הבהמות והצאן צריכים היו לשמר מעין תעודת לידה לבהמות, ובעיקר לבני הצאן. כאן נדרש דיוק של יום הלידה. המקדש מצדו סמך או לא סמך על דברי המוכרים. אם הוא לא סמך באופן עיוור עליהם, הרי שנדרשו משגיחים משלו בעדרי הצאן, או שהיו לו מוכרים מקובלים שמכרו את הכבשים למקדש, מן הסתם במחיר מופקע. המקדש ועולי הרגל היו צרכנים גדולים של קרבנות, והקפדה על הגיל המדויק של הכבש והאיל יצרה, מן הסתם, לחצים כלכליים כבדים. איננו יודעים האם הלכה זו בוצעה הלכה למעשה.
<b>ובאים בכסף שקלים</b> – ככתוב בתורה: "נפש כי תמעל מעל וחטאה בשגגה מקדשי ה' והביא את אשמו לה' איל תמים מן הצאן בערכך כסף שקלים בשקל הקדש לאשם" (ויקרא ה טו)<b>. </b>לקביעת סכום הכסף לא הייתה משמעות מעשית, שכן סכומי הכסף המקראיים לא היו מעשיים בתקופת בית שני<sup class="footnote-marker">5</sup><i class="footnote">ראו פירושנו לחגיגה פ"א מ"א.</i>.
<b>חוץ מאשם נזיר ואשם מצורע שהן באין בני שנתן</b> – נאמר שיש להביא לקרבן "כבש" (במדבר ו יב), וכאמור כבש הוא בן שנה ואיל בן שנתיים,<b> ואינן באים בכסף שקלים</b> – זהו פרט נוסף: בנוסף לכך שהם מקודשים הם גם לא נקנים בכסף מחצית השקל אלא מכספו הפרטי של החוטא או המצורע.

Mishnah 6

<small>לפי כתב-יד קופמן</small>
<b>כשם שהן קודמים בהקרבתן כך הן קודמין באכילתן</b> – את המקודש יותר יש לאכול קודם. משמעות ההלכה היא שמי שריכז את מתנות הכהונה צריך היה להפריד בין הבשר של הקרבנות השונים ולבשל אותם לחוד (כדי שלא יתערבבו). מבחינה מעשית הפרדה כזאת היא כמעט בלתי אפשרית. <b>שלמים שלאמש ושלמים שליום של אמש קודמין</b> – כדי שלא יגיעו לכלל נותר. אם כן, מסתתר כאן כלל נוסף שיש להקדים ולאכול את מה שיכול לבוא לידי פסול. <b>שלמים של אמש </b>[<b>ו</b>]<b>חטאת ואשם שליום שלאמש קודמין דברי רבי מאיר</b> – לפנינו התנגשות הכללים: חטאת ואשם מקודשים משלמים, אבל זמן האכילה של שלמי אמש קצר יותר,<b> וחכמים אומרים חטאת קודמת מפני שהיא קדשי קדשים</b> –העיקרון של קדושה גובר. בתוספתא שנינו: "הנאכלין ליום אחד קודמים לנאכלין לשני ימים, שלמים של אמש קודמין לחטאת ואשם של יום, רבי שמעון אומר חטאת ואשם של יום קודמין לשל אמש, וכולן רשאין כהנים לשנות באכילתן, מנחות ללותתן ולהוציא שמנן ולתת לתוכן תבלי חולין תבלי תרומה, דברי רבי שמעון, רבי מאיר אומר תבלי חולין ולא תבלי תרומה, שלא יביאו לידי פסול ולידי מיעוט אכילה, יין כיוצא בו" (פ"י ה"ז, עמ' 494).
ברשימה כפי שהיא לפנינו כמה קבוצות. כך, למשל, אין התייחסות לשאלה האם אברי עולה קודמים לאשם, אף שלעניין שחיטה הן כקבוצה אחת. חטאת העוף גם היא חורגת מהרשימה, שהרי אם דינה כחטאת היא קדושה מאוד, אבל נאמר שהיא קדושה פחות ממעשר. החטאת מופיעה בשתי שרשרות. באחת מול עולה (מ"ב), ואחר כך מול אשמות. בכור קדוש ממעשר, אבל בפרק ה קדושתם זהה. גם הטיעון שקדושתו מבטן הוא חלש, ואם גורם זה משמעותי הרי שצריך היה לתת לו ביטוי בכך שיהיה קדוש מרוב הקרבנות האחרים. בסיכומו של דבר, השרשרת ה"מסודרת" נראית כהכלאה של כמה שרשרות נפרדות, או כניסיון ליצור שרשרת אחת של קביעות נוספות (כגון שאשם מצורע קודם לחטאת).
בתוספתא מופיעות שרשרות דומות ושונות: "פרים קודמין לאילים ואילים קודמין לכבשים. אימתי בזמן שבאו כאחד, אבל הבא ראשון קרב ראשון, הבא אחרון קרב אחרון. לחם הפנים קודם לשתי הלחם" (פ"י ה"ה, עמ' 494). הכלל שבתוספתא רֵאלי. קודם כול הקודם בזמן קודם בהקרבה, וכבר עמדנו על מרכיב חיוני זה. יתר על כן, הכלל אינו עולה בקנה אחד עם המשנה. כך, למשל, קרבנות החגים שהם עולה כוללים גם כבשים שהם בתחתית הרשימה, אחרי פר של יחיד ביום כיפור למשל, אבל שוחטים את הפר לפני השעיר (שם פ"ד מ"ב, פ"ה מ"ד), וכך גם סדר ההזאה.
התוספתא ממשיכה ומדגימה את ההלכה: "פר משיח ופר העדה עומדין פר משיח קודם לפר העדה בכל מעשיו, הואיל משיח מכפר ועדה מתכפרת מוטב שיקדם מכפר למתכפר, שנאמר 'וכפר בעדו ובעד ביתו ובעד כל קהל ישראל'. פר הבא על כל המצות קודם לשעירי העדה ושעירי העדה קודמין לשעיר של נשיא ושעיר של נשיא קודם לשעירה של יחיד ושעירה של יחיד קודמת לכבשה של יחיד" (פ"י ה"ב, עמ' 494). לפנינו דוגמה לשיקולים שונים. פר הכוהן הגדול קודם לפר של ציבור (ביום הכיפורים) כדי שהכוהן המכפר יהיה טהור (מכופר) לפני שמקריב לאחרים, וכן פר קודם לשעיר, אבל בין השעירים יש עדיפות לפרי הציבור על פרי היחיד. עם זאת, הכוהן הגדול קודם לציבור. הנימוק המובא כבודו במקומו, אבל הקדימה מבטאת גם את מעמדו הבכיר של הכוהן הגדול, יותר מהנשיא, לפחות בעיני קובעי ההלכות במקדש (כוהנים? חכמים?). ההלכות בתוספתא נושאות חותם של אותנטיות ומעשיות, חותם שאיננו במשנה.
המשך התוספתא הוא בסגנון המשנה: "תודה קודמת לאיל נזיר, מפני שהתודה טעונה ארבעה מיני לחם ואיל נזיר טעון שני מיני לחם. מעשר קודם את העופות. אמר רבי שמעון והלא מעשר קדשים קלים, ועופות קדשי קדשים. קדמו קדשים קלים לקדשי קדשים? אמור מאתה יש במעשר אמורי קדשי קדשים מה שאין כן בעופות" (פ"י ה"ג, עמ' 494). הלכות אלו מצויות גם במשנה (אלא שבה תודה ואיל נזיר הן כאחד). רבי שמעון מתנגד לדחיית העוף מהנימוק שהבאנו בפירוש המשנה.
בהמשך התוספתא: "חטאת העוף קודמת לעולת העוף בהקרבה... חטאת העוף של יולדת קודמת לכבשה, מנחת האיש קודמת למנחת האשה<sup class="footnote-marker">6</sup><i class="footnote">זה כמובן אחד הביטויים למעמדו הבכיר של הגבר בחברה ובמשפחה.</i>, מנחת חטים קודמת למנחת שעורין, מנחה קודמת ליין, והיין קודמת לשמן, שמן קודם למלח, ומלח קודמת לעצים, ועצים קודמין לכל דבר" (פ"י ה"ד, עמ' 494). כל אלה כללים מקומיים החלים על שניים הבאים כאחד. לכל אחד נימוקים משלו. כך, למשל, איש קודם לאישה בגלל מעמדו החברתי, או שההעדפה מקבעת ומבטאת את המעמד החברתי. לא נאמר מה הדין כאשר האישה מביאה מנחת חיטים והגבר מלח. גם המשפט לגבי עצים סותר את עצמו.
בדרך אחרת מהלך הבבלי להוריות (יב ע"א). הבבלי מפרש שהמשפט "הקדוש מחבירו קודם לחבירו" חל במישור החברתי, שכוהן קודם לכל דבר שבקדושה. כאמור, רמז לדירוג החברתי יש גם בתוספתא הקובעת שקרבן הגבר קודם לקרבן האישה.
כללו של דבר, מערכת הדירוג במשנה איננה שלמה, היא עשויה מחוליות נפרדות שהעמדתן בשרשרת אחידה יוצרת תמונה מעוותת. בתוספתא מצויות שרשרות אחרות, רֵאליות יותר, ומצינו אף מחלוקות על פרטים. דומה שהשרשרות שבתוספתא הן חוליות של כללים נקודתיים; הקדימות היא במידה רבה תאורטית, אבל יש לה פן מעשי ועקרוני. הקדימות במשנה היא יצירה ספרותית בלבד, ואין בה ביטוי מלא למורכבות העבודה היום-יומית במקדש.

Mishnah 7

<small>לפי כתב-יד קופמן</small>
<b>וכולם הכהנים רשיין לשנות באכילתן</b> – לאכול בדרך שירצו, כגון<b> לאכלן צלויים ושלוקים ומבושלין</b> – או כך או כך. בתוספתא שנינו: "כשהוא מחלקן בעצרת אומר הילך מצה הילך חמץ, הילך מצה הילך חמץ. אבא שאול אומר שתי הלחם קודמת ללחם הפנים, כשהוא מחלקן בעצרת אומר הילך חמץ הילך מצה, הילך חמץ הילך מצה, מפני ששתי הלחם חביבות, שקודמין זה את זה בהקריבה, כך קודמין זה את זה באכילה. קדשים קודמין לקדשים קלים" (פ"י ה"ו, עמ' 494). אם כן, אמנם יש דירוג של חביבות, אבל הכוהנים רשאים להחליף זה עם זה את מנתם.
<b>לתת לתוכן תבלי תרומה</b> – כמעט בכל עדי הנוסח נוסף "חולין ותבלי תרומה", עם זאת גרסת כתב יד קופמן עדיפה, שהרי ברור שמותר לתת בתוך תבשיל קודש תבלי תרומה. אפשר אמנם שתבלי חולין נגררו אגב תבלי תרומה, אך אם בכתב יד טוב<sup class="footnote-marker">7</sup><i class="footnote">לסדר טהרות כתב יד פרמא עדיף בהרבה על כתב יד קופמן; בסדר קודשים כתב יד קופמן אינו טוב כמו ביתר ארבעת הסדרים, אך להתרשמותנו אין הוא נופל מכתב יד פרמא. שניהם משמרים את נוסח ארץ ישראל, ובשניהם שיבושים לא מעטים. </i> הם אינם כדאי הוא לסמוך עליו.<b> דברי רבי שמעון רבי מאיר אומר לא יתן לתוכו תבלי תרומה שלא יביא את התרומה לידי פסול</b> – החידוש הוא בתבלי תרומה, שכן קודשים נפסלים בקלות וחייבים להיאכל מידית (בדרך כלל לילה אחד), וכך נמצא ממעט באכילת התרומה. לכאורה המחלוקת היא האם חוששים לכך שפֵרות (תבליני) התרומה ייפסלו וימעטו באכילתם. סוגיה זו עולה בשתי משניות אחרות ממסכת שביעית וממסכת מעשר שני, וכבר הבבלי (עה ע"ב) הביא משניות אלו: "אין לוקחין תרומה בכסף מעשר שני מפני שהוא ממעט באכילתו, ורבי שמעון מתיר. אמר להם רבי שמעון, מה אם היקל בזבחי שלמים שהוא מביאן לידי פגול ונותר וטמא, לא נקל בתרומה? אמרו לו, מה אם היקל בזבחי שלמים שהן מותרים לזרים, נקל בתרומה שהיא אסורה לזרים?" (מעשר שני פ"ג מ"ב). במשנה זו החשש הוא שמא ימעט באכילתו של מעשר שני, כלומר שאם יקנה בכסף מעשר שני פרות תרומה יהיו רק כוהנים רשאים להשתתף בסעודת מעשר שני זו. החשש השני שאולי נרמז הוא שהתרומה תיטמא ותיפסל, וכך הוא מגדיל את הסיכוי שכספי מעשר שני לא ינוצלו למטרתם (אכילה בירושלים). אבל הירושלמי מדגיש את הפירוש הראשון, שהוא עיקרי לשיטתו<sup class="footnote-marker">8</sup><i class="footnote">ראו פירושנו למעשרות פ"ג מ"ז.</i>. המשנה השנייה עוסקת בשביעית: "אין מבשלין ירק של שביעית בשמן של תרומה, שלא יביאנו לידי פסול, רבי שמעון מתיר, ואחרון אחרון נתפס בשביעית והפרי עצמו אסור" (שביעית פ"ח מ"ז). כאן החשש הוא שהתרומה תגרום למיעוט אכילת פרות שביעית.
לעומת שתי משניות אלו, משנתנו עוסקת בחשש למיעוט אכילת התרומה עצמה. הרי על קודשים יש לשמור טוב יותר מאשר על תרומה, וממילא אין כאן חשש שבגלל התרומה ימעט באכילת קודשים, אלא להפך, שבגלל הקודשים ימעט באכילת תרומה. עם זאת, אין באבחנה זו בסיס לקביעה האפשרית שכל ההלכה הועברה מדיני שביעית ומעשר שני.
התוספתא לשביעית מוסיפה דין מעינו: "אין לוקחין תרומה בדמי שביעית, שלא יביאוה לידי פסול, ורבי שמעון מתיר" (פ"ו הכ"ט), והנימוקים הם אותם נימוקים שבמשנת מעשר שני. טענתו של רבי שמעון היא שמותר לקנות קרבנות בכספי מעשר שני, ובאותה מידה מותר לקנות בכסף מעשר שני גם תרומה. חכמים חולקים על הקל וחומר, אבל שני הצדדים מסכימים על העיקרון שאסור למעט באכילתה או להביאה לידי פסול. ברם ספק אם זהו שורש הטיעון של רבי שמעון, שהרי בתוספתא שנינו: "שביעית אין לוקחין בה זבחי שלמים, מה שאין כן במעשר שיני" (שביעית, פ"ז ה"ו). אם כן הקל וחומר מתאים למעשר שני, אך מה יטען רבי שמעון לגבי שביעית? הרי גם הוא מודה שאין לוקחים בה זבחים. נראה, אפוא, שהקל וחומר הוא רק לשיטתם של חכמים, אבל רבי שמעון מפקפק באיסור להמעיט באכילתו. ואכן במשנה אחרת, בדין אשם שהתערב בשלמים, רבי שמעון מתיר לשחוט את שניהם אף על פי שיש חשש של המעטה באכילה (משנה, לעיל פ"ח מ"ג; ספרא, צו פ"ד ה"ב, עג ע"ג, וראו להלן). הבבלי כבר עמד על הדמיון בין דין מכירת שביעית בתרומה ומשנת זבחים, ותירץ שרבי שמעון מתיר בזבחים רק בדיעבד. ניתן אפוא לחלק בין שתי ההלכות, אך לפי פשוטן שתיהן יצאו מאותו בית יוצר. רבי שמעון מקל, אפוא, בחשש של "ממעט באכילתו"<sup class="footnote-marker">9</sup><i class="footnote">לחשש ראו גם תוס', פ"י ה"ח, עמ' 494; ירו', מעשר שני פ"ג ה"ב, נד ע"א; שביעית פ"ח ה"ז, לח ע"ב.</i>. חשש זה מופיע אמנם בהלכות שונות, אך רבי שמעון מקל בו. ההלכה עצמה, שאין לוקחים בדמי שביעית זבחים, קשורה לאיסור המסחר בפרות שביעית. אפילו זבחים אין קונים, כי אין קונים מאומה בפרות שביעית (לפי חלק מהדעות<sup class="footnote-marker">10</sup><i class="footnote">ראו משנה, שביעית פ"ח מ"ד. לדיון על המסחר בפרות שביעית ראו במבוא למסכת שביעית. </i>). אבל אפשר גם שפעל כאן חשש אחר, כפי שיועלה להלן. הפרות עלולים להיטמא ולהיפסל ממאכל. אם הם היו פרות שביעית ניתן היה לאכלם בטומאה, אך עתה יש להשמידם, ובכך ייגרם נזק לפרות שביעית, תמעט אכילתם, והם לא ייאכלו בדרך הרגילה.
בית רבי ינאי היו נוהגים לבשל פרות שביעית בשמן תרומה, אבל בכמויות קטנות כדי לצמצם את חשש הטומאה (ירו', שביעית פ"ח ה"ז, לח ע"ב). כך למעשה נהגו כבמעין פשרה בין דברי רבי שמעון לבין דברי חכמים. הוא הדין ביחס להלכה (שאיננה עניין לדיוננו זה) שאחרון אחרון תופס.
השאלה העיקרית היא האם לפנינו שלוש משניות הדנות באותו חשש של מיעוט באכילה, או שמא באחת או בשתיים מהן נוסח העיקרון והוא הועבר בצורה מלאכותית למשניות אחרות. דומה שהחשש העיקרי היה במעשר שני. חכמים מצפים שמעשר שני ייאכל בירושלים בסעודות המוניות וברחבות האופיינית למצב של שפע, שהרי הבעלים מגיעים עם פרות רבים (כ-7% מהיבול בממוצע<sup class="footnote-marker">11</sup><i class="footnote">מעשר שני מופרש בארבע מתוך שש שנים, כלומר 40% מהיבול של שש שנים (600% של יבול שנתי) בממוצע, כלומר 6.6% מיבול שנתי בממוצע.</i>). את כל היבול הזה צריך היה לצרוך במזון של תקופת העלייה לרגל, בדרך כלל קצת יותר משבוע, ואדם רגיל עלה לרגל רק אחת לכמה שנים<sup class="footnote-marker">12</sup><i class="footnote">ראו פירושנו לחגיגה פ"א מ"א.</i>, כך שהמזון היה בשפע. קניית פרות תרומה במעשר שני גרמה לכך שהסעודה צומצמה לכוהנים בלבד. מבחינה חברתית הייתה לכך השפעה רבה. יתר על כן, פרות תרומה היו, מן הסתם, זולים יחסית (שהרי איש אינו חייב לקנות דווקא תרומה, ולפרות אלו שוק מצומצם. צמצום הביקוש תמיד גורם לירידה במחיר). הכוהן מעוניין היה לקנות בכספי מעשר שני דווקא תרומה, כך יכול היה לקנות יותר פרות, אבל הסעודה צומצמה לכוהנים בלבד, ולכך חכמים מתנגדים (ורבי שמעון חולק). בפרות שביעית כל החשש קל יותר. הרי את הפרות צורך הקוטף לעצמו, והפרות מצויים בצמצום; אם הוא כוהן תאפשר לו קניית פרות תרומה לקנות יותר פרות, והוא יאכלם בטהרה. החשש של "מיעוט האכילה" הוא מלאכותי, ולפיכך נראה שדין שביעית הושפע או הועבר ממעשר שני.
בזבחים החשש קטן עוד יותר. מספר אוכלי הקודשים כמעט שלא יושפע מקניית פרות תרומה. הרי ממילא רק שלמים (כולל מעשר ופסח) נאכלים על ידי מי שאינם כוהנים, ומשנתנו מדברת בקודשים רגילים שבדרך כלל רק הכוהנים אוכלים אותם, כמו שנאמר במשנתנו "הכהנים רשיין לשנות באכילתן". אם כן, מספר האוכלים אינו מצטמצם. כל החשש הוא שבשר התרומה חייב להיאכל בלילה או בשני לילות ויום, ואילו את התרומה ניתן לאכול ללא הגבלת זמן. ברם, צמצום זמן האכילה אינו רק דרישה הלכתית. גם אכילת בשר חולין מצומצמת לזמן שהבשר טרי, אך לא שמענו שיש למנוע ריקבון של תבליני תרומה. על כן נראה שכל החשש ההלכתי הועבר בצורה מלאכותית מדין מעשר שני, ומשנתנו אינה מבטאת מחלוקת רֵאלית אלא העברה ספרותית בלבד.
לעיל עסקנו בשאלה דומה, האם מותר לערבב בשר מקרבנות שונים אף על פי שבכך עולה החשש לפסילת הבשר (לעיל פ"ח מ"ג). כפי שהדגשנו בפירושנו שם (בעקבות הבבלי) המשנה ומקבילותיה עסקו במצב של בדיעבד, לאחר שהבשר או המנות התערבו.
אם כן, סדרת הלכות לפנינו ובכולן אותה מחלוקת:
• בהמות שהתערבו – מחלוקת אם "ירעו עד שיסתאבו" או יוקרבו וייאכלו "כחמור שבהן".
• בשר שהתערב – ייאכל "כחמור שבהן" לכל הדעות (שהרי פסילה היא מיעוט באכילה של החמור יותר).
• עירוב תרומה – מחלוקת, חשש למיעוט אכילה.
• קניית תרומה בדמי מעשר שני או בדמי שביעית – מחלוקת כנ"ל. הטיעון הוא "ממעט באכילתם".
במקרה של בהמות שהתערבו שתי האפשרויות הן או להקריב ולאכול "כחמור שבהן" ו"למעט באכילתם" (שהרי קודשים קלים ייאכלו כקודשים חמורים), או לפסול את שני הקרבנות, ובבהמות חיות "ירעו עד שיסתאבו" והקרבן לא יעלה כלל למזבח. הטיעון ש"לא להביא קודשים לבית הפסול", או "ממעט באכילתן", הוא אפוא פורמליסטי בלבד. הרי האפשרות החילופית ממעטת עוד יותר בקדושה. ייתכן אפילו שהנימוק הועבר בצורה מלאכותית מדין בשר שחוט שהתערבב לדין בהמות שהתערבו, אך קשה להוכיח טיעון זה.
כאמור, במעשר שני מופיע רק המינוח "ממעט באכילתו". בשביעית (משנה, פ"ח מ"ז), בפסחים (פ"ח מ"ו) ואצלנו מופיע המונח "להביא לידי פסול", וכן בתוספתא פסחים. רק בתוספתא למשנתנו (פ"י ה"ח, עמ' 494) מופיע שנית המונח "למעט באכילה". לפי הנחתנו ההלכה המקורית הייתה במעשר שני, שם המונח "ממעט באכילה" הוא המתאים ביותר, שכן החשש איננו רק טומאת הפרות אלא בעיקר צמצום במספר האוכלים. למקומות האחרים הועבר טיעון זה אף שהוא פחות מתאים. הדיון במשנתנו הוא מלאכותי, ולכן אין בו הקפדה על השימוש במינוח הרגיל.
משנתנו מזכירה שלוש צורות עיבוד לאכילה: צלוי, שלוק ומבושל. שני המונחים "שלוק" ו"מבושל" נזכרים בדרך כלל יחד, וברור שאלו עיבודים דומים, וברוב המקורות אי אפשר להכריע האם שליקה כבדה יותר מבישול או להפך, והאם בכלל יש הבדל ביניהם. כך, למשל, את קרבן פסח יש לאכול צלוי ולא שלוק ולא מבושל (משנה, פסחים פ"י מ"ד), וצירופים דומים רבים. עם זאת, בהלכות מספר יש הבדל בין שלוק ומבושל. דנו בכך בפירושנו לפסחים והגענו למסקנה שההבדל איננו בעצמת הבישול אלא שבישול הוא במים ואילו שליקה היא עיבוד בחום עם תבלינים.

Mishnah 8

<small>לפי כתב-יד קופמן</small>
<b>אמר רבי שמעון אם ראית שמן שהוא מתחלק בעזרה אין את צריך לשאול מה הוא אלא מותר רקיקי מנחות ישראל ולוג שמן שלמצורע</b> – ניסוח דברי רבי שמעון חריג. אין הוא מוסר דבר הלכה, ואף לא מתאר הווי, אלא מתאר מציאות על בסיס ניתוח הלכתי. הוא יודע ש"אין מתנדבים שמן" (להלן), ולכן שמן המצוי בעזרה בא רק ממותר רקיקי מנחות ולוג שמן שמביא מצורע. מותר השמן אינו עולה על המזבח, כמו ששנינו לעיל (פ"ט מ"ה). <b>אם ראית שמן שהוא ניתן על גבי האישים אין את צריך לשאול מה הוא אלא מותר רקיקי מנחות כהנים</b> – מנחת כוהנים נאכלת כליל על המזבח, וגם מותר השמן שבה עולה למזבח. הלכה זו אינה שנויה לעיל (פ"ט מ"ה).<b> ומנחת כהן המשיח</b> – מותר השמן של מנחת כוהן משיח,<b> שאין מתנדבין שמן</b> – אי אפשר לתרום סתם שמן לכוהנים,<b> רבי טרפון אומר מתנדבין שמן</b> – מותר לתת לכוהנים שמן, ועוד יותר מזה, הדבר כנראה רגיל ותדיר. המחלוקת קשה, שכן החולקים אינם בני אותו דור. תופעה דומה מצינו כמה פעמים במסכת זבחים. אנו נוטים לייחסה לעריכה המאוחרת של המסכת ולכך שנותרו רק עדויות מעטות ללימוד רגיל וסדיר של המסכת, ועסקנו בכך במבוא. במקרה זה דברי רבי טרפון מועברים ממשנת מנחות שתובא להלן.
לכאורה קשה להניח שהמחלוקת הלכתית. האם רבי שמעון סבור שאסור לאדם פרטי לתת שמן לכוהנים? הרי אדם רשאי לתרום מרכושו למה שירצה! המחלוקת היא היסטורית: האם הדבר רגיל ומקובל. רבי שמעון מציג גישה הלכתית, אין חובה לתרום שמן, ורבי טרפון מייצג את המציאות, אולי כפי שהוא זוכר אותה, שתרמו שמן לכוהנים כדי שישפרו את איכות הבשר והסעודה שלהם.
במסכת מנחות שנינו: "מתנדבים יין ואין מתנדבים שמן, דברי רבי עקיבא, רבי טרפון אומר מתנדבין שמן. אמר רבי טרפון, מה מצינו ביין שבא חובה ובא נדבה, אף השמן בא חובה ובא נדבה. אמר לו רבי עקיבא לא, אם אמרת ביין שכן הוא קרב חובתו בפני עצמו, תאמר בשמן שאינו קרב חובתו בפני עצמו" (פי"ב מ"ה). הוויכוח מנוסח כמחלוקת הלכתית, ואכן מהתוספתא ברור שהשאלה היא האם מותר להעלות את היין או השמן כנסכים לקרבנות ציבור: "המתנדב יין כדברי רבי טרפון נותנין לספלים שמן. כדברי רבי טרפון קרוב על גבי האישים. המתנדב יין כדברי רבי עקיבא אינו מביא לא אחד, ולא שנים, ולא חמשה, אלא מביא שלשה, כדי שיקרבו עם הכבש, ארבעה כדי שיקרבו עם האישים, ששה כדי שקרבו עם הפר, שבעה כדי שיקרבו עם האיל ועם הכבש, מכאן ואילך אתה יכול לחולקו" (מנחות פי"ב ה"י, עמ' 532). המתנדב יין צריך להתנדב לפחות שלושה לוגים, וכך גם נסביר את דברי רבי שמעון במשנה הקודמת שם (מנחות פי"ב מ"ד). אם התנדב שמונה לוגים, יביא ארבעה לאישים ועוד ארבעה לאישים אחרים, וכן הלאה. ברם במשנתנו נראה שאת השמן והיין אין מצרפים לנסכים, אלא מעלים על המזבח כקרבן עצמאי.
הבבלי (צא ע"ב) מצטט ברייתא עלומה: "התניא: קרבן מנחה – מלמד שמתנדבין שמן, וכמה? שלשה לוגין". מכל מקום, לפי הבבלי יין שנתרם זולף על המזבח<sup class="footnote-marker">13</sup><i class="footnote">הבבלי מקשה: הרי יש בכך כיבוי אש! אבל האש שבערה על המזבח הייתה עזה, ומעט יין לא היה מכבה אותה.</i>, ואילו מהשמן קומץ הוקרב למזבח והשאר ניתן לכוהנים. כך המחלוקת הופכת למחלוקת הלכתית, האם מזלפים שמן על המזבח. השיעור של שלושה לוגין נאמר בספרא (להלן) לגבי יין.
בספרא מקבילה למחלוקת במשנת מנחות: "מה למנחה באה נדבה בפני עצמה, שכן באה חובה בפני עצמה, יבא יין נדבה בפני עצמו שכן אינו בא חובה בפני עצמו. הואיל ואינו בא חובה בפני עצמו, לא יבא נדבה בפני עצמו. תלמוד לומר 'קרבן', מלמד שהיחיד מתנדב יין. מכמה? לא יפחות משלשת לוגין. ומנין שהיחיד מתנדב שמן? הוא הדין והיא התשובה. תלמוד לומר 'קרבן', דברי רבי טרפון. אמר רבי טרפון מה מצינו ביין שהוא בא חובה ובא נדבה, אף השמן שהוא בא חובה יבוא נדבה. אמר ליה רבי עקיבא לא, אם אמרת ביין שכן הוא קרב חובתו בפני עצמו, תאמר בשמן שאין קרב חובתו בפני עצמו" (ספרא, דבורא דנדבה, פרשה ח ה"ו-ה"ז, ט ע"ג). המחלוקת היא אותה מחלוקת, אם כי המדרש סותר את עצמו. ברישא הוא מניח שאין יין קרב לעצמו, ובסיפא שיין קרב לעצמו, ואכן יין קרב לעצמו בניסוך היין.
מכל מקום, לפנינו מחלוקת תנאים מדור יבנה. משנת זבחים מאוחרת יותר, ופותחת בדברי רבי שמעון (הסבור כרבי עקיבא), וההמשך מועבר ממשנת מנחות. תופעה זו מאפיינת את עריכת מסכת זבחים. העריכה של מסכת זבחים מאוחרת ומציגה בעיקר את דברי בני דור אושא, ורק מהמקבילות אנו שומעים שהעמדות ההלכתיות הללו קדומות יותר. במבוא ריכזנו את העדויות לכך.
אם כן, שתי מחלוקות הן: האחת אילו נוזלים מתנדבים (רק יין או גם שמן), והאחרת לְמה משמשות תרומות אלו, להעלאה ישירה או לנסכי ציבור. לכאורה יש סיבה לקבל את עדות התוספתא שהיין והשמן נתרמו לנסכי ציבור. זו הלכה המנוגדת לעיקרון פרושי בעל משמעות אידֵאית ובעל חשיבות היסטורית, ואם הברייתא סותרת עיקרון כזה יש להעריך שהיא מקורית ולא פיתוח תנאי מאוחר. ברם, תרומת יין ושמן היא נושא לוויכוח בין-כיתתי נוסף. במגילת המקדש מתוארים חגי הבאת היצהר והתירוש, מעין חג העומר והביכורים, אלא שהעומר הוא חג היבול החדש של השעורים, והביכורים חג היבול החדש של החיטים. שבעה שבועות אחרי חג הביכורים נחוג חג ביכורי היין, ושבעה שבועות אחריו חג ביכורי השמן. אם כן, גם ניסוך יין ושמן ישירות על המזבח נתון בוויכוח כיתתי, ואפשר שהתנאים רצו לשלול בדבריהם ולדחות אפשרות לקרבן כזה.
משנת זבחים שוללת את ההסברים הקושרים את המשנה לנוהגים שאינם על דעת הפרושים. היא מסבירה את ההלכה במתנדב לתת יין, ללא קשר לנסכי הציבור. ייתכן, אפוא, שהמסורת הקדומה עסקה בנוהגים שהפרושים התנגדו להם, והצליחו לשרשם. משנת מנחות משקפת את ההקשר הקדום הזה. מאוחר יותר נעקרו מנהגי הכתות, קרבנות הציבור מומנו רק על ידי מחצית השקל, חגי ניסוך היין והשמן בטלו, והמשנה הסבה את ההלכה הקדומה לשאלה דומה שנשארה מעשית גם לאחר שדעת הפרושים ניצחה. בדרך זו אנו מקבלים שחזור היסטורי סביר המעיד על רקע היסטורי רֵאלי להלכות במשנת מנחות, ובמידת מה גם הסבר סביר למשנתנו.

Chapter 11



Mishnah 1

הפרק כולו עוסק בהתנהגות הכוהנים לאחר יום העבודה: כיבוס, מירוק ושטיפה. הפרק מתחיל בבגד שניתז עליו דם וצריך כביסה, עובר לבגדים אחרים (שק ועור – מ"ד) ואחר כך לכלי חרס וכלי מתכת (מ"ה-מ"ו) ולדיני מריקה בכלל. הפרק מגובש ונושא אופי מיוחד, שכן הלכות מירוק ושטיפה אינן משתלבות בעולם ההלכתי של חז"ל, כפי שנסכם בסוף הפרק. כפי שנראה לא ברור האם הפרק עוסק בישראלים הסועדים סעודת קודש (עם בשר שלמים), או בכוהנים דווקא שאכלו קודשים בסיומו של כל יום עבודה (זו מחלוקת חכמים ורבי טרפון, להלן מ"ז).
בתורה קרינו:
(יט) הכהן המחטא אֹתה יאכלנה במקום קדֹש תאכל בחצר אהל מועד.
(כ) כל אשר יגע בבשרה יקדש ואשר יזה מדמה על הבגד אשר יזה עליה תכבס במקום קדֹש.
(כא) וכלי חרש אשר תבֻשל בו ישבר ואם בכלי נחשת בֻשלה ומֹרק ושֻטף במים (ויקרא ו יט-כא).
סדר הדיונים במשנה מקביל לסדר הפסוקים. המשנה אינה מטפלת בתחילת פסוק כ ("קדושתו" של האוכל קודשים), אלא בשאלת דם ניתז המצויה בחלקו השני של הפסוק (משניות א-ה). לאחר מכן בדין כלי חרס (החצי השני של משנה ד) ולאחריו בדין כלי מתכת (חצייה השני של אותה משנה). המשך הפרק חוזר לדין הבגד (מ"ה), ושוב לכלי נחושת ומתכת שבפסוק ג. הסדר שבמשנה, או נכון יותר חוסר הסדר – מתמיה.
<small>לפי כתב-יד קופמן</small>
<b>דם חטאת</b> – דיני כיבוס נאמרו בפרשה העוסקת בחטאת. קרוב להניח שהוא הדין ביתר הקרבנות, אלא שהמשנה צמודה ללשון הכתובים. לשון אחרת, אין כאן סידור הלכתי של משנה רגילה אלא יותר הסבר לכתובים. הצמידות לכתובים ניכרת גם במונחים ההלכתיים: "כיבוס", "מריקה", "שטיפה" וכיוצא באלו.
לגבי היקף ההלכות שבפרק מצינו כמה עמדות. המשנה להלן (מ"ח) מוציאה מכלל ההלכות את הקודשים הקלים. במדרש מופיעה מחלוקת: " 'קודש קדשים' מה תלמוד לומר? שיכול אין לי שטעונה מריקה ושטיפה אלא חטאת בלבד, מנין לרבות כל הקדשים? תלמוד לומר 'קודש קדשים', יכול אף התרומה? תלמוד לומר 'אותה' פרט לתרומה דברי רבי יהודה. רבי שמעון אומר 'קודש קדשים' טעונים מריקה ושטיפה ואין קדשים קלים טעונים מריקה ושטיפה. אוציא את אילו ולא אוציא את התודה ואיל נזיר שנאכלים ליום אחד 'כקדשי קדשים', תלמוד לומר 'הוא' " (ספרא, צו פרק ז ה"ו-ה"ז, לג ע"א). רבי יהודה מוציא מכלל ההלכה את התרומה בלבד, ומן הסתם כולל בהלכה את כל יתר הקודשים הקלים, כגון מעשר ופסח. רבי שמעון מוציא את כל הקודשים הקלים (שלמים, בכור ומעשר), אך מכניס לתוכה את קרבן התודה ואיל הנזיר.
להלן במשנה ז, וגם בתוספתא, מצוי דיון זה: "רבי שמעון אומר קדשים קלים אינן טעונין מריקה ושטיפה", אבל בתוספתא נוסף משפט משמעותי ביותר: "...אבל טעונין הדחה. משום נותן טעם" (פ"י הי"א, עמ' 495). בעמדה זו נעסוק בפירושנו למשנה ז. לפי ההקשר ולפי החשש לנתינת טעם המדובר בקודשים קלים הנאכלים במקדש עצמו (שלמים), בקרבת מקום לקודש הקודשים. גם בספרא נשמע הד למחלוקת בנושא: " 'חטאת', אין לי אלא חטאות, מנין לרבות כל הקדשים? תלמוד לומר 'וכל חטאת', דברי רבי עקיבא. אמר לו רבי יוסי הגלילי עקיבא! אפילו אתה מרבה כל היום אין כאן אלא חטאת. אם כן למה נאמר 'וכל', שיכול אין לי אלא חטאת יחיד, חטאת צבור מנין? תלמוד לומר 'כל', אין לי אלא חטאת זכר, חטאת נקבה מנין? תלמוד לומר 'וכל חטאת', רבי אליעזר אומר אף האשם, שנאמר 'כחטאת כאשם' " (ספרא, צו פרק ח ה"א, לג ע"א). דברי רבי אליעזר הם משפט קבוע שלו (לעיל פ"א מ"א), וייתכן שאינם אלא העברה. אם אכן נאמרו כאן הרי שהוא בעל הדעה המצמצמת, זו המיוחסת גם לרבי יוסי הגלילי, שדין מריקה חל רק על חטאות.
בהמשך שם: "רבי יוסי הגלילי אומר כל הענין הזה אינו מדבר אלא בפרים הנשרפים, ושעירים הנשרפים, ליתן לא תעשה על אכילתן, ללמד שפסוליהם נשרפים לפני הבירה. אמרו לו מנין לחטאת שנכנס דמה לפנים שהיא תהיה פסולה? אמר להם 'הן לא הובא את דמה אל הקודש פנימה' " (ספרא, צו פרק ח ה"ח, לג ע"ג). ייתכן שדברי רבי יוסי נאמרו לעניין אחר השנוי בתוספתא לפניו, אבל תשובתם של חכמים עוסקת בוודאי בנושא דידן.
בברייתא אחרת באותו מדרש: " 'תורת חטאת', תורה אחת לכל חטאות שיהא דמם טעון כיבוס, וכי מאין יצאת? מכלל שנאמר 'הכהן המחטא אותה יאכלנה, ואשר יזה מדמה תכבס', יכול אין לי אלא חטאות החיצונות? שיהא דמה טעון כיבוס, חטאות הפנימיות מנין? ודין הוא, ומה אם קדשי קדשים ששוו לחטאות החיצונות למריקה ולשטיפה לא שוו לכיבוס, חטאות הפנימיות שלא שוו למריקה ושטיפה אינו דין שלא ישוו להם לכיבוס? ת"ל 'תורת החטאת', תורה אחת לכל חטאות שיהא דמם טעון כיבוס" (ספרא, צו פרשה ג ה"א, לב ע"א). לדרשה זו רומזת המשנה להלן.
עמדה חריגה יש בברייתא אחרת בספרא: "רבי יעקב אומר היתה לה שעת הכושר ונפסלה, טעונה מריקה ושטיפה. ושלא היתה לה שעת הכושר ונפסלה אינה טעונה מריקה ושטיפה. רבי שמשון אומר אעפ"י שהיתה לה שעת הכושר ונפסלה, אינה טעונה מריקה ושטיפה" (צו פרק ז ה"ד, לב ע"ד). אם כן, אין דין מריקה ושטיפה לקרבן פסול כלל ועיקר.
אם כן, לפנינו סדרת עמדות:
• חטאות חיצוניות חייבות בכיבוס, מריקה ושטיפה.
• קודשי קודשים חייבים במריקה ושטיפה (אך לא בכיבוס בגדים). משפט זה נאמר רק בברייתא האחרונה שציטטנו, ונשוב אליו במשנה ד.
• חטאות פנימיות<sup class="footnote-marker">1</sup><i class="footnote">חטאות פנימיות הן חטאות שמזים מדמן בפנים על הפרוכת ועל מזבח הזהב, והן קרבנות יום הכיפורים ופרים הנשרפים (לעיל פ"ד מ"ב; פ"ה מ"א), וכדברי הרשב"ם: "פר כהן משיח, ופר העלם דבר של ציבור, ופר שעיר של יום הכיפורים, ושעירי ע"ז כל ה' אילו כתוב בהם מתנות לפנים בהיכל, על הפרכת ומזבח הזהב. וזהו פשוטו" (הפירוש לספר ויקרא ו כג), וכן הרמב"ן לפסוק זה, רש"י לבבלי, שבועות ז ע"א, וראשונים נוספים.</i> כחטאות חיצוניות. עמדה זו תחזור גם במשנה להלן.
• אשר לקודשים קלים, כבר בספרא רמוזה מחלוקת והיא מפורשת במשנה ז להלן.
• הדעה המקלה ביותר קובעת שאין ההלכה חלה אלא על חטאות, וממילא אין היא חלה על קודשים קלים, ואף לא על קודשי קודשים הנאכלים.
בברייתא נוספת: " 'מדמה', ולא מדם קדשי קדשים. והלא דין הוא, ומה אם חטאות הפנימיות שלא שוו לחטאות החיצונות למריקה ולשטיפה שוו להם לכיבוס, קדשי קדשים ששוו לחטאות החיצונות למריקה ולשטיפה אינו דין שישוה להם לכיבוס? תלמוד לומר 'מדמה' ולא מרוטבה. והלא דין הוא, ומה אם הדם שאין טעון מריקה ושטיפה טעון כיבוס, הרוטב שטעון מריקה ושטיפה אינו דין שטעון כיבוס? תלמוד לומר 'מדמה', ולא מרוטבה" (ספרא, צו פרק ו ה"ב, לב ע"ג). גם ברייתא זו מאששת את העמדה שיתר קודשי הקודשים אינם חייבים בכיבוס, אלא רק במריקה ושטיפה. ההלכה חוזרת גם בתוספתא (פ"י הט"ו, עמ' 495).
נמצאנו למדים שהביטוי "דם חטאת" בוודאי איננו מדויק; בהלכות אלו נכללים גם פרים נשרפים וקרבנות יום כיפור, ועל הקרבנות האחרים מצינו מחלוקות. משנתנו מצמצמת את הדין לחטאת, או שמא בכוונה נמנעת מנקיטת עמדה בשאלות שמבחינתה הן צדדיות.
<b>שנתז על הבגד הרי זה טעון כיבוס</b> – זו הרחבה של המקרא, שהרי במקרא אין מדובר על נתז מקרי אלא על הזאה מסודרת: "ואשר יזה מדמה על הבגד" (ויקרא ו כ), <b>אף על פי שאין הכתוב מדבר אלא בנאכלות שנאמר</b> – בפסוק הקודם שגם הוא צוטט בראשית הפרק:<b> במקום קדוש תאכל – </b>ויקרא ו יט. המשנה מניחה שכפשוטה ההלכה על התזת דם חלה רק בזמן האכילה, ורק בחטאות הנאכלות, ולא בקרבנות העולים כליל למזבח. פשט זה בעייתי, שהרי במקום האכילה כבר אין דם, אבל כנראה מדובר על הזמן שאחר השחיטה ולפני הבישול. <b>אחד הנאכלות</b> – חטאות שהכוהנים אוכלים מהן, [ו]אחד<b> הפנימיות</b> – בהקשר זה הכוונה לקרבנות העולים כליל למזבח. אבל לעיל ראינו שהמונח "חטאות פנימיות" מתייחס לפרים הנשרפים ולקרבנות יום כיפור, אבל לא לכל אלו ראוי הכינוי "חטאת". פר העלם דבר ושעירי עבודה זרה באים על החטא, אך לעולם אינם מכונים "חטאת". <b>טעונות כיבוס שנאמר תורת החטאת – </b>ויקרא ו יח, <b>תורה אחת לכל </b>החטא[ו]ת – את הדרשה במלואה הבאנו לעיל בשם הספרא.
המשנה, ואף הספרא שציטטנו לעיל, קובעים ש"תורה אחת לכל החטאות", אבל משפט זה אינו כולל את חטאת העוף: "יכול אף חטאת העוף יהא טעון כיבוס? תלמוד לומר 'זאת' " (ספרא, צו פרשה ג ה"ב, לב ע"א). ספק אם יש כאן מחלוקת, ודומה שהניסוח "כל החטאות" אינו מדויק.

Mishnah 2

<small>לפי כתב-יד קופמן</small>
<b>חטאת פסולה אין דמה טעון כיבוס</b> – דם הגורם לכיבוס הוא רק דמו של קרבן כשר, כשם שרק קרבן כשר חייב בנותר ופיגול. <b>בין שהיה לה שעת הכשר בין שלא היה לה שעת הכשר</b> – שעת הכשר או "שעת הכושר" משמעה שבשלב מסוים היה הקרבן כשר, כפי שהמשנה מסבירה בהמשך. <b>איזו היא שהיה </b>[<b>לה</b>]<b> שעת הכשר שלנה שניטמאת ושיצאת</b> – קרבן שנשחט כהלכה וניטמא בהמשך, שלא אכלוהו בזמן או שיצא מחוץ למקדש וכיוצא באלו.<b> איזו היא שלא היה לה שעת הכשר שנישחטה חוץ לזמנה וחוץ למקומה ושקיבלו פסולין וזרקו את דמה</b> – מתחילה לא הוקרב הקרבן כהלכה, וממילא אין כאן קודש כלל. אבחנה זו חוזרת במשנה. כך, למשל, מה שלא היה לו שעת הכשר אינו גורר כרת, אף שכמובן הקרבן פסול (לעיל פ"ב מ"א והמשניות בהמשך הפרק). בדיוננו בפרק ב הבאנו את המקבילות וראינו שהמונח למצב זה הוא "שלא קרב המתיר" או "ובלבד שיקרב המתיר", או "קרב המתיר כמצותו" (פ"ב מ"ד מ"ד ועוד). דיון נוסף על המונחים ייערך בפירושנו להלן פי"ב מ"א.
קרב המתיר הוא מונח מובהק של מסכת זבחים ושל ענייני מקדש. "שעת הכשר", לעומת זאת, הוא מונח כללי יותר המופיע גם בעניינים אחרים (כגון משנה, חולין פ"ד מ"ד; יבמות פ"ח מ"ד). עם זאת, מונח זה מופיע בענייני זבחים גם מחוץ למשנתנו (כגון תוס', פי"ב ה"א, עמ' 497). "הקדש מקבלו" הוא מונח שלישי לאותו מצב. במשנה לעיל מצינו מינוח רביעי, "כל שפסולו בקדש הקדש מקבלו". "פסולו בקודש" הוא שהייתה לו שעת הכשר. מונח חמישי הוא "שעת היתר לכהנים" (משנה, מעילה פ"א מ"א), מונח שמשתמש בו רבי יהושע שם<sup class="footnote-marker">2</sup><i class="footnote">ראו פירושנו למעילה פ"א מ"א ותוספתא שם פ"א ה"א, עמ' 556.</i>. ייתכן שיש בין המונחים הבדל קל. כך, למשל, התלמוד מתדיין אם שעת היתר לכוהנים היא היתר אכילה או היתר זריקה, וברור שבמשנתנו המדובר רק כשהזריקה הייתה כשרה. גם המונח "קרב המתיר" עשוי לכלול רק את הזריקה, או כל עבודה מותרת, וכן "פסולו בקודש". מכל מקום, התלמוד (מעילה ה ע"א) מניח ששעת הכשר זהה לשעת היתר לכוהנים, ואכן רשימת המלאכות שמכשירות (בהמשך משנתנו) זהה לרשימה במעילה (פ"א מ"א).
המונחים השונים באים, מן הסתם, מבתי מדרש שונים. עורך מסכת זבחים כבר הכיר את הניסוחים השונים שלפחות אחד מהם (שעת היתר לכוהנים) הוא מדורות קודמים – דור יבנה. כפי שהדגשנו במבוא עריכת מסכת זבחים מאוחרת ולקטנית, והיא מכנסת את המקורות השונים למסכת אחת. תופעה דומה זיהינו לעיל בפ"ח מ"י.
תופעה נוספת הראויה לציון היא שחלק מהמונחים הם חיוביים, "הכל כשר חוץ מ..." או "הכל כשר ובלבד ש...", וחלקם שליליים, "הכל פסול מלבד ש...". בין שני הניסוחים אין פער הלכתי הכרחי, אבל יש ביניהם פער אידאי: האם בעולמה של הלכה הכול אסור חוץ ממה שהותר במפורש, או שהכול מותר חוץ ממה שאסור. התנא או העורך בוחר כיצד להציג את העולם ההלכתי, והבחירה משקפת, בדרך כלל באופן בלתי מודע, את תמונת העולם הדתית  שהדובר רוצה לחנך לאורה את שומעיו. ואכן בתוספתא המקבילה למשנתנו: "כבשים פסולין אין טעונין מריקה ושטיפה, רבי יעקב אומר היה להן שעת הכושר ונפסלו, אין טעונין מריקה ושטיפה. רבי שמעון אומר אף על פי שהיתה להן שעת הכושר ונפסלו, אין טעונין מריקה ושטיפה" (פ"י הי"א, עמ' 495)<sup class="footnote-marker">3</sup><i class="footnote">להלן נדון בהלכה זו במפורט.</i>. תנא קמא הוא כמשנתנו שמה שנפסל יצא מכלל קודש; רבי יעקב חולק ואומר שגם אם הייתה להם שעת כושר הרי הם נחשבים לקדושים, אף שנפסלו וחייבים במריקה, ורבי שמעון חוזר על עמדתו של רבי יעקב שגם אם הייתה להם שעת כושר אין הם טעונים מירוק, כלומר הם אינם קדושים. זאת בניגוד לעמדתו בפרק הקודם (פ"ט מ"ב) שכל שפסולו בקודש הקודש מקבלו, כלומר שלמרות הפסול הקרבן כשר, ובשפת המשנה: אם הייתה לו שעת הכשר הקודש מקבלו (לעיל פ"ט מ"ג). כפי שראינו בפירושנו שם הרי שעמדתו של רבי שמעון עקבית: היא מופיעה בספרא וגם לעיל פ"ב מ"א. אם הקודש מקבלו ודאי שהנוגע בדם צריך מירוק וכיבוס. לפנינו, אפוא, מסורות חלוקות בדבר עמדתו של רבי שמעון, ומשנתנו אינה מייחסת לו אותה עמדה מהפכנית שבפרק ט.
אם כן, להלכה שלוש דעות לפנינו:
1. אם הייתה לו שעת כושר הקרבן פסול, אבל מחייב מירוק.
2. אם הייתה לו שעת כושר הקרבן פסול, ואינו מחייב מירוק.
3. אם הייתה לו שעת כושר הקרבן כשר ומחייב מירוק.
מחלוקת זו היא בבחינת קומה שנייה למחלוקת העקרונית האם קרבן שנעשתה בו עבודה פגומה נפסל או שהמזבח מקדשו (פ"ט מ"א ואילך, לעומת פ"א מ"א ואילך). אפשר, אפוא, להציג את המחלוקת במשנתנו גם בצורה גרפית:
ריבוי המחלוקות הוא עדות מובהקת לכך שאין כאן מסורת, אלא דיון מדרשי על בסיס הלימוד התנאי המאוחר.
רשימת "שעות ההכשר" אין בה חידוש והיא חזרה מייגעת במקצת על פרטים שכבר נאמרו.

Mishnah 3

<small>לפי כתב-יד קופמן</small>
התורה קובעת (ויקרא פרק ו):
(יט) הכהן המחטא אֹתה יאכלנה במקום קדֹש תאכל בחצר אהל מועד.
(כ) כל אשר יגע בבשרה יקדש ואשר יזה מדמה על הבגד אשר יזה עליה תכבס במקום קדש.
(כא) וכלי חרש אשר תבֻשל בו ישבר ואם בכלי נחשת בֻשלה ומֹרק ושֻטף במים.
<b>נתז מן הצואר על הבגד</b> – לא בזמן ההזאה אלא בזמן השחיטה,<b> אינו טעון כיבוס</b> – כפי שתנסח המשנה להלן רק דם הזאה מחייב כיבוס.<b> מן הקרן ומן היסוד</b> – הדם ניתז חזרה מן המזבח בשעת ההזאה, <b>אינו טעון כיבוס</b> – שאיננו דם הזאה ישירה.<b> נשפך על הרצפה ואספו</b> – לפי ההלכה לעיל פ"ב מ"א, שם ראינו כי דם שנשפך אין לאספו, <b>אינו טעון כיבוס אין טעון כיבוס אלא הדם שניתקבל בכלי וראוי להזייה</b> – המשנה מניחה שדם שנשפך ואספו אינו ראוי להזאה, וכפי שראינו שם (פ"ב מ"א) אכן זו ההלכה התנאית; האמוראים צמצמו את ההלכה, ואין לצמצום זה הד במקורות התנאיים (המשנה שם ומשנתנו). יש לה ביטוי בדברי רבי יהודה (פסחים פ"ה מ"ח), אלא ששם מדובר במקרה מיוחד של קרבנות פסח. הבבלי מדגיש שכמות הדם צריך שיהא בה כדי הזאה (צג ע"ב). <b>נתז על העור</b> – של הבהמה,<b> עד שלא הופשט אינו טעון כיבוס</b> – העור אינו טעון כיבוס,<b> משהופשט טעון כיבוס דברי רבי יהודה</b> – העור כבר הפך לבגד בפני עצמו. <b>רבי אלעזר</b> – וכך בעדי הנוסח הטובים, ובדפוס "אליעזר". במקרה זה הנוסח "אליעזר" דחוי, ואין זה רגיל שתלמיד יחלוק על רבו. רבי אלעזר בן פדת הוא מתנאי דור אושא, בן גילו ודורו של רבי יהודה בר אילעאי, <b>אומר אף משהופשט אינו טעון כיבוס</b> – העור. 
<b>אינו טעון כבוס אלא מקום הדם ודבר שהוא ראוי לקבל טומאה </b>[<b>ו</b>]<b>ראוי לכבוס – </b>זהו כלל בפני עצמו הקובע שלוש מגבלות: רק הנקודה שפגע בה הדם צריכה כיבוס, כלומר הכיבוס איננו טבילת כל הבגד אלא ניקוי נקודתי; רק חפץ שנחשב לבגד של ממש ומקבל טומאה טעון כיבוס, וכן רק מה שראוי לכיבוס ולא חפץ שאי אפשר לכבסו. להלן (מ"ג) תדייק המשנה שהדם המצריך כיבוס הוא רק דם הראוי להזייה, שהוא ממש הקרבן, ולא סתם קורבן אלא עיקר הקרבן<sup class="footnote-marker">4</sup><i class="footnote">ראו במבוא למסכת, זהר כפרה ודם עמ' 68</i>.
כל ההלכות שבמשנה ובתוספתא מצויות גם בספרא (צו פרק ו ה"א-ה"ח, לב ע"ב-ע"ד), אם כי בסדר אחר. ההלכה שאין טעון כיבוס אלא מקום הדם מפורשת במדרש זה: " 'על הבגד', ניתז על מקצתו של בגד, יכול יהא בגד כולו טעון כבוס? תלמוד לומר 'אשר יזה עליה תכבס', מקום הדם טעון כיבוס ואין הבגד כולו טעון כיבוס" (ספרא, שם ה"ג). המושג "ראוי לכיבוס" הוא יחידאי ומופיע רק כאן. הבבלי מסביר: "למעוטי כלי דבר גרידה הוא" (צד ע"א), כגון שריון של ברזל. לפי הבבלי שם הרי שיש הטוענים שגם עור איננו בר כיבוס, אך לפי משנתנו והמשנה הבאה עור הוא בר כיבוס.
כיבוס זה של בגדים כתוב במקרא והוא מצטרך לשטיפה ומריקה של הכלי שבושל בו הקודש. הכביסה מופיע במקרא במפורש.
(כ) כֹּל אֲשֶׁר יִגַּע בִּבְשָׂרָהּ יִקְדָּשׁ וַאֲשֶׁר יִזֶּה מִדָּמָהּ עַל הַבֶּגֶד אֲשֶׁר יִזֶּה עָלֶיהָ תְּכַבֵּס בְּמָקוֹם קָדֹשׁ" (ויקרא ו כ). הכביסה מופיע בעוד סדרת הלכות המצורע מכבס בגדיו ורוחץ במים, ולפי פרשנות חכמים רחצה זו היא טבילה הלכתית. גם על הנוגע בנבלה נאמר (ויקרא יא כה) "(כה) וְכָל הַנֹּשֵׂא מִנִּבְלָתָם יְכַבֵּס בְּגָדָיו וְטָמֵא עַד הָעָרֶב" וחז"ל תבעו כמובן טבילה. לקראת קבלת התורה (במעמד הר סיני) נצטוו בני ישראל "(י) וַיֹּאמֶר ה' אֶל מֹשֶׁה, לֵךְ אֶל הָעָם וְקִדַּשְׁתָּם הַיּוֹם וּמָחָר וְכִבְּסוּ שִׂמְלֹתָם" (שמות יט י). ושוב חז"ל למדו מהפסוק טבילה לאחר קיום יחסי אישות.  הכיבוס בא אפוא להסיר את הטומאה. וחז"ל פירשו אותו כטבילה. אבל במקרה שלנו של כיבוס מקדושה לא נתבעה טבילה. להיפך צריך לכבס רק את מקום ה'לכלוך'. שתי שאלות עלינו לשאול. האחת כיצד פירשו חכמים את טעמה של טהרה זו. והשניה למה לא דרשו טבילה כמו במצורע ובנוגע בנבילה. שאלה זו תשאל גם על המירוק והשטיפה (להלן מ"ד).
חכמים עצמם אינם מסבירים למה נדרשים המירוק והשטיפה. מבחינתם הדבר כתוב בתורה וצריך רק לפרשו, ולא להצדיק אותו. מסתבר שלדעתם כשם שהטמא מטמא, כך גם הקדש מטמא, וצריך הסרה. מי חטאת מטמאים טומאת ערב, הנודע בקדש טמא, הנוגע בספר תורה צריך נטילת ידים. וכן הלאה. אפשר להסביר שלפי תפישת הקודש נוכח בצורה פיזית ויש להסירו<sup class="footnote-marker">5</sup><i class="footnote">זהר, דם וכפרה, עמ' 69 ואילך.</i>. לדעתנו פרשנות כזאת מייחסת לחז"ל תפישה נאיבית של הטומאה והקדושה. לפחות לגבי ספר תורה מופיע במפורש הנימוק של הצורך לייחד את הקדוש ולהבדילו מגורמי מפגע ולכלוך<sup class="footnote-marker">6</sup><i class="footnote">ראו פירושנו למשנה, ידים פ"ד מ"ו ופירושנו לה.  </i>. גם לגבי ספר תורה הנטמוק איננו במשנה אך מופיע במקבילות. אנו הסברנו שם, בשם התלמוד הירושלמי שהיו עמי הארץ שבתמימותם הניחו ליד ספר התורה חפצים כדי שהקודש ישמור עליהם, ולכך התנגדו חכמים. הסבר זה תקף גם כאן. ברם במקרה שלנו ההסבר פשוט יותר. הקודש צריך להישאר בקודש, אזור להשתמש בו שימוש חול, ואסור להוציאו. לכן יש להסירו. ומעבר לכך נדרשת הבדלה בין הקודש לחול. מן ההיבט הטקסי הרחצה והמירוק מהווים סיום של טקס הקדושה. הטקס התחיל בטהרה, ביקור במקדש, הקפת המקדש, השתחויות הבאת קורבן סעודה וכיבוס כמופע סיום. כל זה התוצאה של מעמד הכיבוס, ולא באנו להסביר את טעם המצווה נושא שעל עצם שאילת השאלות בו יש ויכוח בין המפרשים.
למה לא התפתח הכיבוס לטקס טהרה? לדעתנו משום שהדרישות ההלכתיות לטהרה במקוה לא היו קיימות בהלכה הקדומה<sup class="footnote-marker">7</sup><i class="footnote">בימי המקרא לא נמצאו מקוואות והטהרה התבצעה כנראה בשפיכת מים ובאמבטיות ראו המבוא למסכת ברכות וראו פאוסט וכץ, טהרה. </i>. המקווה נוצר ונבחר בימי החשמונאים, וקיומו דחק את צורות הטהרה הקדומות. אבל נוהגי המקדש קדמו ליצירת הלכות טהרה אלו. מן הסתם, במקדש מילאו את החובות הכתובות בתורה במפורש, עוד הרבה לפני שעוצבה צורת הטהרה.  על כן נותרו על כנם טקסי הכיבוס המירוק והשטיפה. הם נותרו בהלכה רק לגבי עבודה זרה<sup class="footnote-marker">8</sup><i class="footnote">ראו פירושנו לעבודה זרה פ"ה מי"א-מי"ב</i>.

Mishnah 4

<small>לפי כתב-יד קופמן</small>
<b>אחד הבגד ואחד השק ואחד העור טעונין כיבוס</b> – זהו הסבר למונח "ראוי לכיבוס" שבמשנה הקודמת. הבבלי (צד ע"א) מנגיד משפט זה למשפט אחר שעור ניתן לנגבו: "היתה עליו לשלשת מקנחה בסמרטוט, היתה של עור נותנין עליה מים עד שתכלה" (משנה, שבת פכ"א מ"ב). ברם גם נתינת מים וקינוח בסמרטוט הם כולם סוגי כיבוס, וספק אם אכן יש מחלוקת האם עור הוא ראוי לכיבוס. כפי שהסברנו במשנה הקודמת המשנה באה להוציא לבוש מתכת, חושן של הכוהן הגדול וכיוצא בו.
<b>הכיבוס – </b>מילה זו חסרה בדפוס הראשון ובדפוסים שאחריו, וכנראה נפלה בשל הדומות. <b>במקום קדוש</b> – התוספתא מוסיפה: "היכן מכבסו? בפנים. יצא לחוץ נכנס ומכבסו בפנים" (פ"י ה"י, עמ' 495). אם כן, הכביסה נעשית בתוך המקדש. לשם כך צריך היה להקצות מקום מיוחד, ולכך אין רמז במקורות. <b>ושבירת כלי חרס במקום קדוש ומריקה ושטיפה בכלי נחשת במקום קדוש</b> – מ"ומריקה" חסר בדפוסים ובעדי נוסח טובים (<b>מנ</b>, <b>מפ</b>, <b>מל </b>ודפוס וילנא).<b> זה חומר בחטאת מקודשי קדשים</b> – לפי נוסח הדפוס בקודש הקודשים אין צורך למרק ולשטוף, ואולי גם לא לשבור כלי חרס ולכבס. לפי נוסח כתב יד קופמן הרי שבקודשי קודשים אין צורך לשבור כלי חרס ולכבס, אך לא נאמר דבר על מריקה ושטיפה. לעיל (פירושנו למ"א) הבאנו את דברי הספרא בנושא. בברייתא אחת כל הנושא היה עמום, ובאחרת נאמר במפורש שקודשי קודשים חייבים במריקה ושטיפה (אך לא בכיבוס בגדים).
בתוספתא שנינו: "1. כיצד מריקתן ושטיפתן? במקום אכילתן. מריקתן ושטיפתן עד זמן אכילתן. 2. מריקתן ושטיפתן: בשל בו קדשי קדשים, מורק ושוטף. לקדשי קדשים. 3. קדשים קלים מורק ושוטף. לקדשים קלים. 4. קדשי קדשים וקדשים קלים, מורק ושוטף לחמור שבהן. 5. שטף ולא מרק מרק ולא שטף יאכל כחמר שבהן" (פ"י הי"ד, עמ' 495). התוספתא קשה להבנה, ופיסקנו אותה לפי הבנתנו. התוספתא מסבירה (1) כיצד מורקים ושוטפים וקובעת שעושים כן במקום קדוש, ואין צורך למרקם ולשטפם מיד אלא עד הסעודה הבאה, שכן לכאורה הם צריכים שטיפה מיד לאחר שנגעו בהם, ואי אפשר להמשיך להשתמש בהם. (2) אם בישל בכלי קודשי קודשים יש לשטפו לשם קודשי קודשים. (3) אם בישל בו קודשים קלים, מורק ושוטף לשם קודשים קלים. (4) אם בישל בו גם קודשי קודשים וגם קודשים קלים הרי ששוטף לשם קודשי קודשים ומותר לבשל בהם גם קודשים קלים. (5) אם עשה רק אחת הפעולות "יאכל כחמור שבהן"; המשפט אינו ברור<sup class="footnote-marker">9</sup><i class="footnote">ראו ליברמן, תוספת ראשונים, ח"ג, עמ' 214. </i>, וכפשוטו הוא חזרה על המשפט הקודם, ואולי הכוונה ששטף ומירק ללא כוונה ברורה, ולמרות זאת ייאכל כחמור שבהם (קודשי קודשים), ואולי גם אינו רשאי לשנותו לקודשים קלים.
לענייננו ברור שקודשי קודשים יש למרק ולשטוף, כמו הספרא וכמו כתב יד קופמן, והנוסחאות האחרות כנראה משובשות.

Mishnah 5

<small>לפי כתב-יד קופמן</small>
<b>בגד שיצא חוץ לקלעים</b> – ולפני שיצא ניתז עליו דם חטאת,<b> ניכנס ומכבסו במקום קדוש</b> – יש להיכנס עמו חזרה למקדש, ומותר להכניס בגד כזה למקדש. התזת הדם אינה מטמאת את הבגד, אלא זו הגדרה הלכתית אחרת. <b>מיטמא חוץ לקלעים</b> – צריך להיכנס ולכבסו, אבל אסור להכניס טומאה למקדש. לפיכך:<b> קורעו</b> – כדי שיפסיק להיות "כלי", וממילא אינו מקבל טומאה. הלכה זו נאמרה לגבי כלי חרס, כלי מתכת וכיוצא באלו. לגבי בגד ההלכה היא שכל אריג בגודל שלוש על שלוש נחשב לבגד: "הבגד מטמא משום שלשה על שלשה למדרס, ומשום שלש על שלש לטמא מת. השק ארבעה על ארבעה, העור חמשה על חמשה" (משנה, כלים פכ"ז מ"ב), וכן יוצא מהלכות רבות אחרות (שם פכ"ז מ"א; מ"ח; כלים פכ"ח מ"ז ועוד). ואכן הבבלי למקום (צד ע"ב) שואל את השאלה ועונה שהקריעה היא מלאה ולא נשאר בבגד אריג שלם כדי ללבוש. מעניין שהבבלי משתמש במינוח אחר, "כדי מעפורת", ולא במינוח הרגיל "שלש על שלש", אך שאלה זו היא מחוץ לדיוננו. מכל מקום שאלת הבבלי מצביעה על הקושי, אבל קשה להניח שהמשנה מתכוונת לקריעה מוחלטת כזאת, שהרי הדבר אינו כתוב במשנה. אין אלא להסיק שיש בהלכות המקדש גם הלכות שהן שונות מהמערכת ההלכתית הרגילה. אילו הייתה ההלכה שלפנינו פרי הגותם ההלכתית של תנאים לאחר החורבן ודאי היו התנאים משתמשים בשיעורים הרגילים. אבל במקרה זה לפנינו כנראה הלכה מקדשית מיוחדת שאיננה עולה בקנה אחד עם הלכות טהרה. זאת אף שהבגד נטמא ולכאורה חלות עליו הלכות הטהרה הרגילות. החריגה שבהלכה שלפנינו מצביעה על קדמותה של ההלכה. לכך יש לצרף שכל הלכות מריקה ושטיפה אין להן כמעט אח ורע בהלכה, וגם המונחים "מרק" ו"שטף" אינם מופיעים בהקשר זה בספרות ההלכתית. אמירות אלו תסויגנה מעט בהמשך.
מכל מקום, לפנינו עדות להלכה קדומה שהתגלגלה לספרות חז"ל ומשקפת את הלכות המקדש המיוחדות והקדומות.
אפשרות אחרת, סבירה פחות, היא שהתנא נגרר אגב שטף הכתיבה והחיל על בגד את ההגדרות של כלי חרס וכלי מתכת, ואגב כך השתבשה הלכתו. אפשרות זו נראית בעינינו קשה עד מאוד. אבל יש להעיר שהיא תוביל כמובן למסקנה ההפוכה, שאין לפנינו הלכה קדומה אלא תבנית ספרותית תאורטית שאפילו ההלכה של התנאים כבר לא השפיעה עליה.
<b>נכנס ומכבסו במקום קדוש</b> – כרגיל,<b> כלי חרס שיצא חוץ לקלעים ניכנס ושוברו במקום קדוש</b> – כמו לגבי הבגד,<b> ניטמא חוץ לקלעים נוקבו</b> – כדי שלא יכניס טומאה למקדש הוא נוקב את הכלי,<b> ניכנס ושוברו במקום קדוש</b> – כלי חרס שניקב בטל שם כלי מעליו ואין הוא מקבל טומאה. הלכה זו ידועה ומפורסמת (משנה, כלים פ"ג מ"א-מ"ב), אבל בכלי השייך לקודש צריך גם לשברו. במשנה בכלים מתנהלים דיונים ארוכים לגבי גודל הנקב; משנתנו מתעלמת משאלות אלו ומסתפקת בעצם הנקב. ההלכה איננה מעשית, שכן ניקוב כלי חרס יוביל, לעתים קרובות, לשבירתו, ונדון בכך במשנה הבאה. אבל המשנה נצמדת לתֵאוריה ההלכתית ואינה עוסקת בשאלות מעשיות. אולי גם כאן בולטת דמותן המיוחדת של הלכות המקדש שאין בהן דיון בפרטי פרטים כמו בהלכה של חז"ל.
ההלכה שלנו חוזרת בספרא (צו פרק ו ה"ז-ה"ח, לב ע"ג-ע"ד). חלקה מופיע גם בתוספתא: "כלי גללים, וכלי אבנים, וכלי אדמה, אין טעונין מריקה ושטיפה אלא הדחה. כלי חרס אין טעונין אלא שבירה. היכן שוברו? בפנים, יצא לחוץ נכנס ושוברו בפנים" (פ"י הי"ב, עמ' 495). כלי אבן אינם מקבלים טומאה, לכן דינם זהה. גם בנדון זה עולה השאלה האם מסורת לפנינו, או תבנית תאורטית. האם הדחה שונה ממירוק ושטיפה, או שמא כולם חד הם, וממילא אין לפנינו אלא תבנית ספרותית נטולת היבט רֵאלי?

Mishnah 6

<small>לפי כתב-יד קופמן</small>
<b>כלי נחשת שיצא חוץ לקלעים ניכנס ומורקו ושוטפו במקום קדוש</b> – כמו במשנה הקודמת,<b> ניטמא חוץ לקלעים פוחתו</b> – במשנה הקודמת השתמש התנא במינוח "נוקבו", מינוח המתאים יותר לכלי מתכת, ואילו לכלי חרס אין המינוח מתאים, כפי שהערנו. בנוסף לכך מן הראוי להדגיש שהמשניות חוזרות על עצמן וניתן היה לקצרן, אין זאת אלא ששוב לפנינו ניסוח מאוחר המלקט משניות ערוכות קדומות שכל אחת קבעה אותו דין אך הדגימה אותו על כלי שונה. <b>ניכנס ומורקו ושוטפו במקום קדוש</b> – כמו במשנה הקודמת, וכאמור מקבילות להלכה גם בספרא.

Mishnah 7

<small>לפי כתב-יד קופמן</small>
<b>אחד שבישל בו </b>[<b>ו</b>]<b>אחד שעירה לתוכו רותח</b> – בשניהם צריך למרק וכו'. בספרא ההלכה חוזרת ומבוססת על דרשה (צו פרק ז ה"א, לב ע"ד; בבלי, צה ע"ב). <b>אחד קדשי קדשים ואחד קדשים קלים טעונים מריקה ושטיפה</b> – כאמור לעיל במשנה א,<b> רבי שמעון אומר קדשים קלים אינן טעונין מריקה ושטיפה</b> – עמדה זו הובאה בפירושנו למשנה א. בתוספתא שנינו: "רבי שמעון אומר קדשים קלים אין טעונין מריקה ושטיפה. אבל טעונין הדחה משום נותן טעם" (פ"י הי"א, עמ' 495), ובבבלי: "תנו רבנן 'חטאת', אין לי אלא חטאת, כל קדשים מנין? תלמוד לומר 'קדש קדשים היא'. יכול שאני מרבה את התרומה? תלמוד לומר 'אותה', פרט לתרומה, דברי רבי יהודה. רבי שמעון אומר: קדשי קדשים טעונין מריקה ושטיפה, קדשים קלים אינן טעונין מריקה ושטיפה, דכתיב..." (צו ע"ב). אם כן, ההלכה שבתוספתא שנויה במחלוקת.
עוד בתוספתא: "כבשים פסולין אין טעונין מריקה ושטיפה, רבי יעקב<sup class="footnote-marker">10</sup><i class="footnote">הגרסה "רבי עקיבא" שעליה מעיר ליברמן על אתר דחויה – כדבריו.</i> אומר היה להן שעת הכושר ונפסלו אין טעונין מריקה ושטיפה. רבי שמעון אומר אף על פי שהיתה להן שעת הכושר ונפסלו, אין טעונין מריקה ושטיפה" (פ"י הי"א, עמ' 495).
הלכה זו מכילה כמה וכמה חידושים. ראשית אנו שומעים שהתחליף למריקה הוא הדחה, כמו בכלי האבן בהלכת התוספתא שצוטטה לעיל: "כלי גללים, וכלי אבנים, וכלי אדמה, אין טעונין מריקה ושטיפה אלא הדחה" (פ"י הי"ב, עמ' 495). כבר לעיל התחבטנו האם יש הבדל בין הדחה למירוק ושטיפה. החידוש השני הוא בדין כבשים. כנראה מדובר בפֵרות שנכבשו. קשה להניח שמדובר בבשר זבח, שכן אי אפשר לכבוש בשר, אם כן הכוונה לפרות. אבל פרות אינם קודשי מזבח. ביכורים ניתנים לכוהנים, אבל עדיין אינם קודשי מזבח.
כידוע הביאו רבים בימי בית שני מעשרות, מעשר שני ונטע רבעי למקדש לחלוקה לכוהנים. האם ייתכן שפרות אלו זכו למעמד של קודשי מזבח? הלכה כזאת אינה מתאימה להלכת חז"ל, הם גם הסתייגו מהעלאת מעשרות לירושלים. כן התנגדו לזיקה שבין מעשר שני לבין המקדש. אם אכן פירוש זה נכון הרי שזו עדות נוספת לנוהג קדום, והעובדה שאין הוא מתאים להלכות חז"ל מצביעה על האותנטיות שלו ועל קדמותו.
לפי הנוסח שבידינו הרי שרבי יעקב ורבי שמעון אומרים אותו דבר. לעיל, בפירושנו למ"ב, עסקנו בשאלה.
<b>רבי טרפון אומר אם בישל בו תחלת הרגל יבשל בו את כל הרגל</b> – רבי טרפון מצביע על היבט מעשי. אם כל בישול פוסל את הכלי, הרי שבעצם עם תחילת הבישול יש להחליף כלי, ואי אפשר לבשל כלל. לרבי טרפון ברור שמותר לו לסיים את הבישול באותו כלי. יתר על כן, רבי טרפון רואה לפניו ישראל עולה רגל, ומותר לו לבשל באותו כלי כל ימי העלייה לרגל. בניגוד לדיון התאורטי שבמשנה עד עתה, רבי טרפון מתאר כנראה מציאות מעשית.<b> וחכמים אומרים עד זמן אכילה</b> – הכלי כשר עד סוף הסעודה בלבד.
בספרא עמדה שלישית הקרובה לשיטת רבי טרפון: "מלמד שמבשל ושונה ומשלש, ובאחרונה מורקו ושוטפו. אין לי אלא כלי נחשת שמבשל ושונה ומשליש, ובאחרונה מורקו ושוטפו, ומנין לכלי חרש שמבשל ושונה ומשליש ובאחרונה שוברו? תלמוד לומר 'ישבר'. רבי טרפון אומר בישל בו תחילת הרגל מבשל בו כל הרגל, וחכמים אומרים עד זמן אכילה" (ספרא, צו פרק ז ה"ב, לג ע"א). בעל המדרש רואה לפניו את הכוהן ומתיר לו לבשל פעמים מספר, כנראה כל עוד אינו רוחץ את הכלי למטרות ניקוי. במדרש הדברים מוצגים כדעה שלישית החולקת על רבי טרפון ועל חכמים.
בתוספתא מיוחסת לרבי טרפון עמדה שונה: "רבי טרפון אומר בישל בו בתחילת הרגל, מבשל בו כל הרגל, אחר הרגל אין טעון מריקה ושטיפה. אמר רבי נתן לא היה רבי טרפון אומר אלא בקדשים קלים בלבד. היכן מורקן ושוטפן? בפנים, יצא לחוץ מכניסן מורקן ושוטפן בפנים. נטמאו בחוץ מטהרין ומכניסן מוריקן ושוטפן בפנים" (פ"י הי"ג, עמ' 495). רבי טרפון מדבר, כאמור, על ישראל האוכל קודשים קלים: שלמים, מעשר שני וכיוצא באלו. רבי טרפון לא רק מאפשר להשתמש באותו כלי כל הרגל, אלא פוטר גם מטבילה אחר הרגל. כך הופכת השטיפה למטלה המוטלת רק על כוהנים, כמו שמדגיש רבי נתן שאוכלי קודשי קודשים עדיין חייבים בשטיפה.
<b>מריקה ושטיפה</b> – זו כותרת,<b> מריקה כמריקת הכוס ושטיפה כשטיפת הכוס</b> – המשנה מסבירה מהי מריקה ושטיפה, כשם שממרקים ושוטפים כוס,<b> מריקה בחמין ושטיפה בצונים</b> – המשנה אינה סבורה ששטיפה היא טבילה, וגם בספרא מודגש שאין צורך בטבילה, לא במים חיים ולא בארבעים סאה (ספרא, צו פרק ז ה"ג, לג ע"א). לא מן הנמנע שבעל המדרש רומז לדעה אחרת שלפיה היה צורך בטבילה של ממש, שכן בעברית המקראית שטיפה התפרשה על ידי חכמים כטבילה, וגם בלשון חכמים לעתים רחוקות שטיפה היא טבילה או מעין טבילה. בנוסח ההגדה של בני ארץ ישראל בירכו בליל הסדר שלוש פעמים על נטילת ידיים וסימנך "נר"ש", על <u><b>נ</b></u>טילת ידיים, על <u><b>ר</b></u>חיצת ידיים ועל <u><b>ש</b></u>טיפת ידיים, וגאוני בבל התנגדו לכך בתוקף<sup class="footnote-marker">11</sup><i class="footnote">ראו ספראי וספראי, הגדת חז"ל, עמ' 63-61.</i>. אפשר, אפוא, לפרש ששטיפה היא טקסית יותר, לפחות מעין נטילת ידיים המכונה גם היא "שטיפה" (משנה, ידים פ"ב מ"א). לפיכך אם היו חכמים מפרשים את השטיפה כטבילה הלכתית לא היה זה פירוש חריג. אבל כאמור הדעה הרווחת סברה ששטיפת הכלי איננה טבילה, ומערכת הטיפול בכלים אינה יוצרת שום זיקה להלכות טבילה.
בתלמוד הבבלי מובאת מסורת חולקת: "תנו רבנן: מריקה ושטיפה בצונן, דברי רבי; וחכמים אומרים: מריקה בחמין ושטיפה בצונן" (צז ע"א). מן הראוי להדגיש שהמונחים כ"מריקת הכוס" הם בעצם בלתי מובנים לנו. הם רומזים לדרך השטיפה המקובלת, אך אינם מהווים ניסוח של שיעור כמקובל בספרות חז"ל. לעומת זאת בבבלי יש מחלוקת ממשית, ומה שהוא דעה אחת במשנה, הופך במסורת שבתלמוד למחלוקת. לא מן הנמנע שביסודו של דבר הייתה מחלוקת האם המריקה היא בחמים או בצוננים, והמשנה נוקטת עמדת פשרה.
<b>והשפוד והאסכלה מגעילן בחמין</b> – הבבלי מפרש שגם מגעילם בחמים, כלומר ממרק ושוטף ומגעיל (עבודה זרה עו ע"א). יש בכך דמיון להכשרת כלים. משנתנו שימשה השראה לדרכי טהרה מטומאת גויים. הבבלי סבור שכך יש לטהר מטומאת עבודה זרה (עבודה זרה עו ע"א), והירושלמי דורש להחמיר יותר: "כגון כוסות מדיחן וטהורין. אבל יורות, וקומקמין, מגעילן בחמין. וכולן שנשתמש בהן אף על פי שלא הטביל, והגעיל, ושף, וליבן, הרי אילו טהורין. תני רבי הושעיה צריך להטביל" (עבודה זרה פ"ה הט"ו, מה ע"ב<sup class="footnote-marker">12</sup><i class="footnote">זו ברייתא בתוספתא עבודה זרה פ"ח ה"ב, עמ' 472. נדון בה, אם יזכנו החונן לאדם דעת בפירושנו לעבודה זרה פ"ה מי"ב.</i>). כאן ההגעלה אינה תחליף להטבלה אלא בסיס לה. ההגעלה היא בהתאם לדיני הכשרת כלים המוכרים לנו היום, אבל אלו לא נוסחו בימי התנאים, ואיננו יודעים אם נהגו דיני הכשרה אלו בימי התנאים.
בדרך כלל לא שמענו שיש צורך במריקה ושטיפה אחר בישול תרומה. אדרבה, המקורות שהבאנו בראשית משנתנו ובפירושנו למ"א קבעו במפורש שאפילו מי שאומר שקודשים קלים מחייבים שטיפה מודה שכלי שבישל בו תרומה אינו מחייב מירוק, שטיפה או הדחה. אבל בסוגיה אחת בירושלמי אנו שומעים גם על נוהג מחמיר כזה: "תני רבי חלפתא בן שאול. קדירה שבישל בה תרומה, מגעילה בחמין שלשה פעמים ודיו. אמר רבי בא, ואין למידין ממנה לעניין נבילה" (תרומות פי"א ה"ה, מח ע"א). ההלכה בתרומה מחמירה יותר מאשר בזבחים.

Mishnah 8

<small>לפי כתב-יד קופמן</small>
<b>בישל בו</b> – בכלי אחד,<b> קדשין וחולין או קודשי קדשים בקדשים קלים</b> – בדפוס "וקדשים קלים",<b> אם יש בהן בנותן טעם הרי הקלים נאכלים כחמורין</b> – ההנחה היא שניתן להפריד בין בשר החולין ובשר הקודשים. אבל מכיוון שהאחד השפיע על טעמו של האחר חלים עליו דיני החמור שבהם. דין נותן טעם הוא הדין הרגיל, וכן שנינו לגבי תרומה: "בצל שנתנו בתוך עדשים, אם שלם מותר, ואם חתכו בנותן טעם. ושאר כל התבשיל בין שלם בין מחותך בנותן טעם..." (משנה, תרומות פ"י מ"א). "נותן טעם" מופיע כשיקול הלכתי מכריע בסדרה של נושאים, וההלכה המקדשית כאן היא הלכת חז"ל הרגילה.
<b>אינן טעונין מריקה ושטיפה</b> – כלי שבישלו בו בשר חולין שנגע בקודשים אינו חייב בשטיפה (אלא אם יש בו בנותן טעם). ההלכה חוזרת בספרא ללא ההמשך (צו פרק ז ה"ו, לג ע"א).<b> ואינם פוסלין במגע</b> – אם נגע בחולין טמא לא נפסלו, כחולין ולא כקודשים. המשנה אינה נכנסת לדיון בפרטים באיזה טמא מדובר, זאת בניגוד למשנה בטהרות המפרטת בנושא (פ"ב מ"ה –מ"ו). <b>ורקיק שנגע ברקיק וחתיכה בחתיכה לא כל הרקיק ולא כל החתיכות אסורין אינו אסור אלא מקום שבלע</b> – ההלכות בדבר נגיעה הדדית הן מקלות, ורק תערובת של ממש נחשבת לקודש. "מקום שבלע" הוא מונח ייחודי לזבחים, וטיעון הלכתי שאינו מופיע במקום אחר. טיעון קרוב הוא חתיכות הנושכות זו את זו (טהרות פ"א מ"ז; טבול יום פ"א מ"א), כלומר שיש התדבקות וערבוב בין החתיכות השונות, ואילו אצלנו מדובר בנגיעה ובליעה, ואין המונחים זהים.
במידה מסוימת ההגדרה "מקום שבלע" סותרת את הנאמר לעיל, שהרי ברישא נאסר רק במקרה של "נותן טעם" ואילו עתה האיסור הוא על בליעה הדדית. אמנם שני המושגים קרובים, במקרה של בישול בשרים שונים או ירק עם בשר אין הבדל בין "בליעה" לנותן טעם, אבל שני סוגי בשר זהים אפשר שתהיה ביניהם בליעה בלי "נתינת טעם", ולהפך, אפשר שתהיה נתינת טעם בלי בליעה. אם כן המשנה סותרת את עצמה, חלקה הראשון מתאים להלכה הרגילה של חז"ל וחלקה השני הוא מיוחד.
משנתנו מניחה כנראה שקודשים קלים אינם מחייבים מירוק (כרבי שמעון במשנה) וגם לא הדחה (כדעת רבי שמעון בתוספתא), כך מפרש הבבלי, והדברים נכוחים (צז ע"א).
בתוספתא סיכום אחר של ההלכות בשיטת "חומר בזה מבזה", ואין בו חידוש הלכתי (פ"י הט"ו, עמ' 495).
מעתה עלינו לחזור לדיון כללי בדין מריקה ושטיפה. ההלכה עצמה משקפת תפיסה שונה מהלכות טהרה הרגילות. בדרך כלל אדם מטהר עצמו לפני הכניסה לקודש או לפני אכילת טהרה. כאן הטהרה היא אחרי נגיעה בקודש. דומה לכך הדין שהנוגע במי חטאת טמא. כך נוצר האבסורד הידוע שמי חטאת מטמאים את הטהור ומטמאים את הטמא<sup class="footnote-marker">13</sup><i class="footnote">ראו במבוא למסכת פרה. </i>. בהשאלה הועבר הדין גם לנוגע בספר תורה, שחייב בנטילת ידיים. ספר תורה רגיל מטמא את הידיים, וזאת דווקא בשל קדושתו וחביבותו, וכדי שלא כל אחד ייגע בו בהיסח הדעת ולעתים תכופות מדי (משנה, כלים פט"ו מ"ו; ידים פ"ד מ"ו; תוס', שם פ"ב הי"ג, עמ' 683). יש בכך גם מעין השוואה שספר תורה הוא כקרבן, רעיון תאולוגי מקיף שחז"ל מרבים להדגישו. על כן אין זה מפתיע שהצדוקים, שמרכז הווייתם היה עבודת הקרבנות במקדש, הסתייגו מהלכה זו (משנה, ידים שם שם).
עם זאת, דיני מריקה ושטיפה שונים. אין כאן טבילה במובן הרגיל וההלכתי של המונח. גם המונחים עצמם בלתי ברורים, וקשה לדעת מה בין "הדחה" ל"שטיפה". כפי שראינו גם דין הגעלה בחמים חריג בתקופת התלמוד, אם כי יש לו הד ובסיס מקראי: "אך את הזהב ואת הכסף את הנחשת את הברזל את הבדיל ואת העפרת. כל דבר אשר יבא באש תעבירו באש וטהר אך במי נדה יתחטא וכל אשר לא יבא באש תעבירו במים" (במדבר לא כב-כג). אם כן סתם הגעלה באש, ורק במקרה שמדובר בחפץ שייפגע על ידי האש מותר להסתפק במים חמים.
לכאורה ייתכן שהשטיפה הנזכרת מופיעה גם בהלכות נוספות. על כוס של ברכה נאמר שהוא חייב שטיפה<sup class="footnote-marker">14</sup><i class="footnote">ירו', ברכות פ"ז ה"ה, יא ע"ג; בבלי, שם נא ע"א, וראו משנה, ברכות פ"ז מ"ה ופירושנו לה; פסחים פ"י מ"ז.</i>. בדרך כלל הפירוש הוא ששוטפים אותו לפני השימוש. כך מפרש בעל הפסיקתא רבתי: "ילמדנו רבינו: אדם מישראל מהו שיהא רשאי לברך על הכוס כשאינו מודח, א"ר אחא בשם רבי יוחנן כוס של ברכה מצוותו שיהא מודח..." (פסיקתא רבתי, ט, ל ע"א-ע"ב). אם כן ההדחה היא לפני הברכה ולא אחריה. אמנם זו עדות אמוראית בלבד, אבל בהיעדר טיעון אחר אין לבטלה ללא נימוק. בברית החדשה נזכרת שטיפת הכוס כמנהג של הקפדה יתרה המבטא עיסוק יתר בטהרה: "כי מטהרים אתם את הכוס ואת הקערה מבחוץ"<sup class="footnote-marker">15</sup><i class="footnote">מתי כג 25; בנוסח הסורי: "מטהרים אתם את חוץ הכוס והקערה".</i>. בטהרה רגילה מטבילים את הכלי ומטהרים אותו מבחוץ ומבפנים, וכאן כנראה מדובר בשטיפת הכלי מבחוץ כדי שיהא מבריק ונקי, וכמעין טהרה. הדחת הכוס היא אפוא מההחמרות בטהרה, שלא בהתאם לפסיקה ההלכתית הרגילה<sup class="footnote-marker">16</sup><i class="footnote">לא כאן המקום להרחיב בכך, אבל בתחום הטהרה סדרה של החמרות עממיות שחדרו מאוחר יותר להלכה ממש. דברי ישו משקפים מאבק נגד החמרה זו שכנראה טרם השתרשה בכל חלקי הציבור. </i>, ושריד לכך יש בכמה מנוסחאות כתבי היד בהגדה של פסח. זהו מקרה נדיר של השתמרות נוהג עממי הנמשך במשך מאות שנים והמוכר בעיקר מספרות לא הלכתית<sup class="footnote-marker">17</sup><i class="footnote">ספראי וספראי, הגדת חז"ל, עמ' 101.</i>.
מנהג זה של שטיפת כוס של ברכה, לפני הברכה, מסביר את ההגדרה של משנתנו לשטיפה ומריקה כ"שטיפת הכוס". שטיפת הכוס הייתה מוכרת, ועל כן השתמשו ב"שיעור" זה המוכר לכול.
השאלה החשובה לענייננו היא האם לפנינו זיכרון קדום או מציאות וירטואלית המבטאת את לימודם של חכמים. לכאורה יש סיבה טובה לחשוד שאין לפנינו מסורת קדומה, שהרי חכמים נחלקים בעקרונות היסודיים ביותר שבה. ביניהם:
1. על מה חלה המצווה, ובנדון זה סדרת דעות השונות מקצה אל קצה (מ"א ומ"ח);
2. מחלוקת על שעת הכשר (מ"ב);
3. מחלוקת על פסול שאירע בקודש (מ"ד). מחלוקת זו היא תוצאה של מחלוקת אחרת, עקרונית יותר, האם עבודה פגומה פוסלת את הקרבן, ולפנינו תוצאה של המחלוקת העקרונית;
4. מתי צריך למרק;
5. מהו מירוק ומהי שטיפה (מ"ח).
ברם, מצד שני אפשר שהמחלוקות נובעות מכך שמדובר בנוהג קדום שבעיקרו היה עסקם של הכוהנים, כפי שיוצא מדברי רבי טרפון בתוספתא (ראו פירושנו למ"ח), וטיבו המדויק נשכח. הנימוק העיקרי לטיעון זה הוא שהנוהג עולה בקנה אחד עם הטיפול במי חטאת, ומצד שני כל פרטיו חריגים. כפי שראינו דרך טיפול של מירוק ושטיפה כמעט אינה מופיעה, וגם המונחים נדירים. ההגדרה מהו בגד שונה מהמקובל בספרות חז"ל, וכן ההגעלה בחמין איננה רגילה. דין "נותן טעם" הוא הרגיל בספרות חז"ל, אך באותה משנה גם הגדרה סותרת של "מקום שבלע" שהיא הלכה מקדשית מיוחדת שלא נשאר לה הד בספרות חז"ל. זאת ועוד, מאחר שאנו שומעים על נוהג מחמיר של ניקוי (מעין טבילה) של תרומה, הרי רגליים לדבר שאין לפנינו תלמודם של תנאים אלא מסורת קדומה של הלכות מקדש שכמעט לא היה לה המשך במסורת ההלכה התנאית (להוציא את המימרה הבודדת לגבי תרומה). חריגותן של הלכות מריקה ושטיפה היא העדות לקדמותן של ההלכות.

Chapter 12



Mishnah 1

<small>לפי כתב-יד קופמן</small>
<b>טבול יום</b> – מי שטבל ביום לטהרתו וממתין עד הערב, ואז יהא טהור לחלוטין ורשאי יהיה לאכול בתרומה (משנה, כלים פ"א מ"ה), <b>ומחוסר כיפורין</b> – אנשים החייבים בטבילה ובקרבן, כגון מצורע ונזיר, לאחר שטבלו עליהם להמתין להבאת הקרבן ועד אז הם "מחוסרי כיפורים",<b> אינן חולקין בקדשין לאכל לערב</b> – שני אלה אסורים בקודש. אשר לתרומה, מחוסר כיפורים מותר בתרומה וטבול יום אסור בה (עד הערב), כפי שנאמר במפורש במשנה כלים (שם). <b>אונן נוגע ואינו מקריב – </b>ברוב עדי הנוסח ובדפוס נוסף "ואינו", <b>חולק לאכל בערב – </b>האונן הוא מי שמת לו מת (אחד מהקרובים הראשוניים) וטרם נקבר. האונן פטור ממצוות שכן הוא עסוק בקבורה, אך אין הוא בהכרח טמא, אלא אם כן כבר נטמא במפורש. האונן אסור במעשר שני (משנה, מעשר שני פ"ה מי"ב; תוס', פ"ב ה"ח; שביעית פ"ז ה"ז), ומותר באכילת דמאי (משנה, דמאי פ"א מ"ב), שכן בווידוי המעשר נאמר במפורש "לא אכלתי באֹני ממנו" (דברים כו יד). חז"ל קבעו בפשטות שאונן אסור בקודש, כלומר אסור לו להקריב במקדש או לאכול מקודשים<sup class="footnote-marker">1</sup><i class="footnote">משנה, הוריות פ"ג מ"ה; זבחים פ"ב מ"א; מנחות פ"א מ"ב ועוד.</i>, והוא אסור גם באכילת פסחים (משנה, פסחים פ"ח מ"ו). לכאורה היה מקום להסביר שבזמן הטיפול במת הוא ייטמא, ברם כל דיני האבלות נפסקים עם הרגל, ואם הוא לא נטמא בפועל, כלומר לא נגע במת או התקרב אליו, ניתן לצרפו למנויים על קרבן פסח. כלומר, הסיבה לאיסור איננה טומאה אלא סיבה שונה. אונן אסור גם בביכורים. משנת ביכורים (פ"ב מ"ב) אומרת שאונן אסור באכילת מעשר שני, וזו הלכה מפורשת גם במשנת מעשר שני (פ"ה מ"י). ממשנת ביכורים (פ"ב מ"ב) ניתן גם להסיק בפשטות שאונן זכאי לאכול בתרומה, וכן שנינו: "אונן אסור במעשר ומותר בתרומה"<sup class="footnote-marker">2</sup><i class="footnote">תוס', חגיגה פ"ג הט"ו; השוו משנה, שם פ"ג מ"ג. בירו', יבמות פ"ח ה"א, ח ע"ג, מובאת סדרת דרשות המעגנות בכתובים את הדין הידוע שאונן מותר בתרומה.</i>. נראה שהנימוק העיקרי היה שהאונן שרוי באבל, ואין זה מתאים שהשרוי באבל ישתתף בשמחת המצווה<sup class="footnote-marker">3</sup><i class="footnote">זו הסיבה לכך שהיו שסברו שלאונן אסור להיכנס למקדש. ראו פירושנו לתמיד פ"ב מ"ב; אלון, מחקרים, עמ' 117-115; בן ארי, תחומים, עמ' 78-76, אם כי הסברנו שונה במקצת. </i>.
בתקופת המשנה והתלמוד הייתה אמנם הקבורה בדרך כלל פרטית, והמשפחה טיפלה במת בעצמה, אך גם במצב זה ייתכן שאת העבודה הנדרשת יבצעו רק חלק מהבנים, ואחד מהם יישאר טהור. ייתכן גם שאחד מהקרובים יגיע ממרחק ולכן לא יעסוק בפועל בקבורה. יתר על כן, מכמה מקורות אנו שומעים על גוף ציבורי המטפל בקבורה. מת כזה מכונה "נמסר לרבים" (ירו', ברכות פ"ג ה"א, ו ע"א)<sup class="footnote-marker">4</sup><i class="footnote">ראו ספראי, הקהילה, עמ' 68-67.</i>. במקרים מעין אלה ייתכן שהאונן לא ייטמא, ולכן אפשר לשחוט עליו את הפסח.
משנתנו מדגישה שהאונן איננו טמא ולכן אין נגיעתו פוסלת את הקרבן, אבל אין הוא משתתף בסעודת המצווה של בשר הקרבן כשם שאיננו אוכל בפסחים. <b>בעלי מומין </b>[<b>בין</b>]<b> קבועין בין בעלי מומין עוברין</b> – המשנה מחלקת בין כוהן בעל מום קבוע לבין כוהן בעל מום עובר. הלכה ידועה היא שכוהן בעל מום פסול לעבודה, ואת הפסוק המקראי לכך נצטט להלן. האבחנה בין מומים קבועים למומים זמניים (בני ריפוי) מופיעה גם במקורות אחרים, בעיקר בקשר למומי בהמה, אך גם לגבי מומי אדם ההלכה היא: "מומין אלו בין קבועין בין עוברין פוסלין באדם" (משנה, בכורות פ"ז מ"א; תוס', שם פ"ה ה"א, עמ' 539). אם כן, כוהן בעל מום עובר פסול לעבודה כל עת שמומו עליו (בבלי, כתובות עה ע"א). גם לגבי בהמה דינם של שני סוגי המומים דומה, ובשניהם הבהמה פסולה לקרבן, אבל יש הבדלים במקרים מסוימים (כגון להלן פי"ד מ"ב). כן יש הבדל בין סוגי המומים לגבי פסילת בכור.
<b>חולקין ואוכלין אבל לא מקריבין</b> – ככתוב בתורה במפורש: "כל איש אשר בו מום מזרע אהרן הכהן לא יגש להקריב את אשי ה' מום בו את לחם אלהיו לא יגש להקריב. לחם אלהיו מקדשי הקדשים ומן הקדשים יאכל" (ויקרא כא כא-כב). אמנם התורה אינה אומרת במפורש שכוהן בעל מום שותף לחלוקת הקרבנות. המדרש לומד זאת מדרשת הכתוב: " 'כל זכר בכהנים', לרבות בעלי מומים. למה, אם לאכילה כבר אמור, אם כן למה נאמר 'כל זכר'? לרבות בעלי מומים למחלוקת<sup class="footnote-marker">5</sup><i class="footnote">מחלוקת משמעה חלוקה, ראו משנה, אבות פ"ה מי"ז.</i>" (ספרא, צו פרק ג ה"ה, לא ע"א). אבל גם ללא הדרשה הרי זה ברור שאם כוהן בעל מום זכאי לאכול מקודשים הרי שהוא משתתף בחלוקת הבשר שבמקדש, אחרת מתי תהיה לו הזדמנות לאכול בקודשים? ההלכה במשנתנו מוכרת ומשנת מנחות מתבססת עליה בקבעה שגם כוהנים ששירתו במקדש חוניו "הרי הם כבעלי מומין, חולקין ואוכלין אבל לא מקריבין" (משנה, מנחות פי"ג מ"א).
<b>כל שאינו ראוי לעבודה אינו חולק בבשר</b> – לכאורה משפט זה סותר את קודמו, הרי כוהנים בעלי מום אינם ראויים לעבודה אבל חולקים בבשר. הבבלי מסביר, אגב אורחא, שהכלל חל על טמאים ודומיהם, אבל לא על בעלי מומים, ומציע אף פרשנות נוסח למילה בתורה ש"ראוי לאכילה חולק" (צט ע"א). ברם כל זה איננו פשט המשנה. הקושי הוא ששתי הדעות הנראות חולקות שנויות ברצף, ללא סימן שיש ביניהן מחלוקת.
בתוספתא מצינו שתי ברייתות. הראשונה: "אין הכהנים חולקין בשר כנגד בשר, ועופות כנגד עופות, בשר כנגד עופות, ועופות כנגד מנחות, מנחות כנגד מנחות, שנאמר וכל מנחת בלולה בשמן וחרבה לכל בני אהרן תהיה איש כאחיו" (פי"א ה"ה, עמ' 496-495)<sup class="footnote-marker">6</sup><i class="footnote">כמו כן: "המורם מתודה ואיל ונזיר ושלמים הכהן המקריב לו יהיה, ולא יהיו לשאר כהנים חלק בו" (מדרש אגדה בובר, במדבר ה ט).</i>. בברייתא זאת בולטת המגמה שכל כוהן יאכל את אשר הקריב, ולא יחליף את קרבנו בקרבן אחר. מגמה זו מוצאת את עיגונה בפסוק: "לכהן הזֹרק את דם השלמים לו יהיה" (ויקרא ז יד). לפי תפיסה זו אין חלוקה כללית של בשר הקרבנות אלא כל כוהן מקבל את הזבח שאת דמו זרק, ומי שאינו ראוי לעבודה לא יקבל בשר קודשים אלא אם כן הבעל יחלוק לו משלו כנדבה פרטית. מבחינה מעשית הדבר מחייב שכל כוהן ישמור לו במקום נפרד את הבשר "שלו" ויבשל אותו בנפרד. חלוקת קרבנות תתבצע, אפוא, רק בקרבנות ציבור (כגון שתי הלחם ולחם הפנים, תמידים וכיוצא באלו), או כשהכוהן הזורק את הדם ויתר על חלקו. ארגון כזה מתאים למקדש קטן וקשה לדמותו במקדש גדול שבו מאות קרבנות, וכוהנים רבים. יתר על כן, חלק מהכוהנים לא עסקו בקבלת דם אלא בשחיטה או בעבודות אחרות, ולפי גישה זו הם ינושלו מהבשר.
יש להניח שבמקדש גדול ורב משתתפים הגישה שכל כוהן יאכל רק את מה שהוא זרק את דמו איננה מעשית. גישה כזאת אפשרית רק במקדש קטן. לפיכך יש להניח שזו הלכה תאורטית שבמקדש של שלהי בית שני הייתה בלתי אפשרית. מכאן החשד הטבעי שזו הלכה מאוחרת של חכמים.
גישה שונה עולה מהברייתא הבאה בתוספתא: "האיש חולק אף על פי בעל מום. אין הקטן חולק אף על פי תמים. קטן מאימתי כשר לחלק בקדשי מקדש? משיביא שתי שערות, אבל אין מקריבין אותו לעבודה עד שנתמלא זקנו. רבי אומר, אומר אני עד שיהא בן עשרים שנה ומעלה..." (פי"א ה"ו, עמ' 496). אם כן, בתוספתא מוזכרים עוד כאלה שאינם מקריבים, אך משתתפים בחלוקה.
ייתכן, אפוא, ששני הניסוחים סותרים זה את זה. מי שסבר שכל שאינו ראוי לעבודה אינו חולק לא סבר שכל הפסולים שנמנו אינם משתתפים בחלוקה, אבל ודאי שטבול יום ומחוסר כיפורים לא השתתפו בחלוקה, שכן הם מנועים מלאכול. גם האונן אסור באכילה וממילא אינו משתתף בחלוקה<sup class="footnote-marker">7</sup><i class="footnote">יש לכך מקורות רבים. כך, למשל, האונן אסור באכילת פסח, וראו תוס', פי"א ה"א וה"ג, עמ' 495.</i>. נמצאנו למדים שהמשפט "כל שאינו ראוי לעבודה..." בהקשרו העצמאי משקף את העמדה שהמקריב אוכל את מה שהקריב, וממילא מי שאינו מקריב אינו שותף לאכילת בשר קרבנות. התוספתא חולקת וסבורה שיש מי שאינו מקריב ושותף בחלוקה. אך אין לפרש את המשנה לפי התוספתא החולקת, ואין לסטות מפשט המשנה. זאת על רקע העובדה שמצינו את הדעה (לדעתנו דעה תאורטית וספרותית בלבד) שאכן כך נהגו במקדש, ומי שלא זרק דם לא השתתף באכילת הקרבנות. אם כך, הרי שניסוח משנתנו אינו עומד בפני עצמו אלא הוא מובן רק כמתייחס למקרה של התוספתא.
אבל בספרא, כמו בבבלי, מוצגת ההלכה של המשנה כחלה על טמאים בלבד: " 'לכהן אשר יכפר בו לו יהיה', פרט לטבול יום ולמחוסר כפורין ואונן" (ספרא, צו פרק ט ה"א, לג ע"ד).
[<b>כל</b>]<b> שאין לו בבשר</b> – הטמאים,<b> אין לו בעורות</b> – העורות היו מרכיב חשוב בכלכלה של הכוהנים, שכן זה היה הרווח הכספי שאותו יכלו להביא לביתם משבוע העבודה במקדש. התוספתא יודעת לספר כי בשלב הקדום חולקו העורות בין בני בית האב שעבדו באותו יום במקדש, ברם "גדולי הכהונה" הפקיעו את העורות לעצמם ועשקו בכך את הכוהנים ההדיוטות. בשלב שני חילקו את העורות פעם בשבוע, בין כל כוהני המשמרת, בתקווה שהמשמרת כולה תעמוד ביתר הצלחה מול גדולי הכהונה. אך עדיין עשקו גדולי הכהונה את הכוהנים ההדיוטות. לבסוף הקדישו הבעלים (הישראלים שהזדהו עם הכוהנים ההדיוטות) את העורות למקדש, ואפילו גדולי הכהונה לא העזו להפקיע לעצמם את רכוש ההקדש. בכספי העורות הכינו ציפוי של זהב לגג ההיכל<sup class="footnote-marker">8</sup><i class="footnote">תוס', מנחות פי"ג הי"ח-הכ"א, עמ' 533, ומקבילות.</i>. הסיפור מלמד על המתיחות בין הכוהנים הפשוטים לסגל הקבע של המקדש, ועל תמיכתם של ההמון ושל החכמים בכוהנים ההדיוטות.
משנת שקלים (פ"ו מ"ו) קובעת שעולות נדבה עורן לכוהנים, וגם ממשנתנו משמע שהכוהנים מתחלקים בעורות וההסדר שבתוספתא אינו נרמז. סביר להניח שמשנתנו (ומשנת שקלים) מייצגות את השלב הראשון או השני, שכן נאמר בה שהעורות ניתנים לכוהנים. ייתכן גם שהסיפור שבתוספתא חל רק על עורות של קרבנות שהיו להם בעלים. אבל קרבנות ללא בעלים מוגדרים עדיין ניתנו לכוהנים, שכן לא היה מי שיקדיש את העורות למקדש.
<b>אפילו טמא בשעת זריקת דמים וטהור בשעת הקטר חלבים אינו חולק בבשר שנאמר – </b>ויקרא ז לב,<b> המקריב את דם השלמים ואת החלב מבני אהרן לו תהיה שוק הימין למנה</b> – זו כאמור התפיסה המצמצמת, שרק זורק הדם מקבל את בשר הקרבן שאת דמו זרק. ההלכה מבטאת תפיסה עקרונית. בפועל ספק רב אם בהמולת המקדש היה מידע למי שייך עור פלוני ולמי שייך הבשר. הקרבנות התערבבו, והזיקה האישית היא תאורטית. נשוב לכך במבוא למסכת קינין.

Mishnah 2

<small>לפי כתב-יד קופמן</small>
<b>כל שלא זכה המזבח בבשרה</b> – ניסוח זה מסורבל ובא בעקבות הניסוח במשנה הקודמת. הכוונה לשני מרכיבים. לקרבנות שלָמים, שהבעלים אוכלים בשרו (להוציא את חזה התנופה ושוק התרומה – להלן מ"ג), וכן לכל קרבן שנפסל. לפי המשך הדרשה המשנה מתמקדת בעולה שנפסלה.<b> לא זכו הכהנים בעורה שנאמר עולת איש</b> – ויקרא ז ח,<b> עולה שעלת לאיש</b> – ולא עולה שנפסלה. הפסוק המלא הוא: "והכהן המקריב את עֹלת איש עוֹר העֹלה אשר הקריב לכהן לו יהיה". הפסוק יוצר אפוא זיקה ברורה בין ההקרבה (חז"ל פירשו שעיקרה זריקת הדם) לבין עור הקרבן, ואם העולה לא עלתה לאיש הרי שאין לכוהן זכות לעור. <b>עולה שנישחטה שלא לשמה אף על פי שלא עלת לבעלים עורה לכהנים</b> – העולה עצמה כשרה, אבל לא עלתה לבעלים לשם עולה (לעיל פ"א מ"א).<b> אחד עולת האיש </b>[<b>ואחד עולת האשה</b>]<b> עורותיהן לכהנים</b> – אף שנאמר "עלת איש" והיה מקום לדייק "איש" ולא אישה.
בתוספתא שנויה ההלכה של משנתנו במחלוקת: "1. שחטה חוץ לזמנה, חוץ למקומה, הואיל ולא זכה מזבח בבשרה לא יזכו הכהנים בעורה. 2. עולת הקדש אין עורה לכהנים, דברי רבי יהודה, וחכמים אומרים עורה לכהנים. 3. רבי יוסי ברבי יהודה מוסיף אף של גרים ושל נשים ושל עבדים, שנאמר 'עולת איש', פרט לאלו. אמרו לו, והלא כבר נאמר 'עור העולה אשר הקריב לכהן לו יהיה', אם כן למה נאמר 'עולת איש'? אלא עולה שעלתה לאיש עורה לכהנים, ושלא עלתה לאיש אין עורה לכהנים" (פי"א ה"ח, עמ' 496). ההלכה הראשונה מדגימה את הניסוח המופשט שבמשנה. ההלכה השנייה מדייקת שקרבן הבא מן ההקדש, ולא מתרומה של איש מוגדר, אין עורו לכוהנים. לא נאמר למי שייך העור, אולי למקדש עצמו – כל זאת לדעת רבי יהודה. הלכה זאת עומדת בניגוד למשנת שקלים שבה שנינו שקרבן נדבה הבא מקופת הציבור עורו לכוהנים. ההלכה השלישית משקפת מחלוקת על המשנה. רבי יוסי חולק וסובר שעור הקרבן של נשים אינו מגיע לכוהנים. הוא אינו קובע למי מגיע העור, והיעדר התייחסות לשאלה זו מחשיד את כל ההלכה כתאורטית. מכל מקום, חכמים חולקים עליה וטוענים שהפסוק נחוץ לדרשה אחרת, ואי אפשר להעמיס עליו את הצמצום המגדרי. מבחינה תאולוגית עמדתו של רבי יוסי מרחיקת לכת. יש בה ביטוי לכך שגר ואישה אינם אנשים שווי ערך מבחינת נגישותם לקודש. הקרבן שלהם אינו עולֶה, הוא אינו קרבן רגיל ושונה מזה של איש המקריב קרבן.
בבבלי מצוי נוסח אחר של המחלוקת שבתוספתא: "תנו רבנן: 'עולת איש' – פרט לעולת הקדש, דברי רבי יהודה. רבי יוסי ברבי יהודה אומר: פרט לעולת גרים. מאי פרט לעולת הקדש? אמר רבי חייא בר יוסף: פרט לעולה הבאה מן המותרות" (קג ע"א)<sup class="footnote-marker">9</sup><i class="footnote">מותרות הן מותר מחצית השקל או עודפים אחרים, ויש בכך צמצום ההלכה וגם קביעה שמשנת שקלים עוסקת בנושא אחר מזה של רבי יהודה, כפי ששנינו: "הא כיצד מותר אשמות נופל לנדבה, וילקח בהם עולות, הבשר לשם והעורות לכהנים" (ספרא, ויקרא דבורא דחובה, פרק כא ה"ה, כז ע"ב).</i>. הנשים אינן נזכרות כלל, ורבי יהודה ורבי יוסי, שבתוספתא עסקו בנושאים אחרים, חולקים ביניהם. לא ברור האם זו מחלוקת בהלכה או מחלוקת בפירוש המדרשות בלבד.
הדרשה חוזרת בספרא וכוללת נושאים רבים: "(א) 'והכהן המקריב את עולת איש', פרט לעולת הקדש, דברי רבי יהודה, רבי יוסי ב"ר יהודה אומר אף עולת הגר. 'עולת איש', אין לי אלא עולת איש, עולת גרים נשים ועבדים מנין? תלמוד לומר 'עור העולה', ריבה. אם כן למה נאמר 'עולת איש'? עולה שעלתה לאיש, פרט לשנשחטה חוץ למקומה. (ב) יכול שאני ארבה אף אם נשחטה שלא לשמה, הואיל ולא עלתה לבעלים לשום חובה לא יהיו הכהנים זכאים בעורה, תלמוד לומר 'עור העולה', ריבה" (ספרא, צו פרק ט ה"א-ה"ג, לג ע"ד - לד ע"א).
ההלכה הראשונה מביאה את הברייתא בנוסח הבבלי, אך כאן הניסוח שלם ומובנה יותר, ומופיעה בו גם דרשה מנוגדת שלפיה הביטוי "עלת איש" כולל גם נשים וגרים. המחלוקת מוכיחה שבוודאי אין כאן ביטוי לפרשנות שונה למקרא, אלא עמדות דתיות עקרוניות שונות ביחס לאישה ולגר. ברצונם של חכמים "איש" הוא דווקא איש, ולא אישה, וברצונם "איש" הוא שם כללי לכל בן אדם ללא הבדל מין<sup class="footnote-marker">10</sup><i class="footnote">לריכוז דרשות כאלה ולדרכי הניתוח שלהן ראו הוכשטיין וספראי, הדרה. </i>. המשך ההלכה שייך למשנה הבאה, ונדון בו בפירושה.
בפירושנו לתמורה פ"ג מ"ד נדון בשאלה למי בדיוק ניתן העור, אך ברור שהוא שייך לכוהנים. זה גם הרקע להלכה במשנת מעילה פ"ב מ"ד.

Mishnah 3

<small>לפי כתב-יד קופמן</small>
<b>עורות קדשים קלים לבעלים</b> – קודשים קלים הם שלמים, בכור, מעשר, פסח וכיוצא באלו, <b>עורות קדשי קדשים לכהנים</b> – קודשי קודשים הם העולה שהוזכרה במשנה הקודמת. במשנתנו חזרה מסוימת על המשנה הקודמת, ובקלות ניתן היה לאחד את שתי המשניות למשנה אחת. אלא ששתי המשניות באות ממקור שונה, ובכל אחת מהן חידוש מסוים שאין באחרת. <b>קל וחומר מה אם עולה שלא זכו</b> – הכוהנים<b> בבשרה</b> – שבשרה עולה על המזבח,<b> זכו בעורה קודשי קדשים שזכו</b> – הכוהנים<b> בבשרה אינו דין ש</b>[<b>י</b>]<b>זכו בעורן</b> – עד כאן הקל וחומר המוכיח את ההלכה.<b> אין למזבח מוכיח<sup class="footnote-marker">11</sup><i class="footnote">חומר המזבח אינו יכול להוכיח לגבי חלוקת העור, משום שעורות שעלו למזבח נשרפים ואינם נחלקים לכוהנים.</i> שאין לו עור מכל מקום</b> – בכך הקל וחומר מופרך, אך ההלכה נותרת במקומה. הפירכא היא שמזבח אינו זהה לכוהנים, ולמעשה אין משהו הדומה למזבח. בשר העולה עולה למזבח, והעור אינו ניתן אלא לכוהנים. אם כן, הטיעון המבוסס על הקל וחומר בטל משום שהמזבח אינו "זכאי" אף פעם לעור, והעור אינו נשרף. הדרשה אינה יוצרת את ההלכה, וכשהדרשה מופרכת אין ההלכה משתנה. הדרשה נועדה לעגן אותה בכתוב, וההפרכה איננה דיון הלכתי אלא דיון ספרותי לשמו. הדרשה נוסחה לאחר שההלכה נקבעה, ומתבססת למעשה על ידע הלכתי מוקדם. עמדנו על תופעה זו במבוא הכללי לפירוש המשניות.
בתוספתא מופיעה אותה הלכה בניסוח הפוך. עולה מוצגת לא כאב הטיפוס לכל המקרים אלא כחריג: "עולה כולה לגבוה ועורה לכהנים. קדשי קדשים הדם ואימוריו למזבח, ובשר ועור לכהנים. קדשים קלים הדם ואימורים למזבח, ועור ובשר לבעלים. זה הכלל, כל שיש לו בבשר יש לו בעורות, כל שאין לו בבשר אין לו בעורות, חוץ מן העולה שפירש בה הכתוב 'עור העולה אשר הקריב לכהן לו יהיה' " (פי"א ה"ז, עמ' 496). הכלל הוא שהבשר והעור ניתנים לאותו גורם (הבעלים, המזבח או הכוהנים) חוץ מהעולה, כמובהר בטבלה.
מי מקבל את הקרבנות
בתוספתא אין דרשה לביסוס ההלכה. בספרא מופיעה דרשה נוספת, ואחריה הדרשה שבמשנה, ודיון מפורט בטיעון "מזבח יוכיח" שבמשנה רק רמוז: "1. אין לי אלא עור העולה, עורות קדשי קדשים מנין, תלמוד לומר 'אשר הקריב'. יכול שאני מרבה אף עורות קדשים קלים? תלמוד לומר 'העולה', מה עולה מיוחדת קדשי קדשים יצאו קדשים קלים. 2. רבי ישמעאל אומר 'עור העולה', אין לי אלא עור העולה, עורות קדשי קדשים מנין? ודין הוא, ומה אם במקום שלא זכו כהנים בבשר זכו בעורות, כאן שזכו בבשר אינו דין שיזכו בעורות?! 3. מזבח יוכיח, שזכה בבשר ולא זכה בעורות. 4. לא, אם אמרת במזבח שלא זכו במקצתם, תאמר בכהנים שזכו במקצתם, הואיל וזכו במקצתם יזכו בכולן. 5. רבי אומר, כל עצמינו לא הוצרכנו אלא לעור העולה בלבד, שבכל המקום העור מהלך אחר הבשר, פרים הנשרפים ושעירים הנשרפים עורותיהם נשרפים עמהם, שנאמר 'ושרפו באש את עורותם ואת בשרם ואת פרשם'. חטאת ואשם וזבחי שלמי צבור ניתנים מתנה לכהן לעולה, רצו להפשיט מפשיטים, רצו לאוכלן אוכלים אותן ואת עורותיהם. אבל העולה לפי שנאמר בה 'והפשיט את העולה' צריך הכתוב לומר 'עור העולה אשר הקריב לכהן לו יהיה' " (ספרא, צו פרק ט ה"ב-ה"ה, לג ע"ד - לד ע"א).
המשפט הראשון (1) הוא דרשה נוספת למשנה. המשפט השני הוא הדרשה שבמשנה המיוחסת לרבי ישמעאל. הטיעון "מזבח יוכיח" מופיע כפירכא מפורשת (3). הפירכא נדחית (4) בגלל טיעון הגיוני אחר, שהכוהנים זכו לחלק מהעורות וטרם שמענו שהמזבח זוכה לעורות. זו פירכא דומה לזו שבמשנה, אבל היא צמודה יותר לדרכי הטיעון המדרשיים הרגילים, ואין היא מתבססת על הלכה שהמזבח אינו "זכאי" לעורות, אלא על הניסוח ההפוך, שהכוהנים זכו כבר במקצת העורות והמזבח טרם זכה בעורות. עם זאת, הטיעון נגד הפירכא "מזבח יוכיח" חלש ביותר.
רבי חוזר לטיעון ההגיוני, ולכתובים עצמם. על עור העולה נאמר במפורש שהוא מגיע לכוהן. צריך להדגיש זאת רק משום שבשר העולה עולה על המזבח, אבל מה שאינו עולה למזבח חל עליו הכלל ההגיוני שהעור הולך אחר הבשר. מובן שכלל הגיוני זה הוא הגיוני רק לאחר שנקבעה ההלכה, ואילו הייתה הלכה אחרת שעור אינו הולך אחר הבשר היה ה"היגיון" משתנה.

Mishnah 4

<small>לפי כתב-יד קופמן</small>
<b>כל הקדשים שאירע בהם פסול קודם להפשיטן אין עורותיהן לכהנים</b> – כפי שאמרנו במשנה ב שאם לא זכה המזבח בבשר הקרבן יוצא לחולין וגם העור אינו מתחלק, ואין חלים עליו דיני קרבן. המשנה מחדשת שהרגע שבו נקבע הפסול הוא הפשטת העור, ולא זריקת הדם. מהמשך המשנה ברור שלדעת תנא קמא העור של קרבן שנטמא נשרף בבית השרפה (להלן). <b>לאחר הפשיטן עורותיהן לכהנים</b> – כאמור לעיל. <b>אמר רבי חנינא סגן הכהנים</b> – על דמותו של רבי חנינא ותוארו עמדנו לעיל (פ"ט מ"ג),<b> מימיי לא ראיתי עור יצא לבית השריפה</b> – אלא הכוהנים זכו בו. <b>אמר רבי עקיבה מדבריו למדנו שהמפשיט את הבכור ונמצא טריפה</b> – זה המצב שהפסול נתגלה לאחר ההפשטה אך היה קיים קודם, <b>שיאותו</b> – ייהנו, ישתמשו,<b> הכהנים בעורו</b> – אם אינו יוצא לבית השרפה הרי שהוא נמסר לכוהנים,<b> וחכמים אומרים לא ראינו ראיה אלא יוצא לבית השריפה</b> – במשפט זה חלו חילופי נוסח משמעותיים. שלוש נוסחאות בדבר:
1. בחלק מעדי הנוסח, כולל נוסחאות מהימנות: "אין 'לא ראינו' ראיה". כך ב-<b>מל</b>, כך גרס גם הבבלי (כתובות כג ע"ב) וכן הבינו גאוני בבל.
2. בחלק מעדי הנוסח, כולל נוסחאות מהימנות: "הן! 'לא ראינו' ראיה". כך ב-<b>מפ</b>, <b>מנ</b>.
3. בכתב יד קופמן: "לא ראינו ראיה".
לפי הנוסחה האחרונה חכמים אינם מתנגדים לדברי רבי חנינא, אלא אומרים שלא ראינו ראיה לכך שהעור אינו ניתן לכוהנים ולכן העור יוצא לבית השרפה. לפי הנוסח השני הם מאשרים את הטיעון "לא ראינו" ומקבלים אותו כמהימן. מהנוסח הראשון צמח הביטוי הידוע "לא ראינו אינה ראיה". הביטוי מופיע פעם בבבלי בהשאלה (כתובות כג ע"א), וממנו הוא רווח בספרות ישראל. לפי נוסח זה (הראשון) הטיעון "לא ראינו" נדחה, העובדה שרבי חנינא אינו זוכר תקדים של שרפת העור אינו ראיה, ואילו לפי שני הנוסחים האחרים הוא מתקבל. דבריו של רבי חנינא סגן הכהנים מופיעים במשנת עדיות (פ"ב מ"ב) כעדות, וגם שם יש חילופי נוסח דומים<sup class="footnote-marker">12</sup><i class="footnote">בכתב יד קופמן בעדיות ככתב יד פרמא (מפ) אצלנו.</i>. מבחינה טקסטואלית לנוסח השני והשלישי עדיפות ברורה, שכן תומכים בו רוב עדי הנוסח הטובים<sup class="footnote-marker">13</sup><i class="footnote">כך למשל ב-מל כאן "אין לא ראינו ראיה", אבל בעדיות "אן לא ראינו ראייה", והוא כתיב ארץ-ישראלי ל-הן! לא ראינו ראיה.</i>. במשנה הבאה עוד שתי עדויות שעל אחת מהן תגובת המשך, מעין מסקנותיו של רבי עקיבא. חילוף המונחים "העיד"-"אמר" אינו מקרי בשתי העדויות המצוטטות כאן. העדות הראשונה מופיעה במסכת פסחים (פ"א מ"ו), ובמשנתנו בלשון "אמר", אבל במשנת עדיות "העיד". לדעתנו אין הבדל עקרוני בין "עדות" במובן זה ובין אמירה רגילה. יתר על כן, מתברר שעל העדות קיימת מחלוקת, אף על פי שהתלמוד הירושלמי מפרש שעדות היא מעין ראיה מוחלטת שאין עליה מחלוקת (ירו', יבמות פי"ג ה"א, יג ע"ב, וראו פירושנו למשנה שם, פי"ג מ"א). שאלה זו של ייחודה של משנת עדיות ושל המונח "עדות" מחייבת בירור ונעסוק בכך, אם יזכנו החונן לאדם דעת, במבוא למסכת עדיות.
כאמור, האפשרות החילופית שמוצעת במשנה היא שהעור לא יחולק לכוהנים אלא יישרף בבית השרפה, והמשנה הבאה מבהירה את המונח.

Mishnah 5

<small>לפי כתב-יד קופמן</small>
<b>פרים הנישרפים ושעירין הנישרפין</b> – לפירוש המושגים ראו לעיל פ"ה מ"ב,<b> בזמן שהם נישרפין כמצותן נשרפין בבית הדשן ומטמין בגדים</b> – הפרים והשעירים לא היו עולים על המזבח אלא נשרפים בבית הדשן. דוגמה לכך היא שעיר יום הכיפורים שהיה יוצא לבית הדשן, נשרף שם ונושאיו מטמאים את בגדיהם (משנה, יומא פ"ו מ"ז). התוספתא שם מספרת: "היכן שורפין אותן, בבית הדשן הגדול חוץ לירושלם, לצפונה של ירושלם, חוץ לשלש מחנות" (פ"ג [ד] הי"ז). את מקומו של בית הדשן ביררנו בפירושנו ליומא. (לעייל איור 5)
<b>ואם אינן נישרפין כמצותן נישרפין בבית הבירה ואינן מטמין בגדים</b> – אינם מטמאים בגדים שכן אין זה קרבן, והבשר נשרף בבית השרפה; שם נשרף כל בשר של קרבן שנפסל מסיבה כלשהי. ההלכה חוזרת בתוספתא: "פרים הנשרפין ושעירים הנשרפין: בזמן שנשרפין כמצותן נשרפין בבית הדשן ומטמאים בגדים. ואם אין נשרפין כמצותן נשרפין בבית הבירה, ואין מטמאים בגדים. רבי יוסי הגלילי אומר בבית הדשן הגדול היו נשרפין, אפילו בתבן אפילו בקש ואפילו בגבבה. ואפילו לא הצית את האש אלא ברובה הרי אלו כשרין" (פי"א הי"ח, עמ' 497<sup class="footnote-marker">14</sup><i class="footnote">השוו בבלי, פח ע"ב; קד ע"א.</i>). קשה להניח שרבי יוסי הגלילי חולק, ולדעתנו אין דבריו אלא ניסוח אחר של ההלכה. העורך שימר את דבריו משום שהוא משתמש במונח שונה במקצת. כפי שראינו בית הדשן היה ליד בית הבירה, ובוודאי לא שרפו בשר קרבנות במצודת הבירה עצמה אלא לידה. נראה, אפוא, ש"בית הדשן" ו"ליד בית הבירה" הם מקומות סמוכים, אולי שתי מערכות (מדורות) באותו מתחם.
שרפת קרבנות שנפסלו, או שאריות הבשר, התנהלה כמעמד דתי ציבורי. היא נערכה במקום מוסדר, לפי כללי טקס שבהם הבשר נחתך כמו קרבנות העולה. ממשנתנו אנו שומעים אף על עצי הציבור שבהם שורפים את הבשר, ונראה שאין אדם רשאי להביא עצים מביתו לשרפת קרבנו, ועליו להסתפק בעצי הציבור (משנה, פסחים פ"ג מ"ז).

Mishnah 6

<small>לפי כתב-יד קופמן</small>
המשנה מניחה שנושאי "הפרים הנשרפין" מטמאים בגדים בצאתם מחומת העזרה, וזו ההלכה המקובלת (משנה, יומא פ"ו מ"ז). בספרא (אחרי מות פרשה ה ה"ו, פב ע"ד; בבלי, סח ע"א) מובאת דרשה מיוחדת המבארת מדוע "חוץ למחנה" לגבי שרפת הבשר הוא מחוץ לשלושה מחנות אבל "חוץ למחנה" לגבי טומאת בגדים הוא מחוץ לחומת העזרה, והרי בתורה נאמר "והשֹרף אֹתם יכבס בגדיו... ואחרי כן יבוא אל המחנה" (ויקרא טז כח), ולפיכך היה מקום להניח שבשני המקרים מדובר באותו מחנה. הספרא מדייק זאת מהכתוב, אך למעשה אין הוא מסביר את ההבדל. בלשון המקרא יש לכך הסבר פשוט: השורף רשאי לבוא למחנה רק לאחר טבילה; אין כידוע איסור על כניסת טמאים לירושלים, ועל כורחך "מחנה" זה הוא המקדש עצמו. ברם נראה שלא דרשת הכתובים הובילה לגיבוש ההלכה, אלא הרקע הרֵאלי. שורפי הבשר יצאו מהר הבית לבית הדשן הגדול. בחלק זה חומת הר הבית היא גם חומת ירושלים. ממילא ברור שאין הבדל במקרה זה בין חומת העזרה וחומת ירושלים.
<b>היו סובלים אותם במוטות</b> – הבשר לא נותח וממילא היה גוף הבהמה כבד, והדרך הסבירה לשאתו הייתה על מיטה או מעין אלונקה. דרך אחרת הייתה להחדיר מעין שיפוד לגוף הבהמה.  לפי ההמשך ברור שלפנינו לפחות ארבעה סבלים (שניים ראשונים ושניים אחרונים), ומכאן שההובלה הייתה במיטה בעלת מוטות, כנראה כדי שהסבלים לא ייגעו בבשר עצמו.<b> יצאו הראשונים חוץ לחומת העזרה והאחרונים לא יצאו הראשונים מיטמין בגדים והאחרונים אינן מיטמין בגדים עד שיצאו יצאו ואלו ואלו אלו ואילו מטמין בגדים</b> – המשנה מדקדקת מה קורה אם הבשר ניטמא באמצע הדרך: הוא חדל מלטמא בגדים, ולכן אם נטמא בדיוק בשער רק הראשונים ניטמאו. כל המקרה תאורטי וספרותי בלבד. <b>רבי שמעון אומר אלו ואלו אינן מיטמין בגדים עד שיצת האור ברובן והותך הבשר אין השורף מיטמא בגדים</b> – רבי שמעון חולק על תנא קמא במשנתנו ובמשנת יומא כאחת וסבור שטומאת הבגדים חלה רק לאחר השרפה. במשנת יומא נוסח דבריו של רבי שמעון הוא רק "משיצית האור ברובן" (פ"ו מ"ז). יש הבדל בין נוסח דבריו כאן לנוסח דבריו במשנת יומא. אצלנו הדרישה היא לא רק שהאש תוצת, אלא שרוב הבשר, או מעט ממנו, יותך, ואילו ביומא נזכרת רק אחיזת האש. קשה לדעת מה הנוסח המקורי ומהי ההרחבה או הקיצור. מרחק רב בין הצתת האש להתכת הבשר, לפיכך יש לראות בנוסח זבחים עיבוד מלאכותי וביומא נוסח רֵאלי. מקרה זה מצטרף לעדויות על הלכות בלתי רֵאליות במסכת זבחים. אנו רואים בכך עדות לאיחור.
באופן כללי, סוף הפרק קרוב למשנת יומא. עם זאת, הבדלי הניסוח מעניינים. התוספת הגדולה היא בעצם הדיון במצב הפרטני ששניים יצאו ושניים לא יצאו. זה פרט בלתי מעשי, אבל אופייני לדרך הניתוח ההלכתי של תורה שבעל פה. קיימים עוד כמה הבדלי ניסוח בין המשניות ולא עלה בידנו להכריע מי קדם למי, אבל התלות שלהן זו בזו, או במקור שלישי קדום יותר, ברורה. במבוא למסכת תמיד-מידות נעלה את האפשרות של מקור שלישי המספר על המקדש, "קובץ זיכרונות המקדש". עורך יומא הביא אותו כרוחו, ואילו בעל מסכת זבחים הוסיף עליו מדיוני התורה שבעל פה, כך היטשטש אופיו המקורי (הסיפורי-רֵאלי) וכמעט לא נותר ממנו הד.

Chapter 13



Mishnah 1

המשנה מתמקדת במי שעשה חלק מהעבודה בחוץ. ניכר שהתייחסות התנאים לעבודה "בחוץ" היא שלילית ביותר. ה"חוץ" עשוי להיות חוץ למקדש, אבל לפחות חלק מהמקרים עוסקים במי שזבח במקדש אחר. מעל הפרק מרחפת השאלה האם אכן חז"ל נאבקים נגד נוהג קיים להקריב מחוץ למקדש, או שהדיון הוא משפטי טהור, דיון בתופעה חריגה ומקרית. יש לזכור שבשלהי ימי הבית הפך המקדש לזירת קרבות, והחזיקה בו מפלגה אחת מתוך הפלגים הקנאיים. האם ייתכן שפלגים אחרים הקריבו קרבנות מחוץ למקדש? מכל מקום, בפרקים הקודמים נמנה פסול מקום עם רשימת פסולים ארוכה: אכילה לאחר זמן, אכילה בחוץ, הקטרה במקום לא נכון, שחיטה במקום לא נכון, ואילו פרקנו מתמקד בפסול מקום. אבל בספרא: "יכול היוצא, והיוצק, והבולל, והפותת, והמולח, והמניף, והמגיש, המסדר את השולחן, והמטיב את הנירות, הקומץ, והמקבל דמים בחוץ, יהא חייב? תלמוד לומר 'עולה', מה עולה מיוחדת שהיא ראויה לאישים, והיא משם עבודה, יצאו אילו שאינן משם עבודה..." (אחרי מות פרק י ה"י-הי"א, פד ע"ב). אם כן כל אלו אינם עבודה, והעושה מהם במקדש אחר לא עבר עברה.
<small>לפי כתב-יד קופמן</small>
<b>השוחט</b> – בחוץ, או:<b> והמעלה בחוץ חייב על השחיטה וחייב על העלייה</b> – שני איסורים נפרדים לפנינו: שוחט ומעלה והעושה זאת בחוץ, כל אחד מהם בנפרד, חייב. מעניין שאין המשנה דנה בשאר עבודות החובה, ובעיקר לא בקבלת הדם ובזריקתו שהן תכלית הקרבת הקרבן מבחינת ההלכה. <b>רבי יוסה הגלילי אומר ש</b>[<b>ו</b>]<b>חט בפנים והעלה בחוץ חייב</b> – השחיטה כשרה והקרבן כשר, ואם העלהו בחוץ חייב. המושג "חייב" הוא עמום: חייב במה – בכרת? במלקות? במשניות הקודמות נקבע שאם שחט על מנת להעלות בחוץ השחיטה כמובן פסולה, אבל פסול מקום אין בו כרת (פ"ב מ"ב). <b>שחט בחוץ והעלה בחוץ פטור שלא העלה אלא דבר פסול – </b>כבר השחיטה בחוץ פסלה את הקרבן, ועתה הוא חולין. <b>אמרו לו אף השוחט בפנים והמעלה בחוץ כיון שהוציאו פסלו</b> – הדו-שיח קשה. הרי כבר רבי יוסי הודה בכך שהשוחט בחוץ ומעלה בפנים פסל את הקרבן. נראה שלפנינו שתי יחידות ספרותיות. האחת דיברה בלשון "חייב" והאחרת התנסחה בלשון "פסול", וכאמור לעיל יש הבדל בין השתיים (פ"ב מ"ב).
הסברנו את המשנה כך שלמעשה אין בה מחלוקת. אבל אפשר גם לפרש שתנא קמא סבור שאם שחט בחוץ והעלה בחוץ חייב, והאבחנה המשפטית שהקרבן יצא לחולין ומעתה אין עליו מגבלות של קודש אינה מקובלת על התנא. עיקרון זה שפגם הופך את הקרבן לחולין ואין עליו יותר חובות של קודש מופיע במשניות לעיל, ועד עתה היה בלתי מעורער (פ"ב מ"ג ואילך; פ"ט מ"ב; פי"א מ"ב, וכן להלן מ"ד).
(באותיות מוטות הלכות שלא נאמרו במפורש)
מכל מקום, מבחינת מבנה המשנה, כבר פגשנו משניות המוצגות כמחלוקת ואשר שני התנאים אומרים בהן אותו דבר, כל אחד בלשון שונה או דומה<sup class="footnote-marker">1</sup><i class="footnote">משניות ותוספתות נוספות פורשו כך כגון פרה פ"ב מ"ה; פ"ז מ"ט; כלים פט"ו מ"א (והתוספתא שם פ"ז ה"ג, עמ' 636); פי"א מ"ז (והתוספתא שם פי"ב ה"ח, עמ' 640); גיטין פ"ט מ"ג; אולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; תוס', כלים בבא מציעא פ"ז ה"ג, עמ' 586, כפי שפורשה בפירושנו למשנה, כלים פי"ז מי"ב; תוס', זבחים פי"ג הי"ב, עמ' 499 (וראו פירושנו לפי"ד מ"י), ועוד. </i>. כאן לפי ההסבר הראשון תנא קמא מדבר על מקרה אחד ורבי יוסי הגלילי על מקרה אחר, ולפי ההסבר השני רבי יוסי הגלילי וחכמים אינם חלוקים.
תופעה דומה מצויה בתוספתא: "רבי אומר הפרש בין השוחט בפנים למעלה בחוץ, ובין השוחט בחוץ למעלה בחוץ. שהשוחט בפנים למעלה בחוץ, היתה לו שעת הכשר. והשוחט בחוץ למעלה בחוץ לא היתה לו שעת הכושר. רבי אלעזר ברבי שמעון אומר הפריש בין השוחט בפנים ומעלה בחוץ, לשוחט בחוץ ומעלה בחוץ. שהשוחט בפנים ומעלה בחוץ הקדש מקבלו, השוחט בחוץ ומעלה בחוץ אין הקדש מקבלו. אי אפשר לשוחט אחר שוחט, אבל יש מעלה אחר מעלה" (פי"ב ה"א, עמ' 497; ובנוסח אחר בבבלי, קח ע"א). ההבדל בין רבי לרבי אלעזר ברבי שמעון הוא בניסוח. רבי משתמש במונח "שעת הכשר" או "שעת הכושר", כלומר שהבהמה הייתה לה הזדמנות להתקדש, כלומר שנעשתה בה עבודה אחת כהלכה, ואילו רבי אלעזר ברבי שמעון משתמש בביטוי "הקדש מקבלו" (ולעתים מזבח מקבלו), ואין ביניהם אלא הבדלי ניסוח, כפי שאמרנו לעיל (פי"א מ"ב). במקורות מופיע גם מונח נוסף, "קרב המתיר", שלעתים משמעותו כל עבודה ההופכת את הקרבן לקדוש ולעתים כוונתו דווקא לעבודת הזריקה (או הנתינה בכלי שרת), שהיא ההופכת את הקרבן לקודש. בספרא חוזרות המשנה והתוספתא ללא שינוי (ספרא, אחרי מות פרק י ה"ו-ה"ז, פד ע"ב).
אם כן, לפנינו שני פירושים. הראשון מפרש את המשנה כמחלוקת, ובשני הצלחנו להציע הסבר כך שלא תהא במשנתנו מחלוקת. אם יש במשנה מחלוקת הרי שהיא על עיקרון שהוא מרכזי למדי, במסכת זבחים בפרט (ובמקבילות במסכת מנחות). ואכן לכאורה כך ראוי, שכן יש להעדיף הסבר הרמוני על פני הצבת מחלוקת שאינה שנויה במפורש. ברם במקרה זה מצינו מחלוקת גם על עצם העיקרון, וכן שנינו בספרא לגבי התזת דם על בגד: " 'אשר יזה מדמה', מדם הכשירה ולא מדם הפסולה. רבי עקיבא אומר היתה לה שעת הכושר ונפסלה, דמה טעון כיבוס, שלא היתה לה שעת הכושר ונפסלה אין טעון כיבוס. ורבי שמעון אומר אף על פי שהיתה לה שעת הכושר ונפסלה אין דמה טעון כיבוס" (ספרא, צו פרק ו ה"א, לב ע"ב)<sup class="footnote-marker">2</sup><i class="footnote">צוטטה לעיל, פי"א מ"א.</i>. תנא קמא ורבי עקיבא אומרים לכאורה אותו דבר, אלא שרבי עקיבא מעניק להלכה ניסוח משפטי, "שעת הכושר", ותנא קמא משתמש במינוח כללי יותר. מן הסתם דברי תנא קמא הם דברי ההלכה הקדומה שרבי עקיבא העניק לה ניסוח משפטי. אבל רבי שמעון סבור שגם אם לא הייתה לה שעת כושר הקרבן הוא קודש, ודמו טעון כיבוס. כאן רבי שמעון משתמש במונח "שעת כושר", ומן הסתם המינוח הוא תוצאה של התערבות העורך. איננו יודעים מה היה המינוח המקורי של רבי שמעון, האם השתמש במינוח "הקדש מקבלו" או במינוח "שעת הכשר" ("הכושר"), או אולי לא היה לו מינוח קבוע כלל. על כל פנים הבדלי המינוח הם הבדלי עריכה, ומשנת זבחים היא לקטנית ומכנסת עריכות שונות.
בברייתא אחרת בספרא<sup class="footnote-marker">3</sup><i class="footnote">לבירור הפרשה ראו לעיל פי"א מ"ד-מ"ח.</i>: "רבי יעקב אומר היתה לה שעת הכושר ונפסלה, טעונה מריקה ושטיפה. ושלא היתה לה שעת הכושר ונפסלה אינה טעונה מריקה ושטיפה. רבי שמשון (צריך להיות שמעון) אומר אעפ"י שהיתה לה שעת הכושר ונפסלה, אינה טעונה מריקה ושטיפה" (צו פרק ז ה"ד, לב ע"ד). כאן רבי שמשון (שמעון) אינו מקבל את ההבחנה של שעת הכשר. לדעתו יש קרבן כשר, המחייב מריקה, ויש קרבן פסול, שהוא חולין, ואין זה משנה מתי נפסל ואם היה פעם קודש.
מסקנה דומה עולה גם מהמשנה הבאה כפי שנבררה, וגם הבבלי (קי ע"א) הבין שבמשנתנו מחלוקת עקרונית האם הגורם של שעת הכשר ממלא תפקיד, או שמא כדעת רבי שמעון ורבי שמשון, ואולי גם תנא קמא במשנתנו, מה שקובע הוא האם הקרבן קדוש או שמא נפסל. הפוגם בקרבן קדוש חייב, ואם הקרבן נפסל יצא לחולין ואיננו קדוש. כפי שראינו גם תנא קמא החולק עם רבי עקיבא בספרא ניסח את דבריו בהתאם לעיקרון הפשוט שהפוגם בקרבן פסול פטור. הסברנו את דבריו רק כניסוח פשטני. אך לאחר שהתברר שאכן קיימת דעה כזאת הרי יש להסיק שהיו חכמים שהאבחנה המשפטית של שעת כושר נחשבה בעיניהם למשנית, ומה שחשוב הוא מעמד הקרבן כרגע. בדעה זו מהלכים חכמי דור אושא כרבי שמעון ורבי יוסי הגלילי. העובדה שיש מסורות שונות בדברי רבי שמעון (הוא הרי גם זה שקבע את המינוח "הקדש מקבלו") ובדברי רבי יוסי הגלילי איננה חריגה. אין זו סתם מסורת שונה (בבחינת "תרי תנאי אליבא דרבי...") אלא מצב שבו אותו חכם קובע הלכות שונות למקרים שונים. אין לחכם זה או אחר כלל משפטי עקיב, אלא אותו מצב משפטי זוכה להתייחסויות פרטניות שונות, בלתי עקיבות ובלתי לכידות.

Mishnah 2

<small>לפי כתב-יד קופמן</small>
לעיל צוטטה ברייתא מהספרא המקבילה למשנתנו (אחרי מות פרק י ה"ו, פד ע"ב).
<b>טמא שאכל בין קודש טמא ובין קודש טהור חייב</b> – קודש טמא הרי הוא כבר חולין, ואף על פי כן טמא שאכל ממנו חייב. דברי תנא קמא חולקים, אפוא, על מסקנת המשנה הקודמת ומחזקים את הדעה שגם הרישא של המשנה הקודמת דיברה על מי שעבר שני איסורים, והטיעון שרק מי שיש לו שעת הכשר הוא קודש אינו מקובל על תנא קמא. <b>רבי יוסה הגלילי אומר טמא שאכל טהור חייב</b> – שכן אכל קודש,<b> וטמא שאכל טמא פטור שלא אכל אלא דבר טמא</b> – הטמא איננו קודש, וממילא הוא חולין, ואין איסור על טמא לאכול מן הטמא. זה היה טיעונו של רבי יוסי גלילי גם במשנה קודמת שאם שחט בחוץ הקרבן חולין. אלא שבכל זאת יש הבדל. אם שחט בחוץ הקרבן לא התקדש, אבל אם הקרבן ניטמא הרי איננו חולין אלא קודש טמא, ודינו להישרף בבית השרפה שליד בית הבירה (לעיל פי"ב מ"ה), אם כן בשר קרבן טמא פסול לאכילה ומשנתנו שונה ממשנה א. <b>אמרו לו אף טמא שאכל טהור כיון שנגע בו טימאהו</b> – אם כן אין כלל מצב שטמא אוכל אוכל טהור, <b>וטהור שאכל טמא פטור שאינו חייב אלא על טומאת הגוף</b> – אבל טהור שאכל טמא אינו חייב על חילול קודש אלא על אכילת טומאה בלבד, שכן הקודש הטמא יצא לחולין. חכמים מקבלים את האבחנה שמה שטמא הוא חולין, אבל אין מציאות רֵאלית שטמא יאכל קודש בטהרה.
ההלכה חוזרת בברייתא המשובצת בספרא. המדרש מצטט את המשנה הקודמת ואת התוספתא עליה כפי שהבאנוה, ואחר כך שונה: "1. טמא שאכל בין קודש טמא בין קודש טהור חייב. רבי יוסי הגלילי אומר טמא שאכל טהור חייב, וטמא שאכל טמא פטור, שלא אכל אלא דבר טמא. אמר לו אף טמא שאכל טהור כיון שנגע בו טמאהו, וטהור שאכל טמא פטור שאין חייב אלא על טומאת הגוף" (ספרא, אחרי מות פרק י ה"ז-הי"א, פד ע"ב).
אם כן, במשנתנו שלוש דעות. לתנא קמא טמא שאכל קרבן חייב, וקרבן שניטמא עומד בקדושתו, ואכילתו גורמת איסור. לדעת רבי יוסי הגלילי קרבן שניטמא הוא חולין, וחכמים, "אמרו לו...", מסכימים עם עיקרון זה, אך חולקים במקרה של טמא שאכל טהור, מסיבות טכניות.
משנתנו מעבירה את עקרון האכילה בחוץ לנושאים הרגילים של עבודה פגומה, זאת בניגוד לגישה בספרא שציטטנו בהקדמה לפרק, ובניגוד למשנה הבאה.
דברי תנא קמא, שכאמור חולקים על עקרון "שעת הכושר", חוזרים במקבילות במשניות. שם נמנה הטמא שאכל את הקודש עם אלו החייבים כריתות, יחד עם השוחט והמעלה בחוץ: "שלשים ושש כריתות בתורה. הבא על האם, ועל אשת האב, ועל הכלה, הבא על הזכור... וטמא שאכל את הקדש, והבא למקדש טמא, האוכל חלב, ודם, נותר, פגול, השוחט והמעלה בחוץ, האוכל חמץ בפסח..." (משנה, כריתות פ"א מ"א). משנת מכות מקבילה בחלקה ומונה חלק מאיסורים אלו. "הטמא שאכל את הקדש, והבא אל המקדש טמא... השוחט והמעלה בחוץ..." (פ"ג מ"ב). יש דמיון רב בין שתי הרשימות, ויש גם הבדלים ביניהן. לענייננו, העושה כן לוקה וחייב כרת. משניות כריתות ומכות אינן מבדילות בין טמא שאכל קודש טהור לבין מי שאכל קודש טמא. אפשר שהן כתנא קמא, ואפשר שזו ההלכה הכללית שמשנתנו עוסקת בדקדוקיה במפורט. מצב דומה זיהינו במשנה לעיל (פי"ב מ"ו), שמשנתנו עסקה בפרטים שמשנת יומא המקבילה לא העלתה.
מכל מקום, לעיל (פ"ב מ"ב) נקבע במפורש שהשוחט על מנת לאכול או לזרוק בחוץ פוסל את הקרבן, אבל איננו חייב כרת. אמנם שם מדובר במחשבת פסול, אבל בדיוננו במשנה ראינו עד כמה הגבול בין מחשבת פסול לבין מעשה פסול מטושטש. כפשוטם של דברים לפנינו גישות מספר לגבי האכילה בחוץ.
בבבלי יש מחלוקת אמוראים: "טמא שנגע בקודש – ריש לקיש אמר: לוקה, רבי יוחנן אמר: אינו לוקה" (לג ע"ב - לד ע"א; מכות יד ע"ב), ובהמשך שם: "טמא שאכל בשר קדש לפני זריקה, ריש לקיש אמר: לוקה, ורבי יוחנן אמר: אינו לוקה". אפשר שמחלוקת זאת משקפת את השאלה האם הייתה לקרבן שעת כושר (קרב המתיר = זריקת דמים), אבל חשוב לציין שהתלמוד אינו מצטט את משנתנו בקשר לדיון זה.

Mishnah 3

<small>לפי כתב-יד קופמן</small>
<b>חומר בשחיטה מבעלייה ובעלייה מבשחיטה</b> – "זה חומר..." או "חומר ב- מב-" היא שיטת עריכה של משניות רבות<sup class="footnote-marker">4</sup><i class="footnote">חגיגה פ"ד מ"ג ומ"ד; נזיר פ"ו מ"ה; פ"ט מ"א; בבא קמא פ"ח מ"ב; מנחות פ"ט מ"ט, ועוד.</i>. ייתכן שאחד משוני המשניות הקדומות ערך את משנתנו בשיטתיות על בסיס עריכה זו. אין צריך לומר ששיטה זו מסייעת לזיכרון ומשקפת תרבות של לימוד בעל פה<sup class="footnote-marker">5</sup><i class="footnote">בשאלה זו עסקנו במבוא הכללי לפירוש המשניות.</i>. במקרה זה ניתן לזהות חלקים נוספים מהקובץ שהבריח המשרשר אותו היה המשפט "חומר בשחיטה מב...". בתוספתא מנחות מופיעות שלוש חוליות נוספות באותה שרשרת: "חומר בשחיטה שאין בקמיצה", "חמר בשחיטה שאין במליקה" ו"חומר בקמיצה שאין במליקה" (פ"א ה"ב-ה"ד, עמ' 512).
<b>שהשוחט</b> – בחוץ,<b> להדיוט חייב והמעלה להדיוט פטור</b> – הבבלי מסייע את ההלכה מדרשת פסוק, ברם, לצערנו, אין הדרשה מסייעת בידנו להבין לא את המקרה ולא את הסיבות להבדלים. השאלה היא האם מדובר בשוחט בפנים להדיוט, לעומת מעלה בפנים להדיוט, כלומר שעשה כן לשם חול. שחיטה במקדש לשם הדיוט, כלומר לחולין, ודאי אסורה, אבל העלאה על המזבח מותרת משום שאין העלאה אלא לשם קיום מצוות העלאת הקרבן, כזה או אחר. או אולי הכוונה לשוחט בחוץ לשם הדיוט, כלומר שחיטת חולין, שעליה יש איסור, ואילו העלאה לשם הדיוט בחוץ איננה העלאה אסורה עד שיתכוון לעבוד לה' בחוץ (רמב"ם).
<b>חומר בעלייה שנים שאחזו בסכין ושחטו פטורים אחז</b>[<b>ו</b>] – השניים, <b>באבר והעלוהו חייבין</b> – ושניים שהעלו חייבים. בתוספתא ובספרא מופיעה הלכה זו לגופה מבלי להיות משובצת בהשוואה "חומר ב...": "שחטו שנים פטורין, העלו שנים חייבין" (תוס', פי"ב ה"ב, עמ' 497). גם כאן לא נאמרה הסיבה, ואולי ההבדל נעוץ בהרגלי העבודה. השחיטה נעשית ביחיד, ולכן שניים שעשו אין זה כדרך שחיטה. אבל העלאת הקרבן נעשית ברגיל על ידי אנשים מספר (יומא פ"ב מ"ה), ולכן זו דרך העבודה ואם עשה כן בחוץ חייב. בספרא מובא הסבר אחר: "אחד ששחט חייב, שנים ששחטו פטורים, ונכרת האיש ולא הציבור" (אחרי מות פרק ט ה"ב, פד ע"א). העונש הוא אפוא אישי, ואינו חל על ציבור. קשה להגדיר שניים כציבור, ועוד יותר קשה להבין למה העלאה שונה משחיטה. בהמשך הספרא יש מחלוקת: "ונכרת האיש ההוא ולא הציבור ההוא. אחד שהעלה חייב, שנים שהעלו פטורים, דברי רבי יוסי. רבי שמעון אומר: איש איש להביא את שנים" (אחרי מות פרק י הי"א, פד ע"ב). אם כן, משנתנו כרבי יוסי ורבי שמעון חולק. בתחילת אותו מדרש מתנהל דיון לגבי העלאת קרבן: "ואם כן למה נאמר 'איש איש'? לרבות שנים שהעלו דברי רבי שמעון. אמר רבי שמעון ודין הוא ומה אם במקום שהשוחט להדיוט חייב, פטר שנים ששחטו. מקום שהמעלה להדיוט פטור, אינו דין שנפטור שנים שהעלו. תלמוד לומר איש איש להביא את השנים, רבי יוסי אומר ההוא אחד שהעלה חייב שנים שהעלו פטורים" (אחרי מות פרק י ה"ב, פד ע"א-ע"ב).
אם כן, לרבי שמעון אם העלו שניים את הקרבן חייבים, ולדעת רבי יוסי שניים שהעלו פטורים. הקל וחומר של רבי שמעון מבוסס על הטיעון ששניים ששחטו פטורים. הוא כולו לפי שיטת רבי יוסי, שהרי לשיטת רבי שמעון שציטטנו שניים ששחטו חייבים. אם כן, שלוש דעות לפנינו:
שניים ששחטו או העלו
משנתנו היא אפוא פשרה בין שתי שיטות. ככל פשרה אין בה לכידות הגיונית, ולכן הרצון למצוא נימוק לוגי להלכה משולל כל בסיס מיסודו. מבחינה כרונולוגית אם אכן שתי הדעות הקיצוניות מיוחסות לתנאי אושא, הרי שהפשרה היא מדור מאוחר יותר. ברם ייתכן גם שאלו עמדות קדומות שתנאים מאוחרים רק חזרו עליהן.
<b>העלה חזר והעלה חזר והעלה חייב על כל העלייה והעלייה דברי רבי שמעון</b> – לא נאמר האם מדובר באותו אבר או באברים אחרים. הבבלי מציג זאת כמחלוקת: ריש לקיש אומר שהמחלוקת היא באברים שונים, אבל העלה והוריד אבר אחד אינו חייב אלא על העלאה אחת, ורבי יוחנן סבור שהמחלוקת היא על העלאת אבר אחד (בבלי, קח ע"ב). הבבלי קושר את המחלוקת גם לשאלה האם הקטרת האברים הייתה בחוץ או בפנים, ולדעתנו לא בכך עוסקת המשנה (להלן). אפשר אמנם שבכך תלויה מחלוקת האמוראים, אך בכך כבר איננו עוסקים. <b>רבי יוסה אומר אינו חייב</b> – במרבית עדי הנוסח נוסף "אלא אחת". השלמה זו הכרחית להבנת המשנה, ומעתיק כתב יד קופמן דילג על המילים "אלא אחת. אינו חייב" בגלל הדומות "חייב", "חייב". המחלוקת במשנה חוזרת למחלוקת יסודית האם סדרת מעשים זהים הנעשים ברצף הם בבחינת מעשה אחד, או מעשים נפרדים. במשנת שבת שנינו: "העושה מלאכות הרבה מעין מלאכה אחת אינו חייב אלא חטאת אחת" (פ"ז מ"א<sup class="footnote-marker">6</sup><i class="footnote">וראו משנה, כריתות פ"ג מ"י, ופירושנו לשבת פ"ז מ"א ומ"ב.</i>). המינוח "מעין מלאכה אחת" הוסבר בדרך כלל על בסיס החלוקה לאב מלאכה ולתולדות. אבל כפי שראינו בפירושנו למשנה בשבת רשימת אבות המלאכה, והחלוקה בין "אבות" ל"תולדות", לא נוסדו כחלוקה משפטית הלכתית אלא כרשימה ספרותית. "מעין מלאכה אחת" הוא ביטוי כללי המדבר על מלאכות דומות או זהות, כדוגמת המקרה במשנתנו (משנת זבחים).
במשנת כריתות (פ"ג מ"ג) מצינו מחלוקת דומה למשנת שבת, אלא שנוסף בה מרכיב נוסף ש"מלאכות הרבה" נעשו ב"העלם אחד" (אנו נדון במשנת כריתות ובמקבילותיה במקומה)<sup class="footnote-marker">7</sup><i class="footnote">המעיין מוזמן לעיין בפירושנו לשבת ויעמוד בקלות על ההבדלים שחלו במהלך שנות הלימוד הרבות שחלפו בין מסכת למסכת. </i>. בכריתות יש מחלוקת בין רבי אליעזר (חייב על כל אחת) לבין רבי עקיבא (חייב אחת בלבד). משנת זבחים משקפת את אותה מחלוקת בין רבי אליעזר ורבי עקיבא, אלא שהדוברים הם בני דור אושא: רבי שמעון כרבי אליעזר, ורבי יוסי כרבי עקיבא.
ראוי להעיר שבמשניות (שבת וכריתות, ואף בזבחים) משתקפת מגמה (השנויה במחלוקת) לצמצם את המלאכות שחייבים עליהן חטאת או מיתה בסקילה. יש חכמים שתבעו להעניש את החוטא או לחייבו בהבאת קרבן חטאת על כל מלאכה ומלאכה, ויש חכמים שביקשו "לאחד" מלאכות אחדות ולחשוב אותן לעברה אחת. נוסף על כך, ביקשו להבחין בבירור בין המעשה לבין הכוונה. סדרת מעשים עשויה להיחשב לעתים לחטא אחד בלבד או לחטאים אחדים, הכול לפי הכוונה והידיעה המוקדמת.
<u>אינו חייב</u> – כאמור מילים אלו חסרות בכתב יד קופמן, ונשמטו ממנו על ידי הדומות. עד<b> שיעלה בראש המזבח רבי שמעון אומר אפילו העלה על הסלע או על האבן חייב</b> – משפט זה חושף את ההקשר החברתי שבו נאמרה ההלכה. אין זה דיון בכל עבודת פגם שהיא, אלא במי שהעלה קרבן (או עשה עבודה אחרת) במזבח שאיננו המזבח החוקי. מזבח זה הוא כנראה מזבח לה', אך לא מזבח לגיטימי. מבחינה משפטית הרי שיש כאן עבודה פגומה, ואפשר להבין את התלמוד המסב, למשל, את המחלוקת הקודמת במשנה לעניין קרבנות שהוקטרו בפנים והוצאו מהמקדש. מבחינה משפטית עבודה לה' על מזבח לא חוקי היא כמו כל עבודה פגומה אחרת. ברם הדמיון הוא טכני-משפטי בלבד, והוא מתמקד בתחום הפורמלי היבש. הבעיה של מזבח מתחרה, או מזבח פרטי שהוא כתחליף למקדש, היא בעיה בעלת משמעות חברתית הרסנית אין כאן עבודה פגומה בלבד, אלא בעיקר תחרות במקדש ובזכרו. לדעת רבי יוסי כל העברות המדוברות במשנה הן במי שעשה מזבח ממש, ואילו רבי שמעון אומר שדי אם נעשה מעין מזבח מאולתר. גם רבי יוסי אינו מתכוון שאם זרק את הדם מחוץ למקדש הדבר מותר, או הקרבן כשר, אבל דיני המשנה הם במי שבנה מזבח לא חוקי, ואין הם חלק מהמערכת הרגילה של דיון בעבודות פגומות כלל ועיקר.
ההדגשה שבמשנה שהמדובר במזבח מתחרה חוזרת גם בתוספתא: "העלה וחזר והעלה, חייב על כל העלאה והעלאה, דברי רבי שמעון. רבי יוסי אומר: אין חייב אלא אחת. ואין חייב אלא עד שיבנה את המזבח ויסדר המערכה, דברי רבי יוסי. רבי שמעון אומר: אפילו העלה על הסלע או על האבן חייב" (פי"ב ה"ב, עמ' 497), וכן בספרא: "אינו חייב עד שיעלה ראש המזבח, רבי שמעון אומר אפילו העלה על הסלע או על האבן חייב" (אחרי מות פרק י ה"י-הי"א, פד ע"ב). אם כן, אכן לפנינו דין מיוחד למעלה בחוץ. כמו כן עולה שעיקר חששם של חכמים הוא מבמה חילופית למקדש, ולא ממי שיצא "חוץ לקלעים" של המקדש.
המקריב במזבח חילופי בעצם אינו מגיע כלל למצב של "היה לו שעת הכשר", ומבחינה פורמלית בעצם אין כלל עברה על פגימה בקודש. הרי אין כאן קודש כלל. כל המעשים הנראים כמו עבודת קודש הם מעשי חול לחלוטין (שחיטה, זריקת דם ושרפת בשר, וכמובן גם האכילה). מבחינה טכנית מקריב כזה צריך היה להיות פטור מחילול קודש, ואכן לא זו העברה שעליה הוא נדון (ובמשקפיה הוא נבחן). הוא נחשב כמי שעבר עברה אחרת, על העיקרון המקראי של מקדש אחד, עיקרון שנוסד בתקופה המקראית המאוחרת כפי שהמשנה עצמה מתנסחת להלן (מ"ד ואילך). לפיכך עוונו נמדד במאזניים אחרים, ונחזור לכך במשנה הבאה.
במבוא דנו בהרחבה יחסית בשאלה זו של מקדש או מזבח מתחרה למקדש ה' בירושלים.

Mishnah 4

<small>לפי כתב-יד קופמן</small>
<b>אחד קדשים כשרי </b>[<b>ו</b>]<b>אחד קדשים פסולים שהיה פסולן בקודש</b> – המונח "שהיה פסולן בקודש" מקביל למונח "שהיה להם שעת היתר", כלומר שהיו אלו קודשים כשרים עד לרגע שבו הוצאו מהמקדש. אפשר שהמונח "קדשים פסולים שהיה פסולן בקודש" כוונתו שאם היה זה קרבן כשר ונפסל בגלל עבודה פגומה, ולאחר מכן הוצא מחוץ למקדש – הרי שהקרבן איננו חולין וחייב. אבל אם הקרבן היה פסול (כגון שהיה בעל מום, או שהוקרב חוץ לזמנו, או במחשבת פסול) אין כאן קרבן כלל אלא חולין, וממילא אין הוצאה החוצה. לעיל במשנה א בחנו עיקרון זה וראינו כי יש גם החולקים עליו. משנתנו היא גוון קצת שונה של אותו דיון. <b>והקריבן בחוץ חייב</b> – זהו איסור הקרבה בחוץ. לעיל במשנה א בחנו את המונח "חייב" בהקשר זה.<b> המעלה כזיית מן העולה ומן האמורין בחוץ חייב</b> – משנתנו עוסקת בשיעור, כמה הוא שיעור העלאה בחוץ, וקובעת שהאיסור הוא בכזית.<b> הקומץ והלבונה והקטרת </b>[<b>ו</b>]<b>מנחת כהנים </b>[<b>ו</b>]<b>מנחת כהן המשיח </b>[<b>ו</b>]<b>מנחת נסכים שהקריב מאחת מהן כזית בחוץ חייב</b> – העלאה של כזית איסור נחשבת לעברה מלאה,<b> רבי לעזר פוטר עד שיקריב את כולו</b> – עמדתו של רבי אליעזר חריגה. אין כאן שאלה של כמות, אלא צריך להקריב את כל הזבח או המנחה, הסולת או כל קרבן אחר כדי להתחייב, <b>וכולן שהיקריבן בפנים ושייר מהן כזית והקריבן בחוץ חייב</b> – לכאורה פשוט לפרש משפט זה כעמדתם של חכמים. אבל מפרשים הציעו לפרשו גם לשיטת רבי אליעזר שאמנם הוא דורש שכל העבודה תהיה בחוץ, אך אם חלקה היה בפנים וסוף העבודה היה בחוץ הוא יודה לחכמים. לכאורה גם התוספתא שנצטט להלן קובעת הלכה זו. ברם אנו מוצאים בפרשנות זו סתירה לניסוח משפטו הקודם של רבי אליעזר. מי שדרש שכל הקרבן ייעשה בחוץ לא ייתכן שהתכוון לכך שסיום העבודה יהיה בחוץ. וכי למה יהיה הבדל בין סיום העבודה לתחילתה? וכן, כיצד זה "כולו" משמעו כמו "סוף העבודה" בלבד? <b>וכולם שחסרו כל שהן </b>[<b>שהן</b>]<b> והקריבן בחוץ פטור</b> – כי אלו נפסלו עוד לפני שהוצאו החוצה. המשנה חוזרת למעשה על אותו דין פעמיים בהדגשים שונים, והסוף מחבר את נושא הכמות עם הרישא שרק קרבן כשר שהוצא חייב, ולא קרבן שנפסל וירד מקדושתו עוד לפני הוצאתו החוצה. קשה להסביר את הכפילות, וכן את הכפילות עם משנה א לעיל. נראה שיש כאן עירוב מקורות שונים שנערכו יחדיו, ללא הקפדה על רצף שאין בו חזרות. משנתנו שייכת למעשה למשניות לעיל בראשית פרק ט והובאה כאן בשל החידוש שבה, והוא השיעור כזית.
שיעור זה חוזר במקבילות: "יכול המעלה פחות מכזית מן העולה, פחות מכזית מן האימורים, פחות מכזית מן הקומץ, פחות משלשת לוגים יין<sup class="footnote-marker">8</sup><i class="footnote">ראו להלן בסוף משנה ו.</i> יהיה חייב? תלמוד לומר 'אותו', על השלם הוא חייב ואינו חייב במקצת" (ספרא, אחרי מות פרק י ה"ח, פד ע"ב; בבלי, קט ע"א). הניסוח בספרא מעמעם את מחלוקת רבי אליעזר וחכמים. הטיעון "על השלם הוא חייב ואינו חייב במקצת" מתאים לדברי רבי אליעזר, ולא לדרשה של כזית. סביר להניח שהספרא רואה לפניו את המשנה ומאחד את הדעות החולקות לדעה אחת. מצד שני, מערכת הקשרים בין פרק זה בספרא ובין פרקנו מחייבת עיון נוסף. שכן במשנה ובספרא נידונות אותן שאלות (הלכות) בלשון דומה, אלא שבספרא הסדר ברור ומובן (סדר הכתובים) ובמשנתנו הסדר שונה, כפי שאפשר לראות מהטבלה.
השוואת נושאים בספרא אחרי מות פרק י ובפרקנו
הזיקה בין שני החיבורים ברורה, אבל בכל אחד מהם גם נושאים שאין בחיבור השני, וסדר הנושאים שונה, כך שהתלות הספרותית הישירה מסופקת. מכל מקום, משנתנו מלמדת על זיקת תוכן בין שני המקורות (או של שניהם במדרש הלכה קדום לספר ויקרא<sup class="footnote-marker">9</sup><i class="footnote">גם הדרשה בבבלי קח ע"ב תלויה בספרא, שכן שנינו: "אמר ריש לקיש: מחלוקת בד' וה' אברים, דמר סבר: כי כתיב 'לעשות אותו', על השלם הוא חייב ואינו חייב על החסר". תחילת הדרשה מסבירה ש"חזר והעלה" (לעיל משנה ג) משמעו שהעלה כמה אברים בזה אחר זה (ראו פירושנו לעיל), אבל הדרשה "על השלם הוא חייב" עוסקת בעניין אחר ומובנת רק לאור הטיעון שהעורך (או מי שהסביר את דברי ריש לקיש לאור הדרשה) הכיר את הדרשה שבספרא.</i>). כך או כך, קשה לשער שהמשנה "המציאה" מחלוקת בין חכמים לרבי אליעזר, כלומר שהמשפט הדו-משמעי בספרא פורש על ידי המשנה כמחלוקת, שאם כן לא היו לחולקים שמות, ובמיוחד לאור זאת שגם בהמשך וגם בתוספתא חולק רבי אליעזר בנושא. לכאורה היה מקום להעלות אפשרות אחרת, שהמשנה הכירה את המחלוקת ממקום אחר, והניסוח העמום בספרא אִפשר לפרק את המשפט ולהכליל בתוכו, בצורה ספרותית, מחלוקת הידועה ממקום אחר. יש להודות שסביר יותר שהספרא עמעם את המחלוקת משום שדגל בדעתם של חכמים, ואיחד את שתי הדעות לאחת.
בתוספתא המחלוקת מוצגת בבירור: "עולה, ועולת העוף, וחלבים, הקומץ, והלבונה, מנחת כהנים, ומנחת כהן משיח, ומנחת נסכים, שהקריב מאחד מהן כזית בחוץ חייב. רבי אלעזר פוטר עד שיקריב את כולו. מודה רבי אלעזר שאם הקריב בפנים ושייר מהן כזית והקריבו בחוץ שהוא חייב, שכן ראוי ליקרב לפנים" (פי"ב ה"ג, עמ' 497). לא ברור במה מודה רבי אליעזר. "הודאתו" עוסקת כאילו במקרה מיוחד, שסיום העבודה היה בחוץ. כאמור, הצענו לעיל לפרש את דברי רבי אליעזר כמקרה הרגיל הנדון על ידי תנא קמא ומשמעותו שהאדם הקריב כזית בחוץ והשאר בפנים. כפשוטם של דברים נראה אפוא שגם בעל התוספתא מנסה לעמעם את המחלוקת ולשרש את דברי רבי אליעזר על ידי פרשנות העוקרת את דבריו ומשאירה את הבימה לחכמים בלבד. להלן נציע הצעה אחרת.
ההלכה שהשיעור של המעלה בחוץ הוא בכזית חוזרת גם במקבילות (תוס', מכות פ"ה ה"ב, עמ' 443; מנחות פ"ו ה"ו, עמ' 519) ובמשניות הבאות. גם לעיל המשנה מדגימה את עבודת הפסול במילים "לזרוק דמו בחוץ, או מקצת דמו... לזרוק דמו למחר, או מקצת דמו..." (פ"ב מ"ב ומשניות רבות אחרות, וכן סדרת מקבילות<sup class="footnote-marker">10</sup><i class="footnote">כגון תוס', פ"ז הי"א-הי"ב; מנחות פ"ה ה"ו, עמ' 517; משנה, פסחים פ"ז מי"ב, ועוד.</i>). מידת כזית נזכרת גם היא לעיל<sup class="footnote-marker">11</sup><i class="footnote">פ"ב מ"ה; פ"ג מ"ג; פ"ג מ"ה; פ"ו מ"ז.</i>.
מן הראוי להעיר שכמעט בכל התורה שבעל פה מקובלת התפיסה שעברה היא בכזית או בכביצה<sup class="footnote-marker">12</sup><i class="footnote">או בשיעור אחר.</i>, ואין ממתינים עד שיאכל את כולו (ביום כיפור למשל, בדיני טרפות ונבלות, בטומאה וכו'), או שיוציא את כולו (בשבת). תפיסתו של רבי אליעזר נוגדת נתיב סלול שבו מהלכת תורה שבעל פה, נתיב שלמעשה הוא אחד המאפיינים של התורה שבעל פה. קיימות מחלוקות שונות על גודל השיעור, ולפעמים גם מופיעות דעות שהעברה היא בכלשהו, אך דרישה שעברה היא רק אם עושה את הכול היא חריגה, ובלתי מוכרת<sup class="footnote-marker">13</sup><i class="footnote">התופעה הדומה ביותר לשיטת רבי אליעזר היא הדיון בחיבור. שם אין כימות של החיבור, אלא "מקצת חיבורו טהור" לעומת "חיבורו טמא". ראו תוס', זבים פ"ה ה"א, עמ' 679.</i>.
לאור כל זאת נראה לנו שגם רבי אליעזר אינו מדבר על הוצאת קודש מחוץ למקדש בירושלים, אלא חוזר לשאלה שנדונה במשנה ג של הקרבה במזבח מתחרה למקדש ירושלים. כאן גם הוא דורש, כמו רבי יוסי, שהקרבן בחוץ יהיה קרבן שלם, ולא די בהקרבה של שמץ קרבן. כמות קטנה דיה לפגום ואף לפסול עבודת קודש, אבל אין בה כדי ליצור מצב של חילול הקודש ושל הקמת מקדש זר. זו גם הסיבה לכך שהספרא ביטל למעשה את דעת רבי אליעזר, שכן הספרא הבין שהמשנה כולה עוסקת בהוצאה מהמקדש בירושלים (עבודה פגומה). לפי דברינו התוספתא גם היא כבר השתבשה בהבנת דברי רבי אליעזר ולכן ביטלה למעשה את דבריו על ידי פרשנות מצמצמת. ברם אפשר לקרוא את התוספתא באופן שונה כך שתתפרש כפי שהצענו. כן שנינו בתוספתא (מילות התוספתא מודגשות בקו, ופירושנו באותיות רגילות): "<u>רבי אלעזר פוטר עד שיקריב את כולו</u> במקדש מחוץ לירושלים. <u>מודה רבי אלעזר שאם הקריב בפנים</u> במקדש בירושלים, <u>ושייר מהן כזית והקריבו בחוץ</u> מחוץ לקלעים, <u>שהוא חייב שכן ראוי ליקרב לפנים</u>" (פי"ב ה"ג, עמ' 497). כך היא עבודת הקרבן וכך ראוי היה להיעשות בפנים (במקדש עצמו), ועבודה שלמה שצריך לעשותה במקדש ונעשית במזבח מתחרה היא עברה. נראה אפוא שבעל התוספתא דייק, אבל עיקר דיוקו כבר אינו כתוב, ויש מקום לטעון שהעורך האחרון כבר לא הבין את הפרשנות המדויקת שלפניו.
מבחינת עריכת המשנה הפרק מערב עבודות פגומות בעבודת מקדש מתחרה לירושלים. ניכר שעורך המשנה כבר לא הבחין במשמעות החברתית של השוני בין שתי עברות אלו. לדידו כל המעשים הללו הם עבודות פגומות שוות דרגה ומעמד, וההבדלים הם רק במישור הטכני-פורמלי בלבד. זו אפוא עריכה מאוחרת שכבר מנותקת מהרקע הרֵאלי של ההלכות. לעומת זאת בתוספתא נשמר הד לרקע הקדום והפולמוסי של ההלכה, אבל גם שם העריכה המאוחרת טשטשה את ההבדלים החברתיים. אבחנה זו שימשה אותנו בדיון במבוא, ושם הרחבנו בה.
אם כן, דבריו של רבי אליעזר מוקשים מעצמם, ואף קשה שבשתי המקבילות דבריו למעשה נדחקים. בספרא שיטתו מתלכדת עם שיטת חכמים, ובתוספתא היא מצומצמת ולמעשה מבוטלת. גם בהמשך המשנה דבריו למעשה מתבטלים. לפנינו שתי דרכים להבנת דברי רבי אליעזר. האחת שרבי אליעזר עוסק במקריב במקדש מתחרה לירושלים, ואזי העורך שכבר לא היה מודע לרקע הרֵאלי שמר על לשונו של רבי אליעזר, אך שיבש את משמעותם בכך שהציבם בתוך דיון בעבודות פגומות, והאחרת שלפנינו גישה הלכתית חריגה בבית המדרש של תורה שבעל פה. נראה לנו שיותר נכון לחפש אחר הסבר חברתי לגישה ההלכתית של רבי אליעזר, אף על פי שייתכן שלפנינו קול חריג החורג מהכלל מסיבות הלכתיות בלבד.

Mishnah 5

<small>לפי כתב-יד קופמן</small>
<b>המקריב קדשים ואימריהן בחוץ חייב</b> – זו הלכה שאינה צריכה, שהרי ברור שהקרבה היא רק בפנים. ההלכה נדרשה רק בגלל הזיקה לספרא, זיקה שבה דנו במשנה הקודמת. מטרת ההלכה בספרא להדגיש שאיסור הוצאה בחוץ (ויתר העבודות הפגומות) הוא לא רק בעולה אלא גם ביתר הקרבנות. מבחינת המשנה זו כפילות מיותרת, ובמבוא עמדנו על תופעה זו במסכת זבחים. <b>מנחה שלא נקמצה והקריבה בחוץ פטור</b> – היא נפגמה ונפסלה, ויצאה מכלל קודש עוד לפני ההוצאה החוצה. <b>קמצה וחזר קומצה לתוכה והקריבה בחוץ חייב.</b>

Mishnah 6

<small>לפי כתב-יד קופמן</small>
<b>הקומץ והלבונה שהקריב את אחד מהן בחוץ חייב</b> – כדין כל המוציא כזית החוצה. בתורה (ויקרא ב א-ב) קראנו:
ונפש כי תקריב קרבן מנחה לה' סלת יהיה קרבנו ויצק עליה שמן ונתן עליה לבנה.
והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה אשה ריח ניחח לה'.
אם כן, שני התנאים נדרשים: גם קמיצה מהסולת וגם קמיצה של כל הלבונה, ולכן הקרבה של אחת מהן מחוץ לקלעים פוסלת את הקרבן, כמו הפגמים הרבים הדומים שנזכרו במהלך הפרקים הקודמים.
<b>רבי אליעזר פוטר עד שיקריב את השיני</b> – רק אז הוא נחשב כמי שמקריב את כולו בחוץ, ורק אז חייב, כמו שדורש רבי אליעזר במשנה הקודמת.<b> אחד בפנים ואחד בחוץ חייב</b> – מן הסתם אלו דברי רבי אליעזר, שהרי לחכמים ברור שאם אחת העבודות נעשתה בחוץ העבודה נפסלה. אך רבי אליעזר דורש ששתי העבודות תיעשינה בחוץ, ולשיטתו בעצם די שהעבודה האחרונה, המשלימה את הקרבן, תיעשה בחוץ. הסבר זה הוצע לעיל בפירוש משנה ד ונדחה על ידינו, וכפשוטו, וכפי שהסברנו לעיל, רבי אליעזר מדבר על המקריב במזבח מתחרה לירושלים ומגדיר שרק המקריב קרבן שלם נחשב כעבריין. אבל אם קמץ ללא לבונה, או קמץ רק את הלבונה בתוך המקדש ויצא החוצה למזבח אחר – הרי שזה קרבן שלם, ולכן יש כאן עברה.
בתוספתא שנינו: "הקומץ והלבונה שהקריב אחד מהן בחוץ חייב, ורבי אלעזר פוטר את השני. מודה רבי אלעזר שאם הקריב את אחד בפנים ושייר את חברו בחוץ שהוא חייב, שכן ראוי ליקרב לפנים" (פי"ב ה"ד, עמ' 497). הדגשנו את המשפט שנוסף בתוספתא, ומשמעו כמו בתוספתא הקודמת שצוטטה בפירושנו למשנה ד. פירושה הוא כמו שפירשנו במשנה הקודמת: כך היא עבודת הקרבן, וכך ראוי היה להיעשות בפנים (במקדש עצמו), ועבודה שלמה שצריך לעשותה במקדש ונעשית במזבח מתחרה היא עברה.
<b>שני בזיכי לבונה שהקריב את אחד מהן בחוץ חייב</b> – כמו במשנה הקודמת,<b> רבי לעזר פוטר עד שיקריב את השיני</b> – כמו במשנה הקודמת,<b> אחד בפנים ואחד בחוץ חייב</b> – כמו במשנה ד, <b>הזורק מקצת דמים בחוץ חייב</b> – הלכה זו שוב נאמרה לשיטת חכמים בלבד ויש בה חזרה נוספת על הלכות שנאמרו לעיל. בתוספתא יש חזרה על ההלכה בתוספת אותו משפט, "שכן ראוי ליקרב לפנים", ולאחריו משפט נוסף: "מודה רבי אלעזר בקומץ מנחת חוטא, ולבונה נדבה שהקריבן בחוץ שהוא חייב, שכן ראוי ליקרב לפנים" (פי"ב ה"ה, עמ' 497 – להלן מ"ח). אם כן, קרבן חלקי שהוא מִקטע שלם מעבודת המקדש (כגון מנחת נדבה), אם הובא על מזבח מתחרה הרי הוא פסול. <u>מה שפוסל במקרה זה איננו ההוצאה עצמה, שכן גם מה שלא נזרק יוצא החוצה בסופו של תהליך כאשפה (דרך אמת הקדרון). אם כן, מבחינה פורמלית תמיד שארית הדם יוצאת החוצה. אלא שבמשנה מדובר על הוצאה דרך כבוד, כביכול לשם המשך העבודה בחוץ, ולכן הקרבן נפסל</u>. הסברנו את דברי רבי אליעזר לאור דבריו במשנה ד העוסקים במקדש מתחרה. ברם עיון קפדני יותר בדבריו מצביע על אפשרות סבירה יותר שלפיה יש לנתק את שתי המשניות. במשנה ד דיבר רבי אליעזר על קרבן אחד, שיש להקריב את כולו בחוץ, ולכן פירשנו שהוא עוסק בהקרבה במקדש מתחרה. ברם במשנתנו המדובר בקרבן שהוא צמד. כאן המחלוקת היא האם שני הקרבנות חד הם ואם פיגל את האחד פיגל את האחר, או שרק אם פיגל את שניהם זה פיגול וחייב כרת. זו המחלוקת להלן במשנת מנחות (פ"ב מ"ב), ושם מובאים בין השאר דברי רבי יהודה "שאין קרבן צבור חלוק", ורבי יהודה בשיטת רבו, רבי אליעזר.
<b>רבי לעזר אומר אף המנסך מי החג בחג בחוץ חייב</b> – ניסוך המים מודגש משום שהוא איננו מהתורה והיה שנוי במחלוקת צדוקים ופרושים (ראו פירושנו לסוכה פ"ד מ"ט).<b> רבי נחמיה אומר שירי הדם שהקריבן בחוץ חייב</b> – את שיירי הדם יש לשפוך על יסוד המזבח (לעיל פ"ה מ"ג). ההדגשה על שיירי הדם נובעת מכך שאין זו עבודה ממש. הביטוי "שיירי מצווה" מבטא שלב שהוא חלק מסיים של המצווה ואינו מגוף המצווה, ואף על פי כן לדעת רבי נחמיה הוא מעכב. לא נאמר שיש החולק עליו. אבל בתוספתא שנינו: "אמר רבי יעקב והלא שירי מצוה הן האיך חייבין על שירי מצוה? אמר רבי נחמיה הקטר חלבים יוכיחו שהן שירי מצוה וחייבין עליהן בחוץ. אמר לו רבי יעקב אף על פי שהן שירי מצוה תחילת עבודה הן" (פי"ב ה"ז, עמ' 497). אם כן שיירי המצווה של שפיכת הדם שנויים במחלוקת, וכן מבין הבבלי (קיא ע"א), ושם החולק על רבי נחמיה הוא רבו, רבי עקיבא. להלן (מ"ח) תשנה המשנה את דעתו של רבי עקיבא (יעקב) בסתם. לעיל (פ"ח מי"ב) חוזרת המחלוקת על המשויר, והיא שנויה בשם רבי יוסי הגלילי וחכמים.
למעשה במשנה מופיעות שתי מחלוקות מרבדים היסטוריים שונים. מחלוקת דור יבנה עוסקת במזבח מתחרה, ומחלוקת רבי נחמיה ורבי יעקב בשאלה האם זריקת שארית הדם על יסוד המזבח היא מצווה. לדעת רבי נחמיה ברור שמבחינה משפטית השופך מקצת דם בחוץ פסל משום ששארית הדם לא נשפכה כהלכה. רבי יעקב חלוק עליו וסבור ששארית הדם אינה מעכבת, ואם זרק דם בחוץ אתאנו למחלוקת הקודמת. המחלוקת מדור יבנה היא כביכול תוצאה או המשך של המחלוקת הראשונה. העמָדה כזאת כמובן בלתי אפשרית מבחינה כרונולוגית, ומצד שני קשה להכליל במחלוקת הראשונה את המחלוקת השנייה. על דרך השערה אנו מציעים פתרון אחר. בדור יבנה הייתה שאלת המזבח האחר אקטואלית ועוררה מתיחות (בין אם היה מזבח כזה ובין אם רק דיברו עליו, או היו שתכננוהו), ולכן נוסחה החובה לבצע את כל העבודה בפנים בצורה חיובית (מי שהוציא משהו פסל). בדור אושא (ימי רבי נחמיה) עומעמה המתיחות בנושא ה"פוליטי", על כן חיפש רבי נחמיה הסבר משפטי חלופי שיצדיק את הגישה שבמשנה יוחסה לרבי אליעזר. הוא מצא את שמצא, וכאמור רבי יעקב חולק עליו. במשנה ח נראה התייחסות נוספת לאותה מחלוקת. להסבר דומה ניזקק גם בפירושנו למנחות פ"ב מ"ב.
בתוספתא שנינו: "1. המנסך שלשת לוגין יין בחוץ חייב. 2. רבי אלעזר ברבי שמעון אומר עד שלא קדשו בכלי, פטור. משקדשו בכלי, חייב. 3. המנסך שלשת לוגין מים בחג בחוץ, חייב. בשאר ימות השנה, פטור. 4. רבי אלעזר אומר אף בחג, אם נתמלא לשום חג חייב, אם לאו פטור" (פי"ב ה"ו, עמ' 497). ההלכה השנייה מעוגנת בהלכה שכל מנחה וקרבן מתקדשים רק משהונחו בכלי שרת (תוס', פ"א ה"ז, עמ' 480). ההלכה השלישית והרביעית קובעות בפשטות שניסוך מים אסור רק אם אלו התמלאו לשם החג. הלכה זו עשויה להיאמר על ניסוך מים מחוץ למקומו במקדש, אך גם על ניסוך מים במזבח מתחרה מחוץ לירושלים.

Mishnah 7

<small>לפי כתב-יד קופמן</small>
<b>המולק את העוף בפנים והעלה בחוץ חייב</b> – מליקה כשחיטה, ומשנתנו מקבילה למשנה א המדברת על שוחט ומעלה. המליקה נעשית בפנים (פ"ו מ"ה), ולכן: <b>מלק בחוץ והעלה בחוץ פטור</b> – כבר בשלב המליקה הקרבן נפסל ואיננו קודש, שכן יש למלוק את העוף על המזבח. <b>השוחט את העוף בפנים והעלה בחוץ פטור</b> – את העוף אין שוחטים אלא צריך למלוק, וממילא כבר בשחיטה נפסל העוף ולא הייתה לו שעת היתר (שעת הכשר).<b> שחט</b> – בהמה,<b> בחוץ</b> – שזו שחיטה כשרה, והכוונה לחצר העזרה שהיא מחוץ להיכל,<b> והעלה בחוץ חייב</b> – ההעלאה צריכה להיות בפנים. פירשנו את המשנה כך שאין בה חידוש משמעותי, והיא חזרה מיותרת על משנה א. במבוא ריכזנו דוגמאות לחזרות כאלו, וראינו שזו דרכו של עורך זבחים. במקרה זה המשנה הובאה בשל ההמשך העוסק בכלל ספרותי נוסף. שני הפירושים שהוצעו במשנה א מתאימים גם כאן.
<b>נמצא דרך הכשרו </b>[<b>מ</b>]<b>בפנים</b> – מה שיש לשחוט (למלוק) בפנים,<b> ופטורו </b>[<b>מ</b>]<b>בחוץ</b> – אם עשה כן בחוץ פטור, משום שהקרבן נפסל כבר בראשיתו ולא הייתה לו שעת הכשר. הבבלי שהתחבט במשנה תיקן "הכשרו בפנים חיובו בחוץ", כלומר אם עשה את העבודה בחוץ חייב. המשנה כך פשוטה יותר, אך מה הרבותא לשכתב את המשנה כך שתתאים אליבא דהלכה הרגילה? <b>דרך הכשרו </b>[<b>מ</b>]<b>בחוץ</b> – מה שיש לשחוט בחוץ, כלומר בעזרה,<b> פטורו </b>[<b>מ</b>]<b>בפנים</b> – אם עשה כן בפנים פטור שוב משום שלקרבן לא הייתה שעת הכשר. "בחוץ" הוא כאן מחוץ להיכל, בעזרה, שהרי הקרבה בחוץ ממש ודאי אין זו דרך הכשר. זאת בניגוד למשנה א ששם "שחט בחוץ" משמעו מחוץ למקדש. משפט זה הוא ניסוח מחודש ומחודד של מה ששנינו כבר פעמים מספר, החל מפ"ב מ"ב ועדמשנתנו על תופעה זו של חזרות בסגנון אחר על אותו חומר עמדנו במבוא.
<b>רבי שמעון אומר כל שחייבין עליו בחוץ חייבין על כיוצא בו בפנים שהעלה בחוץ</b> – כידוע יש פעולות שחיטה הנעשות בחוץ, כלומר בעזרה (פ"ה מ"ז), ויש הנעשות בפנים, כלומר בעזרת כוהנים ליד המזבח (פ"ה מ"א-מ"ו), או על המזבח (מליקה – פ"ו מ"ה). עד כאן הדברים פשוטים. אבל המשך המשפט, "שהעלה בחוץ", הוא בעייתי. כבר הבבלי התחבט בשאלה. נקודת המוצא של הבבלי הייתה שרבי שמעון חולק, או על הרישא "המולק את העוף בפנים והעלה בחוץ חייב", או על הסיפא "שחט בחוץ והעלה בחוץ". הצעה אחת היא שמדובר בלילה, ואותה גם מקבל הרמב"ם, ולשיטתו מדובר על שחיטה בלילה. לדעת רבי שמעון כל שחייבים עליו בחוץ, כלומר השוחט בלילה בעזרה חייב משום ששחט חוץ לזמנו וחוץ למקומו, וגם אם שחט בלילה בפנים הקרבן פסול, ואם העלהו בחוץ חייב גם על ההעלאה. <b>חוץ מן השוחט בפנים ומעלה בחוץ</b> – שפטור. הרמב"ם גרס כנראה "חוץ מן השוחט בחוץ והעלה בחוץ" שהוא פטור משום שאם שחט בחוץ בלילה השחיטה כשרה. הפירוש קשה, שכן הוא מחייב שינוי גרסה. יתר על כן, המדובר במקרה ספציפי של שחיטה בלילה, וזו אינה נזכרת כלל. ההסבר השני בבבלי הוא שמדובר על מקבל בכלי חול: "[וכן] המקבל בכלי חול בפנים והעלה בחוץ – פטור, המקבל בכלי חול בחוץ והעלה בחוץ – חייב; רבי שמעון אומר: כל שחייבין עליו בחוץ – חייבין על כיוצא בו בפנים והעלו בחוץ. חוץ מן השוחט עוף בפנים והעלו בחוץ" (קיא ע"ב). "כל שחייבין" מדבר על קבלה בכלי חול בפנים, ובחוץ חייבים עליו. אבל השוחט בפנים וקיבל דמה בכלי חול והעלה בחוץ – אינו חייב על ההעלאה. גם כאן מוסבר כלל, "כל שחייבין...", בצורה המדברת על מקרה בודד, ובכלל קבלה בכלי חול מאן דכר שמיה.
אלבק מפרש שלדעת רבי שמעון המולק בחוץ והעלה בחוץ חייב (בניגוד לתנא קמא), ולכן גם אם מלק בפנים והעלה בחוץ חייב, חוץ מהשוחט עוף בפנים והעלה בחוץ שפטור, אף על פי שהמליקה בפנים כשרה, שכן כל פעולה שחייבים עליה בחוץ חייבים עליה גם אם נעשתה בפנים (כהלכה) ואחר כך העלה החוצה. לפי שיטה זו רבי שמעון חולק על דברי רבי יוסי במשנה א שהשוחט בחוץ ומעלה בחוץ חייב.
לעיל (פ"ט מ"ב) הוצגה עמדתו מרחיקת הלכת של רבי שמעון שכל שפסולו בקודש הקודש מקבלו ורק לעתים רחוקות נפסל קרבן, וזאת אם כלל לא נכנס לכלל הקודש (שנפסל לפני כניסתו למערך העבודה). התוצאה של הלכה זו היא שכל פגם בהמשך הוא עברה המוטלת על המבצע את העבודה הפגומה, אבל הקרבן לא נפסל. על פי זה אומר רבי שמעון כאן ש<u>כל שחייבין עליו בחוץ</u>, כלומר שנפסל לפני שנכנס לשחיטה (על מום, חוץ מזמנו וכו') <u>חייבים על כיוצא בו בפנים</u>, כלומר חייבים עליו גם אם נכנס לפנים, <u>שהעלהו בחוץ</u> (ואחרי זה יצא החוצה). כלומר שאמנם הכניסה פנימה היא כניסה אל הקודש, אבל אין זה נקרא שפסולו בקודש, שהרי גם אם היה בחוץ לא היה נחשב לקרבן ראוי. <u>חוץ מן השוחט</u> עוף <u>בפנים</u>, והעלה בחוץ שפטור. הוא שחט שלא כהלכה ואין זה קרבן כלל, ואין זה נחשב למה שפסולו בקודש, ולכן אם העלה בחוץ פטור.
לפי הסבר זה רבי שמעון מרכך מעט את עמדתו הקיצונית שכל שפסולו בקודש מזבח מקבלו, ואומר שהדבר נכון על כל הפסילות חוץ מהשוחט עוף, שאין כאן תחילתו בקודש כלל.

Mishnah 8

<small>לפי כתב-יד קופמן</small>
<b>חטאת שקיבל דמה בכוס אחד נתן בחוץ וחזר ונתן בפנים</b> – את דם החטאת יש לזרוק בפנים. אחד הפתרונות שכבר הוצאו לעיל היה "יחזור הכשר ויקבל" (פ"ג מ"א), כלומר שהמעוות ניתן לתיקון. אבל לדעת התנא כאן אין החטאת כשרה. מחלוקת זו נדונה במשנה ו וראינו שיש בנושא מחלוקת תנאים, ומשנתנו כרבי אליעזר שבמשנה. <b>בפנים וחזר ונתן בחוץ חייב שכולו ראויי לבוא בפנים</b> – כדעת רבי אליעזר במשנה ו, אלא שמשנתנו מוסיפה נימוק להלכה. כל הדם צריך להיות "ראוי להיזרק בפנים". אין צורך לפרש שכל הדם צריך להיזרק (כדעת רבי נחמיה במשנה ו), אלא שכולו קודש ולכן אין להוציאו, וכפי שאמרנו. מה שפוסל במקרה זה הוא שאין זו הוצאה דרך כבוד, כביכול לשם המשך העבודה בחוץ, ולכן הקרבן נפסל, וזה פירוש המשפט "כולו ראוי לבוא לפנים". <b>קיבל דמה בשתי כוסות נתן שניהם בפנים פטור</b> – אין חשש לשפיכת יתר,<b> שניהם בחוץ חייב</b> – זה מקרה פשוט שאין צריך לאמרו, אך העורך ערך את דבריו בצורה ריבועית ולכן נזקק גם למקרה ברור זה. <b>אחד בפנים ואחד בחוץ פטור</b> – זה שבפנים הוא נתינה כשרה, והשני הוא בבחינת שיירי דם. התנא במשנתנו חלוק על רבי אליעזר ועל רבי נחמיה (לעיל מ"ו), ואף על תנא קמא, וסבור ששיירי דם בחוץ פטור והקרבן כשר. <b>אחד בחוץ ואחד בפנים חייב על החיצון והפנימי מכפר</b> – זה הדין של "יחזור הכשר ויכפר", אבל פתרון זה אפשרי רק בשתי כוסות, ולא באותה כוס דם, והוא עמדת ביניים. אמנם העבודה במזבח בחוץ פוסלת, אבל מכיוון שחזר בו ונתן בפנים העברה שלו נותרת, אבל הקרבן פסול. אפשר שגם משנתנו מנוסחת כאשר המתיחות ה"פולחנית" כבר עומעמה. אם המקרה הוא רֵאלי הרי שהמזבח המתחרה היה סמוך למזבח שבמקדש, ולפיכך נראה לנו שמדובר במקרה תאורטי בלבד.
המקרה שבמשנתנו נדון במפורש גם לעיל (פ"ח מי"ב).
משנתנו והמשנה בפרק ח
הבדלי עריכה רבים בין המשניות. בפרק ח יש מחלוקת על המקרה הרביעי ואצלנו שנויה רק דעת רבי יוסי הגלילי, אבל במקבילות מצינו את המחלוקת שבמשנת פרק ח שנויה במפורש. למשנתנו צורה ריבועית ולמשנת פרק ח אין צורה ריבועית. במשנת פרק ח יש דיון על שיירי מצווה בסיוע קל וחומר שאיננו אצלנו, אך במשנה ו המונח מופיע. במשנתנו מודגש עניין הזמן, איזו פעולה נעשתה ראשונה, במשנת פרק ח נושא הזמן עמום אך ניתן להבינו.
ההבדל העיקרי הוא שאת המקרה בפרק ח ניתן היה להסביר על בסיס של הוצאה בטעות, ולכל היותר סביב שאלת הזריקה של שארית הדם. לא מצאנו במשנה שם דגש על כוונה לעבודה במזבח בחוץ. אדרבה, הביטוי היה ניטרלי, "יצא-נכנס", ולכן פירשנו את המשנה שם ללא כל רקע "פוליטי". הרקע במשנה שם היה הלכתי-טכני, וכך פירשנו את המשנה. לעומת זאת משנתנו מצויה בהקשר אחר שאותו מצאנו לראשונה במשנה ג, מצב של מקדש מתחרה, או נכון יותר מזבח מתחרה. לכן העדפנו את ההשערה של פירוש משנתנו על רקע פוליטי של מקדש מתחרה. אם כן הרי שהעורך של פרק ח ועורך פרקנו השתמשו באותה משנה קדומה. האחד היסב אותה ליציאה בטעות או מבלי משים, והשני היסב אותה לעניין הוצאה בכוונה לשם עבודה על מזבח מתחרה. מכיוון שכך ניסח עורך פרק ח את המשנה בלשון פסיבית, "דם יצא" - "דם נכנס", ואילו עורך הפרק שלנו בחר בלשון אקטיבית, "נתן בחוץ" - "הזורק בחוץ".
<b>למה הדבר דומה</b> – המינוח "למה הדבר דומה" מופיע בדרך כלל בהקשרים אגדיים, אך הוא מצוי גם בהקשרים הלכתיים (משנה, נידה פ"ט מ"ה; זבחים פי"ג מ"ח, ועוד). זו אחת הדוגמאות לאחדות הפנימית של עולם ההלכה ועולם האגדה. עם זאת, גם במשנה מופיע המונח בעיקר בהקשרים אגדיים.<b> למפריש שחטאתו ואבדה והפריש אחרת תחתיה ואחר כך נימצאת הראשונה והי</b> – והרי,<b> שתיהן עומדות</b> – לפנינו שני קרבנות שהוקדשו, אחד לשם חובה ואחד לשם שלמים. אבל אם יקריב את של שלמים לשם חובה לא יצא, שחטאת יש לשחטה לשמה (פ"א מ"א). <b>שחטו שתיהן בפנים פטור</b> – קרבן חטאת נשחט בפנים וקרבן נדבה (שלמים) בחוץ. שחטו את שניהם כחובה פטור והקרבן נרצה, שהרי לפחות אחד מהם הוא קרבן חטאת לכל דבר והשני נדבת עולה.<b> שחט שתיהן בחוץ חייב</b> – שכן שחט חטאת בחוץ.<b> אחד בפנים ואחד בחוץ חייב</b> – בדפוס "פטור",<b> אחד בחוץ ואחד בפנים חייב על החיצונה</b> – שמא היא החטאת,<b> והפנימי</b>[<b>ת</b>]<b> מכפרת</b> – ממה נפשך, אם החיצונה היא הקרבן השני הרי שהיא שלמים והכול בסדר, ואם החיצונה היא החטאת הרי שנשחטה שלא כהלכה, ונותרה רק בהמה אחת והיא החטאת ומכפרת. <b>כשם שדמה פוטר את בשרה</b> – דם החטאת פוטר את בשר החטאת,<b> כך הוא</b> – דם החטאת שנשחטה בפנים ונזרק דמה כהלכה,<b> פוטר את בשר חברתה</b> – שנשחטה בחוץ כעבֵרה.
ההלכה עצמה מופיעה גם במשנת מעילה: "אמר רבי עקיבא והרי המפריש חטאת ואבדה והפריש אחרת תחתיה, ואחר כך נמצאת הראשונה, והרי שתיהן עומדות. לא כשם שדמה פוטר את בשרה כך הוא פוטר את בשר חברתה? ואם פטר דמה את בשר חברתה מן המעילה דין הוא שיפטור את בשרה" (פ"א מ"ב). דברי רבי עקיבא נאמרו שם לגופם, ואצלנו המשנה מצוטטת במסגרת מבנה ריבועי משוכלל, ובהשאלה. אגב כך טושטש כמובן כל הרקע הפוליטי המיוחד, וחזרנו להעמדה ההלכתית הטכנית.
מוכרחים להודות שהדמיון בין המקרים קטן. אמנם יש שם פנים וחוץ, אך זה דמיון חיצוני בלבד. אצלנו אין בעיה של טעות והפתרון הפשוט הוא לשפוך את הכוסות בפנים, או אפילו לשפוך רק בכוס אחת ("יחזור וייתן"), והכול בסדר. לעומת זאת במקרה של חטאת שאבדה פתרון זה חסום, שכן שני הקרבנות הוקדשו, ונוצר מִלכוד הלכתי.
הדין לגבי עולה חוזר בתוספתא (פי"ב ה"ט, עמ' 498-497).
במשנתנו ובמשנת מעילה מופיע הדין של חטאת שאבדה כאילו היה מוכר ומקובל. הפתרון הוא להביא את שתיהן כקרבן, האחת כשלמים (נדבה) והאחרת כחטאת, ודווקא בסדר זה. כן שנינו בברייתא אחרת בתוספתא: "אמר רבי שמעון כששבתי בכפר בית פאגי, מצאני תלמיד אחד מתלמידי רבי עקיבא ואמר לי, בשר שיצא חוץ לקלעים ונזרק את הדם עליו הורצה! וכשבאתי והרצתי הדברים לפני חברי בגליל אמרו לי והלא פסול הוא, האיך מרצה על הפסול? ובאתי והרצתי הדברים לפני רבי עקיבא ואמר לי, הרי המפריש חטאתו ואבדה והפריש אחר תחתיה ואחר כך נמצאת הראשונה והרי שתיהן עומדות, מועלין בשתיהן. שחטה והרי דמה מונח בכוסות מועלין בשתיהן. נזרק דמה של אחת מהן, הציל את הבשר חברתה מן המעילה. אם הציל את בשר חברתה מן המעילה אף על פי שפסול, דין הוא שיציל את בשרה" (מעילה פ"א ה"ה, עמ' 557; בבלי, שם ז ע"א). סיפור זה שייך לסיפורי מורשת הלימוד בבית המדרש והוא חושף גם את הכרונולוגיה של ההלכה. השלב הראשון שאנו פירשנו אותו כשלב הפוליטי הוא משלהי דור יבנה, אולי אפילו בזיקה המשיחית למרד בר כוכבא, וההתנגדות היא של חכמי הגליל. מתבקשת ההשערה שלפנינו דיון הלכתי על מזבח שהיו שהטיפו לבנותו מחוץ לחורבות המקדש (אולי על הר הזיתים?) בימי התסיסה המשיחית ערב מרד בר כוכבא, או במהלכו. לטעמנו ההשערה מרתקת, אך יש בה השערה הבנויה על השערות קודמות, וצירופן הוא בבחינת השערות התלויות בשערה.
בברייתא שבתוספתא מסתייע רבי עקיבא בהלכה ה"ידועה" בדבר חטאת שאבדה. מתברר שיש להקריב את שתיהן והאחת מרצה על חברתה, כמו במשנתנו ובמקבילותיה.
ברם, מצינו גם עמדות אחרות. במדרש התנאי: "מה תלמוד לומר 'יביא' 'יביא', מנין אתה אומר המפריש חטאתו ואבדה והפריש אחרת תחתיה ואחר כך נמצאת הראשונה והרי שתיהן עומדות, מנין שיביא אי זו מהן שירצה? תלמוד לומר 'יביא' 'יביא'. יכול יביא שתיהן? תלמוד לומר 'יביאנה', אחת הוא מביא אינו מביא שתים" (ספרא, דבורא דחובה, פרק יא ה"א, כב ע"ב). אם כן הפתרון הנכון הוא לבחור, בצורה שרירותית, אחת מהן ואסור להביא את שתיהן, שכן אחת איננה חטאת. לא נאמר מה דינה של השנייה, אבל משמע שהיא חוזרת לעדר לרעות בשלווה בשדות.
בתוספתא מוצע פתרון אחר: "המפריש חטאתו ואבדה והפריש אחרת תחתיה, ולא הספיק להקריבה עד שנמצאה הראשונה, והרי שתיהן 'תמימות', אחת מהן תקרב ושנייה תמות" (תמורה פ"ב הי"ב, עמ' 553).
אבל בבבלי מוצגת מסורת אחרת, גם היא בשם תנאים: "דתנן: הפריש חטאתו ואבדה, והפריש אחרת תחתיה, ונמצאת הראשונה, והרי שתיהן עומדות – אחת מהן תקרב, ושניה תמות, דברי רבי. וחכמים אומרים: אין חטאת מתה אלא שנמצאת לאחר שנתכפרו בעלים. הא קודם שנתכפרו בעלים – רועה"<sup class="footnote-marker">14</sup><i class="footnote">פסחים צז ע"א; מנחות פ ע"א; זבחים קיב ע"א; תמורה כג ע"א.</i>. אם כן הוא מביא אחת מהבהמות לפי בחירתו, ועל גורלה של השנייה יש מחלוקת. הספרא כחכמים, ותוספתא תמורה כרבי. בסוגיה אחרת המחלוקת שונה: "מנין למקדיש חטאתו ואבדה, והפריש אחרת תחתיה, ונמצאת הראשונה קיימת, והרי שתיהן עומדות, מנין שאיזו מהן שירצה יביא? תלמוד לומר 'חטאת'. יכול יביא שתיהן? תלמוד לומר 'יביאנה', אחת ולא שתים. ואותה שניה מה תהא עליה? אמר רב המנונא, תניא, רבי יהודה אומר: תרעה, רבי שמעון אומר: תמות. ומי אמר רבי יהודה תרעה? והא רבי יהודה, תמות שמעינן ליה! איפוך: רבי יהודה אומר תמות, רבי שמעון אומר תרעה" (בבלי, תמורה טו ע"א). אם כן, המחלוקת איננה מחלוקת רבי וחכמים אלא רבי יהודה ורבי שמעון, רבי כרבי יהודה וחכמים כרבי שמעון.

Chapter 14



Mishnah 1

לכאורה פרקנו קשור לפרק הקודם בכך שמדובר בשחיטה "בחוץ", אבל חוץ של פרה אדומה. לאחר דיון קצר זה המשנה ממשיכה בקרבנות נוספים שפסולים עוד לפני העמדתם לשחיטה. ברם ייתכן שהקשר עמוק יותר. את הדיון בפרק הקודם חתמה ברייתא המדברת על בית פאגי. בית פאגי מצוי בהר הזיתים, במרחק קטן ממקום שחיטת הפרה האדומה. הזקן התלמיד מבית פאגי קושר את הפרק הקודם ל"חוץ" שעל הר הזיתים. המשך הפרק מדבר על עבודת ה' בבמות ולא במקדש, נושא המתחבר למשנה של פרק יג כפי שפירשנו אותה. ניתן להמשיך ולפתח את ההקשרים הספרותיים, אך שוב כולם מבוססים על השערות התלויות בשערה.
<small>לפי כתב-יד קופמן</small>
<b>פרת חטאת</b> – הכוונה לפרה אדומה. היא נקראת כך משום שהמים נקראים "מי חטאת",<b> ששרפה חוץ מגיתה</b> – כפשוטו "גיתה" הוא המקום שבו נשחטה הפרה והותקנה המדורה הגדולה שבה נשרפה הפרה. במשמעות זו מופיע המונח במשנת פרה, כגון "נבקעה ועמד חוץ מגתה, נטל עץ ארז ואזוב..." (פ"ג מ"י, וראו גם תוס', שם פ"ג ה"י-הי"א, עמ' 632). כן שנינו במסכת פרה שפרה ששרפה "חוץ מגתה" פסולה (פ"ד מ"ב).
כפשוטם של דברים גתה של הפרה נקבעת בזמן ההכנות לשרפתה. אבל הבבלי מעלה את האפשרות שהיה לשרפת הפרה מקום מקודש וקבוע: "אמר ריש לקיש: חוץ ממקום הבדוק לה. אמר לו רבי יוחנן: והלא כל ארץ ישראל בדוקה היא! אלא אמר רבי יוחנן: כגון ששחטה לפנים מן חומת ירושלים" (קיג ע"א). רבי יוחנן צודק מבחינה פורמלית. להלכה לא היה מקום קבוע לשרפת הפרה, אלא באופן כללי "בהר המשחה". אבל כנראה בפועל יוחד מקום מסוים לשרפה, מקום שנודעה לו חשיבות, יוקרה, ואולי גם קדושה.
<b>וכן שעיר המשתלח שהיקריבו בחוץ פטור</b> – במקום לשלוח אותו למדבר,<b> שנאמר אל פתח אהל מועד לא הביאו – </b>ויקרא יז ד<sup class="footnote-marker">1</sup><i class="footnote">הבבלי, יומא סג ע"א, מתעלם ממשנתנו ודורש דרשה דומה לזו מעצמו.</i>,<b> כל שאינו ראוי לבא אל פתח אהל מועד אין חייבין עליו</b> – יש להניח שידי חובה לא יצא, אבל אין כאן עוון של הקרבה בחוץ.
השעיר המשתלח ודאי שאיננו קרבן. הפרה האדומה מבחינה פורמלית איננה קרבן, בראש ובראשונה משום שאיננה מובאת אל המקדש, אבל בפועל דיניה קרובים מאוד לאלו של קרבן. כך, למשל, בתוספתא שציטטנו שנויות הלכות שכולן אופייניות לקרבן. במחשבה הציבורית היא הייתה בוודאי סוג של קרבן, והא ראיה שלא חודש הנוהג לשרפה לאחר חורבן הבית. משנתנו מדגישה את ההבדל בינה לבין קרבן, וייתכן שיש בה נימת פולמוס הממעטת בחשיבותה של הפרה האדומה.

Mishnah 2

<small>לפי כתב-יד קופמן</small>
<b>הרובע והנירבע והמוקצה והנעבד והאתנן והמחיר והכלאיים והטריפה ויוצא דופן</b> – כל אלו פסולים לקרבן ונכללים באלו שאין פסולם בקודש (לעיל פ"ט מ"ב), כלומר שכל עבודה שנעשית בהם איננה עבודת קודש כלל,<b> שהקריבן בחוץ פטור שנאמר – </b>ויקרא יז ד,<b> לפני משכן ה'</b> – הפסוק המלא הוא: "ואל פתח אהל מועד לא הביאו להקריב קרבן לה' לפני משכן ה' ". זה הפסוק שהובא לעיל, וזו למעשה דרשה שנייה לאותו פסוק. העורך רצה להדגיש שאין כאן לימוד כפול מאותה מילה, אבל למעשה הלימוד הוא מאותו פסוק, וזו תופעה רגילה שאותו פסוק משמש לכמה פנים. <b>כל שאינו ראוי לבוא לפני משכן אין חייבין עליו</b> – בהמשך תדגים המשנה את הכלל. 
<b>בעלי מומין בין בעלי מומין קבועין בין בעלי מומין עוברין שהקריבן בחוץ פטור – </b>גם כאן משום שאינם ראויים לקרבן, <b>רבי שמעון אומר בעלי מומין קבועין פטור</b> – כי הם ממש אינם ראויים לקרבן,<b> ובעלי מומין עוברין – </b>בדפוסים המאוחרים נוסף עוד פעם "עוברין", כלומר "בעלי מומין עוברין, עוברין בלא תעשה", וזו תוספת הסבר של מגיה תלמיד חכם (קטן),<b> בלא תעשה</b> – כלומר שלפי רבי שמעון בעלי מום זמני ראויים לקרבן אלא שחכמים הרחיקום ולכן קדושה תופסת בהם. האבחנה בין מומים קבועים ומומים עוברים הופיעה כבר לעיל לעניין אחר (פי"ב מ"א). אשר להעלאתם למזבח לעיל שנינו מעין מחלוקת, שרבי עקיבא התיר להעלות בעלי מומים, ופירשנו שם את דבריו לאור משנתנו שמדובר בבעלי מומים עוברים. לכתחילה אין להעלותם, אבל אם הועלו ונשחטו הקודש תופסם ואין הם נדחים מהמזבח. כל זאת לשיטת רבי שמעון שמה שראוי למזבח המזבח קולטו, גם אם נעשו בו עבודות פגומות. אשר לתנא קמא של משנתנו – גם הוא מסכים לשיטת רבי שמעון, אלא שחולק עליו בפרט אחד, בדינן ובמעמדן של בהמות בעלות מום עובר.
<b>תורין שלא הגיע זמנן ובני יונה שעיבר זמנן שהקריבן בחוץ פטור</b> – כי אינם ראויים לקרבן,<b> רבי שמעון אומר בני יונה שעיבר זמנן פטור</b> – הם יצאו מגדר בני יונה ואינם ראויים,<b> ותורין שלא הגיע זמנן</b> – והם למעשה בני יונה,<b> בלא תעשה</b> – הם ראויים למזבח, אם כי אסור להביאם כמו בעלי מום עובר. גיל צעיר מדי הוא בבחינת מום עובר, שהרי עם הזמן הם יגיעו לגיל המתאים. הבדל הגיל בן בני היונה לבין התורים נדון לעיל פ"ז מ"ה. באופן כללי, "בני יונה" הם אפרוחים (זכרים) לפני שכנפיהם הצהיבו, או עד שילמדו לפרוח, ו"תורים" הם יונים מבוגרות (נקבות). אין גיל קבוע שאחריו אין להביא תור, אך המקורות מניחים שתורים "זקנים" אינם ראויים לקרבן.
גישתו של רבי שמעון עולה גם ממשנת מעילה: "תורים שלא הגיע זמנן, ובני יונה שעבר זמנן, לא נהנים ולא מועלים. רבי שמעון אומר, תורין שלא הגיע זמנן מועלין בהן, ובני יונה שעבר זמנן לא נהנין ולא מועלין" (פ"ג מ"ד). מה שעבר זמנו אינו ראוי לקרבן וממילא הוא חולין ואין בו דין מעילה, אבל מי שלא הגיע זמנו דינו במחלוקת, כמו במשנתנו.
<b>אותו ואת בנו</b> – שאסור להביאם יחדיו, וכן<b> מחוסר זמן פטור</b> – כמקודם, שאינו ראוי לקרבן,<b> רבי שמעון אומר הרי זה בלא תעשה</b> – הוא ראוי לקרבן אך לא בזמן זה,<b> שהיה רבי שמעון אומר כל שהוא ראוי לבא לאחר זמן הרי זה בלא תעשה</b> – כמו שהסברנו קודם. רבי שמעון מבחין בין פסול קבוע לפסול זמני.<b> ואין בו משום כרת וחכמים אומרים כל שאין בו כרת אין בו בלא תעשה</b> – טיעונם העיקרי שהוא חולין, ואם הוא חולין אין בו כרת ואין בו לא תעשה. בחולין פ"ה מ"א חוזר הדין והמשנה סתמית וקובעת הלכה כרבי שמעון כאן. 

Mishnah 3

<small>לפי כתב-יד קופמן</small>
<b>מחוסר זמן בין בגופו</b> – שהבהמה איננה בגיל המתאים, כגון בני היונה שהוזכרו. גיל הבהמות לקרבן הוא: "רבי אליעזר אומר עגלה בת שנתה ופרה בת שתים, וחכמים אומרים עגלה בת שתים ופרה בת שלש או בת ארבע. רבי מאיר אומר אף בת חמש כשרה הזקנה, אלא שאין ממתינין לה שמא תשחיר שלא תפסל. אמר רבי יהושע, לא שמעתי אלא שלשית. אמרו לו: מה הלשון שלשית? אמר להם, כך שמעתי סתם. אמר בן עזאי, אני אפרש: אם אומר אתה שלישית לאחרות במנין, וכשאתה אומר שלשית בת שלש שנים" (משנה, פרה פ"א מ"א ומקבילות; מיכה ו ו). בהמשך שם מוזכרים גילאים נוספים לפר וכו'. המדובר בפרה אדומה, אך אגב כך הוגדר מהי פרה הנזכרת במקרא ומהו עגל.
<b>בין בבעליו</b> – שהבעל הביא את הקרבן לפני ששלמו ימי הטהרה. <b>ואיזה הוא מחוסר זמן בבעליו הזב והזבה היולדת והמצורע שהיקריבו חטאתן ואשמן</b> – לפני תום ימי הטהרה,<b> בחוץ פטורין</b> – שכן לא הגיעו לשלב בשלות להבאת קרבן, והקרבן איננו קודש,<b> עולותיהן ושלמיהן בחוץ חייבין</b> – עולות ושלמים הם רשאים להביא גם בטומאתם (להם עצמם אסור לגעת בהם או לשחטם – לעיל פ"ג מ"א). אם כן הם כמקריבים במקדש מתחרה, וחייבים.<b> המעלה מבשר חטאת</b> – האמור להיאכל (על ידי כוהנים),<b> מבשר אשם</b> – הנאכל גם הוא על ידי כוהנים,<b> מבשר קודשי קדשים</b> – הנאכלים, <b>מבשר קדשים קלים</b> – הנאכלים על ידי כל אדם,<b> מותר העומר</b> – שאיננו קרב (לעיל פ"ט מ"ג),<b> ושתי הלחם</b> – הנאכלים על ידי כוהנים,<b> ולחם הפנים</b> – הנאכל על ידי כוהנים, <b>ושירי מנחות</b> – לאחר הקמיצה ונועדו לאכילת כוהנים. לכל אלו אין למזבח חלק (משנה, מנחות פ"ו מ"א-מ"ב). לעיל מופיעה רשימה זו ברשימת אלו שאם עלו ירדו, כלומר אם הועלו על המזבח יש להורידם. לכך מתקשרת משנתנו וקובעת שאמנם יש כאן עבודה פגומה, אך אין עונש כרת ואין הם בכלל "לא תעשה". <b>היוצק הבולל הפותת</b> – את המנחה,<b> המולח המניף המגיש המסדר את השלחן המטיב את הנרות</b> – לפנינו רשימת עבודות הכנה שאף אחת מהן איננה חלק מההקרבה. המניף הוא במנחות הטעונות תנופה; זו אמנם מחווה טקסית, אך לא חלק מהעבודה.<b> הקומץ והמקבל דמים בחוץ פטור</b> – כל אלו יש לעשות בפנים, אך אין עונש על עשייתם בחוץ.<b> אין חייבין עליו לא משם זרות</b> – זר שעשה כן פסל את הקרבן, אך אין על כך עונש (לעיל פ"ב מ"א),<b> ולא משם טומאה</b> – אף על פי שיש איסור על כניסת טמא למקדש, וודאי שפסל את הקרבן (לעיל פ"ב מ"א),<b> ולא משם מחוסר בגדים ולא משם רחוץ ידים ורגלים</b> – הכוהן צריך לרחוץ ידיו ורגליו וללבוש בגדים, ואם לא עשה כן שוב פסל את הקרבן, אך לא עבר עברה המחייבת עונש.
אלבק מפרש שעשה את כל העבודות הללו בחוץ. אבל אם עשה אותן בחוץ ודאי שאינו חייב משום טומאה או משום זרות. יש כאן "רק" עוון של עבודה בחוץ (מחוץ לקלעים או במקדש מתחרה), וודאי שאין אלו עבודות קודש הדורשות דווקא כוהן.
בתוספתא יש דיון בשני הנושאים. גם בעבודה בחוץ, וגם בעבודות עזר הנעשות על ידי זר, טמא וכיוצא באלו: "הקומץ, והמקבל דמו בחוץ, פטור. זה הכלל, כל שהוא משם עבודה וראוי ליקרב בפנים, חייבין עליו בחוץ, וכל שאינו משום עבודה ואין ראוי ליקרב בפנים, אין חייבין עליו בחוץ. רבי אלעזר ברבי שמעון אומר, אף כל שהוא משום עבודה וראוי ליקרב בפנים, עשה חזר כיוצא בו בפנים, חייב, חוץ מן השוחט" (תוס', פי"ב הי"ד, עמ' 498). יש כאן דיון בעבודות בחוץ, אך לא בזר וטמא שעבד בחוץ, וזו הלכה שאיננה במשנה, ואיננה פרשנות למשנה.
לאחר מכן התוספתא מגדירה את הפן השני של ההלכות במשנה, מתי חייב מיתה: "כהן שעבד טמא, טבול יום, מחוסר בגדים ומחוסר כפורים, ושלא רחוץ ידים ורגלים, אין חייב אלא אחת" (שם הט"ו). מדובר במי שעבר כמה עברות. ברור שחייב, אך רק על עברה אחת, אף על פי שעשה ארבע עברות בבת אחת. כמו כן: "זר שעבד טמא, טבול יום ומחוסר בגדים ומחוסר כיפורים, ושלא רחוץ ידים ורגלים, אין חייב אלא אחת" (תוס', שם הט"ז), ובהמשך התוספתא הגדרה מתי כוהן חייב מיתה (על עבודות הקרבה ממש בלבד, שם הי"ז-הי"ח).

Mishnah 4

המשך הפרק עוסק בתולדות המקדש, והוא בבחינת דברי אגדה שאין להם משמעות הלכתית. הם מתקשרים לנושא הבלוע במשנה של עבודה במקדש מתחרה. לא נעסוק כאן בשחזור תולדות המקדש בימי בית ראשון, ועסקנו בכך מעט במבוא.
<small>לפי כתב-יד קופמן</small>
<b>עד שלא הוקם המשכן היו הבמות מותרות</b> – שנאמר "למען אשר יביאו בני ישראל את זבחיהם אשר הם זבחים על פני השדה והביאֻם לה' אל פתח אהל מועד אל הכהן וזבחו זבחי שלמים לה' אותם" (ויקרא יז ה), <b>ועבודה בבכורות</b> – עד מעשה העגל נועדו הבכורות לעבוד במקדש ולאחר מכן נבחרו הלוויים במקומם (במדבר ג מה-נא). הכתוב המקראי אינו קושר את הדברים ישירות להקמת המשכן, אבל ברור שעד הקמת המשכן לא הייתה משמעות לייעוד לעבודה, וכן מבואר בתוספתא (פי"ג ה"ב, עמ' 498).
<b>משהוקם המשכן נאסרו הבמות ועבודה בכהנים קדשי קדשים </b>[<b>ה</b>]<b>נאכלים לפנים מן הקלעים – </b>הניסוח הוא ניסוח הלכתי מאוחר<b>,</b> שכן המקרא אינו יוצר זיקה ברורה בין המונח "קדשי קדשים" ובין אכילה במקדש<b>.</b> לגבי כמה מהקרבנות נאמר "במקום קדֹש... יאכלוה" (ויקרא ו ט, וכעין זה ו יט; ו כ ועוד), ופעם אחת נאמר: "כל זכר בכהנים יאכלנו, במקום קדוש יֵאכל קדש קדשים הוא" (ויקרא ז ו). חכמים הסיקו את ההלכה שהמקום הקדוש שבו כל הקרבנות נאכלים הוא חצר המקדש, ורק כוהנים זכאים באכילת קרבנות אלו, כמו ששנינו לעיל פ"ה.
<b>קדשים קלים בכל מחנה ישראל</b> – קודשים קלים הם שלמים, בכור, מעשר שני וקרבן פסח. על שלמים נאמר שיש לאכלם, ולא נאמר שהאכילה היא במקום קדוש. בספר דברים מופיע הביטוי "ואכלת... לפני ה' ". ביטוי זה נאמר על מעשר שני (דברים יב יח; יד כג), על בכור (טו כ) ועל שלמים (כז ז). היו חוקרים שסברו כי מלשון זו הסיקו חכמים שאכילת קודשים קלים היא בכל העיר, ברם כפשוטו הביטוי "לפני ה' " הוא במקדש, אך לא בתוך המבנה אלא בחצר החיצונית, מה שלעתיד לבוא (בימי בית שני) יהיה עזרת נשים. ואכן, התיאורים המקראיים של אכילת הפסח הם בחצרות המקדש, וכן מתואר מקדש יחזקאל ככולל ארבע חצרות גדולות. בדברי הימים מתואר המעמד של סעודת קודש משותפת, והלוויים משמשים בתור שרתים ומגישי האוכל (דברי הימים ב לה יג). כנראה כך נקבע גם בהלכה הכיתתית. לפי ההלכה של חז"ל נערכו סעודות הקודש בכל רחבי העיר, וקדושת המקדש התרחבה וחלה על כל השטח שבין חומות העיר. נראה שגם כאן השפיעה המציאות על ההלכה. בחצר המקדש (עזרת נשים) לא היה די מקום ולא הייתה ברירה אלא להרחיב את מושג המקדש על כל העיר<sup class="footnote-marker">2</sup><i class="footnote">ראו בהרחבה ספראי, עליה לרגל, עמ' 155-151, כנגד הנשקה, ירושלים.</i>. התיאור במשנתנו הוא סכמטי ומדרשי, ומשתמש במונחים מקראיים (לפנים מן הקלעים, מחנה). הביטוי ההלכתי של תפיסות מדרשיות אלו הוא שקודשים קלים נאכלים בכל ירושלים, וקודשי קודשים בחצר המקדש (לעיל כל פרק ה). (איור 10)
הרשימה שבמשנה חוזרת בתוספתא בתוספות קלות: "מה הן מקריבין? בהמה, חיה ועוף, גדולים וקטנים, זכרים ונקבות, תמימין ובעלי מומין, טהורין אבל לא טמאין. הכל קרב עולה וטעונה הפשט וניתוח. הכותים בזמן הזה מותרין לעשות כן" (פי"ג ה"א, עמ' 498). התיאור הוא פרי הגותו של החכם שבבמות הקדומות לא היו חוקי זבח רגילים.
מעניינת התוספת שהכותים בזמן הזה, שאין להם מקדש, אף הם מותרים לעשות כן. יש בכך לגיטימציה לכותים שהם יהודים, וחייבים במצוות, אך אינם חייבים בפולחן בירושלים דווקא. יש בכך פתיחת פתח זעיר לעבודת מקדש לאחר החורבן, אך פתח שחכמים נמנעו מלהרחיבו.
בתוספתא נאמר "הכל קרב עולה". אבל בירושלמי מתנהל דיון מה היה קרב בבמות, ודעות שונות בעניין (מגילה פ"א הי"א, עב ע"ג).

Mishnah 5

<small>לפי כתב-יד קופמן</small>
<b>באו לגלגל והותרו הבמות</b> – "באו לגלגל" הוא ביטוי חילופי לכניסה לארץ. ואכן, כל ימי בית ראשון אנו שומעים על במות, ועד להקמת ירושלים משתמשים בבמות גדולי העם, כשלמה שהלך לגבעון ואחרים. המשנה אינה משתמשת בלשון "נכנסו לארץ" לתיאור זמן זה, כשם שאינה קושרת את בחירת הלוויים עם מעשה העגל. כך היא יוצרת מבט דתי שונה על תולדות ישראל: התקופות מתחלקות לפי מידת הנוכחות של המקדש והשפעתו על העם. זו תאולוגיה הבנויה סביב ציר המקדש. נקודות המפנה אינן היסטוריות, אלא שינויים שנעשו בתפקוד המקדש. לפי תפיסתם של חז"ל היה המשכן בגלגל (תוס', סוטה פי"א ה"ב; קדמוניות המקרא, כב ה), והתוספתא שלנו יודעת לתאר כמה זמן ארכה כל תקופה (להלן). העמדת הגלגל כמקום המשכן אינה מקרית והיא קשורה לתפיסות מאוחרות יותר בדבר קדושת הגלגל. על כך איננו שומעים במקורות היהודיים<sup class="footnote-marker">3</sup><i class="footnote">ראו ספראי, מקומות הקודש.</i> אלא ממקורות חוץ-יהודיים בלבד. אווסביוס מספר על מקום, שני מיל מיריחו, שבו מל יהושע את העם ושם הוצבו האבנים, ומראים אותו מקום חרב ו"הגוים עובדים אותו כמקדש"<sup class="footnote-marker">4</sup><i class="footnote">אונומסטיקון, מס' 311.</i>. באזכור שני נאמר ש"שם מראים עד היום את האבנים אשר נשאון מן הירדן"<sup class="footnote-marker">5</sup><i class="footnote">שם, מס' 211. </i>. המינוח "מראים אותו" הוא המינוח המקובל למקומות קודש, בדרך כלל מקומות לא-יהודיים. "גוים" אלו הם עובדי אלילים מעמי הסביבה שקלטו מעט ממסורת ישראל והקימו אתרי קודש לא-יהודיים. אפשר שבחלק מהמקרים המדובר באתר קודש יהודי במידת מה<sup class="footnote-marker">6</sup><i class="footnote">לא כאן המקום לעסוק בתופעת מקומות הקודש, ונסתפק בכך שלעתים פעלו מקומות קודש שלא ברצון חכמים, או מתוך הסתייגות של ההנהגה הרבנית.</i>. מאוחר יותר אומץ המקום בהתלהבות על ידי הקהילה הנוצרית בארץ, ועולי רגל נוצריים פקדו את המקום בקביעות<sup class="footnote-marker">7</sup><i class="footnote">עולי הרגל הנוצריים פקדו את הארץ החל מהמאה הרביעית, והדיון בהם מצוי הרחק מחוץ לתחום דיוננו. ראו לימור, נוסעים, עמ' 35, 136 ועוד.</i>. אנו מציעים לקרוא את משנתנו ומקבילותיה לאור העובדה שהיה מקום קודש, לא-יהודי, בגלגל, וחכמים מנסים להצדיק או לשלול את קדושתו. כאמור תיאור המקדש בגלגל מופיע בחיבור קדמוניות המקרא, אך לא אצל יוספוס (קדמ', ה 93 ואילך). עסקנו בכך בפירושנו למסכת סוטה פ"ז מ"ה.
<b>קדשי קדשים נאכלין לפנים מן הקלעים</b> – לא ברור למה כוונת המשנה. אפשר שכוונתה שבכל במה הקריבו קודשי קודשים והם נאכלו לפנים מן הקלעים של אותה במה, אך סביר יותר שהכוונה שקודשי קודשים הקריבו רק בגלגל, ולא בכל במה. בניגוד לכך:<b> קדשים קלים בכל מקום</b> – קודשים קלים הקריבו בכל במה, ואכלו בכל מקום.
בתוספתא שנינו: "באו לגלגל הותרו הבמות. קדשי הקדשים נאכלין לפנים מן הקלעים, קדשים קלים בכל מקום. רבי יהודה ורבי שמעון אומרים בכל הרואה. איזה הוא הרואה? הרואה ואין מפסיק" (פי"ג ה"ד, עמ' 498). רבי יהודה ורבי שמעון חולקים על משנתנו ומחילים על הגלגל את הלכות המקדש וירושלים, כדברי התלמוד הירושלמי לעניין אחר: "ושומעת ואינה רואה, ההר מפסיק, רואה ושומעת ואינה יכולה לבוא, חוץ לתחום. רואה ושומעת וקרובה, ואינה יכולה לבוא, הנחל מפסיק..." (ראש השנה פ"ד ה"ב, נט ע"ב<sup class="footnote-marker">8</sup><i class="footnote">והשוו תוס', פסחים פ"ג הי"ב.</i>).

Mishnah 6

<small>לפי כתב-יד קופמן</small>
<b>באו שילו נאסרו הבמות</b> – אין לכך בסיס מקראי, אדרבה, המשנה סותרת פשטי מקראות, כגון המידע על זבח בגבעת שאול (שמואל א ט יב). אך המשנה מפרשת כנראה שזבח כזה הותר רק לאחר חורבן שילה. כך גם נפתרת בפשטות ההתנגדות לבניין הבמה מעבר לירדן (יהושע כב). לא נעסוק כמובן בפרשה זו, ונסתפק בכך שפשט המקרא הוא שההתנגדות הייתה לבניית במה גדולה ומרכזית מעבר לירדן, ולא לעצם בניית הבמה. ברם, הסבר זה מעורר תהיות קשות מנשוא מנקודת מבטם של חכמים. עבור חכמים עבר הירדן הוא חלק מארץ ישראל, וממילא ההתנגדות לבמה מעבר לירדן אינה מובנת. הפתרון המוצע במשנה פותר את הבעיה, אך מעבר לכך יש בו יצירה מחודשת של ההיסטוריה היהודית, כאשר המקדשים השונים מהווים נקודות מפנה בתולדות העם. <b>לא היה שם תקרה אלא בית שלאבנים מלמטן ויריעות מלמעלן</b> – גם לכך אין רמז במקרא, אבל יתרונה של תפיסה זו בכך שיש בה אבחנה חיצונית בין מקדש ירושלים ומשכן שילה. [<b>ו</b>]<b>היא היתה מנוחה</b> – המשנה רומזת לדרשה הידועה גם ממקבילות. הפסוקים המרכזיים המדברים על אחדות הפולחן הם בספר דברים: "כי אם אל המקום אשר יבחר ה' אלהיכם מכל שבטיכם לשום את שמו שם לשכנו תדרשו ובאת שמה. והבאתם שמה עלתיכם וזבחיכם ואת מעשרתיכם ואת תרומת ידכם ונדריכם ונדבתיכם ובכרת בקרכם וצאנכם. ואכלתם שם לפני ה' אלהיכם ושמחתם בכל משלח ידכם אתם ובתיכם אשר ברכך ה' אלהיך. לא תעשון ככל אשר אנחנו עשים פה היום איש כל הישר בעיניו. כי לא באתם עד עתה אל המנוחה ואל הנחלה אשר ה' אלהיך נתן לך" (יב ה-ט).
אם כן, כאשר יגיעו אל "המנוחה" ואל "הנחלה" יחול איסור הבמות. לפי תפיסת המשנה "מנוחה" היא שילה, וה"נחלה" היא כמובן בירושלים. אנו נחזור לעניין זה בפירושנו למשנה ח.
<b>קודשי קדשים נאכלים לפנים מן הקלעים קדשים קלים ומעשר שיני בכל הרואה</b> – משנתנו מבחינה בין הלכות הגלגל והלכות שילה. אבל לאור התוספתא שראינו עולה כי זו מחלוקת תנאים האם אכילה היא בכל מקום, או בכל הרואה את המשכן, ומשנתנו בוחרת בעמדת פשרה. תופעה זו ראינו גם לעיל<sup class="footnote-marker">9</sup><i class="footnote">ראו פירושנו לעיל סוף פרק ג; פ"ה מ"ב; פ"ה מ"ד; פי"א מ"ז; פי"ג מ"ג.</i>. שיטה דומה נוקטת משנת מגילה המסכמת את כל ההבדלים בין שילה לירושלים, וזאת בעקבות החומר המצוי גם בפרקנו (מגילה פ"א מי"א).

Mishnah 7

<small>לפי כתב-יד קופמן</small>
<b>באו לנוב ולגיבעון והותרו הבמות</b> – נוב וגבעון הם משכן מסוג נחות יותר שבו הותרו הבמות. שני המקומות פעלו במקביל, וממילא ברור שהדבר אפשרי רק אם הותרו הבמות.<b> קודשי קדשים נאכלים לפנים מן הקלעים קדשים קלים בכל ערי ישראל</b> – כמו בגלגל (לעיל מ"ד). כמו כן בתוספתא: "באו לנוב וגבעון הותרו הבמות, קדשי קדשים נאכלין לפנים מן הקלעים, וקדשים קלים בכל מקום מן הקלעים. רבי יהודה ורבי שמעון אומר בכל הרואה, איזה הוא הרואה הרואה ואינו מפסיק" (פי"ג ה"ה, עמ' 499-498).
הסכמה המתוארת במשנה ובתוספתא מופיעה במקורות נוספים. גם בעל סדר עולם רבה חוזר עליה, אבל שם חילופי המקדשים תופסים מקום שולי, ואינם נקודות המפנה בתולדות העם. כך, למשל, נאמר בסדר עולם רבה: "אמור מעתה: ארבעה עשר שנה שעשו ישראל בגלגל, הן שבע שכבשו, ושבע שחילקו. ואחר כך ויקהלו כל עדת בני ישראל שלה וגו' (יהושע יח א). באותה שעה התחילו למנות למעשרות ולשמיטין וליובלות, אז יקרא יהושע לראובני ולגדי וגו', ויאמר אליהם וגו', וגם כי שלחם יהושע אל אהליהם ויברכם, בחזרתן בנו מזבח גדול למראה. יהושע עשה עמהם שמטה ראשונה, שניה לא הספיק לגומרה עד שמת. בית הבחירה שבשילה היה בנוי בנין של אבנים מלמטן ויריעות מלמעלן, ועשו בו ישראל שלש מאות וששים ותשע שנה, וחרב..." (פי"א), ובהמשך: "בו בפרק חרבה נב, ובאו להם לגבעון. כל ימיו של שמואל הרואה אינן אלא נ"ב..." (פי"ג). הסכמה של המשנה חוזרת גם בדברי אמוראי הירושלמי (מגילה פ"א הי"ב, עב ע"ד) ועוד, ומעניין שהתלמוד אינו מזכיר בהקשר זה את משנתנו.

Mishnah 8

<small>לפי כתב-יד קופמן</small>
<b>באו לירושלם<sup class="footnote-marker">10</sup><i class="footnote">בכתב היד מקוצר ירוש', אך בדרך כלל בכתב יד קופמן "ירושלם".</i> ונאסרו הבמות </b>[<b>ו</b>]<b>לא </b>– ברוב עדי הנוסח "ונאסרו" ולא סתם "נאסרו", [ו]לא [<b>היה</b>]<b> להם עוד היתר</b> – מכאן ואילך אין היתר לבמות. בכך נסגרת האפשרות ההלכתית לקרבנות מחוץ למקדש בנוי בירושלים.<b> היא היתה נחלה</b> – העורך חוזר לפסוק שהובא ברמז במשנה ו. שילה היא "מנוחה" וירושלים "נחלה". בתוספתא חוזרת הדרשה באריכות מה: "אי זו היא מנוחה? זו שילה, ונחלה זו ירושלם, שנאמר 'כי לא באתם עד עתה אל המנוחה ואל הנחלה', ואומר 'העיט צבוע נחלתי לי', ואומר 'היתה לי נחלתי כאריה ביער', דברי רבי יהודה. רבי שמעון אומר: נחלה זו שילה, מנוחה זו ירשלם, שנאמר 'כי בחר ה' בציון' וגו', 'זאת מנוחתי עדי עד שם אשב כי איותיה' " (תוס', פי"ג ה"כ, עמ' 500). כמו כן בתלמודים: "אית תניי תני מנוחה זו שילה נחלה זו ירושלם, אית תניי תני מנוחה זו ירושלם, נחלה זו שילה. מאן דאמר מנוחה זו שילה 'כי לא באתם עד עתה אל המנוחה', נחלה זו ירושלם 'העיט צבוע נחלתי לי'..." (ירו', מגילה פ"א הי"ג, עב ע"ד; השוו בבלי, קיט ע"א). אם כן, משנתנו כרבי יהודה וכ"אית תניי תני" הראשון בירושלמי.
<b>קדשי קדשים נאכלים לפנים מן הקלעים קדשים קלים ומעשר שיני לפנים מן החומה</b> – כמקובל בהלכה של חז"ל.

Mishnah 9

<small>לפי כתב-יד קופמן</small>
<b>כל הקדשים שהיקדישן בשעת איסור במות</b> – כלומר בימי המשכן בשילה או כיום,<b> הקריבן בשעת אסור במות בחוץ</b> – זה המצב כיום, ואם הקריב את הקרבנות בבמות, <b>הרי אלו בעשה ובלא תעשה</b> – עשה – לקדש את המקדש בירושלים, ולא תעשה – לא להביא את הקרבן לבמה מחוץ למקדש.<b> וחייבין עלין כרת</b> – כדין מחלל קודש. זו ההלכה הנוהגת בימי חכמים. אמנם אין מקדש, אך אין גם היתר במות.<b> היקדישן בשעת התר במות</b> – בימי המשכן בגלגל, בנוב או בגבעון, [<b>ו</b>]<b>הקריבן בשעת אסור במות</b> – הקדיש בימי המשכן בגלגל ובא לקיים את נדרו בימי משכן שילה, או שהקדיש את הקרבן בימי משכן גבעון ובא לקיים את נדרו לאחר שנבנה אוהל מועד בירושלים,<b> הרי אלו בעשה ובלא תעשה</b> – כמקודם,<b> ואין חייבין עליהן כרת</b> – משום שההקדשה נעשתה בהיתר. ההלכה כמובן "היסטורית" בלבד, שהרי אחרי חורבן המקדש בירושלים אין היתר במות. לפנינו אפוא דיון פסידו-הלכתי, מה היה צריך לעשות אז. אין בידינו כל רמז שלהלכה זו הייתה משמעות, כלומר שבימי חז"ל היה מצב שאי מי נדר להקריב מחוץ לירושלים.<b> הקדישן בשעת אסור במות</b> – בימי שילה, [<b>ו</b>]<b>הקריבן בשעת התר במות</b> – בגבעון או בנוב,<b> הרי אילו בעשה</b> – כי ההקדשה הייתה בלתי ראויה,<b> ואין בהם בלא תעשה – </b>שכן ההקרבה הייתה בהיתר.
בתוספתא חוזרות כל ה"הלכות" הללו בפירוט ועם הדגמות היסטוריות שאותן הבאנו במהלך הפירוש (פי"ג ה"ז ואילך, עמ' 499). בנוסף לכך, לרבי שמעון ניסוח אחר של סיכום ה"הלכות" (שם).
מבנה המשנה הוא ריבועי חסר צלע אחת (הקדיש בזמן היתר במות והקריב בזמן ההיתר). בסידור התוספתא המבנה הריבועי מושלם.

Mishnah 10

<small>לפי כתב-יד קופמן</small>
<b>אילו קדשים קריבים במשכן</b> – למשנה שיטה מפורטת מה מותר היה להביא במשכנות השונים (גלגל ושילה).<b> קדשים שהוקדשו למישכן</b> – מה שאדם הקדיש במפורש למשכן,<b> קורבנות הציבור קריבים למשכן וקרבנות היחיד בבמה</b> – בבמה אין מביאים קרבנות ציבור, משום שאלו באים רק כשהציבור מלוכד. הבימה נתפסת כמעין מזבח פרטי, ולא של כלל הציבור. שיטה דומה נוקטת המשנה: "אין בין במה גדולה לבמה קטנה אלא פסחים. זה הכלל, כל שהוא נידר ונידב קרב בבמה, וכל שאינו לא נידר ולא נידב אינו קרב בבמה" (מגילה פ"א מ"י). אם כן, בבמה מוקרבים רק קרבנות נדבה. הרישא של המשנה סותרת את הסיפא, שהרי הסיפא אומרת שב"במה גדולה" מובאים פסחים, שהם קרבן יחיד, אך לא קרבן נדבה, ואילו מהסיפא יוצא שאין מביאים פסחים בכל במה. <b>קרבנות היחיד שהקודשו למשכן קרבו במשכן ואם היקריבן בבמה פטור</b> – למשכן אין עדיפות גדולה על במה, ומה שנידר למשכן אפשר להביא בבמה.<b> מה בין במת היחיד לבמת ציבור</b> – במת ציבור היא משכן או מקדש,<b> סמיכה ושחיטת צפון</b> – כמפורט לעיל פ"ה מ"א,<b> ומתן</b> – דם,<b> סביב ותנופה והגשה</b> – כל אלו אין בבמה,<b> רבי יהודה אומר אין מנחה בבמה וכיהון ובגדי שרת וכלי שרת וריח ניחוח ומחיצה בדמים ורחוץ ידים ורגלים</b> – כל אלה אין בבמה, ולא ברור האם חכמים חולקים על כך או שהם לא מנו את כל הנושאים,<b> אבל הזמן והנותר והטמא שוים בזה ובזה</b> – לכל ההלכות הללו אין בסיס במקרא, וכאמור גם אין אלו "הלכות", שכן אין להן ביטוי מעשי, אלא אלו דברי אגדה. מטרתם להראות ולהדגיש שהמקדש נעלה בהרבה מכל הבמות והמשכנים שהיו.
עם זאת, ההלכות עצמן אינן אחידות. לעיל ציטטנו את דברי התוספתא שבבמה הביאו רק עולות: "מה הן מקריבין? בהמה, חיה ועוף, גדולים וקטנים, זכרים ונקבות, תמימין ובעלי מומין, טהורין אבל לא טמאין. הכל קרב עולה וטעונה הפשט וניתוח" (תוס', פי"ג ה"א, עמ' 498). בירושלמי מתנהל דיון מה היה קרב בבמות, ודעות שונות בעניין (מגילה פ"א הי"א, עב ע"ג), ושוב מעניין שמשנתנו אינה נזכרת בדיון התלמוד. בברייתא אחרת בתוספתא יש מחלוקת מפורשת: "כל שנידר ונידב קרב בבמת יחיד, כל שאין נידר ונידב אין קרב בבמת יחיד, דברי רבי מאיר, וחכמים אומרים אין קרב בבמת יחיד אלא עולה ושלמים בלבד" (שם הי"ב, עמ' 499). לדעת רבי מאיר בבמת יחיד מביאים רק קרבנות נדבה של יחיד, וחכמים מסכמים בסגנון אחר לחלוטין שרק עולה ושלמים מובאים על הבמות. עולה ושלמים הם קרבנות נדבה, אם כן אין כאן מחלוקת הלכתית אלא רק מחלוקת בניסוח<sup class="footnote-marker">11</sup><i class="footnote">ראו פירושנו לעיל פי"ב מ"א.</i>. התוספתא משתמשת באבחנה שאיננה במשנה בין במת יחיד לבמת ציבור, והרי זו תת אבחנה נוספת שאיננה במשנה (היא מופיעה גם בהי"ג והי"ז באותו פרק). אפשר להבין מהתוספתא שבבמה מקריבים רק קרבנות נדבה, אם כי לא נאמר מה דין "במת ציבור". בהמשך התוספתא: "רבי יהודה אומר אף הציבור לא היו מקריבין באוהל מועד שבמדבר אלא מי שקבוע לו מן התורה בלבד" (שם הט"ו). אם כן, בבמת ציבור מביאים רק קרבנות חובה ולא קרבנות נדבה. הדעות שונות מהקצה אל הקצה, ואין כאן לא מסורת ולא מגמה הלכתית, להוציא את ההדגשה שהבמה נחותה מהמשכן והמקדש.
בתוספתא (פי"ג הי"א-הי"ט, עמ' 500-499) מובאת סדרת הלכות המעצימות את הקביעות במשנה. אנו מביאים אותן רק להדגמת העיסוק המעין-הלכתי בנושא שהוא דבר הגדה:
יא – "הכל כשרים לקרב בבמה, אף הכל ועבדים משוחררין".
יב – "כל שנידר ונידב קרב בבמת יחיד, כל שאין נידר ונידב אין קרב בבמת יחיד, דברי רבי מאיר, וחכמים אומרים אין קרב בבמת יחיד אלא עולה ושלמים בלבד".
יג – "במת יחיד אין נסכים דברי רבי מאיר, וחכמים אומרים טעונה נסכים. רבי יהודה אומר כל שהציבור ויחיד מקריבין באוהל מועד שבמדבר מקריבין באוהל מועד שבגלגל".
יד – "אין בין אוהל מועד שבמדבר לאוהל מועד שבגלגל אלא במדבר אין בו התר הבמה, ושבגלגל יש בו התר הבמה"<sup class="footnote-marker">12</sup><i class="footnote">כאמור לעיל במשנה ה.</i>.
טו – "במתו שבראש גגו, אין יחיד מקריב עליה אלא עולה ושלמים בלבד<sup class="footnote-marker">13</sup><i class="footnote">כמו ששנינו וציטטנו לעיל מהתוספתא, פי"ג הי"ב, עמ' 499, וזה ניסוחו של רבי מאיר, ולחכמים ניסוח אחר. דעת חכמים בהמשך הברייתא שלנו היא לעניין זה ולעניין נוסף ואחר. </i>. וחכמים אומרים כל שהצבור מקריבין באוהל מועד שבמדבר מקריבין באוהל מועד שבגלגל. כאן וכאן אין היחיד מקריב עליה אלא עולה ושלמים בלבד. רבי יהודה אומר אף הציבור לא היו מקריבין באוהל מועד שבמדבר אלא מי שקבוע לו מן התורה בלבד".
טז – "וכן היה רבי שמעון אומר השוחט את הפסח על היחיד, והעלהו בחוץ בשעת איסור הבמה<sup class="footnote-marker">14</sup><i class="footnote">כלומר בימי חכמים.</i>, אסור. בשעת התר הבמה, מותר, שנאמר 'לא תוכל לזבוח את הפסח'. יכול אף בשאר ימות השנה? תלמוד לומר 'באחד שעריך', בשעה שישראל מתכנסין במקום אחד, הוי אומר בשעת הרגל"<sup class="footnote-marker">15</sup><i class="footnote">לדעת רבי שמעון עלייה לרגל היא רק למקדש או למשכן, ולא לבמה.</i>.
יז – "אלו דברים שבין במה גדולה לבמה קטנה: קרן, וכבש, ויסוד בבמה גדולה. אין קרן, וכבש, ויסוד בבמה קטנה. כיור וכנו בבמה גדולה, אין כיור וכנו בבמה קטנה. חזה ושוק לכהנים בבמה גדולה, חזה ושוק לבעלים בבמה קטנה. עור עולה לכהנים בבמה גדולה, עור עולה לבעלים בבמה קטנה. חוץ למקומו בבמה גדולה אין חוץ למקומו"<sup class="footnote-marker">16</sup><i class="footnote">בבמה קטנה. במה קטנה כנראה זהה לבמת יחיד, ובמה גדולה לבמת ציבור. אין צריך לומר שאבחנות אלו אגדיות בלבד.</i>.
יח – "אלו דברים ששוות במה גדולה לבמה קטנה: שחיטה בבמה גדולה, שחיטה בבמה קטנה. הפשט ונתוח בבמה גדולה, הפשט וניתוח בבמה קטנה. דם מתיר מכשיר ומפגל בבמה גדולה, דם מכשיר בבמה קטנה. מום פוסל בבמה גדולה, מום פוסל בבמה קטנה. חוץ לזמנו בבמה גדולה, חוץ לזמנו בבמה קטנה"<sup class="footnote-marker">17</sup><i class="footnote">הלכה זו חולקת על הנאמר לעיל. משתמע ממנה שבבמה קטנה יש קרבנות חובה (שיש להם זמן), ויש איסור בעלי מומין. אבחנה אחרת בין במה גדולה לקטנה יש במשנה, מגילה פ"א מ"י. </i>.
יט – "אי זו היא במה גדולה בשעת היתר במה? אוהל מועד נטוי כדרכו, אין הארון נתון שם. אי זו היא במה קטנה בשעת התר הבמה? עושה אדם במה על פתח חצרו, ועל פתח גינתו, מקריב עליה הוא ובנו ובתו ועבדו ושפחתו".
כל החטיבה ממשנה ד ועד סוף הפרק (והמקבילה בתוספתא) היא חטיבה מיוחדת במינה מבחינה ספרותית. התוכן שלה אגדי-היסטורי: סיפור העבר בתוספת פרטים, ובעיקר תוך הדגשה של עולם ערכים מסוים שבו המקדש מתואר כמרכז העם, ושינויים בו הם נקודות מפנה בתולדות העם. מבחינה זאת זו חטיבה מקדשית ביותר שערכים נוספים כצדקה, תלמוד תורה, ארץ ישראל או נבואה אינם נזכרים בה. הכניסה לארץ איננה מופיעה, אלא הקמת המשכן בגלגל. גם כיבוש ירושלים והגלות אינם נזכרים, אלא הקמת המשכן בנוב או בגבעון. עם זאת, האגדה מסופרת בצורה הלכתית. תוכנה המרכזי איננו תולדות העם, הנסים והנפלאות, התשועות והכישלונות, אלא המשמעות המעין-הלכתית של הדברים. אין להלכות שבחטיבה משמעות לזמננו, להוציא את ההלכה הנרמזת בתוספתא בדבר הכותים (שממילא לא נשמעו להלכות חז"ל). עם כל זאת, נראה שהחכמים המשתתפים בדיון מסתובבים סביב שאלה אחת שהתשובה השלילית עליה ברורה מראש: האם יש היתר במות כיום, כשבית המקדש חרב. הקביעה היא שאין היתר במות לאחר המקדש הראשון, ממילא גם בבית שני לא היו במות מותרות (וקל וחומר מקדשים מקומיים כגון אלו שהוזכרו במבוא). כך גם לאחר החורבן. איננו מכירים עמדות אחרות שנאמרו במפורש וזכו להישמר במסורת ההלכתית, אבל כמובן אין בכך כדי לקבוע שלא היו דעות כאלו. כמעט לא ייתכן שבמסגרת התסיסה המשיחית המתמדת לא קם חכם או ציבור כלשהו שלא ניסו לקדם את הרעיון של הקמת במה חילופית. אך קביעת המשנה, שהיא גם הקביעה הקנונית היהודית, ברורה: למקדש אין תחליף, וכל אתר אחר הוא "חוץ".
מדוע התנגדו חכמים לבמות חילופיות למקדש החרב? אין לכך ביטוי במקורות. אולי אחרי שכבר חווה העם את המקדש המאוחד לא רצה עוד במקדשונים מפלגים. אולי זיכרון המקדש כגורם מאחד היה חשוב מכדי להמעיט בערכו על ידי הווה דל. אפשר להציע עוד הצעות רבות, רעיוניות והלכתיות, אך אין לטעות במגמה עצמה שנועדה לשמר את המקדש על ידי זיכרון חי ושלם, ולא באמצעות חיקוי חלקי. להווה הציעו חכמים פתרונות הלכתיים אחרים (תפילה, בתי כנסת, צדקה, געגועים למקדש וכיוצא באלו), ואילו לעתיד שימרו את המקדש כשיא עתידי.

ביבליוגרפיה

אורבך, סיגופים – אורבך, א"א, תשכ"א, "אסקזיס ויסורים", בתוך: אורבך, א"א (עורך), ספר היובל ליצחק בער, ירושלים, עמ' 68-48.
פרדה, סיגופים – Fraade, S.D., 1986, "Ascetical aspects of ancient Judaism", <i>Jewish Spirituality</i> I, pp. 253-288.
אליצור, מגילת הצומות – אליצור, ש', תשס"ז, למה צמנו? מגילת תענית בתרא ורשימות צומות הקרובות לה, ירושלים.
זהר- דם נפש – זהר, נ', תשמ"ט, "הלכות קדומות בפי רבי יהודה עדות לצורה בתפישת "הדם הוא הנפש", תרביץ נח, עמ' 525-530.
<i>זהר, כפרה ודם, זהר, נ', 1988, קרבן חטאת במשנת תנאים, עבודה לתואר שני, האוניברסיטה העברית, ירושלים. </i>
זילברג, קדשים – זילברג, מ', תשכ"ב, "סדר קדשים כיצירה משפטית", סיני נ', עמ' ח-יח.
פוגלמן, דיבור – פוגלמן, נ', תשכ"ג, "המחשבה והדיבור בקדשים, סיני נב, תשכ"ג, עמ' קכא-קכו.
<i>אבות דרבי נתן, מהדורת שכטר, ש"ז, וינה, תרמ"ז.</i>
<i>אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
<i>אגדת בראשית, מהדורת ווארשה, תרל"ו.</i>
<i>אגרת רב שרירא גאון, מהדורת לוין, ב"מ, חיפה, תרפ"א.</i>
<i>אהבת ציון וירושלים, ראטנער, ד', וילנא, תרס"א-תרע"ג. </i>
<i>אונא, וו שין – </i>אונא, א', תש"מ, "ויו שין מתחלפין במשנה", סיני פז, עמ' קה-קיח.
אונומסטיקון, מהדורת נוטלי וספראי – Notley, R.S. and Safrai, Z., 2005, <i>Eusebius, Onomasticon</i>, Boston - Leiden.
<i>אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.</i>
<i>איכה רבה, מהדורת באבער, ש', וילנא, תרנ"ט.</i>
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
<i>אסתר רבה, קושטא, רע"ד או ר"פ.</i>
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
<i>ארבעה טורים, רבי יעקב ברבי אשר, מהדורת וארשה, תרמ"ב.</i>
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
<i>בן ארי, מקדש – בן ארי, מ', תשס"ז, תחומי הקדושה בהר הבית, עבודת דוקטור בשכפול, אוניברסיטת בר-אילן, רמת גן. </i>
<i>בן ארי, קדושה – בן ארי, מ', תשנ"ט, קדושת הר הבית – תמורות בראי חכמי ההלכה, עבודה לתואר שני, אוניברסיטת בר-אילן, רמת גן.</i>
<i>בן שלום, בית שמאי – בן שלום, י', תשנ"ד, בית שמאי ומאבק הקנאים נגד רומי, ירושלים.</i>
<i>בעל המאור, הודפס עם הרי"ף.</i>
<i>בראשית רבה, מהדורת טהעאדאר-אלבק, הוצאת צילום, ירושלים, 1965.</i>
<i>ברודי, רב נטרונאי – ראו תשובות רב נטרונאי.</i>
ברנד, כלי חרס – ברנד, י', תשי"ג, כלי החרס בספרות התלמודית, ירושלים.
<i>גולדברג, שבת – גולדברג, א', תשל"ו, פירוש למשנה מסכת שבת, ירושלים.</i>
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
<i>גילת, בן שלוש עשרה – גילת, י"ד, תש"ן, "בן שלוש עשרה למצוות", מחקרי תלמוד א, עמ' 54-39.</i>
גילת, המושגים – גילת, י"ד, תשכ"ט, "מדאורייתא לדרבנן", בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גילת, משנת ר' אליעזר – גילת, י"ד, תשכ"ב, משנתו של ר' אליעזר בן הורקנוס ומקומה בתולדות ההלכה, תל אביב.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
<i>דלקט, אסיליום – Delekat, L., 1967, Asylie und Schutzorakel am Zionheiligtum:eine Untersuchung zu den privaten Feindpsalmen, Leiden.</i>
דקדוקי סופרים – ראו רבינוביץ.
<i>הוכשטיין וספראי, הדרה – </i>קמבל-הוכשטיין, א' וספראי, ח', 2008, נשים בחוץ – נשים בפנים: מקומן של נשים במדרש, תל אביב.
<i>הנשקה, ירושלים – הנשקה, ד', תשנ"ח, "קדושת ירושלים: בין חז"ל להלכה הכתתית", תרביץ סז, עמ' 28-5.</i>
<i>ויס, משניות תוספתא – ויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62-55.</i>
<i>ויס, שרידים – ויס, מ', תשנ"ב, "שרידי שקלא וטריא מן התקופה שקדמה לבית שמאי ובית הלל", סידרא ח, עמ' 51-39.</i>
<i>חדושי הר"ן על מסכתות מגילה ומועד קטן, ירושלים תשכ"ו. </i>
<i>חדושים המיוחסים לר"ן – ראו חדושי הר"ן.</i>
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
<i>טור שלחן ערוך – ראו ארבעה טורים.</i>
ידין, מגילת המקדש – ידין, י', תשל"ז, מגילת המקדש, ירושלים.
יוסף בן אפרים קרו – ראו ארבעה טורים.
<i>יוספוס, קדמוניות – יוסף בן מתתיהו, 1973-1967, שליט, א' (מתרגם), קדמוניות היהודים, ירושלים - תל אביב.</i>
<i>ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.</i>
<i>ילקוט המכירי, תהילים, מהדורת בובר, ש', ירושלים, תשכ"ד.</i>
<i>ילקוט המכירי, תרי עשר, מהדורת גראינוף, א', לונדון, 1909.</i>
<i>ילקוט שמעוני, מהדורת שילוני, י', ירושלים, תשל"ג ואילך.</i>
<i>יתרון האור, פערלמן, ר' יי"ל, הודפס במשניות מהדורת וילנא.</i>
כשר, ארץ כנען – כשר, א', 1988, כנען, פלשת, יוון וישראל, ירושלים.
כשר, תורה שלמה – כשר, מ"מ, תש"ט-תשנ"ב, חומש תורה שלמה, א-מג, ירושלים - ניו יורק.
לוי, מילון – Levy, J., 1924, Woerterbuch ueber die Talmudim und Midrashim, Vienna.
לוצאטו, פירוש<i> – </i>לוצאטו, ש"ד, תשכ"ו, פירוש שד"ל על חמישה חומשי תורה, ירושלים.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch-Hellenistechen Gesschichte", <I>HUCA</I> VIII-IX, pp. 257-351.
לימור, נוסעים – לימור, א', תשנ"ח, מסעות ארץ הקודש, ירושלים.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – <i>DJD Discoveries in the Judean Desert</i>, 1953-1995, in: Balliet, M. et al. (eds.), Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מזר, טוביה – מזר, ב', תשל"ד, "בית טוביה", בתוך: כנען וישראל, ירושלים, עמ' 389-371.
<i>מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.</i>
<i>מילון בן יהודה – בן יהודה, א', 1959, מילון הלשון העברית, ירושלים - תל אביב. </i>
<i>מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.</i>
<i>מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו. </i>
<i>מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.</i>
<i>מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.</i>
<i>מסכת דרך ארץ, מהדורת היגער, מ', ירושלים, תרצ"ח.</i>
<i>מסכת כלה, מהדורת היגער, מ', ירושלים, תש"ל.</i>
<i>מסכת סופרים, מהדורת היגער, מ', ניו יורק, תרצ"ד.</i>
<i>מסכתות זעירות, מהדורת היגער, מ', ירושלים, תש"ל.</i>
<i>מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.</i>
<i>מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.</i>
<i>משנה שלמה, מהדורת ורטהימר, ש"א, ירושלים, תשנ"ב.</i>
<i>ניומן, מעשים – ניומן, ה', תשמ"ז, המעשים לבני ארץ-ישראל ורקעם ההיסטורי, עבודה לתואר שני, האוניברסיטה העברית, ירושלים. </i>
<i>נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.</i>
<i>סדר עולם רבה, מהדורת רטנר, ב', ניו יורק, תשכ"ו.</i>
<i>סדר רב עמרם גאון, מהדורת גולדשמידט, ד', ירושלים, תשל"ב.</i>
<i>סטרגנל, פסוידואפיגרפה – Strugnell, J., 1990, "Moses-Pseudoepigrapha at Qumran", in: Schiffmann, H. (ed.), In Memory of Yigael Yadin, Sheffield, pp. 227-256.</i>
<i>סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.</i>
<i>ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו. </i>
<i>ספר היובלים – גולדמאן, מ', תש"ל, ספר היובלים, בתוך: כהנא, א', הספרים החיצוניים, ירושלים.</i>
<i>ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.</i>
<i>ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: בימי הבית, א, עמ' 405-382.</i>
<i>ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, ב, עמ' 578-548).</i>
<i>ספראי, הקהילה – ספראי, ז', תש"ן, הקהילה היהודית ומוסדותיה, ירושלים.</i>
<i>ספראי, חסידות – Safrai, S., 1977, "The Pharisees and the Hasidim", Sidic X 2, pp.12-16.</i>
<i>ספראי, חסידים – ספראי, ש', תשנ"ד, "משנת חסידים בספרות התנאית", בתוך: ספראי, בימי הבית, ב, עמ' 517-501.</i>
<i>ספראי, מקומות הקודש – ספראי, ז', תשמ"ז, "קברי צדיקים ומקומות קדושים במסורת היהודית", בתוך: זאבי, ר' (עורך), ספר זאב וילנאי ב, עמ' 313-303.</i>
<i>ספראי, עליה לרגל – ספראי, ש', תשכ"ה, העליה לרגל בימי הבית השני, תל אביב; מהדורה שנייה תשמ"ה, ירושלים.</i>
ספראי, קהילא קדישא – ספראי, ש', תשנ"ד, "קהילא קדישא דבירושלם", בתוך: ספראי, בימי הבית, א, עמ' 185-186.
ספראי, תרבות קדושים – Safrai, Z., 1998, The "Institutionalization of the Saints in Christian Society", in: Houtman, A. et al. (eds.), <i>Sanctity of Time and Space in Tradition and Modernity</i>, Leiden, pp. 193-214<i>.</i>
ספראי וספראי, גיוס – Safrai, Z. and Safrai, Ch., 1994, "How People Were Recruited into Rabbinic Circles – Sociological Aspects", <i>Proceeding of the Eleven World Congress of Jewish Studies</i>, Jerusalem, pp. 25-32.
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים.
ספראי וספראי, חכמים והקהילה – ספראי, ח' וספראי, ז', "חכמים במאבק על הנהגת הקהל", בתוך: ספראי, ז' ושגיא, א' (עורכים), בין סמכות לאוטונומיה במסורת ישראל, תל אביב, עמ' 280-261.
ספראי וספראי, חסידים – Safrai, Ch. and Safrai, Z., 2004, "Rabbinic Holy Men", in: Poorthhuis, M. and Schwartz, J. (eds.), <i>Saints and Role Models in Judaism and Christianity</i>, Leiden, pp. 59-78.
ספראי וספראי, צירוף – Safdrai, Ch. and safrai, Z., 1994, "Rabbinic Recruitment in the Mishnaic and Talmudic Period: A Sociological Inquiry in Rabbinic Teaching", <i>Proceeding of the Eleven World Congress of Jewish Studies</i>, Jerusalem, pp. 333-340.
<i>ספרי במדבר, מהדורת האראוויטץ, ח"ש, לייפציג, תרע"ז.</i>
<i>ספרי דברים, מהדורת פינקלשטין, א"א, ברלין, ת"ש.</i>
<i>ספרי זוטא, מהדורת האראוויטץ, ח"ש, לייפציג, תרע"ז.</i>
<i>ספרי זוטא לדברים, מהדורת כהנא, מ"י, ירושלים, תשס"ג.</i>
<i>ספרים חיצוניים, מהדורת כהנא, א', ירושלים, תש"ל.</i>
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
<i>פורטן וירדני, </i>אוסטרקונים<i> –</i>Porten, B. and Yardeni, A., 2007, "Why the Unprovenanced Idumean Ostraca Should be Published", in: Lubetski, M. (ed.), <i>New Seals and Inscriptions,</i> <i>Hebrew, Idumean and Cuneiform</i>, Sheffield, pp. 73-98.
פילון, המשלחת לגאיוס – פילון האלכסנדרוני, תשמ"ו-תשנ"ז, כתבים, מהדורת דניאל-נטף, ס' ועמיר, י', ירושלים, א, עמ' 150-61.
פילון, על החוקים – פילון האלכסנדרוני, תשמ"ו-תשנ"ז, כתבים, מהדורת דניאל-נטף, ס' ועמיר, י', ירושלים, ב, עמ' 307-230; ג, עמ' 181-9.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.</i>
<i>פסיקתא זוטרתי (לקח טוב), מהדורת בובר, ש', וילנא, תרמ"ד. </i>
<i>פסיקתא רבתי, מהדורת איש שלום, מ', וינה, תר"מ.</i>
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קלפנבך, מקלט<i> – Klaffenbach, G., 1937,</i> <i>Asylievertrag zwischen Aetelien und Milet, Berlin.</i>
קרויס, מילון<i> – Krauss, S., 1899, Griechische und Latiniusche Lehnwörter Talmud, Midrash und Targum, Budapest.</i>
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.</i>
ריגסבי, מקלט<i> – Rigsby, K.J., 1996, Asylia :Territorial Inviolability in the Hellenistic World</i>,<i> </i>Berekley<i>.</i>
ר"ן בפירושו לרי"ף, הודפס בתלמוד ש"ס וילנא.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
<i>שד"ל – ראו לוצאטו, פירוש.</i>
שטרן, אנציקלופדיה – שטרן, א', 1992, עורך, <i>האנציקלופדיה החדשה לחפירות ארכיאולוגיות</i>, ירושלים.
שיפמן, ירושלים<i> – Schiffman, L.H., 1996, "Jerusalem in the Dead Sea Scrolls", in: Poorthuis, M. and Safrai, Ch. (eds.), The Centrality of Jerusalem, Den Haag, pp. 73-86.</i>
שכטר, קטעי גניזה<i> – Schechter, S., 1898, "Genizah Fragments", JQR X, p. 636.</i>
שערי צדק, נ' מודעי, שערי צדק, שאלוניקי תקנ"ב.
שערי תשובה, י"מ, הירש, שערי תשובה, לייפציג תרפ"ח.
שפירא, הדחת רבן גמליאל – שפירא, ח', תשנ"ט, "הדחת רבן גמליאל – בין היסטוריה לאגדה", <i>ציון</i> סד, עמ' 38-5.
שרידי ירושלמי – ראו גינצבורג, שרידי ירושלמי.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.</i>
<i>תנא דבי אליהו, מהדורת איש שלום, מ', וינה, 1904.</i>
<i>תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. </i>
<i>תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.</i>
<i>תשובות גאונים מזרח ומערב, מילר, י', ברלין, תרמ"ח.</i>
<i>תשובות גאונים קדמונים, קאסעל, ד', ברלין, תר"ח.</i>
<i>תשובות הגאונים אסף – אסף, ש', תרפ"ט, תשובות הגאונים, ירושלים.</i>
<i>תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.</i>
<i>תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.</i>
<i>תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.</i>
<i>תשובות הגאונים מוסאפיה – מוסאפיה, י', תרכ"ד, תשובות הגאונים, ליק.</i>
<i>תשובות הגאונים קורונל – קורונל, נ"נ, תרל"א, תשובות הגאונים, וויען.</i>
<i>תשובות הגאונים שערי צדק – ראו שערי צדק.</i>
<i>תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.</i>
<i>תשובות מהרי"ץ גיאת, הוצאת באמבערגער, פירטה, תרכ"א-תרכ"ה.</i>
<i>תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
<i>תשובות רב שר שלום, מהדורת וינברג, ר"ש, ירושלים, תשל"ו.</i>