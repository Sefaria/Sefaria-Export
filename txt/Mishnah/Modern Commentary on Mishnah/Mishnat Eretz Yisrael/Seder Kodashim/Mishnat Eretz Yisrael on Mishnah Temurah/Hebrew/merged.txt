Mishnat Eretz Yisrael on Mishnah Temurah
משנת ארץ ישראל על משנה תמורה
merged
https://www.sefaria.org/Mishnat_Eretz_Yisrael_on_Mishnah_Temurah
This file contains merged sections from the following text versions:
-Kvutsat Yavne, 2020-2021
-https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה תמורה

פתח דבר

<b>מקראות</b>
<b>ויקרא כז ט-י</b>
ואם בהמה אשר יקריבו ממנה קרבן לה' כל אשר יתן ממנו לה' יהיה קֹדש:
לא יחליפנו ולא ימיר אֹתו טוב ברע או רע בטוב ואם המר ימיר בהמה בבהמה והיה הוא ותמורתו יהיה קֹדש:
<b>ויקרא כז לב-לג </b>
וכל מעשר בקר וצאן כל אשר יעבֹר תחת השבט העשירי יהיה קֹדש לה':
לא יבקר בין טוב לרע ולא ימירנו ואם המר ימירנו והיה הוא ותמורתו יהיה קֹדש לא יגָאל:
<b>בדק הבית</b>
<b>מלכים ב יב ה-יז</b>
ויאמר יהואש אל הכהנים כל כסף הקדשים אשר יובא בית ה' כסף עובר איש כסף נפשות ערכו כל כסף אשר יעלה על לב איש להביא בית ה':
יקחו להם הכהנים איש מאת מכרו והם יחזקו את בדק הבית לכל אשר ימָצא שם בדק:
ויהי בשנת עשרים ושלש שנה למלך יהואש לא חזקו הכהנים את בדק הבית:
ויקרא המלך יהואש ליהוידע הכהן ולכהנים ויאמר אלהם מדוע אינכם מחזקים את בדק הבית ועתה אל תקחו כסף מאת מכריכם כי לבדק הבית תתנֻהו:
ויֵאֹתו הכהנים לבלתי קחת כסף מאת העם ולבלתי חזק את בדק הבית:
ויקח יהוידע הכהן ארון אחד ויקֹב חֹר בדלתו ויתן אֹתו אצל המזבח מימין בבוא איש בית ה' ונתנו שמה הכהנים שֹמרי הסף את כל הכסף המובא בית ה':
ויהי כראותם כי רב הכסף בארון ויעל סֹפר המלך והכהן הגדול ויצֻרו ויִמנו את הכסף הנמצא בית ה':
ונתנו את הכסף המתֻכּן על ידֵ עֹשי המלאכה המֻפקדים בית ה' ויוציאֻהו לחרשי העץ ולבֹנים העֹשים בית ה':
ולגֹדרים ולחֹצבי האבן ולקנות עצים ואבני מחצֵב לחזק את בדק בית ה' ולכל אשר יֵצא על הבית לחזקה:
אך לא יעשה בית ה' סִפות כסף מזַמרות מִזרקות חצֹצרות כל כלי זהב וכלי כסף מן הכסף המובא בית ה':
כי לעֹשי המלאכה יתנֻהו וחִזקו בו את בית ה':
ולא יחַשבו את האנשים אשר יתנו את הכסף על ידם לתת לעֹשי המלאכה כי באמֻנה הם עֹשים:
כסף אשם וכסף חטאות לא יובא בית ה' לכהנים יהיו:
<b>מסכת תמורה</b>
מסכת תמורה עוסקת בפרט צדדי בהלכות קרבנות. לפי התורה אסור להמיר, כלומר להחליף קרבן בקרבן אחר. התורה קובעת גם עונש מרתיע: שתי הבהמות הופכות לקודש, ובעל הבית מפסיד. איסור המרה נאמר בערכין, אם בעל הבית הקדיש בהמה הראויה לזבח, וחז"ל הרחיבו זאת לכל קרבן שאדם הקדיש. מן הסתם מדובר כשאדם אמר "בהמה זו לקרבן" ולא כשאמר "עלי בהמה" מבלי לנקוב בבהמה מסוימת, אבל בשלב שנקבעה בו הבהמה אין הוא רשאי להמירה. הפסוק השני עוסק במעשר בהמה. דיני ערכין נדונו במסכת ערכין, ומעשר בהמה בפרק האחרון של מסכת בכורות. תמוה הוא שהתורה אינה מזכירה קרבנות נוספים כגון פסח ובכורות, והמשנה תעסוק בכך בהרחבה (פרק א).
מסכת תמורה עוסקת באופן כללי בדיני המרה ובמקצת דינים העוסקים בקרבנות. המרה היא החלפת קרבן בקרבן אחר. ההחלפה עצמה אסורה, כפי שתקבע המשנה להלן (פ"א מ"א), וזאת בעקבות התורה הקובעת זאת במפורש. ההמרה מתבטאת בכך שגם הבהמה השנייה הופכת לקודש כמו הראשונה. ההמרה היא עבֵרה לכל דבר, אך לעתים היא נחוצה וזאת כאשר הקרבן אבד, ובתנאי שמדובר בבהמה שיועדה ישירות לקרבן או להקדש.
<b>סיבות ההלכה</b>
איסור התמורה מופיע בתורה, ולפיכך בעצם לא עלינו לדון בסיבותיו. עם זאת יש להדגיש שחכמים עצמם דנו בנושא, ונראה שטעמה של ההלכה המקראית (כפי שהבינו אותה) השפיע על קביעת ההלכה בימיהם. בפ"א מ"א הצענו שני הסברים, האחד משפטי והאחר חברתי (קנס). ההסבר המשפטי הוא שהקדש אינו יורד מקדושתו על ידי פעולת דיבור (המרה), אך עולה לקדושה בדיבור בלבד. אפשרות הסבר אחרת היא שלפנינו קנס כדי שלא יבואו להמיר קרבנות, וודאי שלא ימירו בקרבן נחות. האיסור להמיר מחייב הבאת הקרבן במהירות למקדש, אחרת הוא ייפסל או ימות וההפסד יהיה כפול. בפ"א מ"ב נראה שהסבר הקנס מתאים יותר.
ההמרה הנעשית באיסור חלה, ויוצרת משמעויות בשני מישורים:
א. הבהמה הקודמת נשארה קדושה וחלים עליה כל דיני הקרבן.
ב. הבהמה השנייה גם היא קודש אבל היא מעוררת סדרת שאלות שבהן יש להחליט, כגון לאיזה קרבן תיועד, מתי צריך להביאו, מה קורה אם נפסל, אם נגנב, אם נפל בו מום וכן הלאה.
בכל השאלות הללו תדון המסכת. שני הפרקים האחרונים עוסקים בנושאי קרבנות אחרים: אילו קרבנות נפסלים בשל אי התאמה, ומה דינו של קרבן שנפסל. קשריהם של פרקים אלו לגוף המסכת יידונו להלן בסעיף העוסק בסדר המשנה.
כמו כל מסכתות המשנה החכמים האחרונים הנזכרים במסכת הם חכמי דור אושא, אם כי לעתים מתברר שהם חוזרים או עורכים מחלוקות שקדמו להם. כך למשל בפ"ג מ"א מצויה עדות של חכמי דור יבנה על ימי הבית, וחכמי דור אושא נחלקים בהסבר המחלוקת. פ"ה מ"ג היא דוגמה נוספת לכך, וכן פירושנו לפ"ד מ"א; פ"ב מ"ב שפירושנו לה הוא דוגמה לכך במסכת תקדימים מספר או סיכום ברייתות קדומות כגון פ"א מ"ב (מהו "רע"); פ"א מ"ג (רגלה של זו); פ"א מ"ד (אין המדמע); פ"א מ"ה (אין בית הפרס); פ"א מ"ו (אמרו לו הקדש עושה תמורה), וכן המשנה בפ"ב מ"ג המסכמת כללים מדורות קודמים, ופעם המשנה מסבירה את מחלוקת חכמים ורבי אליעזר (מדור יבנה – פ"ג מ"ד).
המסכת כולה עוסקת בדינים שנהגו רק בימי הבית, ובדרך כלל ניתן לקרוא אותה כאילו הבית עדיין קיים וכל סדריו נמשכים. זאת בניגוד למסכת בכורות שרואה לפניה את הלכות בכור שהשתנו לחלוטין. אבל הלכות תמורה לא השתנו בחורבן, אלא פשוט פסקו מלהתקיים. עם זאת בפ"ו מ"ו החכם מיישם את ההלכה העוסקת במקדש לדיני כשרות של ימיו. כלומר הוא רואה לפניו לא רק את סדרי העבר, אלא גם (או בעיקר) הלכות אקטואליות. כמו כן בפ"ג מ"א ובפ"ו מ"ה, כמו במסכת בכורות מדובר בפשטות על ההלכה הנוהגת לאחר החורבן. מלבד זאת המסכת עוסקת בהלכה של ימי הבית, וניתן היה ללמדה כאילו כל סדרי המקדש ממשיכים כתקנם.
כאמור, גישה זו של דיון הלכתי תאורטי רגילה במשניות המקדש. כך למשל משנת נזיר או מסכת זבחים מדברת על הלכות העבר בלשון הווה. קשה לקבוע האם לשון זו באה לשדר שההלכה היא על-זמנית ונוהגת תמיד והפרעות ההווה הן זניחות, או שהמקדש ממשיך להיות קיים, אם לא בפועל אז לפחות בתודעה. גם הלכות טהרה משקפות ברובן ציבור שומר טהרה, אף על פי שמלאחר דור יבנה השתנתה המציאות החברתית והלכות טהרה נזנחו, ואף בדור יבנה ספק אם רוב הציבור שמר את הלכות טהרה לכל דקדוקיהן הנדרשים בספרות התנאית.
אחת השאלות שאנו שואלים, בעיקר בפרקים העוסקים בהלכות הבית, היא האם לחכמים מסורת היסטורית או שדיניהם משקפים את התפתחות ההלכה בדורות התנאים, ואת שיקולי בית המדרש התנאי. בעקבות מסכתות קודמות<sup class="footnote-marker">1</sup><i class="footnote">ראו המבואות לביכורים ושקלים, לעומת זבחים ומנחות.</i> אנו יודעים כבר שבדרך כלל שני המרכיבים הללו מעורבים. כלומר לעתים נמסרות מסורות כמו שהן היו בעבר, אבל בדרך כלל המסורת הקדומה כבר עובדה בבית המדרש התנאי. דוגמה מובהקת לכך הראינו בדיון על חטאת עוף שנפסלה שבזמן המקדש הושלכה לאמת הניקוז (ביוב) או למצבור אשפה, והיו נוהגים שונים בעניין, ובית המדרש התנאי מדור אושא ריכך את ההלכה ותבע קבורה או שרפה כדרך מכובדת להשמדת קרבן שנפסל (ראו פירושנו לפ"ז מ"ו). מעניין שבמסכת קיימת קטגוריה הלכתית של "קרבנות ציבור". הגדרתה היא ההגדרה הארגונית ההיסטורית וחכמי המשנה העדיפו להשתמש באבחנה ובמינוח היסטוריים, ולא במינוח משפטי מקביל.
בפירושנו לפ"ד מ"א נראה שבמקרה זה המסורת שיש לחכם ושנמסרה כעדות אינה מונעת מחלוקת מצדו של חכם אחר שגם הוא עוד זכר את בית המקדש (רבי אליעזר). כך גם לגבי בעלי מומים, עדותו של רבי חנינא סגן הכוהנים אינה מונעת את רבי עקיבא מלחלוק (משנה, זבחים פ"ט מ"ג). במקרה זה פירשנו (להלן פ"ו מ"ד) שרבי חנינא מייצג נוהג מחמיר ובמקביל לו היה גם נוהג (עממי?) מקל. בלשון אחרת, המחלוקת קדומה אלא שבימי הבית לא נשאה אופי של מחלוקת משפטית מוגדרת ונתונה הייתה לנוהגים שונים וגמישים במקצת.
ריבוי מחלוקות הוא בדרך כלל סימן להיעדר מסורת. בעקבות המשנה בפ"ז מ"ו אולי יש לעדן את המשפט ולנסחו שמחלוקות מאוחרות עשויות להיות מבוססות על חומר קדום שבבית המדרש התנאי המאוחר כבר נצרכו לשנותו, בעיקר עקב חדירתם והשתלטותם של ערכים הלכתיים אחרים. כך למשל בפרק א מופיעות מחלוקות מספר (מ"א, מ"ג, מ"ה), וגם במשנה ב בפרק זה נעמוד על היעדר מסורת היסטורית. כמו כן מפ"ג מ"א משתמעת מסורת חלקית, ובפ"ג מ"ג ריבוי מחלוקות.כל אלו הם סממנים להיעדר מסורת ולפיתוח הלכתי מאוחר ו'מלאכותי' כלומר פיתוח המבטא את ערכי בית המדרש התנאי הבתר מקדשי..
מצד שני, במסכת מובאות כמה מסורות הנראות כאותנטיות. חלקן, ואותן מנינו לעיל, שונו בבית המדרש התנאי, זאת אף שבזמן התנאים הן כבר לא היו הלכה למעשה – נוכח היעדר המקדש, אבל חלקן המשיכו לשרור בבית המדרש התנאי (כתפיסה תאורטית כמובן). כך, למשל, לשונות התמורה והחילול הן כנראה מימי בית שני (פ"ה מ"ה), אבל המונחים "אתנן" ו"מחיר כלב" הם מונחים מקראיים שלא צמחו להם מונחים בתורה שבעל פה. לא צמחו להם מונחים "עכשוויים" משום שלא נהגו למעשה, אבל לשונות התמורה הם כנראה מונחים מעשיים; מכיוון שהם לא היו מעשיים בימי תנאים אין זאת אלה שהם היו מעשיים בימי המקדש, ותנאים זכרו וציטטו אותם כחלק מזיכרון המקדש האהוב והנערץ. אי האחידות והיעדר שיטתיות בטיפול בקרבנות שלא הוקרבו מסיבות שונות (בהשמדתם, מכירתם, דיני ולדות וכו' – פ"ג מ"ג ועוד) מצביעים לדעתנו על זיכרונות ותקדימים סותרים, ועל כל פנים אין כאן תשתית איתנה (ואחידה) של הלכות בית המדרש התנאי. לו היו אלו רק פיתוחים של בית המדרש הדן בנושא באופן תאורטי, היה מקום לצפות להלכה אחידה ומנומקת. אנו נוטים לראות בהיעדר אחידות משפטית ראיה לאותנטיות (מבחינה היסטורית). לו היו כל אלה פרי דיונים בבית המדרש, היינו מצפים למערכת אחידה ומנומקת. דווקא היעדר הסדר המשפטי מלמד על שלבים של הלכה חיה שעוצבה תוך כדי ויכוחים ושינויים, או לפחות על מנהגים שונים שנהגו במקדש בו זמנית. במקרה נוסף אחר אנו שומעים על נוהגים שונים במקדש שהפכו להיות מחלוקת תנאים (ראו פירושנו לפ"ו מ"ד; זבחים פ"ט מ"ג). המחלוקת התנאית ממשיכה את הנוהגים השונים הקדומים. אלא שכנראה מה שלא הוכרע בימי הבית, ונותר בתחום האפור שבו כל אדם וכל פקיד מקדש נוהג כהבנתנו, הפך למחלוקת הלכתית לכל דבר בבית המדרש התנאי, וכן נפרש בפ"ז מ"ו.
<b>מונחים מיוחדים</b>
כל נושא התמורה מחייב מינוח מיוחד. רק במשניות בודדות מחוץ למסכת נדון עניין זה. לפיכך חלק מהמונחים הייחודים מופיעים רק במסכת בגלל נושא ייחודי זה, ואין בכך ראיה לתופעה עריכתית מיוחדת. עם זאת, ראינו שהמינוח "מערימין" (פ"ה מ"א) מופיע במשנתנו במשמעות ייחודית, וכן המינוח "חייבי עולה" (פ"ב מ"ב)<sup class="footnote-marker">2</sup><i class="footnote">המינוח מופיע עוד פעם בספרא, כפי שנביא בפירושנו.</i> שאינו רק ייחודי, אלא הוא גם הסדר שלא נוצל במסכתות אחרות.
במקביל מצאנו במסכת שימוש בשפה ההלכתית הרגילה. כך, למשל, בפ"ו מ"א מופיעה רשימה של פסולים שהיא הרשימה הרגילה של הפסולים למזבח, והיא חוזרת במקורות (כגון משנה, זבחים פ"ח מ"א; פ"ט מ"ג; פרה פ"ב מ"ג ועוד). תופעה זו של רשימות קבועות מלמדת על התפתחות ספרותית ועל התגבשות שפת בית המדרש.
<b>עריכת המשנה</b>
התופעה הבולטת ביותר בפרקים הראשונים היא תופעת החזרות. שלושת הפרקים הראשונים מארגנים את אותו החומר פחות או יותר בצורות עריכה וסיכום שונות. בכל אחד מהפרקים יש פרטים חדשים רבים, אבל גם חזרות רבות, למשל העיקרון שהכול ממירים מופיע לראשונה במשנה הראשונה במסכת. במשנה ו באותו פרק נאמר שוב שציבור ושותפים אינם ממירים. בפרק השני במ"א נקבע שהכול ממירים חוץ מציבור, וזאת במסגרת סידור ההבדלים בין קרבנות יחיד לציבור. במשנה ג באותו פרק מסודרים ההבדלים בין תמורה וקודשים, ושוב אנו שומעים שציבור אינו עושה תמורה. חזרות כאלה הן תופעה חוזרת בשלושת הפרקים הראשונים, וגם בפרקים ד-ה אם כי במידה פחותה. בכל אחת מהעריכות יש תוספות, נושאים חדשים או מחלוקות במה שבעריכה הקודמת היה מוסכם. בפרקים ד-ה כמות החזרות קטנה יותר (בעיקר מהחצי השני של פרק ה), אך עדיין התופעה קיימת. העריכות השונות מארגנות, כל אחת בדרך אחרת, את ההלכות, פעם סביב השאלה מי ממיר (פ"א), בפ"ב השוואה בין קרבנות יחיד לקרבנות ציבור (לגבי המרה ושאלות קרובות), בפ"ג-פ"ד השוואה בין ולד לתמורה. פרק ז חוזר לשיטה זו ומשווה קודשי מזבח לבדק הבית, בפרק זה חזרה מועטת יותר על הלכות ממשניות קדומות במסכת, אך חזרה על הלכות ממסכת בכורות וחולין. בסוף הפרק השוואה אחרת בין נקברים ונשרפים, ואגבה כפילויות עם מסכתות רבות שדנו בנפרד בכל אחד מהפרקים – בערלה, בחולין שנשחטו בעזרה, בעגלה ערופה וכן הלאה. במשניות אלו בולט הקשר של תמורה עם מסכתות אחרות שיש לה אִתן תשתית הלכתית ושפה הלכתית משותפת.
ריבוי העריכות מלמד על המשימה הכבדה של עורך המשנה שצריך היה למזג את העריכות ולאסוף את כל ההלכות החשובות. בדרך כלל העריכה הסופית פירקה את היחידות הקדומות במקרה שבו העריכות הקדומות נותרו כמות שהן. חזרות, הכפלות וסתירות יש גם במסכתות אחרות, אך מסכת נגעים ומסכת תמורה בולטות בכך.
במסכת נגעים נטען שלפנינו שקיעין של הלכה כוהנית (לאו דווקא צדוקית). חכמים עסקו רק מעט בנושא וממילא הידע היה בידי הכוהנים, והעיסוק בבית המדרש בנושאים אלו היה מועט. במסכת תמורה התמונה אינה כה קיצונית. אין סימנים שההלכה אינה של חז"ל, אך תופעת העריכות השונות נותרה ומחייבת הסבר.
דיון חשוב על סדרי העריכה של המסכתות השונות בסדר קודשים יש בפירושנו לפ"ז מ"ג<sup class="footnote-marker">3</sup><i class="footnote">וראו גם מעילה פ"ג מ"ג.</i>.
שני הקרבנות שלגביהם נדונה שאלת ההמרה הם הבכור והמעשר (מעשר בהמה). בפרקים אלו יש כפילות וסתירות עם משנת בכורות, אך שוב אין ספק שהשפה היא אותה שפה והתכנים המרכזיים זהים. מסכת תמורה, למרות עריכתה הקרובה לזו של נגעים, היא אפוא מסכת רגילה בתוך עולמו של בית המדרש.
עדות חשובה לנוסח אחר של משנת תמורה, שונה מזה שבידינו, נגלה בסוף פירושנו לפ"א מ"א. המעשה שהבאנו שם, בשתי גרסאות חילופיות, מלמד גם על עיסוק בפרשנות המשנה, או לפחות בנושא המרה, אגב שיעור הלכתי או דרשה (תלוי בנוסח הסיפור).
<b>התפתחות דיני תמורה</b>
דיני תמורה מצויים ומרוכזים במשפט אחד בתורה החוזר פעמיים ומופיע ב"מקורות" בתחילת המבוא: "לא יחליפנו ולא ימיר אֹתו טוב ברע או רע בטוב ואם המר ימיר בהמה בבהמה והיה הוא ותמורתו יהיה קֹדש" (ויקרא כז י; שם לג), וההתפתחות ההלכתית של תורה שבעל פה אינה רבה. במסכת כמעט אין מונחים חדשים שטבעה תורה שבעל פה. "מערימין", למשל, הוא מונח של חז"ל (או של תורה שבעל פה<sup class="footnote-marker">4</sup><i class="footnote">תורה בעל פה עשויה להיות גם תורתם של צדוקים או כוהני המקדש, ואילו אם אנו מייחסים את החידוש לחז"ל הרי משמעו שהחידוש נוצר בבית המדרש הפרושי, בימי המקדש או אחר חורבנו. במקרה זה שבו מדובר במונחים שנקבעו במקדש ונעשה בהם שימוש במקדש, ייתכן שהם נוצרו לא בבית המדרש התנאי אלא פשוט במסגרת העבודה במקדש. </i> – פ"ה מ"א), אך הוא אינו מונח לתמורה אלא לדין בכור. גם המונח "קרבן ציבור" ו"קרבן יחיד" אינם בתורה, אבל אינם ייחודיים לתמורה אלא לדין קרבנות בכלל. כמו כן "לפי חשבון" (פ"ב מ"ד), שאפילו לא נאמר על תמורה אלא רק מובא מתחומים אחרים. בין מעט המונחים שאינם שאובים מהתורה נמנים מונחים חליפיים לתמורה: "תחת" (פ"ו מ"ה) ו"אהן" המופיע בתוספתא למשנה זו, והרחבנו בכך בפירוש המשנה. החידושים העיקריים של תורה שבעל פה הם שרק יחיד יכול להמיר (לא ציבור, לא שותפים), ורק בהמה ניתן להמיר או להחליף ולא עוף. כל אלה הן מסקנות פשוטות שבאמת ניתן לדייק מהפסוק ישירות. המונח "יחליף" שבמקרא זועק להרחבה. בכל פסוק אחר היו חז"ל נזעקים לדרוש מה בין שניהם ולהסיק מהייתור שלל הלכות מחודשות, ואילו במקרה זה הגמרא מסתפקת בדרשה ששתי אלו מילים חופפות. הסבר זה הוא אמנם פשט הכתוב, והתורה מכפילה את דבריה, אך מסקנה זו עומדת בניגוד לכל כללי הדרש המקובלים. "תמורה – זו חליפין, וכן הוא אומר 'לא יחליפנו ולא ימיר אותו' " (בבלי, בבא מציעא מז ע"א; וכן פסיקתא רבתי, מ). פרט חשוב שהמשנה מחדשת בו הוא המקרה שקרבן אבד והומר (עד כאן נעשה הכול כראוי), ונמצא בשנית (פ"ד כולו). ההלכה הפשוטה אינה חידוש של המסכת שלנו אלא נמצאת גם במסכת כריתות וקצת גם בזבחים (פי"ג מ"ח), ובעצם גם בעיה זו אינה בעיה של התמורה, אלא של הקרבן הראשוני. לפיכך באמת מקומה של ההלכה בדיני כריתות. הלכה זו הועברה למסכת תמורה וזכתה לפרק שלם שבעצם חוזר על אותה הלכה (תפיסה הלכתית) פעמים מספר.
היעדר היצירה של תורה שבעל פה בתחום זה מוסבר בפשטותו. אין להמיר, וממילא העיסוק במי שעבר עברה הוא מצומצם. מותר להמיר במקרה של קרבן שנפסל (אבד, מת, נעשה בעל מום וכו'), כל הפרטים ברורים, ויש לברר רק מספר נעלמים קטן. ההרגשה היא שהעורכים לא מצאו במסכתות האחרות ביטוי לייחודה של התמורה ורצו מסכת מיוחדת כדי להדגיש את הנושא, ובעיקר את ההיבט הרעיוני שנדגיש להלן. על כן הציגו מסכת מלאכותית שבה עריכות שונות וחזרות על אותן הלכות בעריכות שונות ובפירוט יתר (פרק ד), פירוט בדיני בדק הבית (דינים אלו זכו להיכלל כאן משום שעליהם אין דין תמורה חל).
מהי הסיבה שבגללה רצו להקדיש מסכת מיוחדת לתמורה? כאמור אין זה ריבוי ההלכות, אלא הפן העקרוני. הפן העקרוני הוא שקיים משולש בל יינתק בין החטא המיוחד והמוגדר<sup class="footnote-marker">5</sup><i class="footnote">או הרצון הנקודתי להתנדב ולהביא קרבן נדבה.</i>, הקרבן המיוחד שנקבע לכך והאדם המקריב. הקרבן אינו מס שאדם צריך להרים או רוצה לתת, אלא הוא בעל חיים מיועד שהבעל קבע (בהתאם לפרטי ההלכה<sup class="footnote-marker">6</sup><i class="footnote">כגון זכר או נקבה, בן שנה או יותר וכו'. </i>). מבחינת הקב"ה אין זה משנה מה יובא, אם ריבונו של עולם ציווה (אִפשר) שאדם יביא קרבן, לא חשוב לו אם הקרבן יוחלף. לכל היותר היה צריך לצפות לדרישה שההמרה תהיה בערך הרֵאלי לפחות (או כמו פדיון מעשר שני, ערך רֵאלי ותוספת, בבחינת "ואת חמישִתו יוסף עליו" [ויקרא ה טז]). איסור ההמרה בא להדגיש את הקשר בין החטא והקרבן, קשר שנקבע על ידי החלטת אדם, אך בלתי ניתן לניתוק. במסגרת זו חל איסור גם על שיפור הקרבן ועל תוספת לו. במקביל, התפיסה הזאת מחייבת לא להשהות את הקרבן שכן הוא עלול להיפגם, ואף חז"ל מעוניינים שלא יעשו "עדרים עדרים"<sup class="footnote-marker">7</sup><i class="footnote">בבלי, יח ע"א; כד ע"א; ירו', ביצה פ"ג ה"ו, סב ע"ב, ועוד. זה מונח של תורה שבעל פה בלבד, אך הוא מונח אמוראי.</i>.
רעיון מרכזי זה מאפיין את עבודת המקדש היהודית, ולכן רצה העורך להקדיש לו מסכת בגלל ייחודו. תופעה דומה וקצת שונה נראה גם במבוא למסכת קינים.
מעבר לכך, דברי האמוראים שלא יעשה "עדרים עדרים" מרמזים אולי לתופעה נוספת של גידול עדרי קודש מחוץ למקדש. חז"ל מתנגדים לה, אבל אולי התנגדותם מרמזת שהיה זה נוהג קיים שהם נאבקו נגדו. כשם שלא רצו שיהיו למקדש אדמות, כך התנגדו לעדרים השייכים למקדש. מבהמת קודש או מצאן קודש ניתן להפיק רווחים, והשהיית הקרבן מאפשרת זאת. איננו יודעים לומר האם לפנינו תופעה של ימי הבית (זיכרון רֵאלי מתופעה היסטורית) או "המצאה" שלאחר החורבן. איננו יודעים גם האם המניע הוא חסידות של אנשים פרטיים, או רצון של הממסד הכוהני לאגור משאבים. כך או כך, מסכת מיוחדת מרמזת אולי על כך שלפנינו תופעה חברתית ולא רק פרשנות תאורטית שחז"ל רצו לדחות.
מכל מקום, העיסוק בדיני תמורה זוכה למסכת שאינה מלאה בתוכן ממשי.
<b>סדר המשנה</b>
פרקים א-ה הם חטיבה אחת שיש בה חזרות וחכמים ייחודיים (ראו פירושנו לסוף פ"ה).
פרק א מגדיר מה ממירים ואיך, בתוכו משולבת תת יחידה (מ"ד-מ"ה) שפתיחת כל משפט בה הוא "אין x עושה x אלא לפי חשבון". היחידה המלוכדת שובצה כאן משום שמשנה ג מדברת על המרה לפי חשבון (אברים בעוברים). הפרק הראשון מסתיים בציבור שאינו ממיר, ובכך נפתח הפרק הבא.
פרק ב (מ"א-מ"ב) משווה בין קרבנות ציבור לקרבנות יחיד. הוא חוזר על פרטים מהפרק הקודם אבל מרחיב להבדלים נוספים בין סוגי הקרבנות, ועם זאת רשימת ההבדלים שהפרק מונה חלקית. המשך הפרק (מ"ג) משווה את קודשים לתמורה, ושוב מזכיר בין השאר את הציבור, ופרטים ידועים אחרים. שני חצאי הפרק עוסקים בהשוואה, אבל כל אחד בסגנון אחר. החצי הראשון בסגנון "יש ב-x מה שאין ב-y" ואילו החלק השני בסגנון "חומר ב-x מב-y". שני סגנונות העריכה מקובלים, ואיננו יודעים לשייך אותם לבית מדרש מסוים.
פרק ג עוסק בתמורה ובוולד תמורה ובדינם אם התברר שאי אפשר להקריב את הוולד. הפרק מטיבו רומז על המצב שלאחר החורבן, כלומר על תמורה שהומרה לפני החורבן ואי אפשר להקריבה, ברם הוא הדין אם נפל בה מום. פרק ד ממשיך באותו נושא והפעם אם נפל הפגם בבעלים (שמת) או בתמורה עצמה שעוכבה ולא הובאה בזמנה, או שהקרבן המקורי התגלה. למעשה זה אותו נושא של הפרק הקודם, ויש כאן המשך באותו נושא אבל בפרטים אחרים.
פרק ה עוסק באמירות הפוגעות בתמורה או בבכור, והוא מתחיל במקרה של בכור בהמה שהוקדש. ההקדשה פוגעת בבכורתו, שכן מעתה אין הוא רכוש פרטי אלא רכוש המקדש. הפרק ממשיך (מ"ג ואילך) במקרים של הקדשה בלתי נכונה. משנה ב חריגה, היא עוסקת בספק בכור, נושא שנדון במסכת בכורות (פ"א מ"ג ופ"ב מ"ו). הפרק שלנו מושפע אולי מפרק ב בבכורות, כפי שעולה מהטבלה.
המקבילות בין בכורות ותמורה
למעשה נראה ששני הפרקים הללו היו פעם יחידה אחת ותכניה פורקו בין שני הפרקים.
פרק ו סוטה לחלוטין מדין תמורה ועוסק בקרבנות אסורים (שנפל פגם "בהתנהגות הבהמה", כלומר בהתנהגות הבעלים אליה). הפרק יכול היה להופיע בכל מסכת אחרת כמו מעילה או זבחים, ואולי גם בבכורות. לדעתנו הוא שייך היה למשנה הקדומה שממנה נלקטו פרקים א-ג, והעדות לכך היא הופעתו התדירה יחסית של חכם כחנינא בן אנטיגנס (אנטיגנוס) המופיע בבכורות פ"ו. במבוא לבכורות הצענו שפרקים א-ד בבכורות ופרק ו שם הם יחידה אחת, וכפי שראינו כאן לפרק ו בתמורה נקודות השקה עם אותה משנה קדומה שרובה מובא בבכורות. הפרק הובא כאן משום שבמשנה הקדומה היה מחובר לפרק הקודם, שראשיתו בבכורות והמשכו בלשונות תמורה.
פרק ז עוסק בקרבנות בדק הבית ובהשוואה עם קודשים רגילים (קודשי מזבח). הוא מתחיל בפתיחה באותו סגנון של פרק ב, "יש ב-x מה שאין ב-y", וגם הוא עוסק בבדק הבית כמו סוף פרק א. מקומו הטבעי של הפרק היה בראשית פרק ב, לשם היה מתאים הן בסגנונו והן בקשר שלו לפרק א. אולי הוא הובא לחוד משום שעיסוקו בקרבנות בדק הבית שהוא נושא חריג במסכת תמורה, שכן לקודשי בדק הבית אין תמורה. אחד ההבדלים בין קודשים לקודשי בדק הבית הוא השמדתם בקבורה או בשרפה, ולכן שלוש המשניות האחרונות בפרק מוקשות. הן חורגות מתחום הקודשים וקודשי בדק הבית ודנות בכל הנשרפים וכל הנקברים. לפי סגנונן ולשונן הן הובאו ממקור אחר.
אם כן, ניכרת עריכת-על לכל המסכת עם סטיות לנושאי אגב, כדרכה של המשנה.





Chapter 1



Mishnah 1

<small>על-פי כתב-יד קופמן</small>
<b>הכל ממירים</b> – כפי שהסברנו במבוא. המרה היא החלפת קרבן בקרבן אחר. ההחלפה עצמה אסורה כפי שתקבע המשנה להלן, וממילא תופסת רק באופן חלקי. כלומר מה שהומר נשאר קודש, ותמורתו גם היא קודש. באופן פשטני ומשפטי אפשר לקבוע שהקדש אינו יורד מקדושתו על ידי פעולת דיבור (המרה), אך עולה לקדושה בדיבור בלבד. אפשרות הסבר אחרת היא שלפנינו קנס כדי שלא יבואו להמיר קרבנות, וודאי שלא ימירו בקרבן נחות. האיסור להמיר מחייב הבאת הקרבן במהירות למקדש, אחרת הוא ייפסל או ימות וההפסד יהיה כפול. על כל פנים, ההמרה מתבטאת בכך שגם הבהמה השנייה הופכת לקודש כמו הראשונה. משמעויות נוספות של המרה נדונו במבוא. הבבלי מטעין על סגנון המשנה (בינוני רבים) אבחנה שמדובר בדיעבד, ברם זו הרחבה ספרותית בלבד. למעשה למשניות סגנונות מספר ואחד מהם הוא סגנון בינוני רבים: "הכל ממירים", "הכל שוחטין" (חולין פ"א מ"א<sup class="footnote-marker">1</sup><i class="footnote">ראו פירושנו לערכין פ"א מ"א, שם הסברנו שסגנון זה ("הכל...") מלמד על גישה פולמוסית של חכמים הבאה להתנגד לתפיסות מעין "מונופוליסטיות" של כוהנים. במקרה זה כנראה אין למשנה משמעות פולמוסית כזאת. </i>), "משלשלין את הפסח בתנור" (שבת פ"א מי"א) וכיוצא באלו. אמנם נכון אפוא שהמשנה מדברת בדיעבד, במי שהמיר באיסור, נגד ההלכה, אבל ההמרה תופסת. מכל מקום באופן עקרוני לעתים צריך להמיר, וכל שהמשנה עוסקת בו הוא מי מוסמך להמיר. <b>אחד אנשים ואחד נשים</b> – שניהם מקדשים את התמורה. לא נאמר האם מדובר באישה עצמאית (בוגרת או נערה יתומה<sup class="footnote-marker">2</sup><i class="footnote">ראו משנה, נדרים פי"א מ"י.</i>). <b>לא שאדם רשיי להמיר</b> – שהרי מפורש בתורה שאסור להמיר,<b> אלא שאם המיר</b> – באיסור,<b> מומר</b> – התמורה קדושה, המעשה בר תוקף,<b> וסופג את הארבעים</b> – מכיוון שנעשתה עברה על לאו מפורש עונשה מלקות.<b> הכהנים ממירים את שלה</b>ן – קרבנות שכבר הגיעו למקדש או שנמסרו לידיהם, כגון הבכור,<b> וישראל ממירים את שלהם</b> – בשלב שהקרבן טרם הגיע למקדש, והמשנה מסבירה:<b> אין הכהנים ממירים לא בחטאת ולא באשם ולא בבכור</b> – באלה אין כוהנים ממירים. המשנה מלמדת פרט מעניין על המבנה הארגוני של המקדש. למקדש הגיעו, כל יום, עשרות (ואולי מאות) אנשים עם קרבנות חובה כגון חטאת, אשם ואף קרבנות נדבה שהתחייבו עליהם. הבעלים סמכו ידיהם על ראש הקרבן, ואזי נמסרו הקרבנות לכוהנים. אז הייתה לכוהנים אפשרות להמיר את הקרבן בקרבן אחר. השחיטה נעשתה אפוא לא מידיו של הישראל, אלא מקבוצת בהמות שהמתינה לתורה לשחיטה.
<b>אמר רבי יוחנן בן נורי וכי מפני מה אין ממירים בבכור</b> – לכאורה לפנינו שאלה תמימה, ברם מן ההמשך ברור שרבי יוחנן בן נורי חולק. חכמים סבורים שהמרת בכור אינה תקפה, ורבי יוחנן בן נורי חולק.<b> אמר לו רבי עקיבה חטאת ואשם מתנה לכהן</b> – הם נחשבים רכוש של הכוהן, הכוהן חייב להקריבם למזבח, אבל רשאי ליהנות מבשרם (מחלקים מסוימים שנקבעו בתורה),<b> והבכור מתנה לכהן</b> – גם הבכור שייך לכהן כרכושו וכקרבן הפרטי שלו. <b>מה חטאת ואשם אין ממירין בהן אף הבכור לא ימירנו בו</b> – רבי עקיבא מקיש חטאת ואשם לבכור<sup class="footnote-marker">3</sup><i class="footnote">וכן בספרא, בחוקותי פ"ט הי"א, קיג ע"ב.</i>, אבל ההיקש אינו היקש טכני בשל מילה זהה (חשובה או מקרית) הנזכרת בפסוקים, אלא משום שכל הקרבנות הללו יש בהם מרכיב מרכזי זהה. <b>אמר לו רבי יוחנן בן נורי מה לי איני ממיר בחטאת ובאשם שאין זכין בהן בחייהן תאמר בבכור שזכין לו בחייו</b> – רבי יוחנן מפריד בין הדבקים וטוען שחטאת ואשם נהנים מהם רק לאחר שחיטה. אז מותר לאכול מבשרם וליהנות מהעור, לא כן בכור שהוא רכוש כוהן לכל דבר והכוהן רשאי לא רק לשחטו, אלא ליהנות מצמרו. הוויכוח אינו על עצם השאלה האם התמורה תופסת בבכור; ודאי שכן. אלא השאלה היא מי ממיר, הישראל או הכוהן. <b>אמר לו רבי עקיבה והלא כבר נאמר</b> – בתורה, <b>והיה הוא ותמורתו יהיה קודש</b> – (ויקרא כז לג). פסוק זה נאמר על מעשר בהמה. <b>איכן קדושה חלה עליו בבית הבעלים</b> – המעשר קדוש כבר בהיותו בבית בעלים, עוד לפני שניתן לכוהן, ועל קודש כזה נאמר שההמרה תקפה. <b>אף תמורה בבית הבעלים</b> – עוד בהיותה בבית בעלים. לפי זה גם הבכור, שהוא קדוש מבטן אמו, שייך לכוהן, ולכן אין הכוהן רשאי להמירו.
במשנתנו הלימוד הדרשני נפסק באמצעו. לא נאמר כיצד יגיב רבי יוחנן בן נורי על הדרשה השנייה של רבי עקיבא, וגם לא נאמר מה גורלו של ההיקש שהצליח רבי יוחנן בן נורי לדחות. מבחינת המשנה די בעובדה שלכל אחד מהם סיוע לשיטתו, ובכך הסתיים העניין. לעומת זאת בספרי מובא דיון ארוך ודרשות מספר סביב השאלה האם ניתן ללמוד מחטאת על בכור, ומה ניתן ללמוד מההיקש<sup class="footnote-marker">4</sup><i class="footnote">מהיקש זה נלמדות מסקנות הלכתיות נוספות. ראו ספרי דברים, קיח, עמ' 141-140; בבלי, זבחים נז ע"א. זו פרשה מדרשית מעניינת. השאלה שם מהו זמן האכילה של בכור, ורבי יוסי הגלילי מנסה ללמוד מההיקש האמור שבכור נאכל כמו חטאת ליום ולילה. לימודו זה נדחה על ידי כל החכמים הבוגרים ממנו שרבי יוסי בא לשמשם. הטיעון המרכזי בספרי של רבי עקיבא, רבי טרפון, רבי ישמעאל ורבי אלעזר (אליעזר?) הוא שאין להקיש את הבכור לחטאת אלא לקרבנות אחרים. אם אכן הייתה הדרשה מקור להלכה אזי היה עלינו להסיק שמשנתנו חולקת על הספרי, ורבי עקיבא סותר את עצמו. היה עלינו גם לתמוה מדוע טיעונו של רבי יוחנן בן נורי אינו משובץ בדרשה הארוכה בספרי. אלא שכבר גילינו דעתנו במבוא הכללי לפירוש המשניות שהדרשה לא יצרה את ההלכה אלא רק נועדה לחזק אותה. רבי יוסי הגלילי השתמש בדרשה (בהיקש) שבמשנה בצורה בלתי נכונה, בכך שהוא בא לסתור את ההלכה. כל שהתנאים רוצים הוא למצוא בתורה זכר להלכה, ציטוט מסייע בלבד, ודקדוק הדרשה אינו חשוב להם. לפיכך אין בין משנתנו לדרשת הספרי מחלוקת הלכתית, אלא רק "משמעות דורשין" (ירו', שבועות פ"ב ה"ו, לד ע"א; בבלי, ראש השנה כ ע"ב ועוד – כל אלו לעניינים אחרים ולא לדרשה שלנו). מכל מקום, עריכתה של משנתנו סותרת את עריכתו של הספרי אם לא בהלכה אז בדרשה, או אפשר שהדרשה בספרי כרבי יוחנן בן נורי.</i>.
מבחינת עיצוב ההלכה לפנינו מקרה מעניין. המחלוקת הייתה קיימת כנראה בסוף דור יבנה לפחות, ואולי קודם לכן, והעמדות היו ידועות ומגובשות. אבל הטעם של ההלכה משתנה. עד רבי עקיבא נימקו אותה בצורה אחת, ומעתה יש להלכה נימוק משפטי או מדרשי אחר. זו דוגמה פשוטה לתהליך שכתבנו עליו במבוא הכללי לפירוש המשניות. ההלכות הבודדות נקבעו בדרך שנקבעו, במקרה זה על סמך דברי התורה; בשלב שני מתחיל הבירור המשפטי המחפש את הכלל המשפטי, וזאת על מנת שניתן יהא להעבירו להלכות אחרות, או לצמצמו למקרים שכבר נקבעו.
בתוספתא מופיע אותו דיון הלכתי (כשיטת רבי עקיבא בלבד), אך הוא מנוסח כמסקנת משנתנו: "כהנים אין ממירים בקדשי ישראל, ישראל אין ממירין בקדשי כהנים, שאין אדם עושה תמורה בזבח שאינו שלו" (פ"א ה"א, עמ' 551). התוספתא מפרטת: "בכור אצל ישראל עושה תמורה, אצל הכהנים אין עושה תמורה, דברי רבי עקיבא. רבי שמעון בן אלעזר אומר, כיון שבאו לידי כהן זה וזה אין עושין בו תמורה. זו מה יעשה לה? תרעה עד שתסתאב ותיאכל לבעלים במום" (שם ה"ב). רבי שמעון בן אלעזר סבור שבבית כוהן זה וזה אינם ממירים, וכדי שתיווצר מחלוקת בינו לרבי עקיבא יש להניח שלדעת רבי עקיבא בבית הכוהן ישראל עושה תמורה. רבי יוחנן בן נורי סבור שכוהנים ממירים את הבכור, וגם ישראל רשאי להמירו (כלומר מתחייב בהמרתו) משום שפעם היה הבכור שלו. הסברנו את המשנה בהתאם לתוספתא, ברם אפשר גם שלפנינו התפתחות הלכתית. המשנה לא עסקה כלל בשאלה היכן הבכור נמצא, והתוספתא העלתה שאלה משפטית מחודשת זו (בדור אושא, ימי רבי שמעון בן אלעזר), ועיצבה את המחלוקת המשולשת. במקרה זה איננו רואים סיבה שלא לראות בכל דברי התנאים שלב משפטי-מחשבתי אחד.
המרת בכור לפי המשנה והתוספתא
בספרא שנינו: "והלא הבכור עושה תמורה בבית הבעלים ואינו עושה בבית כהן דברי רבי עקיבא, אמר רבי יוחנן בן נורי וכי מפני מה אין ממירים בבכור? אמר לו רבי עקיבא חטאת ואשם מתנה לכהן, והבכור מתנה לכהן, מה חטאת ואשם אין ממירים בהם אף הבכור אין ממירים בהם, אמר לו רבי יוחנן בן נורי מה אינו ממיר בחטאת ואשם, שאין זכאיי בהם בחייהם. תאמר בבכור שזכיי בו בחייו? אמר לו רבי עקיבא השבתה על הדין, מה אתה משיב על המקרא? 'והיה הוא ותמורתו יהיה קודש', היכן קדושה חלה עליו בבית הבעלים אף תמורה בבית הבעלים. ואם משנתנו לכהן זה וזה אין עושים תמורה" (ספרא, בחוקותי פרק ה הי"א-הי"ב, קיג ע"ב). הרישא של הספרא מקבילה למשנה. אין בה הבחנת התוספתא בין בית הבעלים לבית הכוהן, והחומר זהה לזה שבמשנה, אלא שיש בה ניסוח נאה של המתודולוגיה של הוויכוח. ההשוואה העניינית נקראת "דין" והיא נדחית (על ידי רבי יוחנן בן נורי), והדיוק מהפסוק נקרא "מקרא" והוא נימוק מנצח, אף על פי שלעניות דעתנו את המקרא אפשר לפרש גם אחרת. בהלכה יב הספרא מצטט את התוספתא, וכנראה לא ראה מחלוקת בינה למשנה.
בספרות האמוראית מצוי סיפור מעניין אחר שנמסר בשתי נוסחאות עיקריות:
רבי הוה יתיב מתני בפרשת 'אין ממירין בבכור וחולין'. אבוי דבר פדייה חמתיה רבי, אמר אנא ידע מה אנא אמר כדון. אנא מימר 'וידבר ה' אל משה לאמר' לא יימר דברי רבי יודה וכתוב, כן דמר רבי אמי בשם רבי יוחנן (ירו', נזיר פ"ה ה"א, נג ע"ד – רבי היה שונה את הפרשה "אין ממירין בבכור וחולין". ראה רבי את אביו של בר פדיה, אמר אני יודע מה אני אומר בזאת. אני אומר, כתוב "וידבר ה' אל משה לאמר", לא נאמר דברי רבי יהודה, וכתוב כך... שאמר רבי אמי בשם רבי יוחנן"). הנוסח קשה, ומשמעו שרבי לימד את פרשת "אין ממירין בבכור וחולין", וכאשר ראה רבי את פדיה אמר רבי שהוא יודע מה לדרוש במשפט, והוא יאמר שכתוב "וידבר ה' אל משה...", ואלו אינם דברי החכם (רבי יהודה הנשיא) אלא הלכות מריבונו של עולם. לפי נוסח זה רבי לימד עניין הלכתי שכמוהו אנו שונים במשנת תמורה, אבל אין זה שיעור הלכה אלא דרשה שבה צריכים לפתוח בדברי תורה (ציטוט מהתורה), לפתח את הנאמר בתורה ולסיים בהלכה. הבאנו סיפור זה כדי להצביע על כך שרבי מלמד את משנת תמורה. לפני שנפתח את העדות יש לבדוק את המקבילה במדרשים.
בסדרת מדרשים שנינו: "רבי הוה יתיב מתני מנין שאין ממירין בבכור, זחלין אפוי דבר פדייה, אמר הדין ידע מה אנא יתיב מתני"<sup class="footnote-marker">5</sup><i class="footnote">פסיקתא דרב כהנא, פרה אדומה, ד, עמ' 68-67; פסיקתא רבתי, יד; קהלת רבה, ח ד; תנחומא בובר, חוקת יט, נח ע"א. בשני המקורות האחרונים "רבי חייא" במקום רבי. </i>. אם כן רבי לימד משנה מסוימת הקרובה למשנתנו, ורבי פדיה שמח על כך שנמצא החכם שיודע מה הוא שונה. המונח שהמדרש משתמש בו הוא "זחלין", אבל בחלק מהגרסאות "צהבו", ו(רבי?) פדיה מתנגד או נפגע מרבי יהודה הנשיא. אבל נראה לפי ההקשר שרבי פדיה שמח מהשיעור. על כל פנים, בנוסח זה ברור שמשנה לפנינו.
במשנתנו לא מופיע הציטוט המופיע בסיפור האמוראי "מנין שאין ממירין בבכור", אם כי העניין נדון במשנתנו. המשפט שמביא רבי "אין ממירין בבכור וחולין" הוא סיכום יפה של המשנה או של הספרא, אך אינו ציטוט. לפנינו אפוא עדות ללימוד הלכות תמורה, ואולי גם ציטוט ממשנת תמורה אחרת מזו שלנו. ואכן במשנתנו חסר כל עניין החולין, ובעיקר מבחינה סגנונית המשנה חסרה, רבי יוחנן בן נורי מנמק הלכה שנוסחתה המשוחזרת על ידינו היא "אין ממירין (ממירים) בבכור", ועל כך הוא שואל ומשיב. אבל המשפט הבסיסי חסר. הוא אמנם מצוי ברישא של המשנה, אך לא בניסוח זה. זו עדות חשובה לנוסח אפשרי קדום או שונה של משנת תמורה.

Mishnah 2

<small>על-פי כתב-יד קופמן</small>
<b>ממירין מן הבקר על הצאן ומן הצאן על הבקר</b> – אמנם במעשרות ותרומות מותר לתרום מזה על זה, אך יש הקפדה ששני המוחלפים יהיו זהים. בתמורה אין הקפדה על זהות, וכל המרה תופסת. בכך תמורה תוקפה רב משל הקדש. אם אמר "הריני מקדיש בקר זה" והתכוון לצאן – הרי זה הקדש טעות. לדעת בית שמאי הקדש טעות תופס ולדעת בית הלל אין הוא תופס (משנה, נדרים פ"ה מ"א ולעיל), אבל בתמורה לא שמענו שיש מי שחולק. אין זאת אלא ביטוי לקנס ולעונש על ההמרה, שהיא כשלעצמה אסורה. במשנה א הצענו שני הסברים לדין, וכאן נראה שהפרשנות שזה קנס גוברת. <b>מן הכבשים על העזים ומן העזים על הכבשים מן הזכרים על הנקבות</b> – ההמרה תקפה,<b> [ו]מן הנקבות על הזכרים מן תמימים על בעלי מומין [ו]מן בעלי מומין על תמימים</b> – בכל המקרים הללו ההמרה תקפה,<b> שנאמר לא יחליפנו ולא ימיר אותו טוב ברע</b> –ויקרא כז י. גם החלפה של טוב ברע אסורה, ונחשבת המרה (כלומר שתקיפה).<b> איזהו טוב ברע בעלי מומין שקדם הקדישן את מומן</b> – "רע" הוא בעל מום שהיה בעל מום בזמן ההקדש או התמורה, משום שאם נפל בו מום מאוחר יותר מותר להמירו.
משפט זה אינו קשור למשנה. אגב אזכור המילה "רע" מובא פירושה, או הדרשה עליה. בבבלי הדרשה מורכבת יותר ומתאימה יותר למשנה: "טוב מעיקרו – עושה תמורה, רע מעיקרו – אין עושה תמורה" (בכורות יד ע"ב). כנגד זה הספרא (חוקותי פ"ט ה"ו, קיג ע"א) אימץ מהדרשה רק את הרעיון שבעל מום הוא בבחינת "רע".
<b>ממירים אחד בשנים</b> – בהמה אחת בשתי בהמות ואם המיר שלושתן קדושות,<b> ושנים באחד</b> – אף על פי שזו החלפה מוזרה, ואף שבדיני פדיון או ערכין אין זה פדיון הולם.<b> אחד במאה</b> – רצה להמיר בהמת קודש אחת במאה בהמות חול, <b>ומאה באחד</b> – או מאה בהמות קודש בבהמת חול אחת. כל מאה הבהמות ואחת קדושות. "טוב ורע" מתפרש גם כטוב ורע כמותי.<b> רבי שמעון אומר אין ממירין אלא אחד באחד</b> – רק זו נחשבת להמרה שתקפה (ואסורה),<b> שנאמר והיה הוא ותמורתו יהיה קודש – </b>ויקרא כז י, <b>מה הוא מיוחד</b> – יחיד,<b> אף תמורתו מיוחדת</b> – אחד תמורת אחד.

Mishnah 3

<small>על-פי כתב-יד קופמן</small>
<b>אין ממירין איברים</b> – חלק של בהמה, אפילו אבר שלם,<b> בעברין</b> – עובר של בהמת קודשין שהוא קודשין. אין זו המרה, אף על פי שמבחינת משקל הבשר שני הצדדים אולי זהים, אבל המרה היא שלם בשלם או חלק בחלק.<b> ולא עברין</b> – עוברים,<b> באיברין</b> – של בהמה גדולה,<b> ולא איברין בעיברין</b> – ביתר עדי הנוסח "אברים ועברים". כתב היד איחד בטעות את שתי המילים. הבבלי מתחבט האם ניתן להקדיש עובר (י ע"ב), ברם את משנתנו פשוט לפרש בבהמת קודשים שהיא מעוברת, והוולד ודאי יהיה קודש, אם כי מידת הקדושה תלויה בקדושת והקדשת האם (להלן פרק ד).<b> בשלמין ולא שלמים בהם</b> – אלא רק שלם בשלם.<b> רבי יוסה אומר ממירין איברין בשלמים</b> – יש בכך עילוי הזבח ולכן ההמרה תופסת (ואסורה),<b> ולא שלמים בהם</b> – אבל המרה לרעה אינה תופסת. כנראה רבי יוסי חולק על הכלל שממירים טוב ברע, ולדעתו טוב ברע אינו המרה. עם זאת אין להסיק מכאן שהוא חולק בכל המקרים. בתוספתא ההלכה חוזרת ללא הגבלה: "רבי יוסי אומר עושין תמורה שלמין באברים" (פ"א ה"ט, עמ' 551), וכן יוצא מהתוספתא שהוא חולק ברשימה נוספת של "רעים" שאין ההמרה תופסת בהם.<b> אמר רבי יוסה והלא במקדשין האומר רגלה של זו עולה – הדין הוא ש: כולה עולה</b> – אדם רשאי להקדיש רגל של בהמה, והמשמעות של הקדשה כזאת היא שכל הבהמה תעלה עולה, כפי שנסביר להלן. <b>אף כשיאמר רגלה של זו תחת זו תהא כולה תמורה תחתיה</b> – אם המיר רגל הרגל מומרת, ומשמעות הדבר היא שרגל הבהמה עולה (או שלמים), וכל הבמה תעלה לקרבן כאילו הקדישו את רגלה.
מה באמת דינו של המקדיש רגל בהמה לקרבן? על כך עונה התוספתא: "אמר רגלה של זו עולה, אין כולה עולה אלא אותה הרגל בלבד. מה יעשה לה תימכר לחייבי עולות, חוץ מרגלה ודמים חולין, דברי רבי מאיר רבי יהודה ורבי יוסי ורבי שמעון<sup class="footnote-marker">6</sup><i class="footnote">מבנה דומה שארבעת התנאים מדור אושא מופיעים בו חוזרת במקורות, ואכן גם במקבילות לא תמיד ברור כיצד יש לפסק (מי חולק על מי). בזכות דברי רבי אנו יודעים שבמחלוקת זו רבי מאיר ורבי יהודה עומדים בצד אחד.</i> אומרים אין כולה עולה. אמר רבי נראין דברי רבי מאיר ורבי יהודה בדבר שאין הנשמה תלויה בו, ודברי רבי יוסי ורבי שמעון בדבר שהנשמה תלויה בו" (פ"א ה"ח, עמ' 551). אם כן, המחלוקת הבסיסית היא האם הקדושה תופסת. לפי רבי יוסי ורבי שמעון אין הנדר תופס כלל, ולפי רבי יהודה ורבי מאיר הנדר תופס והרגל קדושה, כלומר מוכרים אותה למי שחייב בעולה, והוא משלם דמי עולה חוץ מדמי הרגל שהם כבר קודש. רבי<sup class="footnote-marker">7</sup><i class="footnote">בבבלי, ערכין ה ע"א וקידושין ז ע"א, מובאים דברי רבי כפרשנות ולא כדעת ביניים, והבבלי לא הכיר את התוספתא שלנו כלשונה. בבבלי למשנתנו יא ע"א-ע"ב מובאת הברייתא בלי דברי רבי (אלה משובצים כטיעון בשיח של הסוגיה) ואחר כך מובאים דברי רבי בלשון שונה במקצת, וכן בחולין לט ע"ב.</i> מציע עמדת ביניים שברגל אין זו עולה (כרבי יוסי ורבי שמעון), אבל אם אמר "הרי ראש זה עולה" הנדר תופס. אם כן, העורך שהביא את דברי רבי יוסי של משנתנו מבטא מסורת אחרת בדברי רבי יוסי. ממשנתנו משמע שלדעת הכול, כולל רבי יוסי, כשמקדיש אבר אחד הקדושה תופסת, ומהתוספתא מתברר שיש מחלוקת בדבר. מעבר לסתירה בדברי רבי יוסי (תרי תנאים אליבא דרבי יוסי) מתברר שהנימוק שאמור להכריע את המחלוקת במשנתנו שנוי במחלוקת. כבר הבבלי (חולין לט ע"ב) עמד על כך. הבבלי עונה, ובצדק, שלעתים קרובות הנימוק הוא רק לדעת אחד הצדדים, וכוחו רק לשכנע את מי ששוכנע כבר. או לשון אחרת, הנימוק הובא כטיעון לטובת אחד הצדדים ועורך הסוגיה הביא אותו במסגרת השיח הפולמוסי כנימוק משכנע. אבל יש הבדל בין הבבלי לספרא:
הקדשת אברים
אם כן לפי הספרא רבי יוסי סבור שניתן להמיר אברים בשלמים, ואילו הבבלי מוסיף שהקדשת אברים תופסת את כל הגוף בתנאי שהנשמה תלויה בו, ולמעשה זו נסיגה מהרישא המדברת על רגל. ההנמקה "דבר שהנשמה תלויה בו" איננה בספרא, והיא תוספת של אמוראי בבלי.

Mishnah 4

<small>על-פי כתב-יד קופמן</small>
המשנה הובאה בשל סופה, "ולא תמורה עושה תמורה" (מ"ה). משפט זה חותם קבוצה של הלכות בסגנון "אין x עושה x". סגנון זה הוא אחד מסגנונות העריכה ששימשו בקובצי המשניות הקדומות, כמו הפתיחה "אין בין א ל-ב" (משנה, מגילה פ"א מ"ה-מי"א) או "חומר ב-x מב-y" (להלן פ"ב מ"ג). עורך משנתנו דחה סגנון עריכה זה משום שאין הוא סודר את ההלכות לפי עניין אלא לפי סדר חיצוני, אבל שיבץ קטעי עריכה בסגנון זה.
סידור דומה נכלל במשנת תרומות: "סאה תרומה שנפלה למאה הגביהה ונפלה למקום אחר, רבי אליעזר אומר מדמעת כתרומה ודאי, וחכמים אומרים אינה מדמעת אלא לפי חשבון. סאה תרומה שנפלה לפחות ממאה ונדמעו, ונפל מן המדומע למקום אחר, רבי אליעזר אומר מדמעת כתרומה ודאי, וחכמים אומרים אין המדומע מדמע אלא לפי חשבון, ואין המחומץ מחמיץ אלא לפי חשבון, ואין המים שאובים פוסלים את המקוה אלא לפי חשבון" (פ"ה מ"ה-מ"ו). גם משנת תרומות וגם משנתנו מצטטות אותה קבוצת משניות בעריכתה הקדומה. פירוש משנת תרומות הוא פירוש משנתנו, כפי שיוסבר להלן.
<b>אין המדומע מדמע אלא לפי חשבון</b> – אם אנו צריכים לפרש את משנתנו כמות שהיא בלבד הרי פירושה פשוט: אם נפלה סאה של תרומה לתוך חולין היא מדמעת, כלומר הופכת את כל הערמה לספק תרומה (כלומר לתרומה) לפי "חשבון". תרומה בטלה באחד ממאה, וגם הסאה המדוברת בטלה באחד ממאה. כלומר אם בערמה יותר ממאה סאים חולין, ונפלה לה סאה תרומה, תתבטל, ואם בערמה פחות ממאה סאה הערמה כולה תרומה מספק. אבל הסבר זה קשה, שכן פירוט ה"חשבון" איננו. קל יותר לפרש את המשנה במקרה של משנת תרומה, ומשנתנו כחכמים. מדובר ב"סאה תרומה שנפלה לפחות ממאה ונדמעו", עד כאן סיכום המעשה. סאה תרומה נפלה לפחות מאחד למאה, וכן הערמה "נדמעה", כלומר נחשבת לתרומה מספק, "ונפל מן המדומע למקום אחר, רבי אליעזר אומר מדמעת כתרומה ודאי וחכמים אומרים אין המדומע מדמע אלא לפי חשבון" (תרומות פ"ה מ"ו). כלומר – התרומה המדומעת נחשבת לתרומה לכל דבר ובטלה רק באחד חלקי מאה של חולין לכל דבר, אם הסאה היא ספק תרומה המכילה תערובת של תרומה וחולין. כך, למשל, אם בתערובת המקורית היה אחד חלקי עשרה של תרומה (10%), וסאה כזאת נפלה לעשר סאים של חולין, אנו רואים כאילו עשירית סאה של תרומה (10%) נפלו לעשר סאים של חולין, והתרומה בטלה.
<b>אין המחומץ מחמץ אלא לפי חשבון</b> – וכן הדין במקרה של תערובת חמץ. המקרה הוא ששאור של חמץ תרומה נפל לעיסת חולין. העיסה חמצית כמובן, ונחשבת לתרומה, אך אם נפל מבצק זה לבצק אחר, משערים את כמות התרומה המקורית כדלעיל. אין להניח שמדובר בסתם תערובת של חמץ בבצק רגיל משום שתערובת כזאת אינה עולה באחד ממאה, שהרי החמץ אינו מתבטל אלא אדרבה, הוא מחמץ את כל העיסה, ואם מדובר בעיסה אפויה קל להבחין בחמץ ולהוציאו מהערמה.
<b>אין מים שאובין פוסלין את המקוה אלא לפי חשבון</b> – מקווה צריך להכיל לפחות ארבעים סאה, ושלושה לוגים של מים שאובים פוסלים את המקווה<sup class="footnote-marker">8</sup><i class="footnote">הלוג הוא אחד חלקי עשרים וארבעה של סאה. </i>. אם מי המקווה נפסלו בגלל 10% מים שאובים, ועשרה לוגים מהם התערבבו במי מקווה אחר, אין הם פוסלים את המקווה, שכן אין הם עשרה לוגים של מים שאובים אלא לוג אחד של מים שאובים בלבד. הכמות של שלושה לוגים שנויה במחלוקת (משנה, עדיות פ"א מ"א), אבל הקביעה של משנתנו אינה תלויה בכמות אלא בעיקרון שהחשבון קובע. אפשר שגם מקרה זה הוא במי מקווה שנפלו בו מעט מים שאובים ולא פסלוהו, ואם נפלו עוד מעט מים שאובים ובסך הכול יש בו כבר יותר משלושה לוגים מים שאובים המקווה אינו נפסל<b>.</b>
בירושלמי למשנתנו (מג ע"ד) חוזר רבי אלעזר האמורא על הנימוק שהובא במשנה הקודמת שהחולין שלמטה התערבבו בתרומה שלמעלה. כאמור נימוק זה מופיע גם כפירוש למשנה הקודמת, אבל לא נאמר שגם כאן נפלה התרומה לתערובת ואין צורך בהסבר זה במשנתנו. ייתכן שגם החלק השני המדבר על חולין מלמטה שהתערבבו נאמר על המשנה הקודמת, וכאן הוא מובן מאליו. עוד יש בירושלמי מחלוקת האם אמר רבי אליעזר את דבריו רק אם נפלה הסאה לחמישה מקומות או גם אם נפלה למקום אחד. אם נפלה למקום אחד יש יותר סיכוי שבפינה אחת ייחודית בסאה מצויה כמות ניכרת של חולין, אבל אם נפלה לחמישה מקומות ייתכן שבאחד מהם יש ריכוז של תרומה ואיננו יודעים היכן הוא. אין הבדל משפטי בין שני המקרים, אבל מכיוון שעמדתו הבסיסית של רבי אליעזר נובעת מחומרה, ייתכן שהקל במקרה שבו הספק יותר מוגדר ותחום.
התלמוד הבבלי (יב ע"א-ע"ב) מחפש מי הם החכמים הנזכרים, ומוצא את רבי אליעזר בן יעקב ויוסי בן חוני שהביעו עמדות קרובות לאלו של חכמים במשנתנו. יוסי בן חוני החולק שם יחלוק גם במשנתנו (רמב"ם ואחרים). דומה שהעמדה המיוחסת לחכמים במשנתנו נפוצה מאוד ואין צורך להלמה לחכם מסוים. יוסי בן חוני הוא מחכמי יבנה הקדומים שלא זכו לתואר "רבי"<sup class="footnote-marker">9</sup><i class="footnote">לעתים העניקו לו מעתיקים תואר זה מתוך שגרת הכתיבה. </i>, והוא מרבה יחסית במסירת פרטים מהמקדש. גם לרבי אליעזר בן יעקב מייחסים מסירת פרטים רבים מהמקדש<sup class="footnote-marker">10</sup><i class="footnote">מאידך גיסא הוא פעל גם בדור אושא ולכן היו שסברו שהיו שני חכמים בשם זה, הראשון מראשית דור יבנה והשני מדור אושא. לא השתכנענו מטיעון זה, ואין מניעה שחכם מאוחר יחסית ימסור מסורות קדומים שקיבל מרבותיו. ראו המבוא למסכת תמיד-מידות.</i>.
ממשנת מקוואות (פ"ב מ"ה) מתברר שרבי אליעזר חולק על ה"חשבון" של חכמים, אבל אין לכך השפעה על משנתנו, שכן אין היא קובעת מהו ה"חשבון" לפסילת מקווה.
הסברנו את משנתנו כך שלא תחלוק על הקביעה הידועה שכמות מים מסוימת פוסלת את המקווה, ויש מחלוקת על גודלה של כמות זאת (במשנת עדיות שנינו: "הלל אומר מלא הין מים שאובין פוסלין המקוה אלא שאדם חייב לומר בלשון רבו, ושמאי אומר תשעה קבין, וחכמים אומרים לא כדברי זה ולא כדברי זה, אלא עד שבאו שני גרדיים משער האשפות שבירושלים והעידו משום שמעיה ואבטליון, שלשת לוגין מים שאובין פוסלין את המקוה, וקיימו חכמים את דבריהם" [פ"א מ"ג; והשוו מקוואות פ"ב מ"ד]). ברם כפשוטם של דברים חכמים אומרים שפסול מקווה אינו תלוי בכמות מוחלטת כזאת או אחרת, אלא באחוז המים השאובים שבמקווה. כך, למשל, אם במקווה של ארבעים סאה שלושה לוגים פוסלים את המקווה, הרי שזה אחד חלקי 320 של המים<sup class="footnote-marker">11</sup><i class="footnote">בסאה 24 לוג, ושלושה לוגים הם שמינית סאה שהיא אחד חלקי 320 של ארבעים סאה. </i>. לפיכך, אם המקווה מכיל 320 סאה למשל, רק סאה של מים תפסול את המקווה. זאת ועוד, לא נאמר מהו ה"חשבון". הצענו שהוא מבוסס על שלושה לוגים הפוסלים מקווה מינימלי, אבל אפשר שתנא קמא של משנתנו מהלך בשיטת בית שמאי או בית הלל, או בדעה אחרת.
בדרך זו הילך הבבלי: "ואין המים שאובין פוסלין את המקוה. מאן תנא? אמר רבי חייא בר אבא אמר רבי יוחנן: רבי אליעזר בן יעקב היא; דתנן, רבי אליעזר בן יעקב אומר: מקוה שיש בו עשרים ואחת סאה מי גשמים, ממלא בכתף תשע עשרה סאה ופותקן למקוה, והן טהורין" (יב ע"א). כלומר לא רק שהמקווה נפסל במים שאובים יחסית לכלל כמות המים שבמקווה (ולא במידה מוחלטת), אלא שהחישוב הוא של רוב ומיעוט, ואם המים השאובים הם פחות מהמים הטהורים המקווה טהור. בהמשך הגמרא שם מועלות הצעות נוספות: "...אלא אמר רבה: לפי חשבון כלים, ויוסף בן חוני היא; דתניא, שלשת לוגין מים שאובין שנפלו למים בשנים ושלשה כלים, ואפילו בארבעה וחמשה כלים – פוסלים את המקוה, יוסף בן חוני אומר: בשנים ושלשה כלים – פוסל את המקוה, בארבעה וחמשה – אין פוסלין את המקוה" (יב ע"ב). אם כן שלושה לוגין פוסלים את המקווה, אבל רק אם הם נופלים למקווה ביחד ולא בזה אחר זה. אם נפלו בזה אחר זה כל כמות קטנה התערבבה במקווה ובטלה, והכמויות הקטנות אינן מצטרפות לסך כולל.
אם כן "לפי חשבון" הוא מונח כללי שכולם יסכימו עליו, אבל יש מחלוקת מהו ה"חשבון", והאם הוא נספר לפי סופו או בטל אחר כל נפילה. מחלוקת שלישית היא האם זה חשבון של כמות מוחלטת, או כמות יחסית.

Mishnah 5

<small>על-פי כתב-יד קופמן</small>
<b>אין מי חטאת נעשים מי חטאת אלא עם מתן אפר</b> – הסגנון קרוב לסגנון הקודם אך אינו זהה, שכן אין בו מרכיב של "לפי חשבון". הכוונה שהרגע שבו מים הופכים למי חטאת הוא לא הקדשתם או שאיבתם, אף שגם בשלב זה יש כללי טקס, אלא בהוספת האפר. במבוא למסכת פרה עסקנו בשאלה כיצד מכינים מי חטאת.<b> אין בית הפרס</b> – "בית פרס" הוא מונח הלכתי לשדה כזה שיש ספק שמא התפזרו בו קברות (משנה, אהלות פי"ז מ"א).<b> עושה בית פרס</b> – אדמה מבית הפרס שנפלה לתוך שדה אחר אינה הופכת את השדה האחר לבית פרס, זאת אף על פי שלכאורה יש חשש שמא היו באדמה עצמות שהתפזרו בשדה החדש. כפי שמודגש בבבלי (יב ע"ב), הלכה זו אינה מתאימה למשנה באהלות: "היה חורש והטיח בסלע או בגדר או שניער המחרישה עד שם הוא עושה בית הפרס. רבי אלעזר אומר בית הפרס עושה בית פרס, רבי יהושע אומר פעמים עושה פעמים אינו עושה. כיצד, חרש חצי מענה וחזר וחרש חציה וכן הצדדין הרי זה עושה בית פרס, חרש מלא מענה חזר וחרש ממנה ולחוץ אינו עושה בית פרס" (פי"ז מ"ב). הרישא מניחה בפשטות שבית הפרס גדֵל על ידי העברת אדמה לשטחים בגבולו, ורבי אליעזר מנסח זאת במפורש. גם רבי יהושע מסכים שבית פרס מתרחב, אלא שקובע לכך שיעור ותולה את הגודל בתנאי השטח.
בספרי זוטא מופיעה תוספת למשנה: "1. בזמן שחרש כל המענה כאחת הרי זה עושה, חרש חצי מענה וחזר וחרש ממנה ולחוץ אינו עושה. 2. כיצד? בית הפרס שאבד קבר בתוכה. חרשה צפון ודרום, וחזר וחרשה מזרח ומערב, זהו בית הפרס שעושה בית הפרס. 3. כיצד בית הפרס שאינו עושה בית הפרס? שדה שאבד בה קבר, חרשה בשחר, וחזר וחרשה בין הערבים, אינו עושה בית הפרס. 4. עושה בית הפרס אפילו בבקעה גדולה דברי בית שמאי ובית הלל אומרים אפילו מאה אמה" (יט טז, עמ' 313). שלוש ההלכות הראשונות הן לשיטת בית הלל, שהיא שיטת משנת אהלות (פי"ז מ"א), שבית פרס הוא מלוא מענה בלבד. אבל לשיטת בית שמאי (שם שם) בית הפרס הוא עד סוף השדה, "אפילו בבקעה גדולה". "בקעה" בלשון חכמים היא שטח פתוח ללא גדרות, בדרך כלל במישור, ולדעת בית שמאי בשטח כזה בית הפרס עשוי להיות גדול יותר ואינו תלוי בכך שהייתה זו חרישה אחת. ההלכה הראשונה בספרי זוטא חולקת על משנת אהלות ועל משנתנו כאחת, היא קובעת שאם חרש חצי מענה ואחר כך המשיך לחרוש בית הפרס אינו גדל, בניגוד להסבר דברי רבי יהושע במשנת אהלות, ובניגוד למשנתנו שבית הפרס אינו "עושה בית פרס" אחר. יתר על כן, בדרך כלל אם חרש רק לאורך השדה נעשה רק פס האורך בית פרס, ולא שטח ריבועי. כדי לעשות בית פרס ריבועי יש לחרוש אותו בשיטתיות לאורך, ואחר כך לרוחב. כמו כן, חריש של בית פרס אינו מרחיב את בית הפרס (3). ההלכות בספרי יש בהן הקלה גדולה. בית הפרס הוא רק פס האורך, ואי אפשר להגדיל את אורך בית הפרס אלא רק את רוחבו.
לעומת זאת התוספתא יוצאת מהמשפט החיובי מתי בית פרס עושה בית פרס: "אין לך שעושה בית הפרס אלא החורש את הקבר בלבד" (אהלות פי"ז ה"ב, עמ' 615).
לכאורה במשנתנו גישה קיצונית מקלה מאוד, שאין בית פרס מגדיל את עצמו. ברם לפי הספרי זוטא זה ציטוט חלקי. בית פרס אינו עושה בית פרס רק במקרה מסוים. נראה שההלכה הקדומה הייתה שבית פרס עושה בית פרס. לאחר מכן צומצם או הוסבר הכלל (ספרי זוטא), והסבר זה צוטט במשנת תמורה משום שהוא זה שהתאים לסגנון של גוש המשניות שלפנינו. משנת אהלות מתחילה את דיונה באחד הפרטים, ואגב כך שונה את המחלוקת. המחלוקת עצמה אינה קיצונית. שני הניסוחים הקיצוניים דחויים ("בית פרס עושה בית פרס", ו"בית פרס איננו עושה בית פרס"), ונותרו רק מחלוקות במקרי ביניים. אפשר שלפנינו שלבים כרונולוגיים שונים ואפשר שהכול נעשה בשלב אחד, תוך כדי דיון מסכם בכל הפרשה.
גיוון הדעות השונות מעלה את החשד שכל הלכות בית הפרס נועדו להרתיע, ואינן משקפות רק חשש רֵאלי של פיזור עצמות. טיעון זה נברר בפירושנו למסכת אהלות.
<b>ולא תרומה אחר תרומה</b> – אם תרם פעם אחת את הפרות ותרם פעם שנייה כדי להוסיף על הכמות, אין קדושה תופסת את הפרות השניים. זו ההלכה הפסוקה גם בתוספתא דמאי (פ"ד ה"ה והכ"ד). הבבלי מביא את משנת תרומות העוסקת בשותפים שתרמו (פ"ד מ"ג) ושם יש מחלוקת אם התרומה כשרה. לדעת הבבלי המחלוקת היא סביב תרומה אחר תרומה, ברם את המשנה שם ניתן להסביר בקלות כמחלוקת האם שותף אחד רשאי לתרום את חלק חברו, כפי שהסביר הירושלמי לגיטין (פ"ה ה"ד, מז ע"א) וכפי שעולה מפשט המשנה כמו שהסברנוה. בדרך כלל הבבלי נרתע מהעמדת משנה סתמית כתנא אחד, אך הבבלי לתמורה נוהג אחרת, וחלק מפסקאות משנתנו הוא מייחס לעמדה אחת מתוך מחלוקת תנאית. על אופיו של התלמוד למסכת זו עמדנו במבוא. <b>ולא תמורה עושה תמורה</b> – אם המיר את התמורה אין התמורה תופסת. אין כאן איסור, והבהמה השלישית נשארת חולין. ברוב עדי הנוסח נוסף "ולא הולד עושה תמורה", כלומר ולד בהמת קודשים אינו ניתן להמרה, ואם המירו אין ההמרה תופסת. אין כאן לאו, והבמה המומרת חולין. <b>רבי יהודה אומר הולד עושה תמורה</b> – ככל הקדש.<b> אמרו לו הקודש עושה תמורה לא הוולד ולא תמורה עושין תמורה</b> – חכמים מצטטים לרבי יהודה כלל קדום. סגנון המשנה הוא כשל ויכוח, אבל אין כאן טיעון אלא כנראה ציטוט מברייתא קדומה. 

Mishnah 6

<small>על-פי כתב-יד קופמן</small>
<b>העופות והמנחות אינן עושין תמורה שלא נאמר אלא בבהמה</b> – איסור המרה מופיע פעמיים (ראו במקורות בתחילת המבוא). פעם אחת הוא כללי, על כל ערכין והקדשות, ובפעם השנייה בבהמת מעשר. את דרך החשיבה של חכמים נסביר להלן. הלכה זו ראינו כבר במשנה, מנחות פי"ב מ"ה. <b>הצבור והשותפין אינן עושים תמורה שנאמר לא ימיר אותו</b> – ויקרא כז י, <b>היחיד עושה תמורה לא הצבור ולא השותפין עושין תמורה</b> – שני המקרים נידונים גם בספרא (בחוקותי פ"ט ה"ב, קיג ע"א-ע"ב). בסגנון המשנה ניכרת ההכפלה. המשנה מביאה את הדין ומצטטת מדרש שכלל את הפסוק ואת המסקנה ההלכתית בשלמותה. כבר ראינו בפרק הקודם שמשנתנו מתבססת על תשתית הלכתית קודמת שעסקה בהלכות תמורה, ועתה אנו רואים שתשתית זו כללה מדרש הלכה, או שהייתה כולה מדרש הלכה. מעבר לפן המדרשי, ההלכה כשלעצמה מובנת. השותפים והציבור אינם הבעלים של ההקדש, אם כי ההקדש שייך גם להם. זו הסיבה לכך שלדעת רוב התנאים שותפים אינם תורמים אלא יחדיו, שכן כל אחד מהם עדיין אינו הבעל של כל הבהמה (תרומות פ"ד מ"ג)<b>, </b>ואין שותפים חייבים בשקלים ובמעשר בהמה.<b> קרבנות בדק הבית אינן עושין תמורה</b> – קרבן בדק הבית הוא בהמה ראויה לקרבן שהוקדשה לבדק הבית, כלומר שמלכתחילה לא הוקדשה הבהמה עצמה להקרבה אלא הוקדש מחיר הבהמה<sup class="footnote-marker">12</sup><i class="footnote">וכן בספרא, בחוקותי פ"ט ה"א, קיג ע"א-ע"ב.</i>. <b>אמר רבי שמעון</b> – רבי שמעון חוזר לרישא ומסביר אותה בשיטת מדרש המוגדרת "כל דבר שהיה בכלל ויצא מן הכלל ללמד לא ללמד על עצמו יצא, אלא ללמד על הכלל כולו יצא". מינוח זה מופיע ברשימת י"ג המידות שהתורה נדרשת בהן, וכן שנינו בברייתת י"ג המידות המשובצת בראש מדרש ספרא: "רבי ישמעאל אומר בשלש עשרה מדות התורה נדרשת: מקל וחומר, מגזרה שוה... כל דבר שהיה בכלל ויצא מן הכלל ללמד לא ללמד על עצמו יצא אלא ללמד על הכלל כלו יצא..."<sup class="footnote-marker">13</sup><i class="footnote">הברייתא של יג מידות שהתורה נדרשת בהן מופיעה כהקדמה למדרש תורת כהנים.</i>. במקרה זה הפסוקים בראש פרק כז בויקרא כוללים את כל סוגי הערכין וההקדשות (כז ט-י), אבל בהמשך נזכר מעשר בהמה במפורש, והרי הוא יצא מהכלל ומלמד על הכלל שרק בהמה עושה תמורה.
<b>והלא מעשה – </b>ברוב עדי הנוסח "המעשר", וכן צריך להיות,<b> בכלל היה ולמה יצא</b> – שני פסוקים מדברים במפורש על תמורה. אחד מהם עוסק במעשה בהמה: "וכל מעשר בקר וצאן כל אשר יעבר תחת השבט העשירי יהיה קדש לה': לא יבקר בין טוב לרע ולא ימירנו ואם המר ימירנו והיה הוא ותמורתו יהיה קדש לא יגאל" (ויקרא כז לב-לג). למה נזכר במפורש? מעשר בהמה הרי נכלל כבר בציווי הכללי: "ואם המר ימיר בהמה בבהמה והיה הוא ותמורתו יהיה קדש" (ויקרא כז י). לכאורה הפסוק הראשון מספיק, שכן נאמר בו שאין להמיר כל בהמה בבהמה. <b>להקיש אליו</b> – ללמד על כל פרטי הכלל,<b> מה מעשר קרבן יחיד יצאו קרבנות ציבור</b> – ולכן ציבור אינו עושה תמורה<sup class="footnote-marker">14</sup><i class="footnote">וכן בספרא, שם.</i>,<b> מה מעשר קרבן מזבח יצאו קרבנות בדק הבית</b> – שאינם עושים תמורה (להלן פ"ז מ"א). ברוח זו אפשר גם להסביר למה מעשר בבהמה עושה תמורה. כפי שנראה להלן (פ"ז מ"א) אכן יש מחלוקת תנאים האם חפצים (הראויים למזבח) שהוקדשו לבדק הבית קדושים בעצמם.
ההלכות בדבר ציבור, שותפים וקרבן בדק הבית יש בהם היגיון עצמי, ואין הם נזקקים לדרשה. לעומת זאת ההגבלה שאין דין תמורה חל על עופות ונסכים חסרת הסבר, וגם כאן ניתן היה להיעזר בדרשה הבאה לנמק את המוסבר, ולא את הדין שטעמו נסתר. כלומר הפסוק במעשר בהמה נדרש כדי להוציא מתנות אחרות. מבחינת פרשנות התורה, הפסוק הראשון (י) עוסק רק בערכין והפסוק השני במעשר בהמה. אילו היה רק הפסוק הראשון היינו אומרים שכך הדין במקדיש ערך בהמה בלבד, אבל זו קושיה פרשנית ואין מקשים מפרשנות על דרשה.
בתוספתא מצויות ההלכות בסידור אחר ובשינוי: "1. המקדיש בעל מום למזבח רצה לפדותו להקדש בדק הבית הרשות בידו. 2. הולד אין עושה תמורה ואין צריך לומר ולד הולד. 3. רבי יהודה אומר הולד עושה תמורה הצבור אין עושה תמורה. 4. בהמת צבור אין עושין תמורה שותפין אין עושין תמורה ובהמת השותפין אין עושין תמורה" (פ"א הי"ד-ט"ו, עמ' 552). החידוש הוא רק שההלכה בדבר הציבור מופיעה כדברי רבי יהודה, וכהמשך דבריו לגבי הוולד.
מתודה זו של דרשה מופיעה עוד פעם במשנה (בבא מציעא פ"ב מ"ה), וכן בתוספתא (מנחות פ"ז הי"ג; סוטה פ"ז ה"כ), בכל המדרשים (מכילתא דרבי ישמעאל, מכילתא דרבי שמעון בן יוחאי, ספרי במדבר, ספרי זוטא במדבר וספרי דברים), הרבה בתלמוד הבבלי ואף לא פעם אחת בירושלמי<sup class="footnote-marker">15</sup><i class="footnote">בירושלמי, סוטה פ"ט ה"ה, כג ע"ד, מופיעה מידת מדרש דומה, אך לא זו בדיוק. </i>. במחקר מבחינים בין מדרשים מדבי רבי עקיבא לאלו שמדבי רבי ישמעאל, ושלוש עשרה המידות הן מדבי רבי ישמעאל. אבל שיטת מדרש זו חוצה את החלוקה המקובלת. אנו מקבלים את החלוקה בין המדרשים במידה חלקית בלבד. כל אחד מהמדרשים נערך ונערך שנית ונוספו בו מדברי חכמים, כך שמקורו טושטש וספק אם ניתן לקבוע מה היה אופיו הראשוני. מכל מקום, זו שאלה נרחבה ולא נעסוק בה.

Chapter 2



Mishnah 1

<small>על-פי כתב-יד קופמן</small>
המשנה ערוכה בסגנון "יש ב-x מה שאין ב-y ויש ב-y מה שאין ב-x" וכן הלאה. סגנון זה מתחבר למשניות הערוכות לפי פתיחתן, כמו "חומר ב-x מב-y" וכן הלאה.
<b>יש בקורבנות היחיד מה שאין בקורבנות הציבור</b> – קרבנות ציבור הם תמידים, מוספים, קרבנות החגים וכיוצא באלו. המשנה לעיל סיכמה שקרבנות ציבור אין בהם תמורה. עתה היא מונה את מכלול ההבדלים בין קרבנות יחיד לקרבנות ציבור השונים. <b>ויש בקורבנות הציבור מה שאין בקורבנות [היחיד]</b> – עד כאן הכותרת.<b> שקורבנות היחיד עושין תמורה וקורבנות הציבור אינן עושין תמורה</b> – במשנה הקודמת הוסבר הבדל זה, ואנו נתנו לו נימוק הגיוני בצד דרשה אפשרית.<b> קורבנות היחיד נוהגין בזכרים ובנקיבות</b> – חטאת או אשם יכולים לבוא מזכר או מנקבה. אין הכוונה שכל קרבן יכול לבוא מזה או מזה, אלא קרבן העולה בא מהזכר בלבד (ויקרא א ג) ואילו קרבן שלמים שהוא קרבן נדבה אפשר לבחור אם יהיה זכר או נקבה (ויקרא ג א). גם קרבן חגיגה שמביאים לסעודת החג (בעלייה לרגל) בא מזכרים ומנקבות (משנה, פסחים פ"ו מ"ד). ניתן היה לנסח את ההבדל כמה שמבחין בין עולה לשלמים, והתנא בחר להדגיש מרכיב אחר, אף שהוא פחות מדויק. <b>וקורב[נ]ות הציבור אין נוהגין אלא בזכרין</b> – נתון זה מאפיין את ספרות בית שני ומודגש בה. פילון מדבר על כך באריכות<sup class="footnote-marker">1</sup><i class="footnote">על קרבנות קין והבל, 102 ואילך.</i>. <b>קורבנות היחיד חייבין באחריותן</b> – בדרך כלל משמעות המונח היא שאם הקרבן אבד צריך להביא במקומו קרבן אחר, אבל בהקשר שלנו משמעות המונח היא שאם "עבר זמנו לא בטל קרבנו" ויש צורך להשלים ולהביא את הקרבן במועד אחר. כך הדין של מי שלא הקריב קרבן חגיגה שיש בידיו להשלים את המצווה אחרי החג, וזהו "יום טבוח" הנזכר במקורות. אם הפסח חלף יש מועד השלמה בפסח שני, ואם לא הביא נדר או קרבן חטאת יכול להביאו כשיזדמן לו בשנית להגיע למקדש. <b>ובאחריות נסכיהן</b> – המביא את הקרבן צריך להביא גם את נסכיו ואם לא הביאם בזמנם צריך להביא את הנסכים ביום אחר, יחד עם הזבח, ואין זבח קרב ללא נסכים (משנה, שקלים פ"ז מ"ו ועוד). <b>וקורבנות הציבור אינן חייבין באחריותן</b> – אם לא הקריבו קרבן תמיד או מוסף אי אפשר להביא את הקרבן ביום אחר.<b> ולא באחריות נסכיהן</b> – גם את הנסכים אין צריך להקריב ביום אחר. <b>אבל חייבין באחריות נסכיהן משקרב הזבח</b> – אם הזבח קרב ביומו ללא נסכים צריך להביא את הנסכים למחר. הלכה זו נדרשת בספרא על קרבנות החגים: " 'ביומו' עבר זמנו אינו חייב באחריותו. יכול לא יהיו חייבים באחריות נסכים למחר? תלמוד לומר 'ומנחתם ונסכיהם' ביום, 'ומנחתם ונסכיהם' למחר" (ספרא, אמור פרשה יב ה"ט, קב ע"ב). הפסוק בויקרא הוא: "אלה מועדי ה' אשר תקראו אֹתם מקראי קֹדש להקריב אִשֶה לה' עֹלה ומנחה זבח ונסכים דבר יום ביומו" (כג לז). קשה להבין כיצד מצא הדרשן בסיס במילים אלו להבחין בין עולה לבין מנחה, זבח או נסכים. הדרשן קרא כנראה "עולה ביומו, מנחה זבח או נסכים דבר יום", אבל מהיכן ראה מקום לבסס את ההלכה על קריאה חריגה זו? דרשה זו מצטרפת לדרשות שגלוי לעין שלא הן יצרו את ההלכה אלא ההלכה יצרה את המדרש.
להלכה עצמה אין סיבה והיא נראית פרי פשרה בין שתי מגמות, האחת שדורשת להשלים את הקרבנות והאחרת הסבורה שעבר זמנו בטל, "אם עבר היום בטל קרבנו" (ספרי במדבר, קמד, עמ' 192) או "משעבר זמנו אי אפשר לעשות" (ספרי זוטא, ט ז, עמ' 259)<sup class="footnote-marker">2</sup><i class="footnote">פסוק זה נאמר על קרבן פסח, והוא הטיעון לקביעת מועד חילופי בפסח שני. </i>. המדרש אינו מעלה את האפשרות של הבאת קרבן שבת ביום חול אלא בשבת הבאה בלבד, ואף אפשרות זו נדחית כאמור. על דרך ההשערה ייתכן שהסיבה להלכה היא שכל קרבן חג יש לו כללים אחרים, וממילא אין תחליף זהה לקרבן החג אלא באותו חג בשנה הבאה. אבל הנסכים דומים, ולכן אפשר להביא את הנסכים ביום אחר.
ניסוח אחר מציע רבי שמעון: " 'וכפר עליו' רבי שמעון אומר את שהוא עליו, חייב באחריותו. ואת שאינו עליו, אינו חייב באחריותו" (ספרא, ויקרא דיבורא דנדבה, פרק ד ה"י, ו ע"א). הדרשה נסובה על ויקרא א ד, פסוק המדבר על עולת יחיד (עולת נדבה). אם כן רבי שמעון מציע כלל אחר: מה שהוא חובת אדם (עולה, חטאת) חייב באחריותו, ומה שאינו חובה עליו פטור ממנה. ההדגשה היא על הבדל בין "עליו", ביחיד, לבין ציבור, אך אולי גם על הבדל בין חטאת ואשם של יחיד לקרבן נדבה, ואז המסקנות ההלכתיות שונות. התלמוד הבין שלרבי שמעון עמדה הלכתית אחרת (ירו', פסחים פ"א ה"ח, כח ע"ב). אם כן, לפנינו חלוקה אחרת של חובת האחריות.
עמדתו של רבי שמעון חוזרת בהלכה אחרת בדרשה על ויקרא ה כד, פסוק העוסק בחובת אשם למי שהתכחש לעמיתו (חז"ל פירשו זאת כשבועת שקר על ענייני ממון): "רבי יוסי הגלילי אומר להביא את קדשים קלים, בן עזאי אומר להביא את השלמים. אבא יוסי בן דוסתאי אומר לא היה בן עזאי אומר אלא בבכור בלבד. רבי שמעון אומר אחד קדשי קדשים ואחד קדשים קלים שחייב באחריותן, קורא אני בהם וכחש בעמיתו. ושאין חייב באחריותן קורא אני בהם בה' וכחש" (ספרא, ויקרא דיבורא דחובה, פרק כב ה"ב, כז ע"ג). כל התנאים סבורים שחובת אשם היא רק על התכחשות לחובה ממונית, כולל קרבן שעליו להביא. רבי יוסי הגלילי סבור שרק קודשים קלים משלימים (נדבה של שלמים); בן עזאי מנסח זאת אחרת: "שלמים", כולל חובת שלמים שיש עליה אחריות (כגון חגיגה, בכור, מעשר בהמה, פסח), ואילו רבי שמעון לשיטתו שיש קודשים (חמורים וקלים – כלומר עולה ושלמים) שהם חובה, ויש שאינם חובה.
גם לפי שיטתם של חכמים ההלכה אינה פשוטה. כך, למשל, ''1. 'תעשה על העולה', לפי שאמרת 'לפלא', את שהוא בא לפלא טעון נסכים, תלמוד לומר 'תעשה על העולה', לרבות עולת יולדת ועולת מצורע. 2. 'או לזבח', זבח פרט לפסח, 'זבח', פרט לבכור ולמעשר<sup class="footnote-marker">3</sup><i class="footnote">וכן תוס', כאן פ"א ה"ו, עמ' 551.</i>. 3. 'לכבש', לרבות פסח שעבר זמנו" (ספרי זוטא, טו ה, עמ' 281). את הפסוק המקשר את הנסכים לעולה הדרשן מצמצם לעולת יולדת ועולת מצורע, אף על פי שהם קרבנות חובה. לאחר מכן הוא אומר שמהמילה "זבח" למדים שרק זבח חייב בנסכים (כלומר להשלים את הנסכים שאבדו) ולא מעשר בהמה, בכור וקרבן פסח, זאת אף על פי שהם קרבן יחיד. לאחר מכן הוא לומד שקרבן פסח שעבר זמנו חייב בנסכים, וזו סתירה גלויה. לפי השיטה הנקובה כאן פסח שהוא חובה פטור מנסכים, ועל אחת כמה וכמה פסח שעבר זמנו. גם בספרא חוזרת ההלכה שקרבן פסח שעבר זמנו חייב בנסכים (ויקרא, דבורא דנדבה, פרק יח ה"ד, יד ע"ג). מצד שני בכור הוא קרבן יחיד, אבל אנו שומעים שלאחר שנה הוא פסול, כמו קרבנות הציבור (ספרי דברים, קז, עמ' 108). אם כן לא ביחיד או בציבור הדבר תלוי אלא בשאלה האם יש לקרבן מועד או שמועד הבאתו תלוי ברצון הבעלים.
כמו כן, על קרבן חגיגה שהוא חובת היחיד נאמר: "מי שלא חג ביום טוב הראשון של חג, חוגג את כל הרגל, ויום טוב האחרון של חג. עבר הרגל ולא חג אינו חייב באחריותו. על זה נאמר (קהלת א טו) מעוות לא יוכל לתקון וחסרון לא יוכל להמנות" (משנה, חגיגה פ"א מ"ו). משנת חגיגה חולקת על משנתנו, או אולי יש לומר שהיא חריג נוסף שמשנתנו אינה מזכירה בכוונה. זאת במטרה להדגיש את ההבדל בין יחיד לציבור, אף על פי שההבדלים אינם קיימים בכל המקרים.
לסיכום, עולה ושלמי יחיד שהם קרבנות נדבה חייבים בנסכים, אבל חטאת ואשם שהם קרבנות חובה פטורים מנסכים: "לא אמרתי אלא קדשים הבאים בנדר ונדבה" (ספרי במדבר, קז, עמ' 107; ספרי זוטא, טו ה, עמ' 281). עם זאת לכלל זה חריגים, כגון עולת יולדת ועולת מצורע שחייבים בנסכים אף על פי שהם קרבנות חובה (ספרי זוטא שם), ועולת עוף פטורה מנסכים (ספרי במדבר, קז, עמ' 107).
אמנם ההבדלים ברורים ובאופן כללי מתאימים לרוב המקבילות, אבל יש להודות שהמרכיב המרכזי בהם איננו דווקא היחיד מול הציבור. הציבור, למשל, אינו מביא קרבנות נדבה (אינו "מפלא") וקרבנותיו קשורים לזמן ולטקס ברור. להערכתנו אלו הסיבות להלכות, אבל התנא רוצה לסכם את הלכות יחיד מול ציבור ולהדגיש פן זה.
כאמור, בדרך כלל "חייב באחריות" יש לו משמעות אחרת. בדרך כלל הכוונה שצריך להביא את הקרבן הזה המיוחד, ואם אבד או מת אין חייבים להביא תמורתו, בניגוד למצב שבו ההתחייבות היא כללית להביא שור, שאז גם אם השור מת חייב להביא את תמורתו. כגון "ומנין שהוא חייב באחריותן עד שיביא להר הבית? שנאמר 'ראשית בכורי אדמתך תביא בית ה' אלהיך', מלמד שחייב באחריותם עד שיביא להר הבית" (משנה, ביכורים פ"א מ"ט, והשוו פ"ב מ"ד), וכן "שור זה עולה, בית זה קרבן, מת השור ונפל הבית אינו חייב לשלם. דמי שור זה עלי עולה, או דמי בית זה עלי קרבן, מת השור ונפל הבית חייב לשלם" (משנה, ערכין פ"ה מ"ה, וראו פירושנו לה). הלכה זו מסוכמת בקיצור: "אין בין נדרים לנדבות אלא שהנדרים חייב באחריותן, ונדבות אינו חייב באחריותן" (משנה, מגילה פ"א מ"ו; קינים פ"א מ"א), וכן במקורות נוספים, כולל רבים בדיני ממונות<sup class="footnote-marker">4</sup><i class="footnote">משנה, בבא קמא פ"ז מ"ד; פ"י מ"ח; בבא מציעא פ"ד מ"ט; שבועות פ"ו מ"ה ועוד.</i>. אם כן לאותו מונח ("חייב באחריות") יש שתי משמעויות קרובות, ואלו מן הסתם הבדלים שבין סגנונם השונה של בתי מדרש שונים. בתחום נזיקין "חייב באחריותו" הוא במובן שלישי, שהבעל חייב בנזקים שהחפצים (העבדים, הבהמות, הבור וכו') גרמו.
<b>יש בקורבנות הציבור – </b>ביתר עדי הנוסח נוסף "מה שאין בקרבנות היחיד",<b> שקורבנות הציבור דוחין את השבת</b> – מקריבים קרבנות חג ומוספים גם בשבתות. הלכה זו עומדת במרכז הוויכוח המשפטי על הבאת קרבן פסח בערב פסח שחל בשבת. הלל מחייב הבאת הקרבן משום שזהו קרבן ציבור, ואילו המתנגדים לשיטתו סבורים כנראה שפסח הוא קרבן יחיד (שמביאים כל הציבור, אך כל אחד לעצמו)<sup class="footnote-marker">5</sup><i class="footnote">ראו משנה, פסחים פ"ו מ"א והנספח למסכת פסחים. </i>. העיקרון מוסכם, והשאלה היא רק מה מעמדו של קרבן הפסח.<b> ואת הטמאה</b> – אם רוב העם טמא מביאים את הקרבן בטומאה. הלכה זו שנויה בפסחים פ"ז מ"ו, ולא נאמר על אילו קרבנות היא חלה. אבל במשנה אחרת באותו הפרק: "חמשה דברים באין בטומאה ואינן נאכלין בטומאה. העומר, ושתי הלחם, ולחם הפנים, וזבחי שלמי צבור, ושעירי ראשי חדשים. הפסח שבא בטומאה נאכל בטומאה, שלא בא מתחלתו אלא לאכילה" (פסחים פ"ז מ"ד). אם כן אפילו זבחי חג ומוספים אינם באים בטומאה, והכותרת במשנתנו שקרבנות ציבור באים בטומאה היא בלתי מדויקת וכוללנית<sup class="footnote-marker">6</sup><i class="footnote">הבבלי, כדרכו, שואל "חמשה למעוטי מאי" (עו ע"ב), זאת מתוך ההנחה שאם נמנה מספר מסוים הדבר בא להוציא מהרשימה קרבנות אחרים. ברם, לפי פשוטו המספר חמישה הוא ניסיון לרכז לתמונה אחת, אך לא בהכרח מלאה, את סוגי קרבנות הציבור. יש חמישה סוגים של קרבנות ציבור עיקריים, ותו לא. כל אלו קרבנות ציבור שיש להביאם בזמן. זמן הבאת העומר היה שנוי במחלוקת עם הצדוקים. ודאי שמשנתנו היא כדעת הפרושים, שכן לדעת הצדוקים העומר יבוא תמיד ביום הראשון של השבוע. ברם אין לתלות בכך את הדין שבמשנה, וכאילו הקפידו על הזמן להוציא מלבם של צדוקים, שכן נמנים בה עוד קרבנות שזמנם היה מקובל על הכול.</i>. גישה כוללנית שאינה מתחשבת בפרטי הפרטים ראינו גם במשנה הקודמת. לכאורה זה סגנון בעייתי, אבל ממשניות הפרק נלמד שזה אחד מסגנונות הסיכום של המשנה.
<b>וקורבנות היחיד אינן דוחין לא את השבת ולא את הטומאה</b> – כפי שאמרנו.<b> אמר רבי מאיר והלא חביתי כהן גדול ופר יום הכיפורים קרבן יחיד [ו]דוחין את השבת ואת הטומאה</b> – רבי מאיר מכיר את עריכת המשנה וטוען, ובצדק, שאינה מדויקת, שכן חביתי כוהן גדול הם מנחת יחיד.<b> אלא שזמנן קבוע</b> – המרכיב הקובע הוא שמה שזמנו קבוע מובא בטומאה ומה שאין לו זמן קבוע ניתן לדחותו. כבר לעיל הצענו שלמעשה זה המרכיב הקובע את ההלכה.
בתוספתא שנינו: "קרבנות צבור דוחה את השבת ואת הטומאה, קרבנות יחיד אינם דוחים לא השבת ולא הטומאה, דברי רבי יהודה. אמר לו רבי יעקב, מצינו בחביתי כהן משיח, ופר יום הכפורים, והפסח, שהן קרבנות יחיד ודוחין את השבת ואת הטומאה; מצינו בפר הבא על כל המצות, ושעירי עבודה זרה, וחגיגה, שקרבנות צבור ואינם דוחים לא את השבת ולא את הטומאה. כלל אמר רבי יעקב, כל שיש לו זמן קבוע מן התורה ואין יכול ליעשות מערב שבת דוחה את השבת, וכל שאין לו זמן קבוע מן התורה ויכול ליעשות מערב שבת אין דוחה את השבת" (פ"א הי"ז, עמ' 552). במשנה קביעה וקושיה, ובתוספתא זו מחלוקת. בתוספתא מועלות טענות נוספות על הכלל, כולל הטענה שפסח הוא קרבן יחיד ואף על פי כן דוחה את השבת. מה שבדיון הקדום על הבאת פסח בשבת היה נקודת המוצא (שקרבן יחיד אינו דוחה את השבת) מעורער מכול וכול. גם חגיגה מוגדרת כקרבן ציבור, אף שהיא למעשה קרבן יחיד. נמצאנו למדים שבדור אושא כבר היו כללים מוסכמים מה מקריבים בשבת ומה חייבים באחריותו, אבל היה ויכוח מה הכלל הכולל את מרב המקרים. לאמִתו של דבר גם הקביעה מה דוחה את השבת שנויה במחלוקת, אך בדור אושא כבר הייתה מוסכמת.
במבוא הכללי לפירוש המשניות הדגשנו מרכיב זה. הכללים לא יצרו את ההלכות אלא סיכמו אותן. הדבר מתגלה כאשר ההלכות עצמן מוסכמות, אבל בין התנאים מתנהל ויכוח איזה כלל עדיף להציג כהסבר ציבורי, מה יהיה הכלל המלא יותר, המפורט יותר, המסביר יותר, או אולי גם המסוגנן יפה יותר. יתר על כן, בפרק ג מ"א נראה שמבחינה היסטורית ההבדל היה פוליטי. דינם של קרבנות הציבור נקבע על ידי הנהגת המקדש, והיא קבעה שאין תמורה לתמורה. קביעה זו הייתה פשוטה במישור הארגוני. במקדש לא הקדישו קרבן זה לשלמי החג ובהמה זו לשעיר לעזאזל אלא היו בדיר בהמות מספר, כולל עודף מסוים, בהמה נבדקה ונשלחה משלב הבדיקה למזבח. לכן לא התעוררה השאלה, וההלכה העקרונית הייתה פשוטה. בתחום היחיד התעוררו שאלות רבות, על כן הניסוח שקובע לפנינו את ההבדל בין קרבנות ציבור לקרבנות יחיד הוא ההבדל המעשי והסיבה להלכה. הניסוח "זמנו קבוע" הוא ניסיון לכלול את מרב העובדות בכלל אחד, בעל אופי משפטי תאורטי<sup class="footnote-marker">7</sup><i class="footnote">המונח "קרבנות ציבור" הוא מונח מהתחום הארגוני, אך יש לו כמובן גם משמעות משפטית. בבית המדרש המשמעות המשפטית הייתה העיקר, אבל במציאות הפן הארגוני היה המכריע, וגם הגורם לעיצוב ההלכה.</i>.

Mishnah 2

<small>על-פי כתב-יד קופמן</small>
<b>חטאת היחיד שכיפרו הבעלים</b> – הבעלים הביא קרבן אחר לכפרתו, והקרבן המיועד למעשה מיותר.<b> מיתות</b> – להקריבם אי אפשר, שכבר כופר העוון, ליהנות מהם אי אפשר, שכבר הוקדשו לקרבן (וכן משנה, מעילה פ"ג מ"א). ההלכה מחמירה וקשה, הרי ניתן היה להביאם כעולת נדבה או כשלמי נדבה<sup class="footnote-marker">8</sup><i class="footnote">עולת נדבה כולה לכוהנים, שלמי נדבה נאכלים על ידי בעלים, והכוהן מקבל מהאברים. </i>, אבל במשנתנו שוררת דעה מחמירה וכאילו "בזבזנית".
הדין נראה ברור, והתוספתא מתייחסת לכך כאל דבר ידוע: "הרי זו חטאתו ועולתו של פלוני, הלך הלא והביא לעצמו, הרי הן כחטאת ואשם שכפרו הבעלים" (פ"ג הי"ב, עמ' 555; נזיר פ"ב ה"ז). אבל מתברר שההלכה כלל אינה קבועה ומוחלטת.
במשנתנו להלן (פ"ז מ"ו), במקרה דומה של אשם תלוי (הבא על ספק) ונודע שהבעלים לא חטא, ההלכה היא שהקרבן יישרף. במשנת כריתות מובא פירוט של סדרת אפשרויות: "המביא אשם תלוי ונודע לו שלא חטא, 1. אם עד שלא נשחט, יצא וירעה בעדר, דברי רבי מאיר, וחכמים אומרים ירעה עד שיסתאב, וימכר ויפלו דמיו לנדבה. רבי אליעזר אומר יקרב, שאם אינו בא על חטא זה הרי הוא בא על חטא אחר. 2. אם משנשחט נודע לו, הדם ישפך והבשר יצא לבית השרפה. 3. נזרק הדם, הבשר יאכל, רבי יוסי אומר אפילו הדם בכוס יזרק והבשר יאכל" (פ"ו מ"א). המצב השלישי אינו נדון כאן, והשני נדון להלן (פ"ז מ"ו). המקרה הראשון הוא המקרה של משנתנו (ואצלנו הדין שהבהמה תמות ללא קרבן), ואילו בכריתות מועלות שלוש הצעות נוספות: שהבהמה יוצאת לחולין, או שתרעה עד שתסתאב וייפלו דמיה לנדבה<sup class="footnote-marker">9</sup><i class="footnote">סתם "נדבה" היא נדבת עולה, ראו להלן פ"ג מ"ד.</i>, או שתוקרב. להלן פ"ג מ"ג קיים דיון זהה באשם שמתו בעליו (וכן בתמורת אשם), ומועלות שלוש הצעות: ימותו, יביא בדמיהן עולות נדבה או ירעה עד שיסתאב. כך למעשה מוצעות כל החלופות האפשריות, וניכר שאין לחכמים מסורת כיצד נהג המקדש, אלא כל חכם חיפש פתרון "הגיוני" לשיטתו. אבל במשנתנו עולה רק אפשרות אחת, והיא איננה במשנת כריתות. למרות כל מה שאמרנו אנו שומעים הלכה תלמודית על פסח שאבד ונמצא לאחר שתמורתו הוקרבה, והוא גופו קרב שלמים (ירו', פסחים פ"ו ה"ו, לג ע"ד). אם כן אפילו האפשרות שקרב "נדבה" מתפצלת לשתי עמדות: נדבת עולה או גם נדבת שלמים<sup class="footnote-marker">10</sup><i class="footnote">להלן פ"ג מ"א (ובמשנת עדיות פ"ז מ"ו) מובא סיפור על ולד פסח שקרב שלמים בעצרת. ההלכה במשנה שם וההלכה במשנתנו אמנם קרובות, ויש דמיון בתוצאה ההלכתית, אבל אפשר שבכל מקרה דין אחר ואין להקיש מעניין אחד על דומהו.</i>. בדיוננו במשנת כריתות נראה שגם ייחוס הדעות לחכמים השונים בעייתי. כאן מיוחסת לרבי אליעזר הדעה ש"ימותו", ובכריתות הוא אומר שהקרבן יקרב, ועמדתו שם קשורה לעמדתו הכללית שאשם קרב גם ללא ייחוס לעברה מוגדרת: "רבי אליעזר אומר יקרב שאם אינו בא על חט זה הרי הוא בא על חטא אחר" (כריתות פ"ו מ"א לפי כתב יד קופמן). שיטת רבי אליעזר מנתקת את הקשר בין הקרבן לחטא מוגדר ומסוים, ועמדנו על גישה זו, ועל מקבילותיה, בפירושנו לכריתות. המשנה להלן (פ"ד מ"א) היא כמשנתנו<b>.</b>
<b>ושלציבור אינן מיתות</b> – חטאת הציבור מובאת כאשר כל הציבור או הנהגתו חטאו בשגגה, ותמיד אפשר להביא את הקרבן על חטא אחר.<b> רבי יהודה אומר ימותו</b> – כקרבן יחיד.<b> אמר רבי שמעון מה מצינו</b> – סגנון זה של "מה מצינו" מצוי במשנה פעמים בודדות ומשמעו "כשם שמצינו" (ברכות פ"ו מ"ג; זבחים פ"ז מ"ו; מנחות פי"ב מ"ה). רבי שמעון מתייחס למשנה להלן (פ"ד מ"א) הקובעת באשר לנושאים הבאים שהם חלים רק על חטאת יחיד. את ההלכות עצמן נסביר במשנה בפרק ד. הנושאים הם: <b>בוולד חטאת</b> – דינו יידון להלן פ"ד מ"א,<b> ותמורה חטאת</b> – יחיד, שאין ממירים וההמרה תופסת, אבל בחטאת ציבור אין התמורה תופסת כאמור לעיל (פ"א מ"ו, ולהלן מ"ג),<b> וחטאת שמתו בעליה</b> – דינה יידון להלן פ"ד מ"א.<b> ביחיד דברים אמורים אבל לא בציבור – </b>חטאת ציבור המובאת לאחר שהעוון כופר אינה מתה, ולד חטאת אינו קדוש וכן הלאה. ברוב עדי הנוסח נוסף "אף שכפרו הבעלים" – הסעיף הראשון במשנה, "ושעברה שנתה" – זהו פרט מתוך הדיון על חייבין באחריותו; "ביחיד דברים אמורים אבל לא בצבור". <b>אף כשכיפרו הבעלים ושעברה שנתן</b> – עברה שנה מיום שהוקדשו ונפסלו לקרבן, כמו ששנינו: "כל קדשים שכתוב בהן שנח שנה כיון שעברה שנתן הרי אלו פסולין הבכור והמעשר אפילו שתים ושלש שנים הרי אלו כשרין" (תוס', בכורות פ"ג ה"ד, עמ' 537). <b>ביחיד דברין אמורין אבל לא בציבור.</b>
בתוספתא הרשימה מנוסחת בסגנון הרגיל והיא כוללת פרטים שאין במשנה: "אלו דברים שבין קרבנות צבור לקרבנות יחיד: 1. שקרבנות צבור תחילת הקדשין מועלין בהן, קרבנות יחיד יש מהן שמועלין בהן ויש מהן שאין מועלין בהן. 2. יש מהן חטאת מן הצאן הבא על 'לא הודע', 3. וכולן קדשי קדשים, נאכלין לפנים מן הקלעים, ונאכלין לזכרי כהונה, ונאכלין ביום ובלילה, מה שאין כן בקרבנות יחיד. 4. קרבנות יחיד עושין תמורה, 5. ובאים בשותפות. 6. יש מהן חטאת הצאן הבאה על לא הודע, וכולן קדשים. מיתה, וחטאת, נקבה, אשם ודאי, ואשם תלוי, ובאין מן המעשר, וטעונין סמיכה, מה שאין בקרבנות צבור" (פ"א הי"ח, עמ' 552).

Mishnah 3

<small>על-פי כתב-יד קופמן</small>
כהמשך לסגנון המשניות הקודמות המשוות בין קודשים לתמורה המשנה ממשיכה בהשוואה דומה בסגנון שונה במקצת: "חומר ב-x מב-y", כלומר הצעת הסימטריה הקיימת בין שני התחומים המושווים, ולאחר מכן פירוט יתרון כל אחד על משנהו. זו שיטת העריכה של משניות רבות<sup class="footnote-marker">11</sup><i class="footnote">חגיגה פ"ד מ"ג ומ"ד; נזיר פ"ו מ"ה; פ"ט מ"א; בבא קמא פ"ח מ"ב; זבחים פי"ג מ"ג; מנחות פ"ט מ"ט ועוד.</i>. ייתכן שאחד משוני המשניות הקדומות ערך את משנתנו בשיטתיות על בסיס עריכה זו. אין צריך לומר ששיטה זו מסייעת לזיכרון ומשקפת תרבות של לימוד בעל פה<sup class="footnote-marker">12</sup><i class="footnote">בשאלה זו עסקנו במבוא הכללי לפירוש המשניות. </i>. משנה ג כאן מקבילה למשנה ג בפרק הקודם.
מאידך גיסא מצאנו משניות שבהן אין כותרת והמשנה מסתפקת בשתי כותרות משנה. במשנתנו, כמו במשנת חגיגה (פ"ג מ"א), מופיעה הכותרת המלאה, אך במשנת חגיגה היא חסרה ברוב עדי הנוסח. בצורתה זאת, "חומר בקודש מבתרומה וחומר בתרומה מבקודש", היא מצויה רק כתוספת בגיליון בכ"י קופמן. כמו כן היא מופיעה ב-<b>דס</b> (שם הכותרת כתובה הפוך: "חומר בתרומה מבקדש" וכו'). בעל מלאכת שלמה כותב שכך מצא בספר מוגה. מכל מקום, ייתכן שמשנת חגיגה מלמדת על כותרות אחרות בפרקים אחרים שהם לעתים סיכום של מעתיקים ומפרשים, או לחילופין שכותרות קדומות מעין אלו נשמטו במהלך הדורות. השמטות אלו מבטאות לעתים את פרשנותו של המעתיק בדבר ההפסקה בין נושאים שונים, ולעתים נשמטה הכותרת משום שהמעתיק סבר שאין במשפט כל משמעות והוא מיותר.
<b>חומר בקדשין מבתמורה ובתמורה מבקדשים</b> – עד כאן הכותרת, <b>שהקדשים עושין תמורה</b> – כאמור בפרק הקודם (מ"א),<b> ואין תמורה עושה תמורה – </b>כאמור לעיל (פ"א מ"ה). ברוב עדי הנוסח נוסף "הצבור ו...",<b> [ו]השותפין מקדישין אבל לא ממירים</b> – כאמור לעיל (פ"א מ"ו).<b> מקדישין איברין ועברין – </b>עוברים,<b> אבל לא ממירין</b> – כאמור לעיל (פ"א מ"ג).<b> חומר בתמורה ש[ה]קדושה חלה עליה בעלת מום קבוע</b> – המקדיש בעל מום אין קדושה חלה עליו, אך הממיר בהמה כשרה לבעלת מום התמורה תופסת, כאמור לעיל (פ"א מ"ב),<b> ואינה יוצא לחולים</b> – ההמרה תופסת והבהמה בעלת המום כמובן אינה עולה למזבח.<b> להגזז ולהעבד</b> – קדושתה מתבטאת בכך שאסורה בגיזה, בעבודה ובכל הנאה אפשרית אחרת. <b>רבי יוסה ברבי – </b>בכל עדי הנוסח, כולל קופמן, נכתב ברְ', כלומר עם ניקוד באות ר', לסמל שיש לקרוא "ברְבי" ולא "בָר", כלומר בר רבי. <b>יהודה אומר עשה שוגג כמזיד בתמורה</b> – אם המיר בשוגג ההמרה תופסת,<b> ולא עשה שוגג כמזיד במוקדשין</b> – אם הקדיש בשוגג ההקדש אינו תופס. הלכה זו לא נדונה במשניות הקודמות, אם כי נושא קרוב של הקדש טעות עלה לדיון בפירושנו והוא קשור בעקיפין למשנה א בפרק הקודם. <b>רבי אליעזר – </b>ברוב עדי הנוסח רבי לעזר, הוא אלעזר. החילוף אליעזר-אלעזר תדיר, ובמקרה שלנו זה רבי אלעזר מסוף דור אושא, שכן הוא חולק עם חכמי דורו. <b>אומר הכלאים והטריפה ויוצא דופן וטומטום ואנדרוגינס לא קדשין ולא מקדישין</b> – לפי ההקשר משתמע שאין הם קודשין אבל אם המיר ההקדש תקף בבעלי חיים אלו וההמרה תופסת. בתוספתא שנינו: "עושין תמורה ברובע, ונרבע, במוקצה, ובנעבד, באתנן, ובמחיר, וכלאים, ובטרפה, וביוצא דופן, רבי אליעזר אומר הכלאים, והטרפה, ויוצא דופן, וטומטום, ואנדרוגינוס לא קדישין ולא מקדישין" (פ"א ה"ט, עמ' 552-551). גם בתוספתא לא נאמר במפורש שתנא קמא בתוספתא (רבי יוסי ברבי יהודה במשנה) חולק על רבי אליעזר<sup class="footnote-marker">13</sup><i class="footnote">או רבי אלעזר. השינויים בין שני שמות אלו תכופים. </i>, וייתכן שכל תנא ניסח את הדברים באופן עצמאי.
אין הבדל עקרוני בין ההלכות המנויות בסגנון "יש בקרבנות..." לבין ההלכות בסגנון "חומר ב..."; לפנינו שלושה סיכומים של אותה מערכת הלכתית. בפרק א מנויים הפרטים בסגנון אחד, בראשית פרק ב בסגנון אחר, ובמשנה ג בסגנון שלישי. בכל אחת מהרשימות פרטים שונים במקצת, והסדר שונה.
הפרטים הנידונים
כאמור, הכותרת המבחינה בין ציבור ליחיד אינה מדויקת וההגדרה אינה ההגדרה הטובה יותר. ניכר שהעורך רצה להדגיש מרכיבים אלו אף על פי שהם לא בהכרח המרכיב הקובע את ההלכה. ייתכן שהבחירה בין יחד וציבור באה בגלל הסעיף הראשון (שרק קרבן יחיד ממירים), וכל יתר האבחנות נגררו מאבחנה זאת. סביר יותר שהעורך רצה להדגיש את ייחודו של קרבן הציבור או את ייחודו של קרבן היחיד. הלומד הקורא את הרשימה מבלי להתעמק בה, מסיק שקרבנות היחיד חשובים יותר ומוקפדים יותר. הם אינם באים בטומאה, חייבים באחריותם, המרה תופסת בהם, אפשר להביא מכל בהמה שהיא, ובהמה שאינה עולה לקרבן מתה. באופן טבעי היה מקום לחשוב שהמקדש נועד בראש ובראשונה לציבור, והמשנה רוצה להדגיש שהיחיד חשוב יותר מהכלל. הצעה פרשנית זו היא השערה, ואפשר לקרוא את המשנה אחרת ולהציע הדגשים אחרים, שכן המשנה עצמה אינה מסבירה מה העיקרון המבחין בין יחיד לרבים. אדרבה, מצינו תנאים המעדיפים להדגיש עיקרון אחר.
בשני הפרקים סיכומים בסגנון שונה של נושאים דומים. הסיכומים יוצרים כפילויות, ויש להדגיש שאין ביניהם סתירות ישירות, אם כי לעתים מה ששנוי בסתם במשנה אחת מופיע במקבילה כשנוי במחלוקת. לסוגה זאת של אוספי סיכומים נשוב בסוף פרק ג.

Chapter 3



Mishnah 1

<small>על-פי כתב-יד קופמן</small>
<b>אלו קדשין שולדותיהן ותמורותיהן כיוצא בהן</b> – שהוולד או התמורה קדוש. כבר בפרק א נקבע שתמורה תופסת בקודשים להוציא חטאת ואשם, קרבנות ציבור, קרבנות של שותפים, עולות ומנחות, ונחלקו תנאים לגבי בכור. כמו כן כבר נקבע שוולד חטאת של ציבור אינו קדוש (פ"ב מ"ב). <b>ולד שלמים</b> – של יחיד הוולד קדוש, ויש להביאו כשלמי נדבה למקדש.<b> ותמורתן</b> – ההמרה תופסת (אסור לעשות כן אך התמורה קדושה). עד כאן ההלכה שנאמרה כבר בשני הפרקים הקודמים, והיא הובאה בשל ההמשך שאינו נדון במשניות הקודמות. <b>וולדן ולד ולדן</b> – של התמורה או של הוולד, קדושים<b> עד סוף העולם הרי אלו כשלמים</b> – לכל דבר,<b> וטעונים סמיכה ונסכים ותנופת חזה ושוק</b> – כשלמים. סמיכה היא הנחת הידיים של הבעלים על הקרבן. נסכים הם תוספות של יין וקמח, כאמור וקבוע בתורה. תנופה היא המצווה המשותפת לכוהן ולבעלים להניף את הקרבן. חזה ושוק הם החלק שהכוהנים מקבלים לאכילה במקדש בתנאים שנקבעו בתורה.<b> רבי אליעזר אומר וולד שלמים לא יקרב שלמים</b> – רבי אליעזר מתנגד להלכה שבראשית המשנה. הוא אינו אומר מה דינו של הוולד, האם יש להמיתו או שהוא חולין. בתוספתא שנינו: "תמורת הבכור והמעשר, ולדן וולד וולדן עד סוף העולם הרי אלו כבכור וכמעשר ויאכלו במומן לבעלים" (פ"ב הט"ז, עמ' 554), זו אפוא דעת חכמים המותאמת לימים שלאחר החורבן. עמדה זו בניסוח זה חוזרת גם להלן בפרק ה (משנה א). ייתכן שזו מחלוקת וייתכן שלפנינו שינוי בהלכה ולאחר החורבן החמירו, ונדון בכך להלן בפרק ה. בפרק א מ"ה נקבע שאין תמורה עושה תמורה, כאן מדובר בוולד של קודש, והנושא קרוב אך אינו זהה.
<b>וחכמים אומרים יקרב</b> – לפנינו מבנה רגיל במשניות שבו נקבעת הלכה סתמית ואחריה מחלוקת באותה הלכה. מבנה מעין זה אינו ייחודי למשנתנו. בכמה משניות נוספות המשנה פותחת בהכרזה הלכתית ואחריה מחלוקת, תנא אחד חולק על הקביעה הסתמית ותנא שני (חכמים) מקבל אותה, וההכרזה היא כדעה השנייה באותה מחלוקת<sup class="footnote-marker">1</sup><i class="footnote">ראו פירושנו לשבת פ"ב מ"ב; פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג מ"ו; פ"ה מי"ד; ראש השנה פ"ד מ"א; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; אהלות פי"א ה"י, עמ' 609, ואולי גם שם ה"ז; פרה פ"ו ה"ב, עמ' 635; כלים בבא קמא פ"ה הי"ב, עמ' 573; משנה, כלים פ"ה מ"ח ומ"י; פ"ו מ"א פ"י מ"ה; פי"ז מ"א; זבחים פ"ב מ"ה; פ"ו מ"ז; פ"ז מ"ד; פ"ט מ"ב; מנחות פ"א מ"ד; פ"י מ"ו; פי"א מ"ב; זבים פ"א מ"ב; בכורות פ"ו מי"ב; להלן פ"ז מ"ה ומ"ו, ועוד. בחלק מהם מנסים הבבלי, הירושלמי או מפרשי התלמוד למצוא צריכותא והבדל הלכתי (נפקא מינא) בין הדעה הראשונה לשלישית. בתוספתא בכורות (פ"ב ה"א, עמ' 535) מצויה דוגמה למבנה כזה, אלא ששם נשמר המבנה של היחידה הקדומה במשנה שם פ"א מ"א, כפי שנפרשה ברצות החונן לאדם דעת. </i>. במקרים אלו הבבלי שואל "היינו תנא קמא" או שמפרשיו שואלים זאת<sup class="footnote-marker">2</sup><i class="footnote">בבלי, שבועות יג ע"ב. זהו ניסיון תירוץ אחר בשיטת "חסורי מחסרא" בלא להזכיר מונח זה. </i>, אך נראה שלפנינו עדות לתפר שבין שתי יחידות קדומות, כפי שהראינו בפירושנו לשבת (שם שם).
כאמור, לא נאמר מה סבור רבי אליעזר. הבבלי מסביר את טעמו של רבי אליעזר "שמא יגדל מהם עדרים עדרים" (יח ע"א), כלומר החשש הוא שכוונתו להכין עדר של בהמות שיש בהן קדושה. הטעם אינו בא במסורת אלא הוא הצעת האמורא, לאחר שניסיון לייחס לרבי אליעזר דרשת כתוב נכשל. הטעם אינו ברור. ראשית אין חשש לתמורה המונית, שכן אין מחלוקת על תמורת תמורה (או ולד הוולד). יתר על כן, אם "לא יקרב" אזי אין חשש לעדר של בהמות קודש, הרי התמורה תמות או תצא לחולין.
ואכן, ההסבר "(גזירה) שמא יגדל מהן עדרים עדרים" מצוי בכמה סוגיות בירושלמי ובבבלי העוסקות בדיון על קודשים (מעשר שני וכיוצא באלו): "1. בראשונה היו אומרים לוקחין בהמה לבשר תאוה, והיו מבריחין אותו מעל גבי המזבח. 2. חזרו לומר לא יקחו אפילו חיה אפילו עופות. כהדא דתני 3. אחד שביעית ואחד מעשר שיני מחליפין אותו על נקיבה בעלת מום, ועל שאר בהמה חיה ועוף בין חיין בין שחוטין, דברי רבי מאיר. וחכמים אומרים אין מחללין אלא על השחוטין בלבד. 4. רבי ירמיה בשם רבי שמואל בר רב יצחק, גזרו אותן שלא ירעו אותן עדרים עדרים. קם רבי ירמיה עם רבי זעירא אמר ליה עד כדון רבי שמואל בר רב יצחק קיים ואתון תליין ביה מרטוטיכין? והאמר בשם רבי יוחנן אפילו תמימה גזירה. דילמא דלא איתאמרת אלא על השביעית, אשכח תני על השביעית" (ירו', מעשר שני פ"א ה"ג, נב ע"ד; בבלי, סוכה מ ע"ב). תחילת הסוגיה עוסקת בשאלה האם מותר להחליף מעות מעשר שני (ופֵרות מעשר שני) על בשר חולין. בתחילה התירו ולבסוף חייבו את בעל הפֵרות להחליף רק בבשר קרבנות, כדי לעודד הבאת קרבנות למקדש. עד כאן אין הסוגיה נוגעת לענייננו, והיא משקפת חילוקי דעות או שלבים בהלכות מעשר שני ושביעית<sup class="footnote-marker">3</sup><i class="footnote">בספרי דברים, עא, עמ' 134, הותר להחליף פֵרות מעשר שני בבשר תאווה. מה שמוצג אפוא כמנהג הקדום הוא מחלוקת. בנושא עצמו עסקנו במבוא למסכת מעשר שני. ממקור זה מודעה רבה לאורייתא שמה שמוצג כהתפתחות הלכה הוא לעתים מחלוקת הלכתית, או שמא מחלוקת רגילה עשויה (עלולה) לשקף התפתחות הלכתית, ואין להכריע בפשטות בין שתי האפשרויות. </i>. התלמוד מדמה זאת לאיסור להחליף דמי מעשר שני בבהמה. המימרה היא ברייתא בתוספתא שביעית המנוסחת ברור יותר בתוספתא: "אחד שביעית ואחד מעשר שני מחללין אותו על חיה ועוף ועל בהמה בעלת מום בין חיין בין שחוטין דברי רבי<sup class="footnote-marker">4</sup><i class="footnote">כמעט בכל מקום במשנה שרבי מופיע בו קיימת מסורת טקסט המציעה שם של תנא אחר. במקרה זה אותו חילוף מתחולל בתוספתא. </i>. וחכמים אומרים לא אמרו אלא בזמן שהן שחוטין" (שביעית פ"ז ה"ח). כפשוטם של דברים לדעת חכמים ההיתר הוא להחליף פרות בבשר בלבד, ולדעת רבי (רבי מאיר) רשאי להחליף אף בבהמה חיה, ואפילו היא בעלת מום, כך שברור שלא תעלה לקרבן. על כך מוסבר בשני התלמודים שהאיסור להחליף בבהמה חיה הוא כדי שלא יגדל עדרים. בַהמשך הירושלמי מפקפק האם אכן הדיון חל גם על מעשר שני או רק על שביעית, ולא נרחיב בו. אם כן, ההסבר האמוראי הוא שחוששים שהבעל יעכב את אכילת הבהמה וירכז עדר של בהמות שהן בעצם דמי שביעית. ברוח זו הנימוק מופיע בסדרת סוגיות נוספת; בין השאר נקבע: "תני אין<sup class="footnote-marker">5</sup><i class="footnote">כך יש לגרוס, אף על פי שבתוספתא דלהלן נרשם בטעות "אבל מרגילין".</i> מרגילין<sup class="footnote-marker">6</sup><i class="footnote">מוליכים רגלית, וזו דרך מרעה רגילה.</i> ביום טוב ולא בחול בבכור ולא בפוסלי המוקדשין. אמר רבי אבון שלא יהא כעובד בו עבודה בחייו. אמר רבי יוסטא בר שונם גזרו עליהן שלא ירעו אותן עדרים עדרים" (ירו', ביצה פ"ג ה"ז, סב ע"ב, וכעינו בבבלי, כד ע"א; בכורות לג ע"א). גם כאן ההסבר הוא אמוראי, ובברייתא עצמה אין הסבר להלכה (תוס', ביצה פ"ב הי"א). לפי הרמב"ם הכוונה לשחיטה זהירה שבה פושטים את העור דרך הרגליים כדי לשמור על כל העור, והחשש הוא לפי רבי אבון (בירושלמי) ורבינא (בבבלי) שזה נראה כאילו הוא שוחט ביום טוב לצורך העור, ולפי ההסבר השני שלא ישהה את השחיטה עד שימצא לו קונה לעור כולו. עד כאן הסבר הרמב"ם שיש בו שני מרכיבים, הראשון הסבר למונח "מרגילין" והשני למונח "עדרים עדרים", שהחשש הוא שהאכילה או השחיטה תושהה. ברוח זו מפרשים גם פרשנים אחרים המאגדים את אזכרותיו של המונח "עדרים עדרים" ומסבירים שהחשש הוא השהיית השחיטה: "רבי אליעזר אוסר את זה כדי שלא יניחנה לגדל ולדות ויעבר על דבר ה' לא תאחר לשלמו, וזה הוא ענין אמרם גזרה שמא יגדל מהם עדרים"(רמב"ם בפירושו לעדיות פ"ז מ"ו), או "אתי לאשהויי לאם עד שתלד ויגדל עדרים מן הולדות, ואתי בהו לידי גיזה ועבודה" (רע"ב שם). כך מסביר גם רש"י (בפירושו לבכורות טו ע"ב ולג ע"א). תוספות מפרשים בשם הרמב"ם שהחשש הוא שמא ישהה והבהמה תרזה<sup class="footnote-marker">7</sup><i class="footnote">תוספות לסוכה מ ע"ב ד"ה "שמא". ראו עוד הראבי"ה, תשובות וביאורי סוגיות תתקעד: "חשו חכמים לתקלה" או "שמא ישהה מפני רווח שלו".</i>, והמאירי לסוכה שם מעלה את החשש שמא ייכשל במכירה.
אם כן לפי הסברים אמוראיים אלו "עדרים עדרים" הוא חשש השהיה, ויש כמה סיבות מנוגדות המסבירות מה בעצם החשש. מכל מקום, צריך להלום הסבר זה לדברי רבי אליעזר שאומר "לא יקרב". אם "לא יקרב" פירושו "יישחט מיד" הרי ניתן לנמק זאת בחשש להשהיה, אבל חכמים שאומרים "יקרב" היו צריכים גם הם לחשוש לכך. האם ייתכן שלדעת רבי אליעזר יש להימנע מלהקריב את הוולד (או את התמורה) שמא ישהה? חשש כזה נראה בלתי מידתי בעליל. לא שמענו שנמנעים מהקרבת קרבן (כשהוא קודש) שמא ישהה אותו. הרי חשש זה קיים בכל הקודשים!
אם שיטת רבי אליעזר "לא יקרב" משמעה שהבהמה יוצאת לחולין, ודאי אין מקום להסבר "שמא יעשה עדרים עדרים", הרי הבהמה היא חולין ואין מניעה שישהה אותה.
עוד נעיר שלדעת הבבלי בבכורות שם ההלכה שאין להרגיל היא לדעת מי שסבור שפסולי מוקדשין ובכור שנפל בו מום יש בהם קדושה כלשהי. לדעת הבבלי זו עמדת בית שמאי בבכור, ורבי אלעזר ברבי שמעון בפסולי מוקדשין. אבל מי שחולק עליהם אין כל מניעה לשיטתו שישהה את בעל המום.
שיטתם של הראשונים קשה מסדרת היבטים. ראשית, חשש ההשהיה אינו מובן. בעצם מה האיסור להשהות בעל מום? מותר לשחטו, אבל למה צריך לעשות זאת מיד? ואם קנה בהמה בדמי שביעית – למה צריך להזדרז לשחטה? יתר על כן, העיקר חסר מן הספר. חשש ההשהיה לא נרמז, ולמעשה מתברר שגם חשש ההשהיה אינו איסור כשלעצמו אלא יש חשש שמא תתחולל תקלה, או ירד המחיר, או ייהנה מגיזתה. מדוע חשש זה לא נאמר במפורש? ושוב הוא מתאים לבהמה שהיא קודש, אך לא לבהמת חולין (פסולי מוקדשין).
על כן אנו מציעים אפשרות נוספת לחשש "שמא יעשה עדרים עדרים". ההלכה היא לדעת בית שמאי שבפסולי המוקדשים וגם בוולד חטאת יש קדושה מסוימת. זו שיטת בית שמאי, ורבי אליעזר השמותי מהלך בה. אנשים העדיפו שלא לשחוט בהמה כזאת שהיא חצי קודש, אלא להשתמש בה כסגולה. כבר ראינו שהחשש ממנהגי קדושה פגאניים והרצון להפגין הימנעות מהם מכתיבים פרטי הלכות<sup class="footnote-marker">8</sup><i class="footnote">ראו פירושנו ליבמות פ"ט מ"ד.</i>. הבעיה איננה השהיה, אלא גידול עדר של חצאי קודש. חכמים רוצים להימנע ממצב זה. אפשר להציע את הפירוש גם ללא הנוהג לשמר בהמות במצב של חצי קדושה. חכמים שאפו למצב ברור, בהמה שהיא או קודש או חול, ולכן אם נוצר מצב של חצי קודש (לשיטת רבי אליעזר ו/או בית שמאי) יש להזדרז ולסיים את הפרשה בשחיטה רגילה מהר ככל האפשר. אין זה מפתיע שראשונים שאפו לפרש הלכה זו על רקע משפטי פשוט וברור יותר, אך ריבוי ההסברים מלמד על חולשתם ועל היותם מאוחרים להלכה עצמה.
במקרה של משנתנו חשש גידול העדרים אינו הסבר לדברי רבי אליעזר, ואפשר אפוא שתירוץ קבוע זה הועבר לכאן, אגב גררה, והוא מנמק דווקא את עמדת חכמים. או שמא הוא הובא לגופו כדי להעיר שאין לשלוח את הוולד לעדר, אלא לשחטו מהר ככל האפשר. זאת לא כהלכה משפטית, אלא כפתרון לאי נוחות מבחינה אידאולוגית.
עדיין אין בכל זה הסבר לעצם דעתו של רבי אליעזר, וכנראה הוא סבור בפשטות שהקדושה אינה עוברת לוולד ולכן הוא חולין. אנו נפגוש עמדה זו במשנת מעילה (פ"ג מ"ו). אבל במשנה להלן (פ"ד מ"א) בדין דומה רבי אליעזר הוא המחמיר (ימותו), וייתכן שאלו שתי מסורות בדבר עמדתו.<u></u>
אשר לפירוש המונח "מרגילין", פירושו של הרמב"ם מבוסס על משנת חולין: "המפשיט בבהמה ובחיה בטהורה ובטמאה בדקה ובגסה לשטיח, כדי אחיזה. ולחמת עד שיפשיט את החזה. המרגיל כולו חבור לטומאה..." (פ"ט מ"ג). אם כן "מרגיל" הוא המפשיט את העור דרך הרגליים לשמרו שלם, וכן: "המרגיל לגוי ושחט שחיטתו כשרה" (תוס', חולין פ"א ה"ו, עמ' 500). ברם עדיין קשה: למה אסור להכין חמת כזה, או לשמור על העור שלם בבהמה שנפסלה כבר לקרבן? יתר על כן, יש להניח שמתקיני עור לא המתינו בשחיטת הבהמה עד שיימצא קונה לעור. אחזקת בהמה עולה ממון, ומזָכר אין כל הכנסה. קשה להניח שמסיבה זו של היעדר קונה לעור מעכבים את השחיטה. אדרבה, שוחטים ומכינים מהעור כלים ואותם מציעים ללקוחות אפשריים.
אפשר שפירוש המילה הוא "מרגילין" כפשוטו, מלשון רגילות, והכוונה לחינוך הבהמה לרביצה במסגרת הדיר או ליד הבית. אין לעשות זאת ביום טוב, כי זו מלאכה, ואין לעשות זאת בפסולי מוקדשים, כי ניכר שהבעל רוצה להשהות את הקרבן.
<b>אמר רבי שמעון לא נחלקו על וולד וולד שלמים</b> – דור שלישי,<b> ועל וולד וולד תמורה שלא יקרב</b> – הקדושה אינה עוברת לדור השלישי. הבבלי לא גרס כנראה "שלא יקרב", והוא שואל: "איבעיא להו: היכי תני, לא נחלקו שלא יקרבו – אלא יקרבו, או דילמא: לא נחלקו שיקרבו – אלא לא יקרבו" (יח ע"א). לו הייתה לפני הבבלי נוסחתנו ודאי לא הייתה נשאלת שאלה זו לגופו של עניין. ברור שיש יותר סבירות שדור שני יקרב מאשר דור שלישי, שהרי כבר התורה אמרה שהדור השני "הוא ותמורתו יהיה קֹדש" (ויקרא כז י).
<b>ועל מה נחלקו על הוולד – של שלמים, </b>רק על הדור השני,<b> שרבי אליעזר אומר לא יקרב וחכמים אומרים יקרב</b> – רבי שמעון מצמצם את המחלוקת באופן הקרוב יותר לדעתו של רבי אליעזר. לגבי תמורה ברור שתמורה ראשונה קרבה, כאמור בתורה. לא ברור האם לפנינו פירוש למחלוקת הסתמית שברישא או מסורת חולקת על השאלה במה חולקים חכמי דור יבנה.
<b>העיד רבי יהושע ורבי פפיס<sup class="footnote-marker">9</sup><i class="footnote">למשנה מקבילה בעדיות פ"ז מ"ו.</i></b> – שניהם חכמי דור יבנה. רבי יהושע הוא בר הפלוגתא הרגיל של רבי אליעזר, ורבי פפיס<sup class="footnote-marker">10</sup><i class="footnote">לפנינו אחד התנאים הנדירים ששמו יווני, פפוס, ובעברית השתבש ל"פפיס".</i> מופיע פעמים מספר עם חכמי דור יבנה. ראויה לציון העובדה שהוא מעיד עם רבי יהושע גם עדות נוספת (תוס', סנהדרין פ"ב הי"ג, עמ' 418; עדיות פ"ג ה"א, עמ' 459), וגם שם העדות היא נגד תנאים אחרים. רבי פפיס הטיף לכניעה לגזרות השמד, וכנראה חי עד סוף דור יבנה. העדות שבמשנתנו מופיעה גם במסכת עדיות (פ"ז מ"ו) בלשונה<sup class="footnote-marker">11</sup><i class="footnote">במושג "עדות" נדון בהקדמה למשנת עדויות. </i>. <b>על וולד שלמים שיקרב שלמים</b> – זו עדות נגד רבי אליעזר, הן לשיטת תנא קמא והן לשיטת רבי שמעון.<b> אמר רבי פפיס אני מעיד שהיתה לנו פרה זבחי שלמים ואכלנוה בפסח</b> – כקרבן נדבה,<b> ואכלנו וולדה שלמים בחג</b> – מכאן שוולד שלמים קרב כשלמים. העדות כמובן בעייתית, שהרי לכל הדעות אין מניעה שהוולד יוקרב שלמים. השאלה היא אם זו חובה, ועל כך אין בעדות דבר. מן הסתם יש להשלים את העדות ולומר שרבי פפיס העיד שהקריבו את הוולד כחובה.
במהלך הפירוש אנו מתחבטים האם הייתה לחכמים מסורת על נוהגי המקדש, או שמא הם עסקו בנושא מבחינה תאורטית ומשפטית שנים לאחר חורבנו. במקרה זה המסורת שיש לחכם ושנמסרה כעדות אינה מונעת מחלוקת מצדו של חכם אחר שגם הוא עוד זכר את בית המקדש (רבי אליעזר). כך גם לגבי בעלי מומים, עדותו של רבי חנינא סגן הכוהנים אינה מונעת את רבי עקיבא מלחלוק (משנה, זבחים פ"ט מ"ג). במקרה זה פירשנו (זבחים פ"ו מ"ד) שרבי חנינא מייצג נוהג מחמיר ובמקביל לו היה גם נוהג (עממי?) מקל. בלשון אחרת, המחלוקת קדומה אלא שבימי הבית לא נשאה אופי של מחלוקת משפטית מוגדרת ונתונה הייתה לנוהגים שונים וגמישים במקצת.

Mishnah 2

<small>על-פי כתב-יד קופמן</small>
<b>וולד תודה</b> – קרבן תודה הוא שלמי נדבה (ויקרא כב כט), <b>ותמורתה וולדה וולד וולדה עד סוף העולם הרי אלו כתודה</b> – מן הסתם זו דעתם של חכמים, ורבי אליעזר של המשנה הקודמת חולק,<b> ובלבד שאינן טעונין לחם</b> – קרבן תודה טעון חלות: "אם על תודה יקריבנו והקריב על זבח התודה חלות מצות בלולֹת בשמן ורקיקי מצות משֻחים בשמן וסֹלת מֻרבכת חלֹת בלולֹת בשמן" (ויקרא ז יב), אך התמורה קרבה ללא לחם, בניגוד לתמורת חטאת שטעונה נסכים. <b>תמורת עולה</b> – לפי מה שנאמר הכוונה לעולת יחיד (פ"ב מ"א), וכן<b> וולד תמורה וולדה וולד וולדן עד סוף העולם הרי אילו כעולה וטעונה הפשט וניתוח [ו]כליל לאישים</b> – כל אלה מצוות העולה: הפשטת העור, ניתוח האברים והעלאתם למזבח. לפי ההלכה העולה נשרפת כליל ואינה נאכלת. סדרת עבודות זו היא חובת העולה הרגילה (משנה, זבחים פ"ה מ"ד).

Mishnah 3

<small>על-פי כתב-יד קופמן</small>
<b>המפריש נקבה לעולה</b> – קרבן עולה הוא זכר בלבד (ויקרא א ג), אם כן הקדשתו של קרבן זה היא בטעות. ברור שהנקבה אינה עולה; השאלה האם היא עצמה קודש או לא תלויה במחלוקת על הקדש טעות. באופן כללי אנו יודעים שבנושא חולקים בית שמאי ובית הלל. לדעת בית שמאי הקדש טעות הקדש (משנה, נזיר פ"ה מ"א); אנו הערנו לעיל (פ"א מ"ב) שאין כל ביטחון שהמחלוקת אכן חלה על כל המקרים, ואי אפשר להשליך באופן אוטומטי את המחלוקת גם על משנתנו, שכן אין טעות דומה בהכרח לטעות אחרת. הבבלי מציע כאחת האפשרויות שרבי אליעזר חולק וסבור שהנקבה עצמה היא קודש (יח ע"ב). אם אכן כך הדבר הרי שרבי אליעזר נאמן, כדרכו, לשיטת בית שמאי. בתוספתא שנינו: "המפריש נקבה לעולה תרעה עד שתסתאב ותימכר ויפלו דמיה לנדבה. רבי שמעון אומר אמר על בהמה טמאה, ועל בעלת מום, 'הרי אלו עולה', לא אמר כלום. 'הרי אלו לעולה', אפילו זבל אפילו אבנים ימכרו ויביא בדמיהן עולה" (פ"ב ה"א, עמ' 553). לפי תנא קמא המפריש נקבה לעולה דמיה מקודשין ("הקדש דמים" – זה המינוח בירושלמי שקלים פ"ד ה"ז, מח ע"ב<sup class="footnote-marker">12</sup><i class="footnote">בבבלי המונח המקובל הוא "קדושת דמים" (יבמות פח ע"א; תמורה י ע"א ועוד), אבל מדרש ארץ-ישראלי משתמש פעם אחת במונח הבבלי (ויקרא רבה, לז ע"ד, עמ' תתסח, כך בכל הנוסחאות). בשקלים שבתלמוד הבבלי נשמר המינוח הבבלי, אף שהטקסט של "בבלי" שקלים הוא למעשה ירושלמי.</i>). רבי שמעון מבחין בין האומר "הרי זו עולה" שהקדושה אינה חלה כלל (אלו דברי תנא קמא אצלנו), לבין האומר "<u>ל</u>עולה" שרק אז ההקדש חל כהקדש דמים.
בירושלמי שכבר הזכרנו חוזרת העמדה שיוחסה לרבי אליעזר: "הפריש נקיבה לעולתו ולפסחו ולאשמו עושה תמורה" (שם). אם כן, גוף הבהמה קדוש. בהמשך שם: "רבי שמעון אומר לעולתו עושה תמורה, לפסחו ולאשמו אינו עושה תמורה. רבי שמעון בן יהודה אומר משום רבי שמעון, לעולתו ולפסחו ולאשמו אינו עושה תמורה". רבי שמעון בתוספתא מתאים למסורת של רבי שמעון בן יהודה, וחולק על התנא קמא בברייתא שבירושלמי. בשמו של רבי יהושע נמסר בירושלמי: "...דרבי יהושע אמר נקיבה לעולה לא קדשה אלא הקדש דמים. כן רבי שמעון אמר נקיבה לעולה לא קדשה אלא הקדש דמים" (שם). אם כן לפנינו כל שלל האפשרויות:
1. אין הקדש כלל (רבי שמעון אליבא דאחד מתלמידיו)
2. יש הקדש דמים (רבי יהושע?)
3. יש הקדש גוף וההקדשה עושה תמורה.
לפי המסורות המקבילות יש למחלוקת קשר לעמדות בית שמאי ובית הלל, אך אין כאן העברה פשוטה אלא שלוש דעות ולא שתיים בלבד. להלן נראה שלמונח "הקדש דמים" שתי משמעויות חולקות, האחת (2א) שהבהמה הפסולה תימכר מיד והאחרת (2ב) שתרעה עד שתסתאב, ורק אז, לאחר שנפסלה כליל מהקרבן, תימכר לחולין, ובדמיה יביאו קרבן חילופי.
<b>וילדה זכר</b> – ולד העולה הוא קודש (עולה),<b> ירעה עד שיסתאב וימכר ויביא בדמיו עולה</b> – ההנחה היא שהנקבה אינה קודש אבל על הזכר יכולים לחול דיני הקדושה, אבל רק הקדש דמים. קל יותר לפרש לפי הירושלמי שהנקבה קדושה ב"הקדש דמים", וקדושה זו עוברת לזכר.<b> רבי אליעזר אומר הוא עצמו יקרב עולה</b> – כאמור, בבבלי מועלית הצעה שרבי אליעזר סבור שגם האם גופה קדוש וממילא הוולד עולה, או לפי הסבר אחר בבבלי (יט ע"א) על האם יש שם קדושה, ואף שאין הקדושה חלה עליה היא עוברת לוולד.
המחלוקת ההלכתית עברה גם למדרש האגדה. יפתח נדר נדר כזה שבו הקדיש את בתו לעולה (כידוע הוא לא הקדיש במפורש את בתו, אלא אמר שהראשון היוצא מפתח ביתו יוקרב<sup class="footnote-marker">13</sup><i class="footnote">כך פירשו חז"ל את הפסוקים על נדר יפתח.</i>). על כך האמוראים נחלקים: "רבי יוחנן אמר הקדש דמים היה חייב. וריש לקיש אמר אפילו הקדש דמים לא היה חייב. דתנן אמר על בהמה טמאה ועל בעלת מום הרי אלו עולה, לא אמר כלום. אמר הרי אלו לעולה ימכרו ויביא בדמיהם עולה. ולא היה שם פנחס שיתיר לו את נדרו? אלא פנחס אמר הוא צריך לי ואני אלך אצלו? ויפתח אמר אני ראש קציני ישראל ואני הולך לי אצל פנחס? בין דין לדין אבדה הנערה ההיא" (בראשית רבה, ס ג, עמ' 642). לצורך המדרש האמוראים מתעלמים מהעמדה שהקדש כזה חל על גוף המוקדש. הם גם מתעלמים משאלות הלכתיות אחרות, כגון האם אב רשאי להקדיש את בתו. אין להסיק מסקנות הלכתיות ממדרש זה. הדרשנים מתעלמים מההלכה לצורכי הרעיון החשוב להם. הרעיון הוא שהנדר היה צריך לפוג, והוא בוצע מתוך טעות באשמת יפתח ופנחס הכוהן כאחד. הכוהן היה צריך לבטל או לפסול את הנדר, ונמנע מכך בגלל עסקי כבוד, ופנחס אף הוא חס על כבודו יותר מאשר על בתו. לצורך רעיון זה המדרש מתעלם אפילו מההבדל ההלכתי בין נדר פסול שכלל אינו חל לנדר כשר שחכם יכול להתיר אותו. הדיון המדרשי הוא כאילו הלכתי, אבל למעשה הרצף המדרשי מוטעה מבחינה הלכתית. מן הראוי להעיר שהמקרא אינו עוסק בהיבט המשפטי, אך ברור לו שנדר טעות חל ומקודש<sup class="footnote-marker">14</sup><i class="footnote">בספר קדמוניות המקרא מי שהיה אמור לפתור את הבעיה הם החכמים (leges) וה' חסם את לשון חכמי העם כדי שלא יענו לבת יפתח (מ ד). משמע שהנדר בעצם לא היה תקף, וזאת בהתאם למדרש שהבאנו, אך לא נאמר למה לא היה הנדר תקף.</i>. לעומת זאת המדרש מתחיל בדיון הנראה הלכתי, וסוטה מההלכה לטובת הרעיון שלו בדבר אחריותו של פנחס שלצורך המדרש הפך לאב טיפוס של חכם.
<b>המפריש נקבה לאשם</b> – אשם דומה לקרבן עולה (ויקרא ז א-ז), אם כי לא נאמר במפורש שיש להקריב רק זכר, אך אם הוא עולה הוא חייב להיות זכר. מהמשנה ברור שאין מביאים נקבה לאשם.<b> תירעה</b> – כאן ברור שגוף הבהמה קדוש, ומכיוון שאי אפשר להקריבה תרעה בעדר,<b> עד שיסתאב</b> – יפול בבהמה הנקבה מום, ואזי: <b>תימכר ויביא בדמיה אשם</b> – הבהמה קדושה, והמשמעות היא שבדמיה מביאים קרבן אחר. כאן אי אפשר לוותר על הבאת קרבן שכן אחרת החטא לא יכופר<b>, </b>וכן הדין בתוספתא (פ"ב ה"ב, עמ' 553). הדרך הפשוטה ביותר להסברת המשנה היא שנקבת האשם קדושה בקדושת דמים בלבד, והמשנה מחדשת שאין לפדותה בכסף מיד אלא להמתין עד שתיפסל מעצמה לקרבן. לא ברור למה יש להמתין, הרי היא פסולה כבר מתוקף היותה נקבה (בבלי, יט ע"א). יתר על כן, כפי שראינו לגבי נקבת העולה קיימות דעות שונות האם דין נקבת האשם זהה, או שכאן כולם יודו שנקבת האשם קדושה רק בקדושת דמים. השאלה קשורה כמובן לדין תמורת האשם שיידון להלן.
<b>אם קרב אשמו</b> – של הבעלים,<b> יפלו דמיה לנדבה</b> – הדמים תמורת הנקבה שהסתאבה יעלו כקרבן עולה, אך כנדבה, שכן החטא עצמו כבר כופר.<b> רבי שמעון אומר תמכר שלא במום – </b>רבי שמעון חולק על הרישא וסבור שהקדש דמים משמעו שניתן (צריך) למכור את נקבת האשם מידית.
המפריש נקבה לעולה דומה לכאורה למפריש אשם לעולה, אבל בפרטי ההצעות אין הקבלה.
מפריש נקבה לעולה ולאשם
חלק מההצעות זהות, אבל השפה ההלכתית שונה. יתר על כן, המקרה של הפרשת נקבה לעולה אינו עולה במשנה במפורש אלא רק דרך השאלה של מעמד הזכר, ובאשם אין שאלת הוולד הזכר עולה. אם כן, למרות המבנה האחיד של הפרק לפנינו מקורות שונים וגישות הלכתיות אחרות.
בתוספתא שנינו: "המפריש נקבה לעולתו ולפסחו ולאשמו עשה תמורה. רבי שמעון אומר לעולתו עושה תמורה, לפסחו ולאשמו אין עושה תמורה. אין לך דבר שהוא עושה תמורה אלא דבר הרועה ומסתאב. אמר רבי רואה אני דברי רבי שמעון בפסח שמא הקדיש הפסח באו שלמים" (פ"ב ה"ה, עמ' 553). לפי תנא קמא דין עולה ודין אשם זהה, וגישה זו אינה באה לידי ביטוי במשנה. לרבי שמעון גישה אחרת, ולדעתו דין עולה שונה מדין אשם. במשנה דווקא רבי שמעון סבור שדין השניים זהה, וכבר ראינו מסורות שונות משמו של רבי שמעון בעניין. המשך המשפט בתוספתא, "אין לך דבר שהוא עושה תמורה...", משמעו שגם תמורה אין שוחטים מיד, אלא תרעה עד שתסתאב. עמדה זו ברורה ואינה נזכרת, אך מוסכמת. לפנינו נוסח נוסף, בעל אופי כללי יותר, לאותה הלכה במשנה.
התוספתא (שם ה"ד) דנה גם בתמורת הפסח שמשנתנו אינה עוסקת בה, ולא נרחיב בנושא.
ב-<b>מפ ובדפוסים</b> נוסף: <b>"תמורת אשם וולד תמורה"</b> – ולד תמורה של אשם,<b> ולדן וולד וולדן – שלוש מילים אלו אינן ב-מפ והן מהוות חזרה מיותרת. "עד סוף העולם ירעו עד שיסתאבו וימכרו ויפלו דמיה לנדבה רבי אליעזר אומר ימותו רבי אלעזר אומר יביא בדמיהם עולות"</b> – בכתב היד זו משנה בפני עצמה והיא משובצת אחרי המשפט הבא. נוסח הקטע שהבאנו הוא לפי כתב יד קופמן. המחלוקת משולשת. לפי תנא קמא תמורת האשם קדושה, ומשמעותה שתרעה עד שתסתאב כמו עמדה 2ב לגבי נקבת עולה. רבי אליעזר נאמן לשיטתו ש"לא תיקרב", ועתה המשפט מתפרש ומשמעו שלא תקרב ולא תצא לחולין אלא תמות מיד<sup class="footnote-marker">15</sup><i class="footnote">אפשר ללמוד מכאן שזו עמדתו של רבי אליעזר במשניות הקודמות, אך ניתן גם לחלק בין המקרים.</i>, ורבי אלעזר בן עזריה סבור שקדושה קדושת הקדש דמים מיד (תימכר מיד ודמיה קודש). העמדה שתמורת האשם דינה צריך להיות כתמורת עולה, כלומר שאין הקדושה תופסת בה, אינה מופיעה.
בתלמוד הבבלי מובאת דרשה בשם תנאים ובסגנון תנאי: " 'ועשית עולותיך הבשר והדם', לומר לך: כדרך שאתה נוהג בעולה נהוג בתמורתה, כדרך שאתה נוהג בשלמים נהוג בולדיהם; יכול אף ולד חטאת ותמורת אשם כן? תלמוד לומר 'רק', דברי רבי ישמעאל; רבי אליעזר אומר: אינו צריך, הרי הוא אומר: 'אשם הוא', בהוייתו יהא" (נזיר כה ע"א). אין מחלוקת בין התנאים שתמורת האדם אינה קדושה; המחלוקת היא רק האם הדבר נלמד מהמילה "רק" או שניתן לדייק את ההלכה מהמילים "אשם הוא". לעיל (פ"ב מ"א) דנו בשאלה מתי התמורה "נתפסת", והוצעו לכך דרשות שונות וכללים, הראשון שכל מה שיש לו זמן אין לו תמורה, והשני שכל מה שהוא חובת בעלים אין לו תמורה. האשם הוא חובת בעלים כעולה, אך אין לו זמן קבוע. לפי זה גם אשם אין לו זמן קבוע והתמורה אמורה לתפוס בו, ומצד שני הוא חובה ומכאן שאין לו תמורה. בירושלמי פסחים מובאות שתי המסורות: "רבי יודן בעי אף בתמורת אשם כן. תמורת אשם קריבה ותמורת אשם אינה קריבה" (פ"ט ה"ו, לז ע"א). אם כן, שתי הדעות קיימות.
עד עתה לכל פרקי המשנה מבנה אחיד: לאחר הכותרת (המתאימה רק לסעיף הראשון) המשנה עוסקת בוולד שלמים ותמורתו, ולד תודה ותמורתו, ולד עולה של טעות, ולד אשם של טעות, ולד תורה ותמורתו. חסר הדיון בתמורת עולה סתם, והצענו שהמשנה משקפת את הדעה שמעמד ולד העולה ותמורתו שנוי במחלוקת.
ההמשך הוא דיון בבעיה מסוימת של אשם שכמוה ניתן להעלות גם לגבי עולה ותודה, אך היא מובאת רק אגב האשם.
<b>אשם שמתו בעליו</b> – וממילא אין בו צורך,<b> ושכיפרו בעליו</b> – הבהמה המיועדת לאשם אבדה והובאה אחרת תחתיה, <b>ירעה עד שיסתאב</b> – אין הוא יוצא לחולין כיוון שהוקדש והקדשתו תקפה, אבל לאחר שיסתאב הרי שנפסל לקרבן, <b>וימכר ויפלו דמיו לנדבה</b> – פתרון זה הוצע למקדיש נקבה לעולה או לאשם. כפשוטם של דברים המביא רשאי לבחור בין נדבת שלמים לנדבת עולה. <b>רבי אליעזר אומר ימותו</b> – כמו כל תמורת אשם,<b> רבי אלעזר אומר יביא בדמין עולות</b> – כמו תמורת אשם, ואסור לו להפוך את האדם לקרבן שלמים. העמדות זהות למקרה הקודם של תמורת אשם. כפי שאמרנו, בכתב יד קופמן חסרה המחלוקת הזאת במשנה הקודמת.
חוסר האחידות בין ההלכות של הקרבנות הדומים (המפריש נקבה לאשם לעומת המפריש נקבה לעולה) מצביע על הלכות שנקבעו בעקבות מנהגים שונים ולא על חשיבה משפטית מאחידה. אנו רואים בכך עדות למקוריות של ההלכות. לו כל אלה היו פרי דיונים בבית המדרש, היינו מצפים למערכת אחידה ומנומקת. דווקא היעדר הסדר המשפטי מלמד על שלבים של הלכה חיה שעוצבה תוך כדי ויכוחים ושינויים, או לפחות על מנהגים שונים שנהגו במקדש בו בזמן. בדרך כלל אנו נוטים לטעון שבכל מקום שיש מחלוקת זו עדות שאין מסורת מקדשית, ואכן לעיל ראינו סדרת מחלוקות בשאלת ולדי ולדות ותמורת תמורה. במקביל, היעדר שיטה הלכתית מעיד על מסורת שגובשה בחיי המעשה ולא עוצבה וניצוקה בהיגיון של בית המדרש. במקרה שלנו שני ה"סממנים" הללו סותרים, לפיכך אנו מניחים שאכן הייתה מסורת אלא שכבר בשלב המקדשי הקדום לא היה נוהג אחיד. השאלות הקדומות היו כולן בתחום הפרט. המקדש לא היה מעורב בהחלטות, לפניו הובאו קרבנות שלמים שבעליהם הגישו אותם לנדבה או לעולה, לפסח או לקרבן אחר, ולכן גובשו ברחוב פתרונות שונים. בקרבנות הציבור שהונהגו על ידי הנהגת המקדש היה נוהג אחר, שאין בהם תמורה כלל. כאן היה נוהג אחיד שנקבע על ידי ההנהגה (כרגע אין זה חשוב מי הייתה הנהגה, פרושית או צדוקית). בפירושנו לעיל פ"ב מ"ב הרחבנו בעניין.
בתוספתא מובאת דרשה לאישוש ההלכה. הדרשה הבאה נאמרה במועד מיוחד במינו, לאחר שובו של רבי עקיבא ממסע באסיה הקטנה, מסע שעליו נשמרו עדויות מספר: "דרש רבי עקיבא כשבא מזופרין בגוזל את הגר ונשבע לו, והיה עולה לירושלם ומעותיו ואשמו בידו, ומת בדרך, הכסף ינתן לבניו, ואשם ירעה עד שיסתאב וימכר ויפלו דמיו לנדבה, שנאמר 'מלבד איל הכפורים אשר יכפר בו עליו': מי שצריך כפרה, יצא זה שאין צריך כפרה" (בבא קמא פ"י הי"ז). אדם שמת כבר אינו צריך כפרה ולכן הקרבן לא יוקרב, אך מכיוון שהוקדש אין הקדשתו בטלה עולמית.

Mishnah 4

<small>על-פי כתב-יד קופמן</small>
<b>והלא אף הנדבה עולות היא</b> – הסגנון "והלא אף" הוא סגנון המופיע פעמים מספר במדרשי הלכה, אך לא אגב דיון בפסוק אלא במהלך הבאת טיעונים. העולה היא קרבן נדבה, אבל לא כל נדבה היא עולה, שכן אדם רשאי להביא כנדבה עולה או שלמים (כפי נדבתו). <b>מה בין דברי רבי אלעזר לדברי חכמים</b> – לפי ההקשר במשנה משנתנו מתייחסת למחלוקת במשנה הקודמת. שם נדונה השאלה מה ייעשה באשם שכיפרו בעליו, חכמים אומרים שדמיו ייפלו לנדבה (לאחר שיסתאב) ורבי אלעזר סבור שיביא בדמיו עולה. לפי כתב יד קופמן הדיון הוא רק על אשם שמתו בעליו, ולפי יתר עדי הנוסח ייתכן שהדיון הוא גם (או רק) על ולד תמורת אשם. הבעיה היא ש"נדבה" אינה ניגוד ל"עולה", ואם כן לא ברור במה רבי אלעזר חולק על חכמים. <b>אלא בזמן שהיא באה חובה</b> – קרבן עולה שהוא חטאת או אשם חלה עליו סדרת הלכות, <b>הוא</b> – מביא הקרבן,<b> סומך עליה ומביא עליה נסכים ונסכיה משלו</b> – והדין הרביעי הוא:<b> אם היה כהן עבודתה ועורה שלו</b> – העור שייך לכוהנים (להלן), אבל אם המקריב עצמו הוא כוהן הרי שהעור שלו. <b>בזמן שהיא באה נדבה</b> – מרצונו של המקריב,<b> אינו סומך עליה ואינו מביא עליה נסכין ונסכיה משל ציבור</b> – באופן רגיל אדם מביא את נסכי קרבנו, <b>אף על פי כהן עבודתה ועורה שלאנשי משמר</b> – אם הכוהן התנדב נדבת עולה הרי שהעור הוא חלק מנדבתו, ומתחלק בין אנשי המשמר. שתי ההלכות האחרונות מחייבות עיון ודיון, אך בטרם נרחיב בהן עלינו לברר את פשט המשנה.
המשפט שבמשנה חוזר בספרא אבל בהקשר אחר: "רבי אליעזר אומר, מה תלמוד לומר 'כבשים לעולה ועזים לעולה', לרבות תמורה. שיכול אין לי שיקרב עולה אלא מותר עולה בלבד? מנין לרבות מותר חטאות, מותר אשמות, מותר עשירית האיפה, מותר קיני זבים, קיני זבות, וקיני יולדות, מותר קרבנות הנזיר, והמצורע. המקדיש נכסיו והיו בהם דברים ראוים על גבי המזבח, יינות ושמנים ועופות<sup class="footnote-marker">16</sup><i class="footnote">ושמנים ועופות הם דוגמאות לדברים הראויים לבוא למזבח. אדם הקדיש אותם לבדק הבית. כסף וחפצים מיועדים אכן לבדק הבית, אבל צורכי מזבח מועלים למזבח אף על פי שהוקדשו לבדק הבית. בכך ההלכה מבטאת את עדיפות צורכי המזבח על פני צרכיו האחרים של המקדש, ועל פני בחירתו של התורם. זו המשנה בשקלים פ"ד מ"ח, ושם פירשנוה.</i> מנין שימכרו לצרכי אותו המין ויביא בדמיהם עולות? תלמוד לומר 'כבשים לעולה' ו'עזים לעולה' לרבות את כלן. וחכמים אומרים יפלו לנדבה<sup class="footnote-marker">17</sup><i class="footnote">משנתנו ומשנת שקלים פ"ב מ"ה הן כדעת חכמים.</i>. והלא אף הנדבה עולות היא? מה בין דברי רבי אליעזר לדברי חכמים, אלא בזמן שהיא באה חובה: הוא סומך עליה, ומביא עליה נסכים משלו, ואם היה כהן עבודתה ועורה שלו. אבל בזמן שהיא באה נדבה: אינו סומך עליה, ואינו מביא עליה נסכים, ונסכיה משל צבור, אבל אם היה כהן עבודתה ועורה של אנשי המשמר" (ספרא דבורא דנדבה פרשה ה ה"ד, ז ע"ד). אם כן, אותה שאלה ואותה חלוקה נאמרו על מותר קרבנות: מה שהקדיש אדם לשם קרבן, והקרבן עלה פחות ממה שהקדיש. מותר קרבנות הוא <u>גם</u> מה שאדם ייעד לקרבן ומת, או אשם שכבר התכפר לו. אבל ל"מותר" גם משמעות רחבה יותר. אם כן, המשנה מצטטת את השאלה והתשובה בצורה מצומצמת אף על פי שהמחלוקת היא רחבה יותר. או אולי יש לנסח להפך, שהספרא גוזר מהמחלוקת המצומצמת במשנה כלל רחב ומקיף<sup class="footnote-marker">18</sup><i class="footnote">איננו מעלים את שאלת חילוף הנוסח בשם החכם אליעזר=אלעזר. במשנה החלוקה היא בין רבי אלעזר וחכמים, ולרבי אליעזר עמדה אחרת. אלא שכידוע הוחלפו שמות החכמים אלעזר ואליעזר לעתים קרובות, ולעתים נכתב ר"א וכל מעתיק פתח את ראשי התיבות כרצונו, ואין בכך קושי.</i>.
בתוספתא מובאת סדרת הלכות הדנות במפריש אשמו ואבד, ובסוף הסדרה: "המפריש מעות לאשמו ואבדו, והפריש מעות תחתיהן ולקח בהן אשם והקריבו, ואחר כך נמצא מעות הראשונות, יפלו לנדבה. רבי אומר ילכו לים המלח. רבי אלעזר אומר יביא בהן עולה. והלא אף הנדבה עולה היה? מה בין דרבי אליעזר לדברי חכמים? רבי אליעזר אומר עושה תמורה וחכמים אומרים אין עושה תמורה" (פ"ב הי"א, עמ' 554)<sup class="footnote-marker">19</sup><i class="footnote">לדין ים המלח ראו להלן פ"ד מ"ב.</i>. הדיון הוא במקרה מיוחד של מותר אשם. רבי הולך בשיטת רבי אליעזר במשנתנו, ובמקום דין מוות לבהמה הוא קובע מעין "דין מוות" למעות. רבי אליעזר בתוספתא מתאים לרבי אליעזר בספרא ולרבי אלעזר במשנה. גם בתוספתא הנושא הוא על מקרה מיוחד בתוך המכלול של "מוֹתר", אך ההבדל אחר: נדבה עושה תמורה, ועולה אינה עושה תמורה. זה הבדל אחר שאיננו במשנה ובמדרש, ודומה שהוא הבדל נוסף.
לכאורה כל השאלה קשה. הרי כפשוטם של דברים חכמים אומרים שהבעל רשאי לבחור בנדבת שלמים או בנדבת עולה, ורבי אליעזר אומר שחייב להביא דווקא עולה (כמו גוף הקרבן)! כנראה המשנה ידעה, בדרך כלשהי, שלמעשה גם חכמים סבורים שחייב להביא נדבת עולה (ולא נדבת שלמים) ורבי אליעזר (אלעזר) מתכוון ודאי לנדבת עולה; השאלה היא מה ההבדל בין הניסוח של חכמים לבין הניסוח המיוחס לרבי אלעזר. השאלה היא למעשה מעין שאלה שהתלמוד היה מנסחה בתור "מאי נפקא מינה".
בסדרת משניות אחרות הצענו שכל תנא שנה את ההלכה בבית מדרשו, ולעתים הניסוחים השונים אינם מחלוקת אלא הסכמה הדדית שכל אחד מנסח אחרת. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם מחלוקת אבל אין כאן מחלוקת אלא כל אחד ניסח על דעתו, והעורך לא רצה לוותר על הניסוח השונה. הר"ש למשנת פרה (פ"ב מ"ה) מסביר: "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון שבו התנא הראשון (ת"ק או "חכמים") אומר ניסוח סתמי ואחר כך נאמר "רבי פלוני אומר..." הוא סגנון של מחלוקת, אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">20</sup><i class="footnote">כגון משנה, פרה פ"ז מ"ט; (תוס', שם פ"ז ה"ג, עמ' 636); פי"א מ"ז (והתוספתא שם פי"ב ה"ח, עמ' 640); סוטה פ"ח מ"ו ומ"ז; גיטין פ"ט מ"ג; כתובות פ"ד מ"ו (לפי פירושנו), אולי גם ערכין פ"ט מ"ג; כלים פט"ו מ"א; (תוס', שם בבא מציעא פ"א ה"ח, עמ' 579, בניגוד להגהת הגר"א); פט"ז מ"ו; (תוס', שם בבא מציעא פ"ז ה"ג, עמ' 586, כפי שפורשה במשנה, שם פי"ז מי"ב); פכ"א מ"ג; פכ"ח מ"ז; זבחים י"ב מ"א; (תוס', שם פי"ג הי"ב, עמ' 499); מנחות פ"ה מ"ח; טהרות פ"ב מ"ו; פ"ג מ"ג; מקוואות פ"ה מ"ה ופ"ו מ"י; מכשירין פ"ב מ"ח; עוקצין פ"א מ"א; (תוס', בכורות פ"ד ה"ה, עמ' 538) ועוד, וראו להלן פ"ה מ"ג.</i>. במיוחד עמדנו על הצעה זו בפירושנו לפרה פ"ב מ"ה, שם ההצעה מעוגנת בהסבר הירושלמי. אם כך הוא הרי שגם משנתנו מלמדת על אותה תופעה. העורך מעוניין להביא את שני הניסוחים לשפה הלכתית זהה תוך שהוא יודע כבר פרטים על דברי חכמים, פרטים שאינם כתובים במפורש.
משנתנו אומרת שנדרי נדבה (עולת נדבה) נסכיה משל ציבור. אין זה סביר שבכל מקרה שיחיד מביא שלמים הנסכים יהיו משל ציבור. עמדה זו נוגדת את כל אשר אנו שומעים על חובת הנסכים של היחיד (למשל משנה, שקלים פ"ה מ"ד המלמדת על קניית נסכים על ידי היחיד, גם בנסכים של קרבנות נדבה). הכוונה כנראה להלכה שחטאת שנמצאה והובאה למקדש נסכיה באים משל ציבור, שכן היחיד המביא את הקרבן אינו הבעלים אלא המוצא (משנה, שקלים פ"ז מ"ה). זה המקרה היחיד שבו נסכים של קרבן יחיד באים משל ציבור. חטאת שאבדה היא כמו קרבן אשם שאבד, ונמצא תחת ה"מטרייה" הכללית של "מוֹתר".
משנתנו מתייחסת בקצרה גם לעורות. העור היה מרכיב חשוב ובעל ערך כספי משמעותי. דינם של העורות מסופר בברייתא: "בראשונה היו מכניסין עורות קדשים [ל]לשכת בית הפרווה, והיו מחלקין אותן בערבית לכל בית אב שבאותו היום. והיו גדולי כהונה באין, ונוטלין אותן בזרוע. התקינו שיהו מחלקין אותן בערבי שבת לכל משמר ומשמר. ועדיין היו גדולי כהונה באין ונוטלין אותן בזרוע, עמדו בעלים והקדישום לשמים. אמרו לא היו ימים מועטין עד שחיפו כהנים, פני כל האולם בטבלאות של זהב מאה על מאה ועל עובי דינר זהב" (מנחות פי"ג הי"ח-הי"ט, עמ' 533; זבחים פי"א הט"ז, עמ' 497). משנתנו משקפת את שלב הביניים.
מבחינת עיצוב המשנה אנו למדים על כמה תופעות מעניינות המוכרות פה ושם גם ממשניות אחרות:
1. כל תנא שנה במקומו בשפה ההלכתית שעיצב, ולעתים ניסוחים שונים אינם מחלוקת.
2. העורך (או העורכים הקדומים) ידעו פרטים פרשניים על עמדות החכמים מעבר למה שכתוב במפורש, אם כי ייתכן שאין זו פרשנות מקורית אלא להפך, פרשנות הבאה לצמצם את דברי התנאים הקדומים.
3. לפנינו עדות כיצד אותו משפט מועבר לשלושה הקשרים דומים, אף שבוודאי נאמר במקורו רק על אחד מהם.
4. למעשה לפנינו שתי תשובות על אותה שאלה. במקרה זה הן משלימות זו את זו, ובאף אחד מהאזכורים אין הרשימה המלאה של המשמעויות ההלכתיות של הקדשת עולה לנדבה.
5. תנאי המשנה לעתים אינם מגדירים במדויק את עמדתם. במקרה שלנו "נדבה" משמעה עולת נדבה, ואילו "עולה" משמעה עולת נדבה ולא אשם או חטאת. הוא הדין לקביעה שהנסכים באים משל ציבור.

Mishnah 5

<small>על-פי כתב-יד קופמן</small>
<b>תמורת הבכור והמעשר וולדן וולד וולדן עד סוף העולם הרי אילו כבכור וכמעשר</b> – הקדושה עוברת לתמורה, כפי שנאמר לעיל פ"ה מ"א. משנתנו קובעת שוולד תמורה כתמורה, ברם במשנה א שנינו מחלוקת על ולד וולד שלמים. לדעת רבי שמעון לכל הדעות אין הוא קרב (אין הקדושה נתפסת בו), ולדעת תנא קמא המחלוקת היא גם על ולד שלמים. כך או כך, אין התאמה בין המשניות. לעיל הבאנו מקבילה למשנתנו והצענו כי ייתכן שזו מחלוקת וייתכן שלפנינו שינוי בהלכה ולאחר החורבן החמירו בדין ולד. מכל מקום, לפי המשך משנתנו וגם לפי התוספתא דין בכור ודין סתם קודשים זהה ברוב הפרטים, וכן שנינו בתוספתא: "מה בין בכור ומעשר לכל הקדשים שכל הקדשים חייב באחריותן, ויטפל בהן להביא מחוצה לארץ, מה שאין כן בבכור ובמעשר" (פ"ב הי"ז, עמ' 554). אם כן לעניין תמורה וקדושת הוולד בכור ומעשר דינם ככל הקודשים. הדעת נותנת שלאחר החורבן התגברה התופעה של ולד בכור, שהרי את הבכורות אי אפשר היה להקריב, והפתרון היה שהבכור ירעה עד שיסתאב. בזמן המרעה יצא שהבכור עיבר כבשים אחרות, והרי זה מקרה של ולד בכור. כתוצאה מכך אם ירצה הבעל ואם לאו עלול להתהוות עדר גדול, תת-עדר של קודשים, וכבר ראינו לעיל שחכמים התנגדו לתופעה זו (פ"ג ה"א; בבלי, יח ע"א). מעבר לכך, התקווה ש"מחר ייבנה המקדש" גורמת להמתין ולשמור את הכבשים המיועדות לקרבן, וכך הן עלולות (עשויות) להתרבות.
<b>ויאכלו במומן לבעלים</b> – אגב אורחא המשנה מסבירה מהו דין בכור לאחר החורבן. הבהמה רועה עד שנופל בה מום, ואז היא יוצאת לחולין ומותרת באכילה, וכפי שראינו חכמים מעוניינים שתיאכל מידית. <b>מה</b> – ההבדל<b> בין הבכור והמעשר לבין כל הקדשים שכל הקדשים נימכרין באטלס</b> – ממתינים עם מכירתם לאטליז, הוא יום השוק הגדול, כדי שיעלה מחירם<sup class="footnote-marker">21</sup><i class="footnote">ההלכה במשנה מופיעה במשנת בכורות פ"ה מ"א, ושם פורשה ונוסף דיון ממצה באטליז.</i>,<b> [ו]נשחטין באטלס</b> – גם לשם מסיבה ביום השוק (ולאו דווקא לסעודת קודש), <b>ונשקלין בליטרה</b> – שלוש שיטות המכירה הרגילות היו במניין. מספר (פֵרות), מידה (נפח) ומשקל מלמדים על מחירה בהיקף גדול. בשר מכרו כמובן לפי משקל או לפי גודל לא מדויק. כוונת המשנה אפוא שהקדש שנפדה הוא כחול, ומותר למכרו כדרך שמוכר בחול. זאת לעומת קודשים אחרים שחכמים הסתייגו ממדידתם המדויקת, כגון "אין מוכרין פירות שביעית לא במדה, ולא במשקל, ולא במנין, ולא תאנים במנין, ולא ירק במשקל..." (משנה, שביעית פ"ח מ"ג); וכן "אין תורמין לא במדה, ולא במשקל, ולא במנין. אבל תורם הוא את המדוד, ואת השקול, ואת המנוי" (משנה, תרומות פ"א מ"ז). כל זאת כדי שהמחיר ירד ובשר הקודש (מה שהיה קודש) לא יימכר כמכירה רגילה ולשם רווחים אלא בזול לסעודות משותפות<sup class="footnote-marker">22</sup><i class="footnote">ראו פירושנו לבכורות פ"ה מ"א.</i>.
<b>חוץ מן הבכור ומן המעשר</b> – שנפל בהם מום ונשחטו, שהם קודש. לא נאמר מה דינם, האם מותר למכרם בדרכי מסחר פחות "מסחריות" (בבית, באומדנה) או שאסור למכור אותם כלל ועיקר. הבבלי מעדיף את הפירוש הראשון (לב ע"א), אך לפחות לגבי מעשר ברור לו שאין מוכרים אותו כלל <b>ו"הנייתן לבעלים", כפי שנוסח במקבילה במסכת בכורות (להלן). </b>כלומר זכות ההנאה לבעל הכוהן. הבכור שייך לו, אבל הוא עדיין קודש, ואין מוכרים קודש בדרכי המסחר הרגילות. המילית ש' אינה מהווה כאן נימוק, לא זו הסיבה שהם נמכרים רק בצורה בלתי מסחרית, אלא זה פשוט פרט נוסף. הש' היא אפוא מעין וי"ו החיבור<sup class="footnote-marker">23</sup><i class="footnote">ראו אונא, ויו שין.</i>. הלכה זו חוזרת במסכת בכורות: "כל פסולי המוקדשים נמכרין באיטליז, ונשחטין באטליז, ונשקלין בליטרא, חוץ מן הבכור ומן המעשר שהנייתן לבעלים" (פ"ה מ"א). בירושלמי משתמע ההסבר למגמה הדתית שבאה לידי ביטוי בהלכות האחרונות (הקלות במכירת פסולי מוקדשים): "אמר רבי בא בר ממל, אילו היה לי מי שיימנה עמי, היתרתי בשר בכור להישקל בליטרא, והיתרתי שיהו עושין מלאכה בחולו שלמועד. כלום אסרו בשר בכור להישקל בליטרא לא כדי שיהו מוכרין אותו בזול? והן מערימין עליו ומוכרין אותו ביוקר. כלום אסרו לעשות מלאכה בחולו שלמועד אלא כדי שיהו אוכלין ושותין ויגיעין בתורה? ואינון אכלין ושתין ופחזין" (מועד קטן פ"ב ה"ג, פא ע"ב). האמורא מתלונן שבשתי המצוות הביצוע מחמיץ את רעיון המצווה. האיסור על מכירה נועד לכך שהבשר יימכר בזול וישמש לסעודה בביתם של יהודים רבים ולכן אין מעכבים את המכירה עד למועד שיהא נוח (כדאי יותר) לבעל הבהמה. אבל הבעלים מצאו דרך להערים ולמכור את הבשר ביוקר, ולאיסור המכירה בדרך הרגילה לא הייתה השפעה. אגב כך אנו שומעים על הסבר נוסף למה אין לעכב את מכירת הבכור והמעשר.
<b>ויש להן פידיון</b> – קודשים שנפל בהם מום יש לפדותם, לא כן בכור שיוצא לחולין.<b> במסכת בכורות נוסף "ולתמורותיהן פדיון</b>" – אם נפל בתמורה מום, הרי היא נפדית.<b> חוץ מן הבכור ומן המעשר</b> – שאם נפל בהם מום נאכלים, אם כי ראינו שלפחות לפי דעת בית שמאי או לכל הדעות עדיין יש בהם מעט קדושה<b>, </b>וכן במדרש: " 'רק קדשיך אשר יהיו לך ונדריך תשא ובאת אל המקום', במה הכתוב מדבר אם בקדשי הארץ כבר אמור הא אינו מדבר אלא בקדשי חוצה לארץ. תשא ובאת, שחייב בטפול הבאתם עד שיביאם לבית הבחירה, רבי יהודה אומר עד באר הגולה חייב באחריותם מבאר הגולה ואילך אינו חייב באחריותם, יכול אף בכור ומעשר תלמוד לומר נדריך, קדשים שהם באים בנדר ובנדבה יצאו בכור ומעשר שאינם באים בנדר ובנדבה, יכול שאני מוציא חטאת ואשם תלמוד לומר קדשיך מי לחשך להביא את חטאת ואשם ולהוציא את בכור ומעשר אחר שריבה הכתוב מיעט מביא אני חטאת ואשם שאין להם פרנסה אלא במקומם ומוציא אני בכור ומעשר שיכולים להתפרנס בכל מקום. רבי עקיבה אומר בתמורת קדשים הכתוב מדבר, תשא ובאת אל המקום, יכול אף בכור ומעשר תלמוד לומר ונדריך, יכול יהא מעשר בהמה נוהג בשותפות תלמוד לומר אשר יהיו לך, יכול שאני מוציא את האחים שקנו בתפוסת הבית ואחר כך חלקו תלמוד לומר אשר יהיו לך. בן עזיי אומר יכול יהא מעשר בהמה נוהג ביתום תלמוד לומר רק" (ספרי דברים, פיסקא עז, עמ' 143-142; מדרש תנאים לדברים, יב כו). לא ברור במה בכור ומעשר מיוחדים, האם רק בכך שאין חייבים באחריותם, או שאין לתמורתם פדיון, או אולי גם שאינם באים מחוץ לארץ, כפי שנראה להלן?
<b>ובאין מחוצה לארץ</b> – אם אדם התנדב בהמה מחוץ לארץ מעלים אותה להקרבה למקדש בארץ.<b> חוץ מן הבכור ומן המעשר</b> – לדעת המשנה מעשר בהמה ובכור נוהגים רק בארץ, ואכן הייתה דעה שדין בכורות אינו נוהג בחוץ לארץ. המשנה מספרת שבן אנטינוס העלה בכורות מבבל, ולא קיבלו ממנו (חלה פ"ד מ"י-מי"א). כך גם הצענו לפרש את נוסח כתב יד קופמן בבכורות (פ"ח מ"א). במבוא לבכורות הרחבנו בכך, ולא נחזור על הדברים.
<b>אם באו</b> – קודשים,<b> תמימים יקרבו ואם בעלי מומין יאכלו במומן לבעלים</b> – זו למעשה חזרה על הנאמר לעיל.<b> אמר רבי שמעון מה הטעם שהבכור והמעשר יש להם פרנסה במקומן</b> – הם ניתנים לכוהן והוא אוכל אותם במומם, אך אין זו אכילת חולין אלא אכילה שיש בה גם מהקודש.<b> ושאר כל הקדשין אף על פי שנולד להם מום</b> – אחרי שהוקדשו,<b> הרי בקדושתן</b> – במובן זה שיש לפדותם והבהמה הפדויה תובא לקרבן.
בפרקנו סדרת חזרות על הלכות ששנינו בפרקים הקודמים. ההלכה במשנה א המקדשת את התמורה נזכרת כבר בראשית המסכת, אלא ששם לא נדון דין ולד כלל, ובמשנתנו מובאים פרטים נוספים. גם הדיון על תמורת עולה שנוי בעיקרו בראשית פרק א ובפרק ב (מ"ג). ההלכות שבמשנה ה נדונות בחלקן במשנה א. ניכר שלפנינו סדרת סיכומים, כל אחד מהיבט שונה, שיש בהם כפילות חלקית. במסכת נגעים נפגוש תופעה דומה בחלקה של סדרת סיכומים החוזרים, כל אחד בסגנונו, על אותה סדרת הלכות. ברם במסכת נגעים אלו סיכומים פחות או יותר מקבילים, ואילו במשנתנו כל סיכום עוסק בנושא אחר ואין משפט שאין בו גם חידוש, אלא שיש בו גם חזרה על חלק מההלכות הקודמות. ניתן אפוא בזהירות לקבוע שהפרקים ערוכים בצורה פחות קפדנית מהרגיל במשנה. עם זאת תופעה של חזרות חלקיות רגילה במשנה, רק מינון החזרות במשנת תמורה רב מהרגיל.
נמצאנו למדים שלאותו נושא היו סיכומים ערוכים בסגנונות שונים. בדרך כלל בחר עורך המשנה באחד הסגנונות, או בשניים מהם. כאן הוא הציג את כל השלושה, שבכל אחד תוספת פרטים שאין ברעיו.

Chapter 4



Mishnah 1

<small>על-פי כתב-יד קופמן</small>
משנתנו חוזרת במסכת מעילה (פ"ג מ"א) משום שהיא עוסקת גם במעילה.
<b>וולד חטאת ותמורת חטאת</b> – במשנה קודמת נקבע שוולד הוא בדרך כלל כאמו. אמנם בפרק הקודם לא דובר על חטאת, אך כבר בתורה נאמר שחטאת היא כאשם (ויקרא ז ז) ותמורת אשם כאשם (פ"ג מ"ג).<b> וחטאת שמתו בעליה</b> – חטאת שמתו בעליה לא תוקרב כחטאת משום שהחטאת יוחדה למקריב פלוני ולחטא פלוני. דינה הוא כאשם שבעליו כיפרו או מתו (לעיל פ"ג מ"ג).<b> ימותו</b> – וכן לעיל (פ"ב מ"ב) ולהלן (פ"ז מ"ו) במקרה דומה (אשם תלוי שהתברר שהבעלים לא חטא – תישרף). בפרק הקודם (מ"ג) נדון מקרה זהה באשם שמתו בעליו, והוצעו שלוש דעות: ימותו, יובאו נדבה, יובאו כעולות. משנתנו כרבי אליעזר במשנה הקובע שימותו. המשנה נמנעת מלהטיל את חובת ההקרבה על הבן, שכן הוא יורש את אביו אך לא את חובותיו הדתיות, וכן מדגישה משנת כריתות (פ"ו מ"א). דנו בכך בקצרה לעיל פ"ב מ"ב. <b>ושעיברה שנתה</b> – המשנה מבליעה את ההלכה שאת החטאת יש להביא תוך שנה, ואם לא עשה כן עבר זמנה. להלכה זו מקבילות רבות (מעילה פ"ג מ"א ועוד), ובהמשך היא תסויג. <b>ושאבדה</b> – והפרישו הבעלים בהמה אחרת תחתיה.<b> ונמצאת בעלת מום</b> – נפל בה מום.<b> אם משכיפרו הבעלים</b> – אם הבעלים כבר הביאו קרבן חטאת אחר, או שעבר יום הכיפורים וכופר החטא, אין להביא את הקרבן, שכן כל קרבן מיועד לכפר על חטא מוגדר, ואם החטא כופר הקרבן נותר מיותר. עיקרון זה שנוי לעיל פ"ב מ"א, וכן במקבילות, ולעיל הוא שנוי במחלוקת. <b>תמות</b> – אי אפשר להביאה כחטאת מחמת הפסול שנפל בה. הפסול הוא שעבר זמנה, או נפל בה מום, או הפרישו תחתיה בהמה אחרת בהיתר.<b> אינה עושה תמורה</b> – אם המיר אותה בבהמה אחרת אין התמורה תופסת, שכן תמורה תופסת רק בקודש. <b>לא נהנין</b> – תמורה אסורה בהנאה, אבל גם<b> ולא מועלין</b> – אם נהנה אין כאן מעילה. "אין מועלים" משמעו כמו "אין ממירים". המעילה אינה נחשבת מעילה, וההמרה אינה יוצרת "תמורה".<b> אם עד שלא כיפרו הבעלים</b> – לא הביאו למקדש חטאת אחרת,<b> תירעה עד שתיסתאב</b> – החטאת נשארת מוקדשת לחטאת אך המקדש חסום בפניה, ואין ברירה אלא שתרעה עד שתסתאב. לאחר שתסתאב<b> ותימכר ויביא בדמיה אחרת</b> – אפשר לפדותה. שיטה זו כונתה לעיל "הקדש דמים לאחר מום" (פ"ג מ"ב), וזו אחת השיטות בתמורת אשם. משנתנו מהלכת בדרך זו שהיא כאמור אחת הדרכים במשנה הקודמת. יתר על כן, במשנה הקודמת הייתה מחלוקת אם בדמים יש לקנות נדבה או עולה, ומשנתנו מציעה רק את אחד הניסוחים. <b>ועושה תמורה ומועלין בה</b> – בבהמה השנייה שנועדה לנדבה. ההלכה שבמשנה חוזרת בסדרת מקבילות ובכולן אותה רשימה.
בתוספתא שנינו: "ולד חטאת ותמורת חטאת שמתו בעליה עושה תמורה, ושאבדה ושנמצאת עד שלא כפרו הבעלים עושה תמורה, משכפרו בעלים אין עושה תמורה. רבי שמעון אומר אף שכיפרו הבעלים, ושעיברו שנתה יהו מיתות. ובציבור מצינו בולד חטאת, ובתמורת חטאת, ובחטאתו שמתו בעליה ביחיד דברים אמורין, ולא בצבור. אף אלו ביחיד דברים אמורין ולא בצבור" (פ"א הכ"ג, עמ' 553). בספרא הרשימה מיוחסת כבר לרבי שמעון עצמו, אף על פי שמהתוספתא ברור שרבי שמעון רק מגיב עליה (דבורא דחובה, פרשה ו ה"ט, כ ע"ד; בבלי, טז ע"א). כן הסקנו מהמשנה (פ"ב מ"ב) שבה רבי שמעון מוסיף הגבלה נוספת על הרשימה שכל האמור על תמורה עוסק רק ביחיד, שכן בציבור אין תמורה כלל (וראו לעיל פ"ב מ"א)<sup class="footnote-marker">1</sup><i class="footnote">רשימת ההלכות של רבי שמעון גזורה ונגררת מהרשימה במשנתנו. ואכן התלמוד מעיר שבציבור אין כלל חטאת שכן אין הציבור מביא קרבן נקבה (ירו', פסחים פ"ט ה"ו, לז ע"א).</i>. בתוספתא זבחים הרשימה שלנו חוזרת כמות שהיא (פי"ב הי"א, עמ' 498), וכן במשנת מעילה (פ"ג מ"א). כן מצוטטת הרשימה, כנראה ממשנתנו, בבבלי (יומא נ ע"ב; הוריות ו ע"ב). מהמשנה הבאה עולה בבירור, כפי שאפשר היה להשלים מההיגיון המשפטי, שכל האמור במשנה הוא במקרה שהבעל ייעד בהמה מוגדרת לחטאת ("מפריש בהמה"), שכן אם מוטלת עליו חובת חטאת, ואבדה בהמה כלשהי, עליו להביא בהמה אחרת אבל בראשונה אין כל קדושה.

Mishnah 2

<small>על-פי כתב-יד קופמן</small>
<b>המפריש חטאתו ואבדה</b> – הבעל ייעד בהמה מוגדרת לחטאתו. כך גם בכל המקרים במשנה הקודמת.<b> והקריב אחרת תחתיה</b> – במשנה ניסוח אחר למקרה של "כיפרו בעליה":<b> ואחר כך נמצאת הראשונה תמות</b> – זהו ניסוח אחר, מקביל למשנה הקודמת, אבל עוסק רק במקרה אחד ולא בכלל המקרים האפשריים.<b> המפריש מעות לחטאתו ואבדו והקריב חטאות תחתיהן ואחר כך נמצאו המעות ילכו לים המלח</b> – מוות בבהמה הוא המקבילה להשלכת המטבעות לים המלח. הלכה זו הופיעה בתוספתא לגבי מקרה דומה (פ"ב הי"א, עמ' 554).
כל המשנה חוזרת על אחת ההלכות מהמשנה הקודמת, וכל שהיא מוסיפה הוא את דין המעות, וכן את ההדגשה שהמדובר במפריש בהמה. נמצאנו למדים שגם במשנה הקודמת המשנה אינה מקפידה על הניסוח המדוקדק וקובעת סתם "וולד חטאת..." מבלי לפרש שמדובר במפריש בהמתו.
בצפון ים המלח, בשטח הנתון לשינויים בגובה פני הים, נמצאו מאות מטבעות פרוטה חשמונאיות. יפה שיערו החוקרים שאלו הם מטבעות שהושמדו מפני שהיו אסורים בהנאה<sup class="footnote-marker">2</sup><i class="footnote">אשל וזיסו, מטבעות.</i>.

Mishnah 3

<small>על-פי כתב-יד קופמן</small>
למשנה מבנה ריבועי והיא עוסקת במצב שבו היו שני הקדשים, משום שההקדש הראשון אבד, ועתה יש בידי הבעלים שני הקדשים. ההקדש הראשון היה בממון או בבהמה וכן השני, כך נוצרו ארבע אפשרויות. המשנה מתמקדת במקרה שגם הבהמה נמצאה בעלת מום. לפנינו שוב סיכום בדרך שונה של תכנים שנדונו לעיל. הווה אומר שתופעת המשניות הכפולות (בעריכות שונות), שאפיינה את הפרקים הקודמים – ממשיכה.
המבנה הריבועי של משנה ג
<b>המפריש מעות לחטאתו ואבדו והפריש מעות אחרים תחתיהן</b> – עד כאן המקרה פשוט. הבעל ייעד מעות, הן אבדו ועליו להפריש מעות במקומן. הוא הדין בבהמה. <b>לא הספיק ליקח בהן חטאת עד שנימצאו המעות הראשונות</b> – עכשיו בידיו שני צרורות כסף שהוקדשו, אבל ההקדשה אינה שלמה שכן הקדושה נופלת על בהמה הנקנית מהכספים ולא על הכספים עצמם. יש לזכור שמחיר החטאת לא היה קבוע, ומי שהפריש כסף ידע שייתכן שיצטרך להוסיף מעט או שיישאר בידו "מותר". מותר זה מוקדש למקדש ויבוא "נדבה", כלומר למה שירצה הבעל, לשלמים או לעולה<sup class="footnote-marker">3</sup><i class="footnote">מותר חטאת בא "נדבה", כלומר יביא בו שלמים או עולה (משנה, שקלים פ"ב מ"ה ומ"ג; בבלי, זבחים יא ע"ב). אבל ממשנה שקלים פ"ו מ"ו (וכן מהבבלי, כג ע"א) משמע שמותר חטאת הוא עולה. כאמור לעיל פ"ג מ"ד אפשר שגם "נדבה" שבמשנה שקלים משמעה נדבת עולה, שהבשר לה' והעור לכוהנים. </i>. <b>יביא מאלו ומאלו – </b>ב-<b>מפ </b>ובעדי נוסח טובים אחרים<b> נוסף "חטאת", והשאר יפלו לנדבה</b> – את המשפט "יביא מאלו ומאלו" אפשר להבין בכמה דרכים:
א. בצורה מדוקדקת, ייקח חצי מצרור זה וחצי מצרור זה.
ב. בצורה חופשית, ייקח ממה שירצה.
ג. ייקח ממה שירצה ובלבד שישתמש לקניית החטאת בשני הצרורות.
<b>המפריש מעות לחטאתו ואבדו והפריש חטאת תחתיהן</b> – זה המקרה שסומן בטבלה באות ב,<b> לא הספיק להקריבה עד שנימצאו המעות</b> – אם הבהמה תקינה צריך להביא את הבהמה עצמה, והמעות הן "מותר", אבל במקרה זה<b> והרי חטאת בעלת מום</b> – שיש למכרה ובכסף לקנות חטאת אחרת. נמצא שבידיו שני צרורות של מעות. <b>תימכר ויביא מאלו ומאלו חטאת</b> – כמו במקרה א,<b> והשאר יפלו לנדבה</b>.
מקרה שלישי: <b>המפריש חטאתו ואבדה והפריש מעות תחתיה לא היספיק ליקח בהן חטאת עד שנמצאת חטאתו והרי היא בעלת מום</b> – עליו למכור את בעלת המום, והכסף נועד לקודש. בסופו של דבר בידו שני צרורות כסף.<b> תימכר ויביא מאלו ומאלו חטאת והשאר יפלו לנדבה</b> – כמקודם. 
מקרה רביעי: <b>המפריש חטאתו ואבדה והפריש אחרת תחתיה לא היספיק להקריבה עד שנימצאת הראשונה והרי שתיהן – </b>ב-<b>מפ</b> ובעדי נוסח נוספים נוסף: "בעלות מום יימכרו ויביא מאלו ומאלו חטאת והשאר יפלו לנדבה"<sup class="footnote-marker">4</sup><i class="footnote">הנוסח לפי כתב יד פרמא (מפ).</i>. בשאלת הנוסח נעסוק להלן.
מקרה נוסף: <b>המפריש חטאתו ואבדה והפריש אחרת תחתיה לא היספיק להקריבה עד שנמצאת הראשונה והרי שתיהן תמימות</b> – בסופו של תהליך בידיו שתי בהמות תקינות, אבל הוא רשאי להביא רק חטאת אחת. יש להדגיש שחטאת אינה באה כנדבה אלא רק על עברה בשוגג. מעבר לכך אדם רשאי להביא כמה קרבנות שיידבנו לבו, אך אין אלו חטאת. מן הראוי להעיר שהחסידים הידרו להביא קרבנות חטאת (כחובה דווקא), וכך נוצר מלכוד, שהרי אדם אינו יכול ליזום הבאת חטאת, שכן אם יחטא בכוונה הרי זה מזיד ועונשו משמים ופטור מחטאת. בשאלה זו נעסוק במשנה בכריתות פ"ו מ"ג.
<b>אחת מהן</b> – איזו שיבחר,<b> תקרב חטאת והשנייה תמות</b> – במקרה זה אי אפשר לקבוע שיביא מזו ומזו כמו במעות. אם נפרש "יביא מאלו ואלו" שרשאי להביא מה שירצה, הרי שיש הקבלה בין דין משנתנו ליתר ההלכות במשנה העוסקות במעות.<b> דברי רבי</b> – כך גם ב-<b>מל, </b>אבל בכתב יד פרמא (<b>מפ) </b>רבי מאיר<sup class="footnote-marker">5</sup><i class="footnote">רבי מופיע במשנה רק לעתים רחוקות (אפשטיין, מבואות, עמ' 194-196). ברוב המקרים שהוא מופיע בהם במשנה הדבר שנוי במחלוקת בין עדי הנוסח, כפי שעולה גם ממשנתנו, וראו פירושנו למעשרות פ"ה מ"ה; בכורות פ"ז מ"ו; נדרים פ"ג מי"א; נזיר פ"א מ"ד; מנחות פי"ג מ"ב ועוד. </i>, <b>וחכמים אומרים אין חטאת מיתה</b> – אין בהמה שהוקדשה לחטאת והיא אינה בעלת מום <b>אלא שנימצאת מאחר שכיפרו הבעלים</b> – כמו במשנה א בפרקנו.<b> אין המעות הולכות לים המלח אלא שנימצאו [מאחר] – נמחק. שכיפרו הבעלים</b> – כמו במשנה ב בפרקנו.
ההלכה עצמה מופיעה במשנת מעילה (פ"א מ"ב), ובספרא היא נסמכת על דרשה (דבורא דחובה, פרק יא ה"א-ה"ב, כב ע"ב). בתוספתא ההלכה מסוכמת בלשון קצרה שאינה מכילה את כל המשנה: "המפריש מעות לחטאתו ואבדו והפריש חטאת, ואחר כך נמצאו מעות שילכו לים המלח. שרבי אומר אין המעות נופלות לנדבה, אלא אם כן לקח בהן חטאת והותיר, וחכמים אומרים אין חטאת מתה ואין המעות ילכו לים המלח אלא שנמצאו מאחר שכיפרו הבעלים" (פ"ב הט"ו, עמ' 554). למשפט המנוסח של חכמים יש ניסוח מקביל לגבי מעות, ושני הניסוחים הודגשו. במשנה מצוי רק הניסוח של חכמים והוא מופיע בהקשרו המדויק. בתוספתא הועבר משפט הניסוח בלבד, ועתה הוא מוצג ככלל עצמאי. זו דוגמה נוספת לפעילותם של העורכים ולהשפעתם על החומר שהוציאו תחת ידם. המשפט נאמר באחד משני הקשרים, או כמשפט כללי או על המקרה שבמשנה. על כל פנים, אחד העורכים עקר אותו מהקשרו המקורי ושיבצו בהקשר אחר שגם הוא מתאים מבחינה משפטית. בדרך כלל אנו עומדים על שיבוצים כאלה בגלל קושי בהבנת המשפט. במקרה זה שני המשפטים ברורים ומנוסחים "כהלכה" (תרתי משמע), אבל ההכפלה מצביעה על כך שאחד העורכים התיר לעצמו לשנות את השיבוץ המקורי של המשפט ולשבצו במקום חדש בהתאם לתפיסתו ההלכתית והסגנונית.
עתה עלינו לברר את נוסח המשנה. כאמור, המשפט הרביעי איננו בכתב יד קופמן. לפי כתב יד קופמן למשנה מבנה ריבועי, כמקובל, אלא שבסיפא אין מדובר בשני צרורות מעות אלא בשתי בהמות תקינות. לפי יתר כתבי היד המקרה הרביעי הסוגר את הריבוע הוא שתי חטאות בעלות מום, ואחר כך נוסף מקרה חמישי בשתי בהמות תקינות. קשה להניח שמעתיק טעה מתוך שהיה רגיש, רגישות יתר, למבנה הריבועי. לפיכך יש לכתב יד קופמן, במקרה זה, עדיפות, שכן בו נשמר המבנה הריבועי "נקי" יותר. אבל מעתיקים חשו שכך חסרה במשנה חוליה, והוסיפו מקרה נוסף שבו שתי הבהמות בעלות מום.
בסך הכול המשנה מנוסחת באריכות ולמעשה אין בה חידוש אלא במעט, כפי שהסברנו בתחילת המשנה.

Mishnah 4

<small>על-פי כתב-יד קופמן</small>
<b>המפריש חטאתו והרי היא בעלת מום מכרה ויביא בדמיה אחרת</b> – זו ההלכה הבסיסית שהיא בבסיס הלכות שונות שנאמרו לעיל. <b>רבי אליעזר ברבי שמעון אומר אם קרבה שנייה עד שלא נשחטה הראשונה תמות שכבר כיפרו הבעלים</b> – זו חזרה על העמדה (הבלתי מוסכמת) שהופיעה במשנה הראשונה שאם כיפרו הבעלים תמות הבהמה הראשונה.
לסיכום פרק ד – נמשכת תופעת החזרות וההכפלות. לפנינו ניסוחים שונים של אותן הלכות כמו בפרקים הקודמים, ובכל ניסוח מצוי פרט נוסף כלשהו.

Chapter 5



Mishnah 1

<small>על-פי כתב-יד קופמן</small>
<b>כיצד מערימין על הבכור</b> – משמעות המילה "מערימין" היא שהמשנה תציע דרך כיצד להרוויח ולהימנע מהפרשת בכור. במשמעות זו המילה מופיעה במקבילות, כגון "מערימין על מעשר שני. כיצד? אומר אדם לבנו ולבתו הגדולים לעבדו ולשפחתו העברים הילך מעות אלו ופדה לך מעשר שני זה, אבל..." (משנה, מעשר שני פ"ד מ"ד), הווה אומר ש"מערימין" על פדיון מעשר שני כדי לפדותו בלא חומש. הערמה היא אפוא דרך לשמור באופן פורמלי על ההלכה אך להימנע מהוצאות מיותרות, ובלשוננו דרך לעקוף את קיומה המלא של המצווה מבלי לעבור עברה. ההלכה מכירה בדרכים הלכתיות-משפטיות כדי לעקוף הלכה המכבידה באותה שעה על האדם. ודאי שישנן דרכי הערמה שאין ההלכה משלימה עמהן או שאינה רואה אותן בעין יפה, אך כעיקרון היא מציעה דרכי הערמה והן מצויות בתחומי הלכה מרובים. דוגמה אחרת היא בתוספתא: "ולא יציל ואחר כך יזמין, אלא יזמין ואחר כך יציל. הציל פת נקייה, אין רשאי להציל פת הדראה; פת הדראה, רשאי להציל פת נקייה, ואין מערימין בכך. רבי יוסה בי רבי יהודה אומר מערימין בכך" (שבת פי"ג ה"ז)<sup class="footnote-marker">1</sup><i class="footnote">כך בכל הנוסחאות, ובכ"י ערפורט: "אין צריך להציל", כלומר אינו רשאי. פת הדראה היא פת מורסן, והיא פחותה בערכה מפת נקייה. ראו לאו, צמחים, א, עמ' 718.</i>. המחלוקת היא בשאלה אם מותר להערים ולהציל מן השרפה בשבת תחילה פת פחותה ואחר כך פת נקייה בטענה שהוא מעדיף לאכול פת נאה בשבת. רבי יוסי ברבי יהודה נוקט עמדה עקרונית, שכן מצינו במסכת מועד קטן מחלוקת מעין זו לעניין חול המועד: חכמים מתירים לטחון במועד או לחטוב עצים לצורך המועד, וכיוצא באלו מעשים אחרים, ואם הותיר הרי זה מותר, "ובלבד שלא יערים", ורבי יוסי ברבי יהודה מתיר להערים (בבלי, מועד קטן יב ע"ב). הערמה היא אפוא במשמעות כפולה, לעתים חיובית ולעתים שלילית. במקרה שלנו אדם מתחמק ממצוות בכור, אך אינו מרוויח בכך רווח כספי.
<b>מבכרת שהיתה מעוברת אומר מה שבמעיה של זו אם זכר עולה</b> – אם אכן הוולד זכר אזי במקום להיות בכור הוא מוקדש לעולה. <b>ילדה זכר יקרב עולה</b> – כפי שהוקדש, וכך ייפטר מחובת בכור,<b> ואם נקבה זבחי שלמים</b> – אלו הם המשך דבריו.<b> ילדה נקבה תקרב שלמים</b> – אם ילדה נקבה הוא פטור מחובת בכור, אך חייב להביא את הנקבה לשלמים.<b> אם זכר עולה אם נקבה זבחי שלמים</b> – אם אמר את כל דברי ההקדשה הללו:<b> ילדה זכר ונקבה</b> – האם ילדה שני ולדות,<b> זכר יקרב עולה והנקבה תקרב שלמים</b> – כל אחד יקרב למה שהוקדש. הקורא את המשנה תמה, מה תכליתה של הערמה זו? הרי הבעל מתחייב בעולה יותר מאשר חובת בכור! הוא "חוסך" לעצמו את הבכור אבל חייב להביאו לעולה, היכן הרווח? יתר על כן, הוא חייב בקרבן גם אם הבהמה תלד נקבה, ואם לא התנה, אם יהיה הוולד זכר יעלהו לעולה, אבל בחצי מהמקרים הוולד יהיה נקבה והוא ימצא עצמו פטור מחובת קרבן ומחובת בכור כאחד. אפשר להציע שתי הצעות, האחת שמבחינה דתית הבעל מעדיף להקריב עולת נדבה מאשר לקיים מצוות בכור ולתת את הוולד לכוהן. ייתכן שחישוב מעין-דתי זה היה רווח. אפשר גם שהשאלה כולה תאורטית, פרי עיונו של בית המדרש במצבים היפוטתיים אפשריים, ואכן כל הפרק עוסק במצבים כאלה, ודומה שלפנינו עיסוק תאורטי בשאלות משפטיות טהורות. אפשר גם שיש לחלק בין הכותרת להמשך המשנה. המשנה גופה דנה במצב של עובר שהוקדש, אם הוא בכור ההקדש דוחה את חובת הבכור. בהמשך המשניות ובתוספתא מתקיים דיון במצבים אחרים. הכותרת "כיצד מערימין" איננה חיונית להבנת המשנה. השאלה שבמשנה חשובה לגופה. אין לה קשר להערמה. הבכור הוא רק אחת הדוגמאות לספקות שיוצרת הקדשת עובר. אפשר אפוא שכותרת זו נוצרה לאחר שכבר היה הפרק מגובש ונועדה לקשר את הפרק לנושא אחר. טיבו של הנושא האחר יבורר בהמשך.
מן המשנה משמע שניתן להקדיש עובר בעודו במעי אמו וההקדשה חלה רק עם הלידה, ולפיכך אם העובר נקבה ההקדשה אינה חלה עליו. הבבלי מתלבט בשאלה משפטית זו ואת משנתנו הוא מתרץ ב"קדושת דמים", תירוץ שאיננו פשט המשנה. כך גם משמע מפשט המשנה לעיל (פ"א מ"ג), אם כי שם הצענו גם פירוש אפשרי אחר. בתוספתא מובא דיון בפרטי הטיפול בבהמה האם, ושוב ברור שניתן להקדיש את העובר וההקדש תופס ומחייב (פ"ג ה"א, עמ' 554). כן משמע מהתוספתא בבכורות: "כל קדשים שהוקדשו בבטן ויצאו בדופן קדושה חלה עליהן. הבכור והמעשר אין קדושה חלה עליהן" (פ"ג ה"ג, עמ' 537).
הברייתא האחרונה חולקת על משנתנו ומביאה אותנו לפתרון ההקדמה של הפרק. כל הקודשים ניתן להקדיש בבטן האם. ערעור על כך יש רק בבבלי (י ע"א; כה ע"א), ואנו רשאים לראות בו גישה הלכתית בתר-תנאית. עם זאת התוספתא מלמדת שאין להקדיש בכור, משום שאדם רשאי להקדיש חולין אבל לא מה שעשוי להיות קודש. מכאן הסיק בעל הספרא העוסק בפרשת בכורות: "1. יכול לא יקדישוהו מן הבטן? תלמוד לומר 'אשר יבוכר' לא יקדיש, משיתבכר אין אתה מקדישו. מקדישו אתה מן הבטן. 2. מכאן אמרו אין מערימים על הבכור. 3. רבי ישמעאל אומר מנין לא יקדיש אדם בכור? תלמוד לומר 'בכור לא יקדיש איש אותו', 4. יכול לא יקדישנו הקדש עילוי? תלמוד לומר כל זכר תקדיש..." (בחוקותי פרשה ח ה"ב, קי"ד ע"ג). נפתח בפירוש הספרא. המשפט הראשון חולק על תוספתא בכורות והוא כמשנתנו, שהקדש עובר תופס, ועובר בכור הוא קודש (ואינו בכור). המשפט השני בנוסחה שלפנינו סותר את המשפט הראשון; אילו היה כתוב בו כמו במשנתנו "כיצד מערימין" הוא היה הולם את המשפט הראשון, אבל בנוסחתו זו שלפנינו הוא סותר או מגביל את המשפט הראשון. אנו מציעים לפרשו כהמלצה. אמנם הקדש עובר בכור תופס, אבל רצוי שלא להערים על הבכור. אפשר גם שהדרשה במשפט הראשון שונתה; במקורה היא באה לומר שאין להקדיש בכור בבטן. העובר "מבוכר" כבר כשהוא בבטן, והמילים "אשר יבוכר לא יקדיש" משמען כפשוטן, שאין להקדיש את העובר. אבל עורך הספרא התנגד להלכה זו, שינה מעט את הדרשה, וכתוצאה מכך המשפט הבא סותר את הראשון. בעל מדרש הגדול תיקן ל"כיצד מערימין על הבכור", ולדעתנו זה תיקון טוב מדי שסופר תלמיד חכם תיקן בו את הקושי. רבי ישמעאל (משפט 3) פותח בדרשה מדוע אין להקדיש בכור, ומסיים בהיתר להקדישו הקדש עילוי, כלומר הקדש קדוש יותר. הווה אומר, מותר להקדיש עובר בכור לעולה אך לא לשלמים ולא לבדק הבית.
בבוא העורך לנסח את משנתנו עמד לפניו מדרש ספרא (או מדרש אחר שתוכנו דומה). הוא התנגד להמלצה או להלכה "אין מערימין..." ולכן ניסח "כיצד מערימין", וכל זאת כדי לבטא שמותר להקדיש גם בכור לעולה, כדעת רבי ישמעאל. "כיצד מערימין" לא נועד אפוא לשמש ככותרת למשנה או לפרק אלא לרמוז על הלכה נוספת, שמותר להערים. לו לא היה משתמש בניסוח "כיצד..." עלולים היו הלומדים שלא לשית את לבם לכך שיש במשנה היתר להערים.

Mishnah 2

<small>על-פי כתב-יד קופמן</small>
המשנה ממשיכה לדון במקרה הקודם שהקדיש את העובר במעי אמו.
<b>ילדה שני זכרים</b> – והוא הקדיש רק זכר אחד,<b> אחד מהן יקרב עולה</b> – כפי ההקדשה,<b> והשני ימכר לחייבי עולה</b> – יש עליו קדושת עולה וזו קדושת גוף, אבל מותר לו לעשות בו עסקים. שאלת חובת הבכור אינה עולה שכן כל העיסוק בבכור היה בעריכה הקדומה משני לחלוטין, כפי שהצענו במשנה הקודמת. <b>ודמיו חולין</b> – שכן הקדיש רק ולד אחד. מן הראוי להעיר שרועה מנוסה לא יטעה ויבחין בהיריון של תאומים מבעוד מועד. כבר במבוא למסכת בכורות הראינו שלעתים נראה שכותבי המשנה לא הכירו את הווי הרועים כהווייתו, ועיסוקם בו מעורב בשאלות תאורטיות שרועים לא היו מגיעים אליהן. אפשר גם שבמודע הם מעלים שאלות תאורטיות בגלל העניין המשפטי, ולא על רקע מציאותי. "ימכר לחייבי עולה" הוא פתרון משפטי שיכול היה להיאמר גם במשניות האחרות. הוא מופיע גם בספרא, בחוקותי פ"ט ה"א, קיג ע"א-ע"ב (למשנה בפ"א מ"ג), ואינו מופעל ביתר המקרים. גם הביטוי "חייבי עולה" הוא ביטוי ייחודי, ובבבלי המקביל (יא ע"א-ע"ב; ערכין ה ע"א) הביטוי הוא "צורכי עולות".
<b>ילדה שתי נקיבות אחת מהן תקרב שלמים והשנייה תימכר לחייבי שלמים</b> – הוא נדר שנקבה אחת תהיה לשלמים ועליו להביא את שתיהן לשלמים, אך מותר לו למכור אחת מהן למישהו אחר הרוצה להביא שלמים. כל זאת כמקודם.<b> ודמיה חולין</b> – כמקודם.<b> ילדה טומטום ואנדרוגינס רבן שמעון בן גמליאל אומר אין קדושה חלה עליהן</b> – בדרך כלל אם מופיעים דברי חכם אחד הרי שיש חכמים אחרים החולקים עליו. הפתרון של מכירה לחייבי שלמים לא הופעל במקרים אחרים של ספק, ולכאורה ניתן היה לנקוט בו במקרים הקודמים במשניות קודמות, כל פעם שיש בידו תמורה. בתנאי הרֵאליה של התקופה הסיכוי שיימצאו בכפר חייבי אותו קרבן באותו זמן הוא קלוש, ולפנינו כנראה הסדר בית מדרשי, או שלפנינו מחלוקת הלכתית בכשרותו של פתרון זה.

Mishnah 3

<small>על-פי כתב-יד קופמן</small>
<b>האומר וולדה של זו עולה והיא שלמים</b> – הבהמה עצמה הוקדשה לשלמים,<b> דבריו קיימין</b> – בדרך כלל ולד שלמים הוא שלמים, כאמור לעיל פ"ג מ"א. אמנם במשנה שם יש מחלוקת על כך, אך משנתנו, כמו גם המשניות בפרק ד, היא כשיטת חכמים. אם כן מדוע הוולד כאן הוא עולה? ניתן להציע שלוש הצעות:
1. מה שקובע את ההלכה הוא סדר הדברים. הוא הקדים ואמר שהוולד עולה; בשלב זה הוולד (ואמו) היו חולין וההקדש תופס, אבל אם היה מקדיש קודם את האם הרי שעם הקדשת האם הוולד הופך לשלמים, ואין לשנות מקודש לקודש (לעולה). כך פירשו הרע"ב, אלבק ואחרים. 
2. אמנם אין לשנות מקודש לקודש אך הקדש עילוי מותר, כפי שציטטנו במשנה הקודמת, ומותר לבעלים לשנות משלמים לעולה.
3. לפנינו שתי אמירות סותרות, והאמירה הראשונה קובעת (הרמב"ם). המשך זה הולם את המשך המשנה שלנו.
<b>היא שלמים וולדה עולה הרי זו וולד שלמים דברי רבי מאיר</b> – אמנם ולד שלמים הוא שלמים (ראו פירושנו לפ"ג מ"ג), אך דבריו קיימים. כפשוטם של דברים ברור שלדעת רבי מאיר סדר האמירה אינו קובע, בניגוד לפירוש רע"ב. לפי הפירוש השני הוא רשאי להעלות את הקדשו, ולדעת הרמב"ם (הפירוש השלישי) אמירה ראשונה קובעת, אך מותר לו להעלות את הקדשו. לפי פירוש זה דברי רבי מאיר "הרי זו וולד שלמים" זהים לניסוח במשנה הראשונה, "דבריו קייימים", ולפנינו דוגמה נוספת לשני ניסוחים שונים המתכוונים לאותה הלכה, וכל אחד שנה בבית מדרשו בדרך שונה (לעיל פ"ג מ"ד). <b>אמר רבי יוסה אם לכן נתכוון מתחילה אפעל פי ש[אי]אפשר – </b>כך הנוסח בכתב יד קופמן וכן ב-<b>מפ </b>(כתב יד פרמא), <b>מל, מנ</b> ועדי נוסח טובים אחרים. בדפוס הראשון (<b>מנ</b>) תיקן מעתיק את הנוסח ל"הואיל ואי אפשר".<b> לקרות שני שמות כאחת דבריו קיימין</b> – שני הדיבורים סותרים זה את זה (וסדר הדברים אינו קובע, כפי שהסקנו). מבחינה הלכתית אי אפשר לקרוא לוולד בשני שמות – גם "שלמים" וגם "עולה", אם כן מה שקובע הוא למה הוא התכוון בהתחלה: אם רצה שתהא האם שלמים – הוולד שלמים, ואם התכוון לעולה – שתיהן עולה. ההצעה ש"שתיהן עולה" אינה נאמרת במפורש; "דבריו קיימין" עשוי להתפרש כנסוב על הוולד בלבד, אבל הרי רבי יוסי קובע שאי אפשר לקרוא שני שמות כאחד, ונותר רק הפתרון שהמחשבה הראשונה קובעת את כל מעשה ההקדשה.
אשר לנוסח המשנה, כבר רבי יהוסף אשכנזי התחבט האם יש לגרוס "אי אפשר" או "איפשר", ואכן המעבר מ"איפשר" ל"אי פשר" = "אי אפשר" קל ביותר. אם נגרוס ש"איפשר" לקרוא שני שמות כאחד הרי שרבי יוסי אינו רואה סתירה בכך שהוולד כונה פעם "שלמים" ופעם "עולה", וכל שצריך הוא לברר למה התכוון המקדיש.
רבי יוסי חולק על הסיפא, ואולי גם על הרישא. בכך אנו פותרים סדרת שאלות שעוררו פרשנים שהתחבטו מדוע רבי יוסי חולק רק על הסיפא.
<b>אם משאמר הרי זו שלמים ונימלך</b> –התחרט<sup class="footnote-marker">2</sup><i class="footnote">הרמב"ם מפרש "נתייעץ", וכנראה פירש כך כדי להימנע משאלת הבבלי (כה ע"א) האם חרטה תוך כדי דיבור נחשבת לחרטה או לכוונה ראשונה.</i>,<b> ואמר וולדה עולה הרי זו וולד שלמים</b> – אחרי הקדש אין להתחרט. צריך לברר מה הייתה הכוונה הראשונית, וממנה אין חרטה.
בַהמשך המשניות דנות במקרים דומים, וכפי שנראה עיקר הדיון נסוב על השאלה האם המקדיש רשאי להתחרט ולהקדיש הקדש קדוש יותר, או שמא הכוונה הראשונה קובעת. לפיכך גם את משנתנו אנו מציעים לפרש לפי פירוש משולב זה (3-2), ומן הסתם לכך התכוון גם הרמב"ם.

Mishnah 4

<small>על-פי כתב-יד קופמן</small>
משנה זו חסרה בכתב היד, ואנו משלימים אותה לפי כתב יד פרמא.
<b>הרי זו תמורת עולה ותמורת שלמים הרי זו תמורת עולה דברי רבי מאיר</b> – שני המשפטים סותרים זה את זה, ורבי מאיר פוסק שהולכים אחר הקדוש יותר (ההסבר השני שהצענו במשנה הקודמת).<b> אמר רבי יוסה אם לכן נתכוון מתחילה אף על פי שאי אפשר – </b>כמו במשנה הקודמת כך הנוסח בעדי הנוסח הטובים, אבל מעתיק <b>מנ</b> תיקן<b> "הואיל ואי אפשר". לקרות שני שמות כאחת דבריו קיימים אם משאמר תמורת עולה ונמלך ואמר תמורת שלמים הרי זו תמורת עולה</b> – הכוונה הראשונה קובעת; אין להתחרט ואין להעלות את קדושת ההקדש.
במשנה הראשונה מצאנו מחלוקת האם מותר להקדיש בכור בבטן אמו, והסכמה שאין להקדיש בכור חי. במשנתנו ראינו שהמחלוקת נסובה על "הקדש עילוי". להלן בפ"ז מ"ג נשוב לשאלה זו.
בתוספתא יש מסורת שונה של העמדות ההלכתיות: " 'בהמה זו תודה מה שתלד עולה', 'בהמה זו שלמים מה שתלד חטאת', הרי זו ולד תודה ולד שלמים, דברי רבי מאיר, וחכמים אומרים דבריו קיימים. רבי יוסי אומר יבדק, אם אמר לכך נתכוונתי אלא שאין יכול להוציא שני שמות כאחד, דבריו קיימין. אם אמר מה שקריתי שם לראשון וחזרתי וקריתי שם לשני, אין דבריו אחרונים כלום" (פ"ג ה"ג, עמ' 554). התוספתא עוסקת במקרים אחרים מהמשנה, אך העיקרון המשפטי זהה. ההבדל הוא שבתוספתא יש שלוש דעות, ו"דבריו קיימים" מוצג כניסוח שונה מדברי רבי מאיר. רבי מאיר סבור שהוולד נגרר אחר האם ודבריו אינם קיימים. גם מההמשך משמע שאכן יש  מחלוקת בין רבי מאיר לחכמים, ורבי מאיר "מודה" במקרה אחר: "מודה רבי מאיר לחכמים מה שתלד בהמה זו עולה, והיא תודה. מה שתלד בהמה זו חטאת, והיא שלמים, דבריו קיימין. מודים חכמים לרבי מאיר באומר בהמה זו תחת שני זבחים אלו תחת שני זבחים שאני חייב אין דבריו אחרונים כלום" (תוס', פ"ג ה"ד, עמ' 554). רבי מאיר מודה כי מותר להעלות את ההקדש, וחולק ברישא. על כן ניסוח המשנה מובן לאור התוספתא, וברור שהמחלוקת המלאה היא בתוספתא ובמשנה היא מקוצרת, והמחלוקת שבין חכמים לרבי מאיר מעומעמת.
אם כן, שלוש העמדות הן:
1. רבי מאיר: מותר לשנות רק לקדוש יותר.
2. חכמים: דבריו קיימים (מותר לשנות מהקדש להקדש קל יותר, ובתנאי שההקדש הקל היה ראשון, או בניסוח אחר: לשון ראשון קובעת).
3. רבי יוסי: כוונה ראשונה קובעת.
ההבדל בין רבי יוסי לחכמים קרוב למחלוקת בית שמאי ובית הלל בקשר להקדש הטעות. לפי בית שמאי המילים עצמן יוצרות את הקדושה, גם אם הכוונה פגומה או מוטעית. לפי בית הלל הכוונה קובעת ולא המילים. רבי יוסי כבית הלל, חכמים כבית שמאי, וגם רבי מאיר כבית שמאי. ואכן הבבלי בסוגיות אחרות מציג את רבי מאיר כבית שמאי לעניין אחר: "בית שמאי סברי לה כרבי מאיר, דאמר: אין אדם מוציא דבריו לבטלה; ובית הלל סברי לה כרבי יוסי, דאמר: בגמר דבריו אדם נתפס" (נזיר ט ע"א, ומעינו גיטין לט ע"א ועוד; בפירושנו למשנת נזיר פ"ב מ"א הרחבנו בעניין<sup class="footnote-marker">3</sup><i class="footnote">וראו עוד פירושנו לערכין פ"ו מ"א; נזיר פ"ה מ"א; תרומות סיכום פ"ב. לחכמים מאוחרים המהלכים בשיטת בית שמאי ראו עוד ספראי, הכרעה כבית הלל, ובפירושנו מצאנו לכך עשרות דוגמאות נוספות.</i>). "אין אדם מוציא דבריו לבטלה" הוא ניסוח משפטי מתוחכם יותר, ומנומק, של "הקדש טעות – הקדש", כלומר המילים של ההקדש תופסות גם אם הכוונה הייתה אחרת, בלתי נכונה, מוטעית, מבוססת על טעות או כל פגם אחר.
שלוש הדעות התנאיות מדגישות כל אחת מרכיב שונה. לעיל הצענו שלושה פירושים לעיקרון שבמשנה. מתברר ששלושת העקרונות נכונים, ולא תמיד עיקרון אחד עומד מול השני. מצב זה אנו מכנים "שפה הלכתית שטרם נקבעה". חכם אחד אינו מתייחס לעיקרון של השני אלא מתחשב בעיקרון אחר (שאינו נאמר במפורש). המדובר במחלוקת מדור אושא שיש לה זיקה למחלוקת קדומה של בית שמאי ובית הלל, זיקה שגם היא אינה נאמרת במפורש. חשוב להדגיש שבדור אושא אין עדיין שפה הלכתית אחת משותפת לכל התנאים, או אולי יש לנסח שבדור אושא כבר אין שפה הלכתית אחידה, שכן שמירתן של הלכות הקדש ותמורה נעלמה מהנוף הדתי של התקופה. אם בדור הקודם עוד זכרו אותן, ואולי גם היו להם בהמות הקדש שנשארו לאחר חורבן המקדש, בדור מאוחר יותר הפך כל השדה ההלכתי של הקדש לתאורטי.

Mishnah 5

<small>על-פי כתב-יד קופמן</small>
<b>הרי זו תחת זו</b> – או<b> תמורה זו</b> – או<b> חליפי זו הרי זו תמורה</b> – זו התמורה הרגילה, והיא תופסת. היה מקום לפתוח את המסכת בהגדרה מעין זו שבמשנתנו, אבל בשלב זה הרי זו לכאורה חזרה מיותרת, ונעסוק בכך בהמשך.<b> זו מחוללת על זו אינה תמורה</b> – לשון "מחוללת" אינה משמשת לתמורה,<b> אם היה הקדש בעל מום</b> – במקרה זה צריך למכור את הבהמה בעלת המום במחיר היקר ביותר (לעיל פ"ד מ"ה) ולקנות בדמים קרבן אחר. <b>יצא לחולין</b> – הבהמה הראשונה יצאה לחולין, שכן חוללה כהלכה. <b>צריך להעשות דמים</b> – צריך לערוך חשבון. אם הבהמה הראשונה הייתה שווה יותר מהמחוללת צריך לקנות בהפרש קרבן נוסף, ואם הבהמה המחוללת שוות ערך לבהמה הראשונה (או יקרה יותר) הרי שהחילול תקין ושלם.
לעיל שאלנו מה הצורך במשנתנו, הרי הדברים פשוטים. חכמים מתחבטים כאן, כמו גם בנדרים וערכים, מה קורה כאשר אדם משתמש בלשון שאינה מובהקת. בנדרים, שהיו נושא חי ורווח, המשנה מציעה כינויים רבים (נדרים פ"א מ"א ואילך)<sup class="footnote-marker">4</sup><i class="footnote">ראו המבוא למסכת נדרים.</i>. כבר התלמודים מתחבטים מה קובע, "לשון תורה", כלומר הפירוש ה"מילוני" של המילים הכולל דרשות לתורה, או לשון בני אדם. גם אנו התחבטנו בנושא והראינו שבנדרים קובעת הלשון המדוברת בלבד. במסגרת זו הראינו שאכן לחלק מלשונות הנדר מקבילות חוץ-תלמודיות, בפפירוסים בני התקופה ובמקורות נוספים. המקורות התנאיים מציגים שלל של לשונות חיים שכנראה רווחו בציבור, וזו אחת העדויות לכך שחכמים עוסקים בתופעה רווחת ומוכרת ולא בשאלות משפטיות תאורטיות. הוא הדין ללשון נזיר (משנה, נזיר פ"א מ"א). בדיוניהם הם משקפים זיכרונות חיים מהתקופה שנזירות נהגה, ולא שאלות תאורטיות מהתקופה שלאחר החורבן שבה לא נהגה נזירות הלכה למעשה. הוא הדין ללשונות תמורה. אמנם במקרא נזכרות שתיים או שלוש לשונות, "לא יחליפנו ולא ימיר אֹתו טוב ברע או רע בטוב ואם המר ימיר בהמה בבהמה והיה הוא ותמורתו יהיה קֹדש" (ויקרא כז י – תמורה והמרה הן אותה לשון), אך ייתכן שבלשון הדיבור לא שימשו באופן זהה. המשנה קובעת ש"תחת", "חלף" ו"תמורה" הן לשונות תקפות, ו"חילול" אינו תמורה אלא מילה תקנית לפעולה אחרת, לחילול בעל מום. כך מסביר הירושלמי: "כל הלשונות משמשין לשון חילול, חוץ מלשון תמורה. 1. כל הלשונות משמשין לשון תמורה, חוץ מלשון חילול. אמר לקדשי מזבח: 'הרי זה תחת זה' 'תמורת זו' 'חליפי זו', הרי זו תמורה. 'זו מחוללת על זו', אינה תמורה. 2. אמר לקדשי בדק הבית: 'הרי זו תחת זו', 'חליפי זו', נתפשה בדמים. 'תמורת זו', לא נתפסה בדמים. 3. תני רבי הושעיה: 'חליפי זו' 'תמורת זו', לא אמר כלום<sup class="footnote-marker">5</sup><i class="footnote">שקודשי בדק הבית אינם עושים תמורה, להלן פ"ז מ"א ולעיל פ"א מ"ו.</i>. 4. 'אהן' משמש לשון חילול ולשון תמורה. אילין קדשי מזבח אית בהו חילול, ואית בהו תמורה. קדשי בדק הבית שקדם הקדישן את מומן, הרי זו תחת זו" (נזיר פ"ב ה"א, נא ע"ד).
המשפט הראשון הוא משנתנו, השני מרחיב את ההלכה גם על קודשי בדק הבית, השלישי חולק על המשנה וסבור שלשון "תחת" ו"חלף" אינן מכוונות ליצור "תמורה", בניגוד ללשון התורה, וכן מוסיף התלמוד שלשון "אהן" היא לשון תמורה.
מבחינה משפטית הרי התורה עצמה משתמשת במילה "חלף", ומדוע רבי הושעיה מתנגד לראות בה מילה תקפה? אין זאת אלא שהוא מכיר את הלשון שבה השתמשו בזמן הבית, וסבור שלשון זו לא נהגה. אם כן המשנה אינה מיותרת, היא קובעת הלכה שיש גם החולקים עליה. בלשון "אהן" לא נעסוק, ונסתפק בכך שהיא מופיעה גם כלשון נזירות (משנה, נזיר פ"א מ"א).
הבבלי מגיע למסקנה אחרת: "...ורמינהו: קדשי בדק הבית, אמר חליפת זו תמורת זו – לא אמר כלום, תחת זו מחוללת על זו – דבריו קיימין" (כו ע"ב). הבבלי מרכז את הדיון בלשון "תחת" ומגיע למסקנה שהיא לשון "תופסת". הבבלי לשיטתו מחפש את המשמעות ה"מילונית" של המונחים, ומשתמע מדבריו שיש הבדל בין קודשי מזבח לקודשי בדק הבית. אנו איננו יודעים להסביר את הברייתא שמביא הבבלי ושאינה מוכרת ממקורות אחרים. אולי היא כדעתו של רבי הושעיה, ואולי היה הבדל בין לשון בני אדם בהקשר לקודשי בדק הבית לבין לשונם בהקשר לקודשי מזבח?
בתוספתא מתנהל דיון באותו נושא ובו תוספת חשובה: "...בהקדש בדק הבית זה מחוללת עליו, דבריו קיימין. תמורה זו חליפה זו, לא אמר כלום" (פ"ג הי"א, עמ' 555). התוספתא כמשנתנו, והיא מוסיפה שלשון הקדשה לבדק הבית הפוכה מלשון ההקדשה לקודשי מזבח, ושלשון תמורה בבדק הבית אינה תופסת כלל (להלן פ"ז מ"א). ברייתא זו הכיר הבבלי (כ ע"א), והוא מנסה למצוא הבדל מילולי בין הלשונות. הקדש אין בו תמורה אלא חילול (ואז הראשון יוצא לחולין), ואילו בקודשי הבית יש רק תמורה. ברם הסבר משפטי זה אינו מספק, מדוע לשון "חלף" מועילה לתמורה ולא לקודשי בדק הבית, ובכלל הבבלי לשיטתו שמה שקובע זו "לשון תורה", המשמעות המילולית של המונח. אבל אנו ראינו שלפחות לגבי נזיר ונדרים הלשונות הן לשונות בני אדם, המונחים הרווחים. ואכן המונח "אהן" אין לו כל משמעות מילולית של תמורה או של חילול, ובכל זאת מונח זו משמש גם לחילול וגם לתמורה, וכן המונח "תחת" שימש כמונח לתמורה, ולגבי חילול אין הוא נזכר. הווה אומר שרשימת המונחים לחילול בדק הבית אינה העתק ראי של המונחים לתמורה, אלא כל רשימה בפני עצמה.
אין זאת אלא שלפנינו שימור (מסורת) של המונחים שבהם השתמשו בימי הבית. הבבלי ניסה להפוך אותם לכללים משפטיים, אבל הירושלמי צודק מבחינה היסטורית: אלו היו המונחים שבהם השתמשו בימי הבית, ותנאים שימרו אותם כלשונם. בפרט זה נשמרה אפוא מסורת איתנה מימי הבית השני.
לשונות תמורה בתוספתא

Mishnah 6

<small>על-פי כתב-יד קופמן</small>
<b>הרי זו תחת חטאת תחת עולה לא אמר כלום</b> – לכאורה המשנה סבורה שלשון "תחת" אינה לשון תמורה, בניגוד למשנה הקודמת, אבל מההמשך משמע שהמקדיש לא אמר ש"הרי זו תחת חטאת <u>זו</u>" אלא המיר בהמה מיוחדת תמורת חטאת בלתי מוגדרת. אבל אם אמר <b>תחת חטאת זו</b> – או<b> ותחת עולה זו</b> – שייחד את החטאת או העולה המומרות, וכן האומר<b> תחת חטאת</b> – או<b> תחת עולה שיש לי בתוך הבית</b> – כלומר שהחטאת או העולה מוגדרות,<b> היה לו</b> – ואכן יש לו בבית חטאת מוגדרת, או עולה מוגדרת,<b> דבריו קיימין</b> – ניסוח זה קיים גם במשנה הקודמת: "זו תחת זו... הרי זו תמורה". אלא שבמשנה הקודמת לא נאמרו הדברים במפורש, ואפשר היה שהלומד יתעלם מדיוק זה. עם זאת גם כאן יש במשנה חזרה, ועורך זהיר יכול היה לאחד את שתי המשניות. בתופעת החזרות עסקנו במבוא למסכת.<b> אמר על הבהמה טמאה ועל בעלת מום הרי אלו עולה לא אמר כלום</b> – ההקדש אינו חל על מה שאינו ראוי למזבח, <b>הרי אלו לעולה ימכרו ויביא בדמיהן עולות</b> – במינוח "<u>ל</u>עולה" הכוונה שהם ישמשו לעולה, כלומר יימכרו ובדמיהם תיקנה העולה. זו שוב דוגמה ללשון יום יום שמשמעותה ניתנת לה בחיי המעשה ולא רק בהגדרה המילונית של המילה. אבחנה זו חוזרת במקורות נוספים, כגון תוס', שקלים פ"ג ה"ח.
לעיל דנו במקרים אחרים של הקדש לא תקני, כגון "המפריש נקבה לעולה" או "המפריש נקבה ולאשם" (פ"ג מ"ג, וראו פירושנו לה). שם היו דעות שההקדשה תקפה, אבל פסולה והבהמה תרעה עד שתסתאב (ותיאכל במומה), או תימכר כמות שהיא. כמו כן, כפשוטם של דברים המפריש טרפה לעולה הרי זו הקדשה דומה ל"הרי נקבה זו לעולה", ואם כך המשניות חלוקות. אפשר שהתנאים ראו הבדל בין בהמה שפסולה לגמרי למזבח (טרפה) ובין בהמה שראויה למזבח אבל לא לעולה. כנגד זה במשנה לעיל (פ"ג מ"ג) לא נרמז ההבדל בין "עולה" לבין "לעולה", והמשנה נוסחה כך שהיא עשויה להתפרש באחד משני מטבעות לשון אלו.
<u>לסיכום חמשת הפרקים</u>
בכל הפרקים בולטת תופעת החזרות. שלושת הפרקים הראשונים כוללים אותם חומרים בהבדלים עריכתיים, ובכל עריכה תוספות, נושאים חדשים או מחלוקות במה שבעריכה הקודמת היה מוסכם. בפרקים ד-ה כמות החזרות קטנה יותר (בעיקר מהחצי השני של פרק ה), אך עדיין התופעה קיימת. ריבוי העריכות מלמד על המשימה הכבדה של עורך המשנה שצריך היה למזג את העריכות ולאסוף את כל ההלכות החשובות. בדרך כלל העריכה הסופית פירקה את היחידות הקדומות; במקרה שלנו העריכות הקדומות נותרו כמות שהן. חזרות, הכפלות וסתירות יש גם במסכתות אחרות, אך מסכת נגעים ומסכת תמורה בולטות בכך.
במסכת נגעים נטען שלפנינו שקיעין של הלכה כוהנית (לאו דווקא צדוקית), וחכמים עסקו רק מעט בנושא וממילא הידע היה בידי הכוהנים והעיסוק בבית המדרש בנושאים אלו היה מועט. במסכת תמורה התמונה אינה כה קיצונית; אין סימנים שההלכה אינה של חז"ל, אך תופעת העריכות השונות נותרה ומחייבת הסבר.

Chapter 6



Mishnah 1

<small>על-פי כתב-יד קופמן</small>
<b>כל האסורין על גבי המזבח</b> – בהמות שאין להקריבן, כגון עולה נקבה שבמשנה הקודמת, ואיסורים נוספים שיוגדרו להלן.<b> אוסרים כל שהן</b> – אם שמץ מהם התערב בבשר מותר – כל התערובת אסורה. בדיני תערובת מצינו עמדות שונות: בטל ברוב, בטל באחד משישים, באחד מאלף, או להפך – טהור אחד מטהר את כל הטמאים<sup class="footnote-marker">1</sup><i class="footnote">ראו פירושנו למכשירין פ"ב מ"ט.</i>. בדרך כלל מה שאוסר ב"כל שהוא" נחשב לחמור יותר, כגון עבודה זרה (משנה, עבודה זרה פ"ה מ"ח-מ"ט) וחמץ. אך טבעי הוא שתערובת במקדש אסורה בכל שהיא.<b> הרובע והנרבע והמוקצה והנעבד ואתנן והמחיר והכלאים והטריפה ויוצא דופן</b> – זו הרשימה הרגילה של הפסולים למזבח, והיא חוזרת במקורות<sup class="footnote-marker">2</sup><i class="footnote">כגון משנה, זבחים פ"ח מ"א; פ"ט מ"ג; פרה פ"ב מ"ג ועוד.</i>. תופעה זו של רשימות קבועות מלמדת על התפתחות ספרותית ועל התגבשות שפת בית המדרש, בניגוד למשניות ב-ג, ו בפרק הקודם שבהן הצבענו על היעדר שפה הלכתית אחידה, וזאת ברובד העמוק והתוכני של ההלכה. רובע ונרבע הם בהמות ששימשו ליחסי מין אסורים עם בני אדם. לא ברור עד כמה הייתה תופעה זו רווחת. היא נזכרת במקרא ומכונה "שוכב עם בהמה", וחז"ל פיתחו מונח מיוחד לפעולה מגונה זו (רובע); עצם הפיתוח הלשוני מלמד שהכירה אותה הלכה למעשה. משכב בהמה הוא סטייה שביוונית היה לה כמובן מונח, ζωοφιλία (zofilia – זואופיליה – אהבת חיות). היא נחשבה כמגונה, אך לא בצורה חריפה. קשה לקבוע מה היה מעמדה בחיי המעשה במזרח, ומן הסתם השתיקה מעידה שהיא לא הייתה נפוצה, אך מן הסתם קיימת. לפי ההלכה היא כמובן אסורה, והמשנה לא נצרכה לומר זאת אלא רק שהבהמה אסורה לקרבן, משום שנעשתה בה עברה.
<b>איזה הוא מוקצה</b> – המשנה ממשיכה בהסבר המושגים, אף שאלו מושגים שלא נוצרו לצורך ההקשר הנוכחי אלא מדובר ברשימה כללית.<b> המוקצה לעבודה זרה</b> – שבעליו ייעד אותו להקרבה לעבודה זרה, ובכך נפסל. ההגדרה מצביעה על כך שמציאות כזאת של בעל חיים ברחוב היהודי שיועד לעבודה זרה לא היה תופעה בלתי אפשרית. אין מדובר בהכרח שהבעלים לא-יהודי, ואף לא יהודי שהשתמד, אלא גם יהודי שמדי פעם הקריב גם לעבודה זרה, או מתוך אמונה או מתוך הזדהות חברתית. <b>הוא אסור ומה שעליו מותר</b> – כגון הצמר על כבש שנועד לעבודה זרה. <b>ואי זה הנעבד כל שעובדין אותו</b> – שמשמש כאל או כדימוי לאל. יש להניח שהדברים אמורים בעיקר על עצים ששימשו לאשרות (משנה, עבודה זרה פ"ג מ"ז ועוד).<b> הוא ומה שעליו אסור</b> – הנעבד דינו חמור ממה שרק מיועד לקרבן.<b> זה וזה מותרין באכילה</b> – אסור להקריב מהם, אך מותר ליהנות מהם באכילה.
במרחב העירוני והכפרי בפרובינציות רגילות הייתה תופעת עצים קדושים רווחת ביותר. מזבחות נבנו בכל מקום, ועצי הקודש היו נפוצים. בארץ ישראל הייתה תופעה זו מצומצמת בהרבה איור 1). בכל פוליס נבנה כמובן מקדש אחד לפחות, ובדרך כלל היו מקדשים נוספים, אבל במרחב הכפרי מצאנו רק מעט מזבחות, ואף במקורות חז"ל נזכרו מעט מזבחות או עצים קדושים. עם זאת יש להניח שמספר מתקני הקודש היה גדול בהרבה ממה שנמצא עד עתה, ובספרות ובממצא הארכאולוגי רק הד חלקי להם.

Mishnah 2

<small>על-פי כתב-יד קופמן</small>
<b>אי זה הוא אתנן האומר לזונה הא ליך</b> – ב-<b>מנ</b> נוסף "טלה זה",<b> בשכריך</b> – התשלום לזונה נתפס באופן טבעי כמגונה ופסול. איסור אתנן מופיע בתורה בצמוד למחיר כלב: "לא תביא אתנן זונה ומחיר כלב בית ה' אלֹהיך" (דברים כג יט). הכתיב "בשכר<u>י</u>ך", "ל<u>י</u>ך" וכיוצא באלו הוא כתיב קדום בלשון מקראית מאוחרת. <b>אפילו מאה כולן אסורין</b> – גם אם השכר מופקע. המעתיק של הדפוס סבר כנראה שרק הטלה ששימש ישירות לעברה נפסל, אבל אם קיבלה כסף ובדמיו קנתה טלה הוא מותר. נוסח זה מצוי בבבלי כט ע"ב, וגם הדוגמה של הבבלי עוסקת דווקא בתשלום בעין, לעומת זאת בעדי הנוסח האחרים הוא עשוי להתפרש בתשלום כסף. מההמשך, ובמיוחד מהספרי, משמע שכל כסף שקיבלה זונה בשכרה אסור, והאיסור חל על מה שנקנה בכסף האסור. מבחינה משפטית הגדרה כזאת בעייתית, שכן קשה להבחין בין כסף ששולם על פעילות אסורה לבין כסף שמקורו צחור. הבבלי שואל כנראה שאלה משפטית זו, ומתקן את נוסח המשנה והכול בא על מקומו בשלום. יתר המקורות אינם עוסקים בשאלה כלל. בעיניהם זו שאלה משפטית שחיי המעשה זורמים גם בלי לעסוק בה. <b>וכן האומר לחברו הא לך טלה זה ותן לי – </b>ב-<b>מנ</b> "תלין",<b> שפחתך אצל עבדי</b> – שהטלה משמש מחיר למימון זנות.<b> רבי אומר אינו אתנן</b> – זנות של עבדים אינה נחשבת למגונה כל כך. כאן בוודאי לא נעברה עברה בטלה עצמו. <b>וחכמים אומרים אתנן</b> – אפילו זנות של עבדים נאסרה ומגונה, וכן בספרי דברים (רסא, עמ' 283). בתוספתא נאמר בפשטות: "איזהו אתנן? זה שכרה של זונה. שנאמר לכל זונות יתנו וגו'. שכר זכר הרי זה אסור. האומר הילך טלה זה ותלין שפחתך אצל עבדי רבי אומר אתנן רבי יוסי ברבי יהודה אומר אין אתנן שאין אתנן אלא מן עריות ביאתן בעברה" (פ"ד ה"ו, עמ' 555). גם בנוסח זה אין הבדל בין טלה ששימש לתשלום ישיר (בעין) לבין שכר כסף. במשנה ד תידון שאלה זו במפורש במשנה.
ההלכה הפשוטה אינה כה פשוטה. הזונה היא מגונה, אבל אין כאן איסור עריות כפי שמוגדר הדבר בתוספתא, אלא אם כן היא אשת איש. מבחינה הלכתית יחסי אישות של עבדים הם עברה בעייתית מאוד. ראשונים ואף חוקרים פלפלו בדבר, ברם אין צורך למצוא לדין תורה הסבר משפטי<sup class="footnote-marker">3</sup><i class="footnote">ראו בבלי, כט ע"א, והשלמותיו של אלבק בפירושו, עמ' 413. </i>, וגם את דברי התוספתא אין צורך להבין כהסבר משפטי מדוקדק. השכר נאסר בגלל הפסול המוסרי, וזונה היא עבריינית גם אם מבחינה טכנית הבא על הפנויה אינו עובר עברה חד משמעית.
נציין שבספרות חז"ל הזונה אינה חוטאת רגילה. היא איום על הסדר המשפחתי, על חלוקת התפקידים במשפחה ועל המבנה החברתי הבנוי על נישואים חוקיים בין משפחות מכובדות. הזונה מופיעה בספרות לא רק כחוטאת אלא היא ההפך מהחכם ההגון או המשתדל להיות הגון. הזונה היא אפוא סמל לחטא, מעבר למעמדו הפורמלי של החטא עצמו.

Mishnah 3

<small>על-פי כתב-יד קופמן</small>
<b>איזה מחיר כלב האומר לחבירו הא לך טלה זה תחת כלב זה</b> – עדיין העברה אינה ברורה, שהרי החלפת כלב בטלה אינה עברה. הכוונה כנראה שנותן לו את הטלה כדי שהכלב ירביע את הטלה. בתוספתא שנינו: "איזהו מחיר כלב? אלו חלופי כלב, שנאמר 'תמכר' עמך בלא הון. החליף עמו פרכילי ענבים, ועטרות של שובלין, יינות, שמנים, וסלתות, כל דבר שהוא כיוצא בו קרב לגבי מזבח אסורה" (פ"ד ה"ד, עמ' 555). פרכילי (אשכולות) ענבים ויתר הרשימה הם מסממניה המובהקים של עבודה זרה (משנה, עבודה זרה פ"ד מ"ב ומקבילות), והתוספתא פירשה אפוא את "מחיר כלב" לא כהרבעה אלא כדרך של עבודה זרה. אם כן, מחיר כלב הוא התשלום שמקבל אדם המוכר כלב לעבודה זרה, והכלב נזכר משום שהיה זה נוהג עבודה זרה שיש לבערו.
למעשה עלינו לבדוק שתי שאלות, הראשונה מה כינתה התורה כ"מחיר כלב", והשנייה היא למה התכוונו חכמים במינוח זה. ההפרדה נובעת מכך שאם אכן מדובר במנהגי עבודה זרה יש לצפות לכך שמנהגי העבודה הזרה שהכירו חכמים שונים מאלו של ימי המקרא, שכן התרבות הכנענית אינה זהה לזו היוונית-רומית. עיון בפשט המקרא מראה שייתכן שהאתנן והמחיר קשורים עבודה זרה, כמו הקדשה הנזכרת בפסוק הקודם: "לא תהיה קדשה מבנות ישראל ולא יהיה קדש מבני ישראל. לא תביא אתנן זונה ומחיר כלב בית ה' אלֹהיך לכל נדר כי תועבת ה' אלֹהיך גם שניהם" (דברים כג יח-יט). הקְדֵשָׁה היא אחת מדרכי הפולחן שחלק ממנו היה נעשה על ידי גברים עולי רגל עם נשים מוגדרות שזה היה תפקידן במקדש. אם אכן כך גם המחיר וגם הקדשה קשורים למקדש. לפיכך ניתן גם לפרש שהאתנן קשור לקדשה.
איננו יודעים מה היה מחיר כלב בתקופת המקרא. הרמב"ן בפירושו לדברים שם מפרש: "בעבור כי הצדים בכלבים, ושומרי החומות, יגדלו כלבים עזי נפש מזיקים את הרבים, וידירו במחיריהם להיות כופר לנפשם. וכן המנהג עד היום בפרשים אנשי הציד, שיעמידו צורת כלביהם בשעוה לפני ע"ז, שיצליחו בהם. והמפרשים<sup class="footnote-marker">4</sup><i class="footnote">הכוונה לאבן עזרא.</i> אמרו, מפני שהוא דרך בזיון". הבאנו את דברי הרמב"ן כדי להראות שגם לפרשנים לא היה פירוש מסורתי והם מגששים כמונו באפלה.
בתלמוד הבבלי מוצע לראות במחיר כלב ביטוי ל"זנות בבהמה" (יבמות נט ע"ב; סוטה כו ע"ב). הכוונה אפוא להרבעת הטלה על ידי כלב. מעניין שהרמב"ן, שכל רז לא היה נסתר ממנו, התיר לעצמו לחלוק על פירוש זה.
הפירוש של הרבעה אפשרי, אך כאמור התוספתא ראתה בכך עניין של עבודה זרה. בתרבות הפגאנית היוונית-רומית אין לכלב תפקיד במקדשים, אם כי אגדה אחת מתאימה מאוד למינוח "מחיר כלב". לפי המיתוס היווני על השאול שומר כלב מפלצתי ומטיל אימה שתפקידו למנוע מהמתים לשוב לעולם החיים. שמו kέρϐερος (Kerberos – קרברוס). במסגרת תיאור השאול האמינו היוונים שאת השאול מקיף נהר הסטיכס וכדי לעברו יש לבקש את שירותי המעבורת של כארון שומר הנהר, והמת אמור להצטייד בפרוטה (אובול) כדי לשלם את שכר המעבורת. על כן הנוהג הפגאני היה להניח מטבע על עינו של המת. נוהג זה מוכר גם מארץ ישראל, וכנראה נהגו בו גם יהודים שכן נמצאו מטבעות כאלה בקברי יהודים<sup class="footnote-marker">5</sup><i class="footnote">קלונר וזיסו, עיר הקברים, עמ' 63.</i>. צירופן של שתי האגדות מסביר את המונח "מחיר כלב", מתוך הנחה שחל טשטוש בין התשלום למעבורת לבין התשלום לכלב השומר. הצעה זו אינה אלא השערה בלבד. כאמור, באופן כללי לא היה לכלב תפקיד במקדש ההלניסטי-רומי. בעולם הכנעני המצב שונה. שם "כלב" היה שם של אחת האלוהויות, ואכן באשקלון נמצאו קברות ובהם גוויות של כלבים, כנראה כלבים ששימשו כחיות קודש או כהתגלמות של אלוהות. הקברים הם מהתקופה הפרסית. האם לכך התכוון הכתוב המקראי? מעבר לכך ניתן רק לנחש. כך, למשל, היה מתאים ש"מחיר כלב" הוא כינוי לטקסי סירוס שגם הם מוכרים מהעולם הפגאני<sup class="footnote-marker">6</sup><i class="footnote">לוקיאנוס, שם שם.</i>, או לטקסים של משכב זכר.
מכל מקום בתקופתם של חכמים ספק אם היה זה נוהג רווח, שכן הוא מופיע רק בהקשר של הרשימה שלנו או בהקשר המקראי.
<b>וכן שני שותפין שחלקו אחד נוטל עשרה ואחד נטל תשעה וכלב שכנגד הכלב אסורין ושעים הכלב</b> – סומנה מחיקה על המילה האחרונה,<b> מותרין</b> – אם בחלוקת רכוש יש גם כלב שהשתתף במעשה עברה אין לראות בו חלק מהרכוש. גם כאן עולה דמותו של בעל רכוש יהודי שרכושו כולל כלב ששימש לעבודה זרה או להרבעה אסורה.<b> אתנן כלב</b> – ולא אתנן זונה, <b>ומחיר זונה</b> – שכן אין הוא מחיר כלב. שני המונחים קשים. מחיר זונה אינו שונה מאתנן זונה. <b>הרי אלו מותרין שנאמר שנים לא ארבעה – </b>דברים כג יט<b>. אם כן הכוונה לבן</b> הזוג של המקבלת את האתנן ולבן הזוג של הרבעת הכלב. בהרבעת כלב אפשר להבין את המציאות, שכן לכל רובע יש גם נרבע, אבל מיהו בן הזוג של מקבלת האתנן? האם הכוונה שאם אישה משלמת לגבר אין זה אתנן? <b>ולדותיהן</b> – של הטלה שבו שולם האתנן. במקביל יש להבין שמדובר בוולד הטלה שבו שולם להרבעת הכלב למטרה שנאסרה (שאיננו בטוחים מה היא),<b> מותרים</b> – להביאם למקדש כקרבן,<b> שנאמר הן לא ולדתיהן.</b>
אתנן אינו אסור לאכילה, אבל אינו כשר לקרבן שכן אין זה נאה שיובא לבית ה' פרי של מעשה פסול. אין זו מצווה הבאה בעברה במובן הטכני, אבל יש כאן פסול מוסרי הנאמר במפורש בתורה<sup class="footnote-marker">7</sup><i class="footnote">ראו פירושנו לסוכה פ"ג מ"א. </i>. מחיר כלב אסור אפילו לאחר שהוחלף, והפן המוסרי מודגש הרבה יותר מאשר הפן הטכני של ממון שנוצר מעברה. כאמור רבי אליעזר חולק, ומבסס את דבריו על הכתוב (וכן ספרי דברים, רסא, עמ' 283). קרוב לוודאי שלא הדרשה יצרה את ההלכה אלא שרבי אליעזר אינו חושש לפן המוסרי; האתנן ומחיר הכלב מותרים בהנאה ובאכילה ולכן גם כשרים לכל מה שאינו קרבן ישיר.
בספרות חז"ל האתנן מופיע בצמוד למחיר כלב, ובקיצור "מחיר". אין זה אפוא ביטוי המעיד על מציאות, אלא מטבע לשון ספרותי. יתר על כן, האתנן אינו נדון אלא בהקשר של הרשימה כולה. במקורות שהאתנן והמחיר נזכרים בהם בנפרד הם מפרשים מקור אחר שבו הרשימה המלאה.
בתלמודים המילה "אתנן" מופיעה בצורתה הבודדת, אך רק אגב דיון דיאלקטי תאורטי (כגון ירו', ביכורים פ"א ה"ו, סד ע"ב), או בהקשר לפסוקי המקרא, מכאן ששתי התופעות הללו מוכרות מהמקרא יותר מאשר מהמציאות.
בהקשר לכך מן הראוי להזכיר "דבר תורה" הנזכר במדרש, והוא עוסק באתנן בלבד: "מעשה ברבי אליעזר שנתפס על דברי מינות והעלו אותו לבמה לדון. אמר לו אותו הגמון: זקן כמותך יעסוק בדברים הללו? אמר לו נאמן דיין עלי. כסבור אותו הגמון שלא אמר אלא לו, ולא נתכוין אלא נגד אביו שבשמים. אמר לו הואיל והאמנתני עליך אף אני כך אמרתי, אפשר שהסיבו<sup class="footnote-marker">8</sup><i class="footnote">בכתב יד וינה "סבית" והכוונה הסב הזה, או הסבים הללו.</i> הללו טועים בדברים הללו? דימוס הרי אתה פטור<sup class="footnote-marker">9</sup><i class="footnote">"דימוס" פירושו פטור, וההמשך הוא תרגום של המילה שחדר מהשוליים לגוף הטקסט ואיננו בעדי נוסח טובים.</i> וכשנפטר מן הבמה היה מצטער שנתפס על דברי מינות. נכנסו תלמידיו לנחמו ולא קבל. נכנס רבי עקיבא ואמר לו רבי אומר לפניך דבר שמא אין אתה מיצר? אמר לו אמור. אמר לו שמה אחד מן המינין אמר לך דבר של מינות והנאך? אמר השמים הזכרתני פעם אחת הייתי מהלך באיסתרטיא<sup class="footnote-marker">10</sup><i class="footnote">כביש ביוונית.</i> של ציפורי מצאתי יעקוב איש כפר סכנין ואמר דבר של מינות משום ישוע בן פנטירי והנאני ונתפסתי על דברי מינות" (תוס', חולין פ"ב הכ"ד, עמ' 503). בתוספתא לא נאמר מה היה דבר המינות החמור הזה, שכן נאסרה ההנאה ממנו. אבל בתלמוד הבבלי מופיע פירוט דבר המינות, וכנראה גם העורך נהנה במידת מה מהחידוד ההלכתי.
...אמר לו: עקיבא, הזכרתני, פעם אחת הייתי מהלך בשוק העליון של ציפורי, ומצאתי אחד ויעקב איש כפר סכניא שמו, אמר לי, כתוב בתורתכם: לא תביא אתנן זונה [וגו'], מהו לעשות הימנו בית הכסא לכג (לרבים)? ולא אמרתי לו כלום; אמר לי, כך לימדני ישו הנוצרי [כך בנוסח הלא מצונזר]: 'כי מאתנן זונה קבצה ועד אתנן זונה ישובו' – ממקום הטנופת באו, למקום הטנופת ילכו, והנאני הדבר, על ידי זה נתפסתי למינות" (בבלי, עבודה זרה טז ע"ב - יז ע"א). מינות כאן היא הנצרות, ויעקב איש כפר סכניה נזכר בעוד מקורות כיהודי-נוצרי, תלמידו של ישוע הנוצרי. הוא מציע פתרון הלכתי מה לעשות באתנן של זונה השבה בתשובה: היא צריכה להחזיר את אשר קיבלה שלא כדין, והפתרון המשעשע גרם לרבי אליעזר ליהנות (בעברה) ממנו. במקבילה בקהלת רבה א ג השאלה היא על אתנן ומחיר כלב<sup class="footnote-marker">11</sup><i class="footnote">במדרש יש גם אזכור של המשנה שלנו, שאין להביא מאתנן קרבן. </i> כאחד, אבל בעל קהלת רבה השתמש בתלמוד ויש לראות בו עדות נוסח עקיפה בלבד.
יש להניח שתופעה של אתנן הייתה קיימת, כמו בכל חברה עלי אדמות, וראיות לזנות קיימות במקורות, אם כי אי אפשר להעריך את היקפה. לעומת זאת אין מידע מוגדר על תופעה משמעותית של הרבעת נשים על ידי כלבים, או ההפך, וייתכן שההלכה בעניין מושפעת מהאזכור בתורה.
על ההלכה אין חולק, אבל נחלקו תנאים על הבאת פרה אדומה שהורבעה בדרך זו (משנה, פרה פ"ב מ"ב), ובתוספתא אחרת: "מודה רבי אליעזר לחכמים שנתערבו ברובע ובנרבע, במוקצה, ובנעבד, באתנן, ובמחיר, ובכלאים, ובטרפה, ויוצא דופן, שתעבר צורתן ויצאו לבית השרפה. על מה נחלקו על שנתערבו איברי בעל מום בתמים שרבי אליעזר אומר יקרבו ורואה אני דברי בעל מום בתמים, כאילו הן עצים. וחכמים אומרים תיעבר צורתן ויצאו לבית השרפה" (זבחים פ"ח הט"ו, עמ' 491-492).

Mishnah 4

<small>על-פי כתב-יד קופמן</small>
<b>נתן לה – </b>כאתנן,<b> כספים הרי אילו מותרין</b> – הפסול דבק רק בחפץ עצמו, אבל מותר לקנות בו דברים אחרים,<b> יינות שמנים וסלתות וכל דבר שכיוצא בה קרב על גבי מזבח אסור</b> – אבל אסור להביא למזבח את גוף האתנן<sup class="footnote-marker">12</sup><i class="footnote">ראו לעיל משנה ב. ייתכן שיש מחלוקת בין המשניות. </i>.<b> נתן לה מוקדשין</b> – מוצרים או בהמות המוקדשות למזבח,<b> הרי אילו מותרין</b> – אסור לאדם ליהנות ממוקדשים, וכל שימוש בהם נפסל. לפיכך האתנן אינו שייך לאישה אלא עדיין הוא ברשות המקדש, והפסול לא דבק בו. בלשון אחרת, האיש שילם ברכוש לא לו והתשלום אינו תופס. בתוספתא שנינו: "נתן לה חיטין לעשות סולת, ענבים לעשות יין, זיתים לעשות שמן, בהמה מעוברת וילדה אצלו, הרי אלו אסורין. אבל נתן לה מעות לקחה בהן יינות שמנים וסלתות, בהמה ונתעברה אצלה, וילדה, הרי אלו מותרין" (פ"ד ה"ז, עמ' 555). עוד יש בתוספתא הרחבת הדיון של מוצר כזהב, שיש לו שימוש במקדש, אך לא למזבח אלא לבדק הבית: "נתן לה זהב רבי יוסי ברבי יהודה אומר אין עושין אותן ריקועין, אפילו אחורי בית הכפורת<sup class="footnote-marker">13</sup><i class="footnote">שאין בו קדושה. אחורי בית הכפורת הוא לכיוון מערב; המערב נתפס בעולם הקדום כ"אחור", שכן המזרח הוא קדימה (קדמה), דרום הוא תימן (ימין) ובמערב נמצא הים ה"אחרון". </i>" (פ"ד ה"ח, עמ' 556). להלן נחזור לשאלת ריקועי הזהב.
במשנה ובתוספתא ההלכות אנונימיות, אבל כל הפרק הוא מתורת חכמי דור אושא, ובתוספתא חכם מדור רבי מרחיב את המשנה. אבל בבבלי מובאת מסורת שאין סיבה לפקפק בה: "נתן לה חיטין ועשאתן סולת, זיתים ועשאתן שמן, ענבים ועשאתן יין; תני חדא: אסורים, ותניא אידך: מותרין. אמר רב יוסף, תני גוריון דמן אספורק: ב"ש אוסרין וב"ה מתירין" (ל ע"ב), ובהמשך מובאות דרשות לשני הצדדים. אם כן משנתנו קדומה, ובית הלל ובית שמאי נחלקים בפרט מרמה שנייה, נתן לה חיטים והיא הכינה מהם סולת. החיטים אינן קרבות, אך הסולת קרבה. התוספתא קובעת בפשטות שהסולת אסורה, והיא כבית שמאי<sup class="footnote-marker">14</sup><i class="footnote">על משניות וברייתות מאוחרות שנסתמו כבית שמאי ראו ספראי, הכרעה כבית הלל.</i>. בהמשך הבבלי מובאת התוספתא לגבי ריקועי הזהב. הזהב עומד ב"חצי הדרך" שבין סולת לחיטים. הזהב אינו קרב כמות שהוא, ומבחינה זו הוא כחיטים, אבל גם אינו עובר תהליך עיבוד והוספת חומרים כסולת, אלא רק ריקוע ושיטוח. רבי יוסי ברבי יהודה האוסר גם הוא מהלך בשיטת בית שמאי, ובית הלל המתירים סולת יתירו ריקועי זהב מקל וחומר.
הבבלי מעמיד את המחלוקת סביב היסוד המשפטי, האם השינוי קונה (ל ע"ב; בבא קמא סה ע"ב; צד ע"א). עם זאת כל הבירור המשפטי חסר במקבילה בבבא קמא (פ"ז מ"א; בבא מציעא פ"ב מ"א), שם נדונה שאלה קרובה, האם מעשה מהווה קניין. אצלנו כאמור קיימת ברייתא חולקת, מה שאין כן בדיני נזיקין וממונות (רק הבבלי מעביר את המחלוקת כאן לסוגיה שם). למעשה מסתבר שלפי הבבלי "שינוי (מעשה) קונה" הוא רק לבית שמאי. אבל זה בדיוק ההבדל בין תנאים לאמוראים. התנאים מציגים את ההלכה ללא רקע משפטי; אין הם מקדישים תשומת לב לבירור המשפטי. לכך מתייחסים רק האמוראים, כאן ובמסכת מעילה כאחת. המחלוקת לגבי אתנן היא בתחום התחושתי; תחושת המיאוס אינה תופסת את הכסף כחפץ, אך תופסת מצרכים (אף שמבחינה משפטית ההבדל בין השניים בעייתי).
<b>עופות הרי אילו אסורין</b> – כמו יינות ושמנים,<b> שהיה בדין</b> – אפשר היה לערוך קל וחומר,<b> מה אם המוקדשין שהמום פוסל בהם אין אתנן ומחיר חל עליהם</b> – כמו שאמרנו קודם,<b> עוף שאין המום פוסל בו אינו בדין שלא יהא אתנן ומחיר חל עליו</b> – הקל וחומר מבוסס על השוואה טכנית של אתנן לעומת מום. מום פוסל את מה שכבר הוקדש, וכן הוא חמור מאתנן שאינו פוסל את מה שכבר הוקדש. בשלב הבא מוצג קל וחומר בין עוף שאין פסול בשל מום חל עליו, לעומת בהמה מוקדשת שהמום פוסל אותה לקרבן. לכאורה ניתן להסיק שעוף שהמום החמור אינו חל עליו גם אתנן הקל יותר לא יחול עליו. <b>תלמוד לומר לכל נדר להביא את העוף</b> – דברים כג יט. המשך הפסוק העוסק באתנן ומחיר כלב הוא "תועבת ה' אלֹהיך גם שניהם" (דברים כג יט), ומהמילה "כל" התנא לומד שגם נדר של עוף נאסר אם הוא אתנן. כאמור, כל הקל וחומר רעוע. אתנן הוא פסול דתי שאפשר לקבוע שאינו חל מסיבות משפטיות (שנתינתו אינה תופסת), לעומת זאת מום הוא פסול בעין ואי אפשר לקבוע שאינו "חל" שכן אין לו "חלות" משפטית, אלא מציאות פיזית. על כן ההשוואה בין אתנן למום היא טכנית בלבד. לעומת זאת ההיתר להביא עוף בעל מום הוא החריג, ואין במשנה הסבר לו.
במשנה הקל וחומר הוא בין מוקדשים לעוף, ואילו בתוספתא אותו קל וחומר ואותה דרשה מובאים לעניין אחר: "נתן לה מוקדשין הרי אלו מותרין, והדין נותן שיהו אסורין? ומה אם העוף שאין המום פוסל בו אתנן ומחיר חל עליו, קדשים [צריך לתקן ל"מוקדשים"] שהמום פוסל בהם, אין דין<sup class="footnote-marker">15</sup><i class="footnote">כך בכתב יד וינה; בכתב יד ערפורט מילה זו חסרה. </i> שיהא אתנן ומחיר חל עליהן? תלמוד לומר 'לכל נדר', פרט לדבר הנדור" (פ"ד ה"ט, עמ' 556). לפנינו תופעה יוצאת דופן; הדרשה בתוספתא היא שונה, כמובהר בטבלה:
לפנינו חילוף בין המסורות (מחלוקת), אבל בניגוד לחילוף רגיל לפנינו גם הד לדרך שבה התהווה החילוף. הייתה דרשה המרבה מהמילה "נדר", ושתי משניות קדומות שההבדל ביניהן קטן (אחת כוללת דיון בעוף והאחרת אינה עוסקת באופן ישיר בעוף). כל תנא "גייס" את הדרשה לשיטתו. במבוא הכללי לפירוש המשניות עמדנו על כך שהדרשה אינה יוצרת את ההלכה אלא מסייעת לה, ודומה שלפנינו ראיה לכך שהדרשה באה רק לאחר שההלכה נקבעה.
בבבלי (פסחים צ ע"א) מובא ציטוט של התוספתא ולא של המשנה, וכבר הערנו שלעתים בסדר קודשים וטהרות הבבלי ברחבי הש"ס אינו מביא את המשניות וכאילו לא הכיר אותן, או שלא ראה בנוסח שבמשנה נוסח תקף. במקרה זה השימוש בברייתא החולקת על המשנה ברור. בבבלי למשנתנו (ל ע"ב) מוסברת המשנה, ובהמשך מובאת התוספתא כברייתא ללא הרחבת דיון על הסתירה בין השתיים. ואכן בסופו של דבר, וכפי שהסברנו, בין התוספתא לברייתא אין אלא שינוי סדר ספרותי, כל אחת משתמשת בַדרשה בדרך אחרת, אך ההלכות שוות. הדרשה מובאת גם בספרא, בשמו של רבי שמעון, והיא כמשנה (ויקרא דבורא דנדבה, פרשה ו ה"ד, ח ע"ב). לעומת זאת בספרי דברים, שגם בו סיכום של ההלכות במשנה (ובעיקר משנה ג), נוסח הדרשה הוא כבתוספתא (רסא, עמ' 284).
מבחינה כרונולוגית הרי שמשנתנו היא פרי עריכה מאוחרת. משתתפים בה חכמי דור אושא וחלק ממנה מיוחס לרבי שמעון, אבל תוכן ההלכות מיוחס לימי הבית. בשאלת הרֵאליה והכרונולוגיה של המסכת דנו במבוא.
ההלכה שמום אינו פוסל בעוף היא הלכה ידועה, אבל כמו מוסכמות רבות גם היא אינה כה פשוטה. אפשר שהיא גם הנושא במשנת זבחים פ"ט מ"ג; בעקבות ראשונים הוצע לפרש שם שהמשפט "ובעלי מומין רבי עקיבא מכשיר בבעלי מומין, רבי חנניא סגן הכהנים אומר דוחה היה אבא את בעלי מומין מעל גבי המזבח" משקף מחלוקת על עולת העוף. כך הוצע במקורות תנאיים מפורשים; התוספתא והספרא עונים על שאלה סמויה זו בפרשם שרבי עקיבא מדבר רק על מום שבעולת העוף, "בעל מום בעוף כשר" (תוס', זבחים פ"ט ה"ה, עמ' 493), ואכן עמדה זאת חוזרת במקורות: "ואין תמות וזכרות בעופות" (ספרא, אמור פרשה ז ה"ב, צח ע"א; בבלי, זבחים קטז ע"א; קידושין כד ע"ב; מנחות ו ע"א). רוב המפרשים, ואף אנו עמם, העדפנו שם פירוש אחר. על כל פנים הדעה שמום בעוף אינו פוסל היא דעה תנאית<sup class="footnote-marker">16</sup><i class="footnote">ספרי דברים, רסא, עמ' 284; ספרי במדבר, קכג, עמ' 152.</i>, וגם המחלוקת עליה תנאית (תוס', מנחות פי"ב ה"א, עמ' 531; בבלי, מעילה יב ע"א), והרחבנו בכך בפירושנו לזבחים. ריבוי המחלוקות בעניין מלמד שלא הייתה לחכמים מסורת מקובלת וכבר בזמן הבית היו בנושא נוהגים שונים. אביו של רבי חנינא סגן הכהנים, שכנראה היה בעל הסמכות לאשר הבאת עופות או קרבנות בכלל, נהג לחומרא בפרט מסוים שלא היה כנראה מוסכם על הכול. הנוהגים השונים הפכו בבתי המדרש התנאי למחלוקות לכל דבר.

Mishnah 5

<small>על-פי כתב-יד קופמן</small>
<b>כל האסורין על גבי המזבח</b> – בעל מום, וכן הרובע והנרבע וכל הרשימה שבפרק ו מ"א,<b> וולדותיהן מותרין רבי אליעזר אומר</b> – שלוש המילים האחרונות מופיעות גם בכל כתבי היד הטובים והן חסרות רק בדפוסים מאוחרים, וגם בהם הן מופיעות בהמשך כך שאין הבדל משמעותי.<b> ולד טרפה לא יקרב על גבי המזבח – </b>בדפוסים מאוחרים נוסף "וחכמים אומרים יקרב". במשנה המחלוקת היא רק על ולד טרפה, והמשנה בנויה בסגנון רגיל שבו הצהרה כוללת ואחר כך מחלוקת. במקרה זה המחלוקת היא רק על פרט אחד, ולד טרפה. מבנה מעין זה מקובל במשנה (לעיל פ"ג מ"א).<u></u>
אבל בתוספתא שנינו: "כל אסורין לגבי מזבח ולדותיהן מותרין, רבי אלעזר אוסר. ולד טרפה רבי אלעזר אומר לא יקרב לגבי מזבח, וחכמים אומרין יקרב לגבי מזבח" (פ"ד ה"י, עמ' 556). אם כן, המחלוקת היא על כל האסורים למזבח. אפשר שנוסח כזה היה גם במשנה, שכן בכתבי יד רבים כתוב או' בלבד (כגון כתב יד פרמא [<b>מפ</b>] הנחשב לכתב יד אמין במיוחד). עם זאת נוסח התוספתא קשה, שהרי אם המחלוקת היא כללית למה יש לחזור על המחלוקת לגבי ולד טרפה, ומדוע פעם אחת היא נוקטת לשון "אוסר" ובפעם השנייה "לא יקרב"? על כן נראה שנוסח המשנה במקומו עומד ובתוספתא חל שיבוש, או שיש לה נוסחה חולקת. בבבלי: "אמר רב: כל האסורים לגבי מזבח ולדותיהן מותרים, ותני עלה: ורבי אליעזר אוסר" (ל ע"ב). ברור שהבבלי הכיר את נוסח משנתנו, והכיר ברייתא השונה כמו בתוספתא, אך לא כחלק מהמשנה. אפשר שבברייתא זו לא הייתה הכפילות שהערנו עליה, ובעל התוספתא שהכיר את ההלכה צירף אותה למה שהכיר מהמשנה, ויצא נוסח בלתי מאוזן מבחינה סגנונית.
בתוספתא נוסף עוד: "ומודה רבי אלעזר באפרוח שיצא מביצה טרפה שיקרב לגבי מזבח" (שם). לא נאמר מדוע הוולדות מותרים או אסורים. להלן מתנהל דיון בוולד בהמה שינק מבהמה טרפה, ואולי גם ברישא הדיון הוא סביב החשש האם חלב הבהמה הטמאה פוסל את הבהמה החיה.
<b>רבי חנינא בן אנטיגנס אומר</b> – רבי חנינא חי בדור אושא, היה כוהן, ונודע כחכם המקפיד הקפדה יתרה על טהרות (בבלי, בכורות ל ע"ב). במבוא למסכת בכורות עמדנו על כך שהוא מופיע רבות בדיני מומים המצויים במסכת בכורות, וליתר דיוק הוא מופיע בחטיבה אחת במסכת בכורות. ההקשר שם הוא של מומי בכורות, אך מום בבכור הוא מום למזבח, ולמעשה דבריו נאמרים על שני הנושאים כאחד. ככוהן הוא היה מעורב כנראה בנושאים אלו יותר מחכמים רגילים. גם בהלכה שלנו הוא מפגין עמדה מחמירה. <b>כשירה שינקה מן הטריפה פסולה מעל גבי המזבח</b> – שכן יש בתוכה שמץ של טרפה. ההלכה אינה מוגבלת בזמן (כמה זמן חלף מאז ההנקה); סביר להניח שמבחינה טכנית אחרי שעות מספר או יום כבר לא נותר דבר מחלב הבהמה הטרפה. ברם דומה שרבי חנינא אינו מעלה את החשש הטכני (שיש בבהמה הכשרה שמץ טרפה) אלא מציב סף גבוה יותר של טהרה וקדושה. סביר שלדעתו גם ולד של בהמות אחרות הפסולות למזבח, פסול. בתוספתא (פ"ד ה"י, עמ' 556) ההלכה חוזרת בשם אותו חכם, אך הוא מוסר זאת בשמו של רבי אלעזר חסמא. אם כן, מדובר בהלכה שתמכו בה חכמי דור אושא. גם במשנת חולין מופיעה הלכה זהה: "קבת נכרי ושל נבלה הרי זו אסורה, המעמיד בעור של קבה כשרה, אם יש בנותן טעם הרי זו אסורה. כשרה שינקה מן הטרפה קבתה אסורה, טרפה שינקה מן הכשרה קבתה מותרת, מפני שכנוס במיעיה" (פ"ח מ"ה). אין להעמיד חלב בקיבה של בהמה כדי להפוך אותה לגבינה, וכן אין לאכול בהמה כשרה שינקה מבהמה טרפה. ההלכה במשנה מסויגת יותר: אין היא מדברת על קרבן אלא על אכילה ומתירה לאכול את כל הבהמה הכשרה חוץ מהקיבה, כיוון שבקיבה נותר חלב מהבהמה הטרפה. אין זו אותה הלכה של משנתנו (משנתנו בקרבן), אבל התפיסה זהה. בתוספתא חולין (פ"ח הי"ג, עמ' 510) ההלכה מיוחסת לרבי יהודה בן דור אושא, והיא (ההלכה שאין לאכול כשרה שינקה מטרפה) חוזרת בספרי דברים (קא, עמ' 161).
לשם הבהרה, ארבע שאלות לפנינו שהמקורות התנאיים והאמוראיים (שנצטט להלן) יוצרים בין שלוש מהן זהוּת:
א. העמדת חלב בקיבה של בהמה טרפה בשל בעיית בשר וחלב. נושא זה אינו עולה במקורות למשנתנו אך עולה במסכת חולין, ואינו קשור לפרשתנו.
ב. העמדת חלב בקיבת נבלה וטרפה (ובהמת נכרי). כאן החשש הוא ערבוב אוכל טרף בכשר.
ג. אכילת כשרה שינקה מטרפה.
ד. הקרבת כשרה שינקה מטרפה.
שתי השאלות האחרונות אינן נקשרות יחדיו, אלא אנו קישרנו אותן בשל תוכנן ובשל הסגנון הזהה שלהן שבוודאי אינו מקרי. לעומת זאת שאלות ב-ג נקשרות במשניות ובתלמודים, והן נתפסות כזהות.
את דיוננו יש לפתוח במשנת עבודה זרה: "1. אמר רבי יהודה שאל רבי ישמעאל את רבי יהושע כשהיו מהלכין בדרך, אמר לו מפני מה אסרו גבינות גוים? אמר לו מפני שמעמידין אותה בקיבה של נבלה. 3. אמר לו והלא קיבת עולה חמורה מקיבת נבלה, ואמרו 'כהן שדעתו יפה שורפה חיה ולא הודו לו, אבל אמרו אין נהנין ולא מועלין', 4. חזר אמר לו מפני שמעמידין אותה בקיבת עגלי עבודה זרה. 5. אמר לו אם כן למה לא אסרוה בהנאה? 6. השיאו לדבר אחר, 7. אמר לו: ישמעאל אחי, היאך אתה קורא כי טובים דודֶיך מיין או כי טובים דודַייך<sup class="footnote-marker">17</sup><i class="footnote">ניקדנו לפי כתב יד קופמן. לפי הסבר זה הרי אפשר שגם ההמשך הוא דברי האישה ויש לקרוא "לריח שמנֶיך" או "לריח שמנַיך", ועדיין השאלה עומדת. אפשרות אחרת להבנת השאלה היא האם יש לגרוס דֹדֶך (בכתיב חסר במשמעות דודֶיך) או דדַיך ושמנַיך. מכיוון שלדעת הכול יש לגרוס שההמשך הוא עם י', "שמניך", הרי המקבילה היא "דדיך", ואילו הייתה הד' בסגול (דדֶיך) הייתה המילה נכתבת בכתיב חסר "דדך". </i>? אמר לו: כי טובים דודַייך. אמר לו: אין הדבר כן, שהרי חבירו מלמד עליו: לריח שמניך טובים" (פ"ב מ"ה). לפנינו דו שיח מרתק בין רב לתלמידו. בטרם דיון נעיר שאותו מטבע לשון של התחמקות חוזר בשאלה הלכתית אחרת (תוס', פרה פ"י ה"ג, עמ' 638 – מובאת להלן בהערה). ברור שרבי יהושע לא נקט פעמיים באותה טכניקה מדויקת של השתמטות אלא מדובר במעשה ספרותי, ולפחות חלק זה הועבר ממקור אחד לשני (איננו יודעים מה היה המקור), או שמא אמר רבי יהושע את המשפט בהקשר אחר, ומשם הועבר למשנתנו ולתוספתא בפרה.
רבי ישמעאל מכיר את ההלכה של משנת חולין, ושואל עליה. אמנם אין הוא מביע את דעתו, אבל אפשר להסיק שהוא לפחות מפקפק בהלכה. במקביל הוא יודע שאכן כך מכינים גבינה, על ידי הנחתה וחביצתה בקיבת בהמה, אלא שהנוהג היהודי הוא להניחה בקיבה של בהמה שחוטה, והשאלה היא מדוע אין כאן איסור בשר וחלב. רבי יהושע עונה לו שהחשש הוא מפני מזון אסור המצוי בקיבת הבהמה. רבי ישמעאל מתקשה בתשובה שכן הוא יודע שמותר להעמיד חלב בקיבה של בהמת עולה אף שהעולה אסורה בהנאה (וכן בקיבה של בהמת חולין). את המידע האחרון הוא מכיר מברייתא שמקורה אינו ידוע לנו; ברייתא זו (מס' 3) קובעת שכוהן גס דעת ("דעתו יפה" בלשון סגי נהור) היה אפילו שותה חלב חי ("שורפה חיה") שהיה בקיבת בהמת עולה. אמנם לא הודו לו שכן מדובר בחלב חי, אבל קיבת הנבלה אין מועלים בה, כלומר מותר להשתמש בה, ואם הקיבה אין בה איסור הנאה קל וחומר קיבת בהמה של נכרי. הסברנו את המשנה לפי ההסבר האמוראי המצוי במדרש שיר השירים<sup class="footnote-marker">18</sup><i class="footnote">וכן שנינו במדרש שיר השירים: "ואמרו כהן שדעתו יפה שורפה חיה. ומה שורפה חיה? גמיע לה. ואמר ר"ש בן לקיש עשו אותה כשותה בכוס מזוהם, לא נהנה ולא מועיל. א"ל א"כ למה לא אסרוה בהנייה? והשיאו לדבר אחר. אמר לו ישמעאל אחי היאך אתה קורא כי טובים דודיך מיין או דודייך מיין [מעתיק המדרש לא הבין את השאלה, וראו ההערה הקודמת) אמר לו אין הדבר כך שהרי חבירו בא לימד עליו כן לריח שמניך טובים. ולמה לא גלה לו? א"ר יונתן מפני שבקרוב אסרוה, ורבי ישמעאל היה קטן. ר"ש בן חלפתא ורבי חגי בשם רבי שמואל בר נחמן כתיב 'כבשים ללבושך' כבשים כתיב, בשעה שתלמידך קטנים תהיה מכבש לפניהם דברי תורה. הגדילו ונעשו ת"ח תהי מגלה להם סתרי תורה" (א א).</i>. רבי יהושע עובר להסבר אחר (4), חשש שמא יש כאן שימוש בקיבה של בהמה שהוקדשה לעבודה זרה, אלא שרבי ישמעאל מקשה גם על הסבר זה, בגלל אי האחידות המשפטית. אם החשש הוא לעבודה זרה הרי הקיבה אסורה בהנאה בכלל, וגם אסור למכרה.
לומד המשנה עומד תמה מדוע אכן נקבעה ההלכה, ועוד יותר מדוע נמנע רבי יהושע מלהסבירה לתלמידו הוותיק שהפך ברבות הימים לאחד מגדולי הדור. הירושלמי אינו מסייע לפתרון השאלות. הוא מנצל את המשנה להדגשת העיקרון שיש להישמע לגזרת חכמים "על שם ופורץ גדר ישכנו נחש" (ירו', עבודה זרה פ"ב ה"ז, מא ע"ג). בבבלי ניתן הסבר לחלק מהשאלות. התלמוד מגדיר את ההחלטה כ"גזרה" ומסביר שהיא גזרה חדשה ואין "מפקפקין" בגזרה חדשה. התלמוד מציג זאת כעיקרון שאין דנים בגזרה חדשה שכן עצם הדיון יגרום לפקפוק בהלכה ולכן יהיו שיחלקו עליה. לגופו של עניין הבבלי מעניק נימוקים טכניים, כגון שבקיבה יש "צחצוחי חלב". ההסבר רחוק מלספק, משום שאם הטעם הוא ערבוב בשר וחלב יש לאסור קיבת בהמה שחוטה, ועוד יותר אסור להעמיד חלב בקיבת בהמה בכלל, והרי זאת הייתה הדרך העיקרית להכנת גבינה<sup class="footnote-marker">19</sup><i class="footnote">את החלב העמידו בקיבת בהמה, תלו אותה, ניערו וטלטלו. כיום אנו יודעים שכדי להתגבן החלב זקוק לטלטולים חוזרים ונשנים והאנזימים שבקיבת הנבלה מסייעים לתהליך הגיבון.</i> (איור 2). מדרש שיר השירים מצטט גם הוא את המשנה ומוסיף הסברים בגוף הטקסט. לפי המדרש הייתה זו החלטה חדשה, ואין מגלים טעמן של החלטות חדשות לתלמידים צעירים. כאמור יש למשנה בעבודה זרה מקבילה שרבי יהושע נוקט בה בשיטה דומה. הסבר השאלה יידון במסכת פרה (פ"י מ"א), ושם נסביר שבנושא הייתה מחלוקת ורבי יהושע נקט לאורך כל מסכת פרה עמדה מחמירה ביותר, מעבר להייררכיה ההלכתית הרגילה. הוא סבר שמטעמי זהירות להרחקת חשש טומאה יש להחמיר בטהרת מי חטאת. רבי אליעזר סבר גם הוא שיש להחמיר במי חטאת, וכי היא זקוקה לטהרה ברמה הגבוהה ביותר, אבל החמרה שהיא רק שלב משפטי אחד מעבר להלכות בטהרת תרומה<sup class="footnote-marker">20</sup><i class="footnote"> וכן שנינו בתוספתא פרה: "מעשה ברבי ישמעאל שהיה מהלך אחר רבי יהשע. אמר לו הטהור לחטאת שהסיט את המפתח שהוא טהור של תרומה, מהו טמא או טהור? אמר לו טמא. אמר לו  ולמה? אמר לו שמא היתה בידו טומאה ישנה, או שמה ישכח ויסיט את הדבר הטמא. אמר לו וכי אינו אלא שהסיטו ודיי? אבל נראין דבריך בדבר הראוי לטמא מדרס. או שמא היתה בידו טומאה ישנה או שמא ישכח ויסיט את הדבר הטמא. השיאו לדבר אחר, אמר לו ישמעאל אחי, היאך אתה קורא כי טובים דודֶיך (או דודַיך) מיין או כי טובים דדֶיך (דדַיך) מיין? אמר לו כי טובים דדיך, אמר לו אין הדבר כן, שהרי חברו מלמד עליו: לריח שמניך טובים, וחכמים אומרים, הטמא מדף והטהור אינו מדף הטמא שאמרו טמא מת ולא טמא מדף" (פ"י ה"ג, עמ' 639-638).</i>. רבי ישמעאל שם אינו שואל תמים אלא בעל פלוגתא המציע עמדת ביניים.
אם כן רבי ישמעאל אמנם היה צעיר, אבל לא תלמיד חדש אלא מגדולי התלמידים. במסכת עבודה זרה לא ברור האם הוא שואל תמים או בעל עמדה מנוגדת. מכל מקום, ברור שהוא תלמיד ותיק ובעל ידיעות רבות. אם לתלמיד כזה אין מגלים טעמה של הלכה, כיצד תועבר התורה מדור לדור? לדעתנו רבי יהושע נמנע, בשני המקרים, מלגלות את טעמה של ההלכה מכיוון שאין לה נימוק משפטי (טכני-הלכי). אין כאן באמת בעיה של כשרות. לו זאת הייתה הבעיה הרי אסור היה להעמיד חלב גם בקיבת בהמה טהורה בגלל עירוב בשר וחלב. הטעם ודאי אינו חשש עבודה זרה, משום שחשש כזה היה גורם להחמרה נוספת. יתר על כן, ראינו שגם כשרה שינקה מטרפה נפסלת, וכאן אין חשש מעבודה זרה. אם כן לפנינו חומרה יתרה ללא הנמקה טכנית. ההרחקה מקיבת גוי עשויה לנבוע מרצון להתרחק מהנכרי, אבל כפי שראינו האיסור כולל גם טרפה הנמצאת בביתו של יהודי.
על כן יש להסביר שהאיסור נקבע במסגרת דיני המקדש, ומתוך רצון להדר בקרבנות כדברי רבי חנינא בן אנטיגונוס (בשמו של רבי אלעזר חסמא). לכך הצטרף בשלב שני הרצון להתרחק משיתוף פעולה עם נכרי. רבי יהושע יודע שנימוק זה אינו מסביר את ההלכה. כפי שהסברנו במבוא הכללי לפירוש המשניות בדור יבנה מתפשטת שיטת הפסיקה והלימוד המתבססת על ניתוח משפטי, והוא יודע שמבחינה משפטית להלכות שבידו אין נימוק מספיק. ביטוי לכך יש בתגובתו של רבי יהושע לחידושים דומים, גם הם בעלי אופי משפטי: "מסרק של ראש שניטלה אחת משיניהן ועשאן של מתכת הרי אלו טמאין, ועל כולן אמר רבי יהושע דבר חדוש חדשו סופרים, ואין לי מה אשיב" (משנה, כלים פי"ג מ"ז; טבול יום פ"ד מ"ו). רבי יהושע מסתייג ומתפעל מדרך העבודה השיטתית של עמיתיו. הוא אינו חולק עליה, אדרבה, הוא אחד ממעצבי הדרך ההלכתית, אך לעתים הוא מעדיף את ההלכה האינסטינקטיבית, הכוללת חששות בסגנון "שמא...", ולעתים הוא חש שהדרך המשפטית אינה דרך השיח ההלכתית היחידה. הוא מנסה להעניק להלכה, בדיעבד, מקום במסגרת המערכת המשפטית, אבל נוכח חריפותו המשפטית של רבי ישמעאל הוא מעדיף לעמעם את הטעם ולהשאיר את ההלכה על כנה.
עד כאן ההלכה פשוטה וברורה, אבל שני התלמודים יודעים לספר על שינוי בהלכה. הירושלמי אומר במפורש שזו משנה ראשונה בלבד, "כשירה שינקה מן הטריפה קיבתה אסורה כמשנה הראשונה, וטריפה שינקה מן הכשירה קיבתה מותרת כמשנה אחרונה" (ירו', ביצה פ"א ה"א, ס ע"א; פ"ב ה"ז, מא ע"ג; עבודה זרה פ"ב ה"ז, מא ע"ג). אם כן ההלכה שונתה: קיבת בהמה טרפה מותר להשתמש בה להכנת גבינה, וכשרה שינקה מטרפה אפילו החלב שבקיבתה מותר. גם הבבלי חוזר על הלכה מחודשת זו אלא שאין הוא מסביר מי אחראי על השינוי: "והלכתא: אין מעמידין בעור קבת נבלה, אבל מעמידין בקבת נבלה, ובקבת שחיטת נכרי, (ובקבת כשרה שינקה מן הטרפה, וכ"ש בקבת טרפה שינקה מן הכשרה. מאי טעמא – חלב המכונס בה, פירשא בעלמא הוא)" (בבלי, חולין קטז ע"ב). הדיון הוא רק בהעמדת חלב בקיבת בהמה, אבל משתמע ממנו שגם כשרה שינקה מטרפה מותרת שכן החלב (של האם הטרפה) המצוי בקיבת הבהמה הכשרה הוא סתם הפרשה.
המשפט החשוב לנו איננו בכל כתבי היד, אבל גם בלעדיו המסקנה ברורה שחומרים המצויים בקיבת נבלה וטרפה אינם נחשבים לאוכל (בשר) ואינם פוסלים חלב.
בירושלמי מובא סיפור מעשה: "ואתייא כיי דמר<sup class="footnote-marker">21</sup><i class="footnote">כמו שאמר.</i> רבי יוסי בירבי בון בשם רבי יוחנן, מעשה בבנו שלרבי יהודה בן שמוע, שבקעו להן זאיבים יותר משלש מאות צאן. ובא מעשה לפני חכמים והתירו קיבותיהן" (עבודה זרה פ"ב ה"ז, מא ע"ג). המדובר בבהמה שלא נשחטה כהלכה, והמזון שנמצא בקיבות הכבשים מותר. רבי יהודה בן שמוע הוא תלמיד של רבי מאיר והוא בן דור רבי<sup class="footnote-marker">22</sup><i class="footnote">תוס', כלים בבא בתרא פ"ז ה"ט, עמ' 597. רבי אלעזר בן שמוע הוא חכם אחר, בן דור יבנה, אבל במסורות מספר הוחלפו שני השמות. ראו בבלי, ראש השנה יט ע"א. לפני הבבלי כבר עמד הנוסח "רבי יהודה" והוא התחבט בדבר זמנו של התנא.</i>, ואם כן בזמן בנו (דור ראשון לאמוראים) עדיין ההלכה צריכה בירור, אבל המזון בקיבה אינו חלק מהנבלה.
אמנם הירושלמי מסתמך על ציטוט תנאי, אבל למעשה אין לנו יסוד תנאי לשינוי. כל המקורות התנאיים שונים דבר אחד, ובימי בנו של רבי יהודה בן שמוע, כלומר דור אחר ימי רבי, מתחולל השינוי, וניכר שבדור זה יש במסקנה זאת חידוש.
שינוי ההלכה אינו נובע מהקלת היחס אל הגויים. אדרבה, בדור אושא החמירו את היחס לגויים ותבעו סייגים על המסחר והקרבה עמם. ההקלה היא אפוא ניצחון הדרך המשפטית מחד גיסא, ועמעום הלכת המקדש שכבר נשכחה מהחשיבה ההלכתית היום-יומית מאידך גיסא. עוד נזכיר שההלכה שכשרה שינקה מן הטרפה פסולה היא עמדתו של רבי חנינא בן אנטיגנוס, חכם הנודע כמחמיר בענייני מומים וכבז להלכות חכמים. הוא ורבי יהושע נוקטים מלכתחילה בעמדה מחמירה בעקבות עמדתם הכללית להחמיר בדיני קודש וחטאת.
<b>כל הקדשין שנעשו טריפה</b> – לאחר שהוקדשו,<b> אין פודין</b> – כדי להקריב בהמה אחרת תחתיה,<b> שאין פודין את הקדשים להאכילן לכלבים</b> – ממבט ראשון היה נראה להסביר שבהמה שנפל בה מום (נעשתה טרפה) חייבים לפדותה כדי להביא בהמה תחתיה, אבל הגישה ההלכתית מעדיפה לשמור על קדושת הבהמה שכבר הייתה קודש. גם לאחר הפדיון נותרת בה קדושה, ולכן אין לפדותה אלא יש להמיתה, או להניח לה למות, ולא לפדותה. כבוד הקודש עדיף על פני האינטרס של ריבוי קודשים. בכך ההלכה מפגינה את יחסה לקרבנות השונה כל כך מהיחס אליהם בעולם הפגאני. בעולם הפגאני כבוד האל מתבטא בהבאת מזון של ממש לאל, והאינטרס של עבודת האל היא להרבות בקרבנות. גם במקדש מביאים קרבנות, ואכן קיים היה דמיון חיצוני בין צורת ההקרבה במקדש ה' לצורת ההקרבה לפולחנים השונים שבעולם האלילי. אבל במקדש ה' הקרבנות אינם מזון אלא ביטוי להערצה וקדושה, ובמקרה זה הפגנת היחס המקודש עדיפה על פני הקרבנות עצמם. הקודש מתבטא על ידי אי הבאת קרבן לא פחות מאשר על ידי הבאתו, ולכל מקרה כללים משלו הקובעים מהי הדרך לבטא את יחס הקדושה.
בתוספתא שנינו: "1. המקדיש בעל מום למזבח רצה לפדותו להקדש בדק הבית הרשות בידו" (פ"א הי"ד, עמ' 552). אם כן יש פדיון, אבל בתנאי שהכסף יגיע להקדש. אפשר שאין משנתנו עוסקת במקרה זה, אך בכל זאת רוח ההלכה בשני המקורות שונה.

Chapter 7



Mishnah 1

<small>על-פי כתב-יד קופמן</small>
שלוש המשניות הראשונות ערוכות בסגנון ההשוואתי (יש ב-x מה שיש/אין ב-y). גם פרק ב נערך בסגנון זה. ייתכן שיש בכך רמז שגם פרקים ו-ז שאינם ערוכים בסגנון של פרקים א-ה (ראו הסיכום בסוף פרק ה) אף הם שייכים לאותה חטיבה.
<b>יש בקודשי המזבח</b> – העולים לקרבן,<b> מה שאין בקודשי בדק הבית</b> – קודשים שניתנו למימון התחזוקה של המקדש,<b> יש בקודשי בדק הבית מה שאין בקודשי המזבח</b> – אין האחד חמור מחברו, אלא שונה מחברו. מכאן ואילך מתחיל הפירוט.<b> שקודשי מזבח עושין תמורה</b> – אם המיר התמורה תופסת (ועבר על לאו, כאמור בפ"א מ"א). בקודשי בדק הבית אין המרה תופסת, כאמור לעיל (פ"א מ"ו; פ"ה מ"ה): "יצאו קרבנות בדק הבית", ומקורות נוספים<sup class="footnote-marker">1</sup><i class="footnote">כגון ספרא, בחוקותי פרק ט ה"ב, קיג ע"א ועוד. </i>. אבל בהמשך הפרק (במשנה הבאה) נאמר שאפילו בגידולי תמורה מועלים, כלומר הם קודש. לכאורה ניתן ליישב את הסתירה בין משנתנו למשנה הבאה ולטעון שגם משנתנו (משנה א) התכוונה שמועלים ועיקר עניינה בהמשך, והמילים "עושין תמורה" באו רק אגב גררא. אבל אי אפשר לומר כן, שהרי בפ"א מ"ו נאמר במפורש שקרבנות בדק הבית אינם עושים תמורה. אין אלא לומר שאפילו בהלכה כה בסיסית קיימת מחלוקת ומכאן שהיא בוודאי אינה מסורת אלא חידוש של בית המדרש התנאי (אחרי החורבן), והחידוש הוא לא רק בהלכה אלא בעצם העיסוק בנושא.
<b>וחייבין עליהן</b> – על קודשי מזבח לאחר שנשחטו,<b> משום פיגול נותר וטמא וולדן וחלבן אסור – </b>גם <b>לאחר פדיונן והשוחטן בחוץ</b> – מחוץ למקדש,<b> חייב</b> – בניגוד לקודשי בדק הבית שרק ערכם הכספי הוקדש.<b> אין נותנים מהם לאומנים בשכרן – </b>בעדי נוסח משניים ביותר (דפוסים בלבד): "מה שאין כן בקודשי בדק הבית". מבחינת סגנון המשנה אפשר שמשפט זה יופיע, אך הוא אינו נחוץ להבנת המשנה, ובמקרה זה ברור שזו תוספת מעתיק אגב השגרה.
קודשי המזבח וקודשי בדק הבית נדונו על ידינו בסוף משנה ה. במשנה עצמה קודשי בדק הבית לא הוזכרו, אבל הם הוזכרו במפורש בתוספתא, ושם נקבע שבקודשי המזבח יש תמורה (הנדונה בפרקים א-ה), ובקודשי בדק הבית ("קודשי הבית" בקיצור) אין תמורה אך יש חילול. עכשיו באה המשנה לסכם את כלל ההבדלים בין מונחים אלו.

Mishnah 2

<small>על-פי כתב-יד קופמן</small>
<b>יש בקודשי בדק הבית – </b>בעדי נוסח משניים ובדפוס וילנא נוסף "<b>מה שאין בקדשי מזבח</b>". לפי עדות עדי הנוסח הרי שהעורך קיצר בלשונו ולא נקט בנוסחה המלאה.<b> שסתם הקדשות לבדק הבית</b> – אם לא אמר במפורש שההקדש לקרבן הרי הוא לבדק הבית.<b> הקדש בדק הבית חל על הכל</b> – על כל דבר השווה ממון, גם אם אינו עולה למזבח. קודשי מזבח חלים רק על העולה למזבח (בהמות תמימות, שמן, יין, סולת וכיוצא באלו).<b> ומועלין בגידוליהן</b> – ולד חטאת, למשל, הוא חטאת (פ"ד מ"א), שכן גופו קדוש, ואילו ולד בדק הבית הוא חולין, שלא הוקדש אלא ערכו. <b>ואין בהם הנייה לכהנים</b> – כוהנים מקבלים חלק מהקרבן, כל קרבן לפי כלליו. בהקדשי בדק הבית אין להם חלק.

Mishnah 3

<small>על-פי כתב-יד קופמן</small>
<b>אחד קודשי מזבח [ו]אחד קודשי בדק הבית אין משנין אותן מקדושה לקדושה</b> – אבל <b>מקדישין אותן הקדש עילוי</b> – כאמור לעיל (פ"ה מ"ג), שם התעוררה מחלוקת האם מותר להעלות "הקדש עילוי". במשנה הראשונה בפרק ה נדונה מחלוקת האם מותר להקדיש בכור בבטן אמו, והסכמה שאין להקדיש בכור חי, אבל הייתה הסכמה שמותר להקדיש סתם ולד בעודו עובר. לעומת זאת במשנה ג המחלוקת נסובה על "הקדש עילוי", האם מותר לשנות מהקדש קל להקדש חמור. גם במשנה ג הייתה הסכמה שאסור לשנות מקדושה לקדושה, אבל המחלוקת הייתה על הקדש עילוי. הקדשת בכור לעולה היא ריכוז של שתי המחלוקות ושלושת הנושאים (הסכמה על הקדשת עובר, מחלוקת על הקדש עילוי ומחלוקת מיוחדת על עילוי בכור).
ממשנת ערכין משמע שמותר להעלות את רמת ההקדש (הקדש עילוי): "אם כן למה נאמר 'כל חרם קדש קדשים הוא לה' ', שהוא חל על קדשי קדשים ועל קדשים קלים" (פ"ח מ"ו). ההחרמה היא רמת קודש גבוהה יותר וההקדש חל על קודשי קודשים כגון על עולה, וכמובן גם על קודשים קלים (בהמה שיועדה לשלמים)<sup class="footnote-marker">2</sup><i class="footnote">החרם הוא הקדשה לכוהן/כוהנים. "אלו הם חרמים, האומר 'חרם זה לכהן'. אלו הם הקדשות, האומר 'הקדש זה לבדק הבית' " (תוס', פ"א ה"ה, עמ' 551). </i>. המשנה הבאה בערכין מסבירה מה משמעות ההלכה (בסוגריים מרובעים מילות הסבר שלנו): "מחרים אדם את קדשיו, בין קדשי קדשים ובין קדשים קלים. אם נדר נותן את הדמים, אם נדבה נותן את טובתו [מחיר השור]. [אם אמר:] 'שור זה עולה', אומדים כמה אדם רוצה ליתן בשור זה להעלותו עולה, שאינו רשאי [שלא להעלות לעולה]. הבכור בין תמים בין בעל מום מחרימין אותו. כיצד פודין אותו? הפודין אומדים כמה אדם רוצה ליתן בבכור זה ליתנו לבן בתו או לבן אחותו [שהוא כוהן, אם בתו התחתנה עם כוהן, או שאחותו התחתנה עם כוהן]. רבי ישמעאל אומר כתוב אחד אומר 'תקדיש' וכתוב אחר אומר 'אל תקדיש'. אי אפשר לומר תקדיש שכבר נאמר 'אל תקדיש', ואי אפשר לומר אל תקדיש שכבר נאמר 'תקדיש', אמור מעתה מקדישו אתה הקדש עילוי ואין אתה מקדישו הקדש מזבח" (שם מ"ז). אם כן מותר להקדישה הקדש עילוי. משמעות ההקדש היא שאומדים מה ערכו של הקרבן. לקרבן שלמים מחיר של אותה כמות בשר שניתנת לאכילה לבעלים. בבכור המחיר הוא "טובת ההנאה" שיש לבעלים תמורת זכות ההחלטה למי לתת את הבכור. חכמים יודעים שבפועל לבעלים יש טובת הנאה מהכוהן, אם הוא קרוב משפחתו או אפילו זר לו; אף על פי שאין לגבות מחיר עבור הבכור, יש כאן טובת הנאה חברתית שניתן לתרגמה בצורה כלכלית. את הסכום הזה הוא חייב "להחרים", כלומר לתת לכוהנים. רבי ישמעאל מוצא לכך דרשה שאסור לשנות, אך מותר להקדיש הקדש גבוה יותר, וכן בספרי דברים. עם זאת, במדרש התנאי מוטלת הגבלה: "אמור מעתה מקדישו אתה הקדש עילוי, ואין אתה מקדישו] הקדש מזבח. יכול אף הקדש בדק הבית שאינו הקדש מזבח? תלמוד לומר 'בכור', מה בכור מיוחד הקדש מזבח [אף כל הקדש מזבח]" (קכד, עמ' 182-183) – אם כן אין להקדיש הקדש עילוי בקודשי בדק הבית, שכן אין זה עילוי אלא שינוי ייעוד. מימרה זו סותרת את משנתנו.
המדרש ממשיך: "או דבר שאתה למדו לדרך אחד, אתה למדו לכל הדרכים שיש בו. מה בכור מיוחד שהוא קדשים קלים ונאכל לשני ימים ונוהג בבקר ובצאן, אף אני איני מרבה אלא כיוצא בו. מנין לרבות קדשי קדשים וקדשים קלים של יחיד ושל צבור?<sup class="footnote-marker">3</sup><i class="footnote">שמותר לשנותם להקדש עילוי?</i> תלמוד לומר 'בקרך וצאנך תקדיש' 'לא תעבוד ולא תגוז' לא יצא בכור אלא ללמדך מה בכור מיוחד שהוא הקדש מזבח יצא הקדש בדק הבית שאינו הקדש מזבח" (שם).
בתוספתא למסכת שלנו שנינו: "אחד קדשי קדשים ואחד קדשים קלים אין רשאי להמיר בין בחול בין בשבת. אין משנין אותן מקדושתן, אפילו מקדושה קלה לקדושה חמורה, ואין צריך לומר מקדושה חמורה לקדושה קלה" (פ"א ה"ג, עמ' 551). עד כאן זו ההלכה המוסכמת המדברת על קודשי מזבח, זאת משום שהמונחים "קודשים קלים" ו"קודשי קודשים" הם מונחים של קרבנות, כלומר קודשי מזבח. בהמשך שם: "אמר על הבכור על השלמים הרי אלו עולה, לא אמר כלום. ואין צריך לומר 'לעולה הרי זה בכור' – והרי זה שלמים. מחרימין אותן ומקדשין אותן הקדש עילוי" (שם ה"ד). ברישא נאמר שאין לשנות מקדושה לקדושה אפילו הקדש עילוי (משלמים לעולה), אבל מותר להקדיש לחרמים שהם רמה גבוהה יותר של הקדש. כאן הביטוי "הקדש עילוי" מצטמצם להחרמה בלבד ואינו כולל את ההבדל שבין שלמים לעולה. מסקנה זו עולה גם מבבלי, בכורות נג ע"א. בבבלי שלנו גם עמדה שאין להחרים קודשי מזבח: "אמר רב הונא: קדשי מזבח שהתפיסן לחרמי כהנים – לא עשה כלום"; הגמרא מקשה: "מיתיבי, קדשי בדק הבית שהתפיסן, בין לקדשי מזבח בין לחרמי כהנים – לא עשה כלום; חרמי כהנים שהתפיסן, בין לקדשי מזבח בין לקדשי בדק הבית – לא עשה כלום. הא קדשי מזבח שהתפיס לחרמי כהנים – מה שעשה עשוי" (לב ע"א). לפי הברייתא בעצם כל שינוי (מקודש לקודש) נאסר, אבל במקום להשתמש בברייתא זו כקושיה על הדעה שמותר לשנות הקדש עילוי האמורא מקשה בנוסח שלפנינו על העמדה שאין להקדיש הקדש עילוי קודשי מזבח, משום שאינם ברשימה שבברייתא. כפשוטן לפנינו דעות אחדות:
א. אין לשנות קדושה בשום מצב (הברייתא בבבלי – רבי יוסי במשנה פ"ה מ"ג).
ב. מותר לשנות להקדש עילוי (כולל שלמים לעולה) – רבי מאיר לעיל פ"ה מ"ג, משנת ערכין.
ג. מותר לשנות הקדש עילוי אבל רק קודשים להחרמות (תוספתא ערכין ותוספתא תמורה).
ד. הקדש עילוי הוא רק בבדק הבית ולא בקודשי מזבח (ספרי דברים).
ה. מחלוקת מיוחדת על בכור, שקדושתו אינה נובעת מהחלטה (הקדשה) של אדם אלא היא מצב "ביולוגי".
דיני בדק הבית ירוכזו ויופיעו, אם יזכנו החונן לאדם דעת, במבוא למסכת מעילה.
<b>מחרימין אותן</b> – החרם קדוש מהקדש מזבח ומהקדש בדק הבית ולכן זה הקדש עילוי. אי אפשר שלא להעיר שקודשי בדק הבית הם אינטרס של המנגנון הכוהני המתמודד עם תחזוקת הבניין ופארו. קודשי מזבח הם אינטרס דתי (של כוהנים ושל העם), זו מטרת המזבח והמקדש, אבל מבחינה כלכלית זה בזבוז. חרמי כוהנים הם אינטרס כלכלי של הכוהנים ובעיקר של ראשי הכוהנים, המצליחים, באופן טבעי, להשתלט על משאבים כאלה. איננו רוצים לרמוז שבשיקולים השונים התערבו גם שיקולים כלכליים; אנו מניחים שהחלטות נפלו בתום לב. נסתפק בכך שניסיוננו כבני אנוש מלמד שבחברות דתיות רבות, בזמן שהציבור נשאר דבק באמונתו, המנהיגות מנצלת את הדבקות (גם?) למטרות של העצמה כלכלית. במקרה זה ההחלטה שחרמי כוהנים הם הקדושים ביותר מסייעת למנגנון המקדש. איננו יודעים מי היה כאן הגורם המחליט: הממסד הצדוקי או חכמים. בתנאים של ימי בית שני הצדוקים הם נציגי הממסד, ואילו את הציבור ייצגו חכמים יותר מאשר הכוהנים הצדוקים. הכוהנים הצדוקים רצו מן הסתם להפנות משאבים לבדק הבית, ואילו נציגי הציבור היו, מן הסתם, מעוניינים יותר בקרבנות הישירים. עם זאת אין בידינו מידע על השיקולים השונים של מקבלי ההחלטות ולא על הוויכוחים בנושא מאחורי הקלעים.
<b>ואם מתו יקברו רבי שמעון אומר קודשי בדק הבית אם מתו יפדו</b> – ומחיר הנבלה יינתן לבדק הבית. כפשוטה זו מחלוקת בין התנאים על קודשי בדק הבית, האם ערכם הכספי נתרם או גופם נתרם, ולהבדל זה תוצאה באשר לשיטת הקבורה.
שיטת הקבורה של קודשי המזבח נדונה במפורש במסכת חולין (פ"י מ"ב), ובמקבילה בבכורות: "כל הקדשים שקדם מום קבוע להקדשן ונפדו... ואם מתו יפדו חוץ מן הבכור ומן המעשר. כל שקדם הקדשן את מומן, או מום עובר להקדישן, ולאחר מכאן נולד להם מום קבוע ונפדו... ואם מתו יקברו" (פ"ב מ"ב-מ"ג). אם כן, לגבי קודשי מזבח תמימים כל המשניות מסכימות שייקברו, וקודשי מזבח שהקדשם פסול פטורים מקבורה.
הבבלי לבכורות מוסיף שזו עמדת רבי שמעון, אבל חכמים אומרים שאם מתו ייקברו: "אמר רב יהודה אמר רב: זו דברי רבי שמעון... אבל חכמים אומרים: אם מתו – יקברו. מאן חכמים? תנא דבי לוי הוא, דתנא דבי לוי: הכל היו בכלל העמדה והערכה, ואפילו בעל מום מעיקרו. וכן תנא דבי לוי במתניתיה: אפילו חיה" (יד ע"ב). רבי לוי בר סיסי, מגדולי האמוראים בדור הראשון, ירד מארץ ישראל לבבל, עקב העובדה שלא מונה לתפקיד בכיר בבית המדרש, והביא עמו לבבל נוסח שונה במקצת של המשנה ובו דברי חכמים.
בבבלי למשנתנו (תמורה) מוצגת שאלת הקבורה כמחלוקת: "מתו תמימין – יקברו, ובעלי מומין – יפדו. במה דברים אמורים בקדשי מזבח, אבל בקדשי בית המקדש – בין תמימין בין בעלי מומים יקברו. רבי שמעון אומר: אחד קדשי מזבח ואחד קדשי בדק הבית, תמימים – יקברו, בעלי מומין – יפדו" (לג ע"א).
הלכות המשנה לפי הברייתא בבבלי
אם כן, נוצרת מחלוקת גם בקודשי מזבח. כאמור גם סוגיית בכורות הגיעה למסקנה דומה, בחילוף שמות ובשם תנא דבי לוי, ומי ששנה זו לא שנה זו.
במשנה ו להלן מחלוקת עקרונית: "<b>כל קדשים שנישחטו חוץ לזמנן וחוץ למקומן הרי אלו ישרפו אשם תלוי ישרף רבי יהודה אומר יקבר חטאת העוף הבאה על ספק תישרף רבי יהודה אומר יטילנה לאמה כל הנישרפין לא יקברו וכל הנקברין לא ישרפו רבי יהודה אומר אם רצה להחמיר על עצמו לישרוף את הנקברין רשיי אמרו לו אינו מותר לשנות</b>". אפשר שהמחלוקת חלה גם על המקרה שלנו (הוא למעשה מעין קודשים שמתו). מכל מקום במשנה לעיל (פ"ו מ"ג ומ"ד) ברור שקודשים שמתו ייקברו, והמחלוקת (ייקברו או יישרפו) היא רק על קודשים שנשחטו מחוץ לעזרה. להלן נסתייג ממסקנה מצמצמת זו.
ריבוי המחלוקות בשתי המשניות הללו מעיד שלא הייתה לחכמי דור אושא (דורו של רבי שמעון) מסורת והם קבעו את עמדתם מתוך היגיון הלכתי בלבד, והגיעו למסקנות שונות.
בהמשך הבבלי (לד ע"א) מובאות עוד עמדות משנה שלא נפרטן. עיקר דיון הבבלי הוא בניסיון להגיע לכלל משפטי מופשט יותר של דרכי טיפול בקודשים שמתו. הניסוח המשפטי אינו תנאִי ואינו שייך אפוא לתחום דיוננו.
דין הטיפול בהקדשים נדון, כאמור, בבכורות ובחולין. שם הדגש היה מתי נפל המום, ואילו אצלנו החידוש הוא בהבדל בין קודשי מזבח לקודשי בדק הבית. משנתנו (תמורה) מוסיפה אפוא נעלם נוסף למשוואה, והוא ההבדל בין קודשי מזבח שבהם עסקו משניות חולין ובכורות לבין קודשי בדק הבית. לגבי קודשי מזבח (תמימין) ברור שייקברו, כמו בחולין, ומשנתנו עצמה אינה עוסקת בבעלי מום. אם כן משנת בכורות-חולין ומשנת תמורה מחלקות ביניהן את המקרים, וניכר שהעורך העליון של כל המשנה (או של סדר קודשים) חילק את הנושאים בין המשניות השונות. בבכורות ובחולין כפילות מיותרת, ובתמורה נושאים אחרים. ברור אפוא שמעורב כאן גורם אנושי נוסף, אותו נכנה "עורך ביניים", שנמנע מכפילויות. הוא ערך את חולין ותמורה או את בכורות ותמורה. אבל היה גורם עריכתי שלישי, ואותו נכנה "עורך ראשי", שערך את שלוש המסכתות והוא לא נמנע מהכפילות. כפילויות נוספות יש בין משניות ואיננו יודעים האם יש כאן עריכה מכוונת, או היעדר קשר בין שני העורכים, או שמלכתחילה לא נמנעו העורכים מחזרות (כשם שעורך מסכת תמורה לא נמנע מכפילויות). אבל במקרה שלנו גילה עורך המשנה את דעתו נגד כפילויות, והעורך הראשי לא גילה את דעתו ואפשר כפילויות בכוונה, או בלי דעת. על כל פנים גם ברור שיש רמת ביניים שאותה כינינו עורך משני, שהוא עורך של שתיים או יותר מסכתות, ושערך ביניהן "חלוקת נושאים" מוקפדת. סימנים כאלה לפעילותו של עורך משני זיהינו בפירושנו לטהרות פ"ד מ"ז; שבועות פ"א מ"א. כזה הוא גם היחס בין יומא לתמיד, למרות ההכפלות. זאת ועוד. במבוא לביכורים עמדנו על סגנון עריכה מיוחד של משניות "זיכרון המקדש"; גם הוא דאג לחלוקת נושאים בן המסכתות, אם כי לא נמנע מהכפלות שראה אותן כהכרחיות. שתנו לבנו לתופעה זו בשלב מאוחר של פירוש המשנה, ומן הסתם יש עוד משניות ועדויות כאלה.

Mishnah 4

<small>על-פי כתב-יד קופמן</small>
במשנה הקודמת שנינו "ואם מתו יקברו"; המדובר בקודשי מזבח שמתו. עתה המשנה מכלילה ומסכמת מתי קודשי מזבח נקברים.
<b>אלו הן הנקברים קדשין שהפילו יקברו</b> – הנפלים. הוולד הוא קדוש (פ"ד מ"א) והוא מת, ואי אפשר להקריבו. בתוספתא שנינו: "אחד קדשי מזבח ואחד קדשי בדק הבית שאם מתו או שהפילו או שנטמאו הרי אלו ישרפו" (פ"ד הי"ד, עמ' 556). אם כן קיימת מחלוקת עקרונית: ייקברו או יישרפו. ניצנים ראשונים למחלוקת ראינו בברייתות שבבבלי, ומתברר שהמחלוקת היא ללא ספק תנאית, וכנראה כללית.
<b>הפילה שלייה תיקבר</b> – שליה היא השקית שהוולד מצוי בה ברחם אמו. שליה דינה כוולד. אמנם לענייני לידה היא נחשבת רק לסימן לוולד: "לא שהשליא ולד אלא שאין שליא בלא ולד" (משנה, נידה פ"ג מ"ד ומקבילות). ההנחה היא אפוא שהוולד קטנטן ואינו נראה בין קפלי השליה והדם.<b> שור הנסקל ועגלה ערופה</b> – עגלה ערופה נקברת, כפי שאמור בסוטה פ"ט מ"ז; כריתות פ"ו מ"ב,<b> וצפרי מצורע</b> – שנטמאו,<b> ושער נזיר</b> – בגד שנארג משער נזיר יידלק (משנה, ערלה פ"ג מ"ג). את שער הנזיר עצמו, כשהוא טהור, משלחים תחת הדוד (משנה, נזיר פ"ו מ"ח), והרי זו צורה אחרת של שרפה. כנראה מדובר בשער נזיר שנטמא (בבלי, לד ע"א), או בשער שגזר כדי להקל על שערו (אם היה שערו ארוך מדי), ולכן המשנה שלנו קובעת שייקבר. <b>ופטר חמור</b> – שלא נפדה,<b> ובשר בחלב וחולין שנישחטו בעזרה – </b>כל אלה הם קודשי מזבח שנאמר עליהם שנקברים. בבכורות פ"א מ"ו יש על כך מחלוקת: רבי אליעזר אומר ייקבר, וחכמים אומרים שאינו צריך להיקבר. אצלנו מדובר בפטר חמור שאין כוונה לפדותו, ובמשנתנו בפטר חמור שהכין לו שה לפדייתו, ולכן יש כבר קדושה מסוימת בשה, ופחות קדושה בפטר החמור. על כן כאן חכמים רואים בפטר החמור חולין (במשפט הבא במשנה).<b> רבי שמעון אומר חולין שנישחטו בעזרה ישרפו</b> – בכך הוא חולק על תנא קמא,<b> וכן חייה שנישחטה בעזרה</b> – שלא כדין, שאין לשחוט בעזרה אלא קרבנות, ואין קרבנות מן החיה (כגון צבי).
התוספתא מסבירה מהי הקבורה: "כיצד קוברין חטאת העוף? היו נותנין אותה על גבי אמת המים והיה מתגלגלת ויורדת לנחל קדרון. רבי ישמעאל ברבי יוחנן בן ברוקה אומר חלון היתה שם למערבו של כבש אמה על אמה, רבוכה היתה נקראת, ששם נותנין חטאת העוף תעבר צורתה ותצא לבית השרפה" (פ"ד הט"ז, עמ' 556<sup class="footnote-marker">4</sup><i class="footnote">באופן חלקי הדברים מצויים גם בבבלי, לד ע"א.</i>). המדובר בחטאת העוף כשהתברר שלא היה שם חטא. דינה יבואר להלן (מ"ו), והבאנו תוספתא זו כאן רק כדי להראות מהי המשמעות האפשרית של המונח "יקבר". לפי התוספתא קבורתה היא למעשה זריקתה לאשפה, וקשה להניח שכך היו קוברים גם פרה שמתה. על כל פנים אין מדובר בקבורה מפוארת, אלא בהסדר הטמנה פשוט. את חטאת העוף, לפי תנא קמא, מניחים באמת הביוב של בית המקדש ומאפשרים לה להתגלגל בביוב ולהיטמא בו. להערכתנו התוספתא אינה מפרשת את המשנה. כפשוטה הנחה על האמה היא זריקה לאשפה, אלא שהתוספתא נרתעה מהסבר זה שיש בו זילות הקרבן, ולכן פירשה את המשנה בדרך הפירוש היוצר, אחרת מהכוונה המקורית.
משנת מידות (פ"ג מ"ג) מזכירה גם היא את הרבוכה (רבובה), ובפירוש המילה נדון שם.
המנויים במשנה משור הנסקל הם קבוצה ספרותית המופיעה בהקשרים שונים (משנה, קידושין פ"ב מ"ט; תוס', עוקצים פ"ג הי"ב, עמ' 689).
להלן במ"ו יש מחלוקת נרחבת יותר על קודשים שנשחטו שלא כהלכה אם ימותו או שחלקם ייקברו, והאם מותר להחמיר ולשרוף אותם. ייתכן שמחלוקת זו חלה גם על משנתנו. מכל מקום, מחולין (פ"י מ"ב) ברור שקודשים שמתו ייקברו, כמשנתנו, וכאמור בתוספתא יש על כך מחלוקת.

Mishnah 5

<small>על-פי כתב-יד קופמן</small>
אגב רשימת הנקברים המשנה מוסיפה גם את רשימת הפריטים שאם נפסלו נשרפים.
<b>אילו הן הנשרפין חמץ בפסח ישרף</b> – כאמור במשנת פסחים פ"א מ"א,<b> ותרומה טמאה</b> – שנטמאה (פסחים פ"א מ"ז, וראו פירושנו לה),<b> העורלה</b> – שנקטפה,<b> תשרף – במקבילה </b>בערלה (פ"ג מ"א) "תדלק". שם מדובר בבגד שארגו בצבעי ערלה, ובהחלט ייתכן שהצמחים עצמם די בעקירתם. משנתנו מתעלמת משאלה אפשרית זו, ואף אינה משתמשת במינוח "ידלק" שבמסכת ערלה.
<b>וכלאי הכרם</b> – לאחר שנעקרו,<b> את שדרכו להישרף ישרף ואת שדרכו להיקבר יקבר</b> – את שני אלו אין חובה דווקא לשרוף, אלא משמידים אותם בדרך הרגילה בחולין. כפי שנראה להלן הייתה מחלוקת עקרונית האם ייקברו או יישרפו, לפיכך מתבקשת ההשערה שבעבר כל אחד הושמד כדרכו, כלומר בדרך השימוש הרגילה שלו. בגדים ואוכל נשרפו, בשר נקבר וכן הלאה. בשלב שני בבית המדרש ניסו להפוך את הנוהג החופשי לחוק, והתפתחה מחלוקת. <b>מדליקין בפת ובשמן שלתרומה</b> – משתמשים בהם כחומר בעירה ולהצתת האש, שהרי יש לשרפם. אסור לבזבז תרומה (גם אם נטמאה), אבל השרפה הנדונה כאן אינה השמדה אלא מצווה של כבוד. "ישרף" הוא אפוא  טקס לכל דבר. גם כאן התוספתא מסבירה: "כיצד שורפין? יין ושמן היו נותנין אותן על גבי מדורה כמות שהן. פסולין קדשים קלים ואימורי קדשי קדשים שנטמאו בחוץ, והפסח שיצא רובו, שורפין אותן לפני הבירה מעצי המערכה" (פ"ד הי"ז, עמ' 556). שרפה לפני הבירה היא בבית הדשן או לידו, והיא טקס מטקסי המקדש<sup class="footnote-marker">5</sup><i class="footnote">ראו הסברנו לפסחים פ"ג מ"ח; פ"ז מ"ח.</i>, כפי שנבהיר במשנה הבאה. התוספתא מדברת על שרפה פומבית במקדש, והמשנה בתנאים שלאחר החורבן.
רשימת הנשרפים ארוכה הרבה יותר, ואף אנו הזכרנו מעט מהם במהלך הדיון. הרשימה היא אפוא חלקית, כמרבית הרשימות במשנה. במקרה זה אורך הרשימה נקבע, כאמור, על ידי מטבע הלשון הסגנוני.

Mishnah 6

<small>על-פי כתב-יד קופמן</small>
<b>כל קדשים שנישחטו חוץ לזמנן</b> – כגון פסח שנשחט אחר הפסח, קרבן חגיגה לאחר זמנו, תמידים לאחר זמנם, וכולם כמובן פסולים, <b>וחוץ למקומן</b> – באופן כללי כולם נשחטים במקדש, וחוץ למקומו הוא חוץ למקדש, אבל לכל קרבן גם מקום מיוחד לו, בצפון או בדרום או בבית השחיטה, ואלו מנויים בזבחים (פ"ה מ"א ועוד).<b> הרי אלו ישרפו</b> – הקרבן פסול ונשרף. במקדש היו חמש דרכים של שרפה:
א. על המזבח כקרבן או בשולי מדורה, על כך שנינו בתוספתא: "פסולי קדשי קדשים, ואימורי קדשים קלים, וקדשי קדשים שנטמאו בפנים, ומנחות והסולת והיין והשמן הרי אלו ישרפו. כיצד שורפין? 1. יין ושמן היו נותנין אותן על גבי מדורה כמות שהן. 2. פסולין קדשים קלים ואימורי קדשי קדשים שנטמאו בחוץ, והפסח שיצא רובו, שורפין אותן לפני הבירה מעצי המערכה" (פ"ד הי"ז, עמ' 556). "על גבי מדורה" הכוונה למזבח עצמו, ומבחינה חיצונית הדברים נראים כקרובים לקרבן.
ב. שֵער נזיר שורפים תחת הדוד (משנה, נזיר פ"ו מ"ח), כלומר במדורה שבה בישלו את האוכל שהנזיר אוכל. לשם כך הייתה במקדש "כירת נזירים" שלפי שמה הייתה מתקן פשוט, פרטי למחצה, ללא ההדר האופייני למקדש (משנה, כלים פ"ו מ"ב).
ג. בית הדשן הגדול או בית השרפה<sup class="footnote-marker">6</sup><i class="footnote">ראו פירושנו לזבחים פ"ה מ"ב; יומא פ"ו מ"ז. ביומא המינוח הוא "בית הדשן", והתוספתא מספרת: "היכן שורפין אותן, בבית הדשן הגדול חוץ לירושלם, לצפונה של ירושלם, חוץ לשלש מחנות" (יומא פ"ג [ד] הי"ז), מכאן ששני המונחים זהים. בזיהויים עסקנו בפירושנו לזבחים שם וליומא שם.</i> – כאן שרפו קודשים חריגים שאינם עולים למזבח. כאלה הם ה"פרים הנשרפים" של יום הכיפורים, וכך שנינו: "בא לו<sup class="footnote-marker">7</sup><i class="footnote">הכוהן הגדול.</i> אצל פר ושעיר הנשרפין, קרען והוציא את אימוריהן נתנן במגיס והקטירן על גבי המזבח. קלען במקלעות והוציאן לבית השריפה. ומאימתי מטמאין בגדים? משיצאו חוץ לחומת העזרה" (משנה, יומא פ"ו מ"ז<sup class="footnote-marker">8</sup><i class="footnote">בתוס', יומא פ"ג [ד] ה"ו, מחלוקת בפרטים.</i>). כך גם הבין יוספוס את המילים בתורה<sup class="footnote-marker">9</sup><i class="footnote">קד', ג 241.</i>: "ואת פר החטאת ואת שעיר החטאת... יוציא אל מחוץ למחנה ושרפו באש את עֹרֹתם ואת בשרם..." (ויקרא טז כז) (איור 3). משנת זבחים מדייקת מעט יותר:
פרים הנשרפים ושעירים הנשרפים בזמן שהם נשרפין כמצותן נשרפים בבית הדשן ומטמאין בגדים, ואם אינן נשרפין כמצותן נשרפין בבית הבירה ואינם מטמאים בגדים (פי"ב מ"ה). אם כן, בית הדשן ובית הבירה הם אתרים סמוכים אך אינם זהים.
בית הדשן שכן ליד ה"בירה". בדרך כלל ה"בירה" היא מצודת אנטוניה; זו שכנה צמוד למתחם המקדש, מצפון-מערב לו<sup class="footnote-marker">10</sup><i class="footnote">על הקִרבה שבין המקדש והבירה ניתן ללמוד מהמקורות המזכירים את הקשר בין השניים. כוהן שנטמא היה הולך "במסיבה ההולכת מתחת לבירה" (משנה, תמיד פ"א מ"א; מדות פ"א מ"ט), ולכוהן השורף את הפרה הייתה לשכה מיוחדת "על פני הבירה צפונה מזרחה" (משנה, פרה פ"ג מ"א).</i>.
ד. בית הבירה שכבר הוזכר במהלך הדיון בבית הדשן. כאן הייתה מדורה בלתי רשמית שבה נשרפו קרבנות פסולים, כגון "וכן מי שיצא מירושלם ונזכר שיש בידו בשר קודש, אם עבר צופים שורפו במקומו ואם לאו חוזר ושורפו לפני הבירה מעצי המערכה" (משנה, פסחים פ"ג מ"ח). זו דוגמה לחוץ ממקומו של המשנה, והשרפה היא בבית הבירה. כפי שראינו בפירוש המשנה שם ניתן היה להשתמש לשרפה זו בעצי מערכה, אך מי שעשה כן נחשב לקמצן. המדורה הייתה אפוא חצי ציבורית וחצי פרטית.
ה. בתי דשן קטנים, כלומר מצבורי אפר על הכבש של המזבח, ועל המזבח עצמו: " 'אצל המזבח' סמוך למזבח, קדמה למזרחו של כבש, 'אל מקום הדשן' ששם יהו נותנין את הדשן, רבי חנניה בן אנטיגנוס אומר שני בתי דשנין היו שם אחד במזרחו של כבש ואחד במזרחו של מזבח. זה שבמזרחו של כבש שם היו נותנין מוראות העוף ודשון מזבח הפנימי והמנורה וזה שבמזרחו של מזבח שם היו שורפין פסולי קדשי קדשים ואמורי קדשים קלים" (ספרא, דבורא דנדבה פרק ט ה"ג, ט ע"א-ע"ב).
<b>אשם תלוי ישרף רבי יהודה אומר יקבר</b> – אשם תלוי מביאים על ספק עברה. אם נודע לבעלים שלא חטא הקרבן הופך למיותר. במשנת כריתות מפורט מה עושים בבשר: "המביא אשם תלוי ונודע לו שלא חטא, 1. אם עד שלא נשחט... 2. אם משנשחט נודע לו הדם ישפך והבשר יצא לבית השרפה נזרק הדם הבשר יאכל רבי יוסי אומר אפילו הדם בכוס יזרק והבשר יאכל" (פ"ו מ"א). המשנה לעיל פ"ב מ"ב עסקה במקרה שהאשם טרם נשחט, ולמעשה במסכת שלנו יש סדרת דיונים בנושאים דומים (קרבן שבטל תפקידו לפני שחיטה). בפרקנו עולה השאלה מה ייעשה בקרבן שכבר נשחט ורק אז בטל תפקידו. משנתנו אומרת שיישרף. משנת כריתות מפרטת יותר (הדם יישפך, הבשר יישרף), אבל רבי יוסי חולק וסובר שהבשר נאכל. גם כאן למעשה מועלות שלוש האפשרויות היחידות המעשיות (יוקרב, יישרף, ייקבר), וקשה להאמין שהייתה לחכמים מסורת בעניין. התוספתא בכריתות (פ"ד הי"א, עמ' 566) מוסיפה שלפני השרפה תעובר צורתו, וכך הדין לפני כל השמדת קודשים.
במשנה לא מפורט מיהו התנא החולק על רבי יהודה, ובתוספתא (פ"ד הט"ז, עמ' 556) מבואר שהוא רבי שמעון. רבי שמעון ורבי יהודה הם החולקים הראשיים, אבל דעותיהם מוחלפות בין המקורות. בבבלי כאן (לג ע"ב) מובאת מסורת אחרת, והירושלמי (ערלה פ"ג ה"ב, סג ע"א) שואל מדוע נאמר שבגד ערלה יישרף וכאן ייקבר. הירושלמי מנסה לחלק בין האריג ובין הצמר עצמו, אבל כפשוטה משנת ערלה היא כרבי שמעון במשנתנו.
ההלכה במשנת כריתות מתבססת על ההנחה שאין מביאים קרבן אשם אלא על חטא ודאי ומוגדר, וכן אין מביאים אשם תלוי אלא על ספק מוגדר של חטא ידוע. במסכת כריתות זו רק אחת ההעמדות, ובבואנו לבאר את המסכת נראה שהיו בנושא גישות שונות (כריתות פ"ו מ"ג).
<b>חטאת העוף הבאה על ספק</b> – והתברר שהבעלים לא חטא,<b> תישרף</b> – בניגוד לאשם תלוי שייקבר.<b> רבי יהודה אומר יטילנה לאמה</b> – <b>כאמור לעיל</b> זו צורת קבורה (לא מכובדת וללא טקס). זהו אותו רבי יהודה שבאשם תלוי אמר "ישרף". נמצאנו אומרים שלמרות הדמיון (בין אשם תלוי לחטאת עוף הבאה על ספק) אין ההלכות זהות. מעבר לכך, התוספתא משקפת בפירוט את המחלוקת המנוסחת באופן כללי יותר במשנה.
אם כן "קבורה" היא צורת השמדה בלתי מכובדת, כפי שגם יתברר להלן. לא ייתכן שאכן משמעות המונח "יקבר" הוא זריקה לאמה, או למה שהיום היינו מכנים "מצבור אשפה". לפיכך אנו מציעים שייתכן שכך נהגו בזמן המקדש. מספר הקרבנות היה רב, והפסולים רבים, ואי אפשר היה להקפיד על השמדה מכובדת. אבל בבית המדרש התנאי לאחר החורבן הסתייגו מדרך בלתי מכובדת זו ותיקנו ל"קבורה" מסודרת. איננו יכולים להוכיח טיעון זה.
במשנת כריתות שנינו: "חטאת העוף הבאה על ספק, אם משנמלקה נודע לה הרי זו תקבר" (פ"ו מ"ה). בספרא (צו פרשה ט ה"ה, לז ע"ב) חוזרת המחלוקת תיקבר-תישרף, וכנראה אלו שתי הדרכים העיקריות בהלכה המאוחרת של חכמים. כנגד זה התיאורים הקדומים מלמדים על יחס שונה, מזלזל יותר, מעין זריקה לאשפה, והם נראים כאמור רֵאליים<sup class="footnote-marker">11</sup><i class="footnote">ראו עוד תוס', נגעים פ"ט ה"ט, עמ' 626; נזיר פ"ו ה"א, ופירושנו לנגעים פ"ט מי"ג. </i>.
<b>כל הנישרפין לא יקברו וכל הנקברין לא ישרפו</b> – לכל אחד ההלכות שלו.<b> רבי יהודה אומר אם רצה להחמיר על עצמו לישרוף את הנקברין רשיי</b> – שרפה היא נוהג מקודש וחמור יותר, ומותר לבחור בנוהג החמור יותר.<b> אמרו לו אינו מותר לשנות</b> – זו למעשה עמדתם של חכמים. גם משנתנו ערוכה בסגנון המקובל של עמדה כללית ואחריה מחלוקת (א, ב, א), כמו המשנה לעיל פ"ג מ"א והמשנה הקודמת.
האמה הנזכרת היא אמת הניקוז שעברה לאורך המקדש ונפתחה לאוויר הפתוח בדרום הכותל הדרומי. עליה מסופר במסכת יומא: "אלו ואלו<sup class="footnote-marker">12</sup><i class="footnote">הדמים השונים שנשפכו על המזבח.</i> מתערבין באמה ויוצאין לנחל קדרון ונמכרין לגננין לזבל ומועלין בהן" (פ"ה מ"ו). האמה הובילה לנחל קדרון, שהוא המוצא הטבעי לניקוז מי גשמים בירושלים ובהר הבית. המים שימשו לשטיפת רצפת המקדש; בזמן השחיטה, ובמיוחד בזמן קרבן פסח, נשפך דם רב. לעזרה היה ניקוז טבעי, אך נהגו לפקוק אותה כדי שתתמלא בדם.
בשבת עצמה אסרו חכמים על שטיפת רצפת המקדש, ובערב פסח שחל בשבת "...אלא שהכהנים מדיחים את העזרה שלא כרצון חכמים" (משנה, פסחים פ"ה מ"ח). היו שראו בעין יפה שהעבודה תתבצע בעזרה שטופת דם: "שבח הוא לבני אהרן שילכו עד ארכובותיהם בדם" (בבלי, פסחים סה ע"ב; זבחים לה ע"א; ירו', פסחים פ"ה ה"ח, לב ע"ג), כלומר שהכוהנים יעמדו בתוך שפע של דם הניגר מן הקרבנות. ארכובה או רכובה היא הקרסול, והכוהנים היו הולכים אפוא בתוך הדם<sup class="footnote-marker">13</sup><i class="footnote">בירושלמי (שם) מסופר שעל רצפת העזרה היו "מסטויות", כלומר מעין עמודים קטנים (מלשון סטיו, היא שורת עמודים), ועליהם הילכו הכוהנים. פתרון זה עומד בניגוד להלכה שאסור לכוהנים</i>
להלך על גבי כלים (משנה, זבחים פ"ב מ"א; מנחות פ"א מ"ב). בתוספתא נוספו דברי רבי אליעזר: "רבי אליעזר אומר אפילו רגלו אחת על גבי הרצפה, ורגלו אחת על גבי לבנה. רגלו אחת על גבי הרצפה ורגלו אחת על גבי כלים, אם ינטל הכלי ויוכל לעמוד בפני עצמו כשר ואם לאו פסול" (מנחות פ"א ה"ה, עמ' 512-513). ברור שדברים אלו שוללים אפשרות של "מסטויות", ודומה שמסטויות הן פתרון אמוראי לבעיית האסטטיקה שאת הכוהנים לא הטרידה.</i>. אם כן אמנם המימרה שהבאנו קודם סבורה ששבח לכוהנים לעבוד ברצפה שטופת דם, אבל הכוהנים עצמם ראו בכך לכלוך ודאגו לשטוף את הרצפה בתום העבודה, למרות רצונם של חכמים. לפנינו אפוא פרק של ויכוח על סדרי העבודה, וחכמים מודים שבפרט זה לא הצליחו להשליט את הלכתם.
המים שהיו מעורבים בהם שרידי הדם הם זבל אורגני טוב, ונמכרו בתשלום שגובהו לא נאמר לבעלי החלקות שלאורך הנחל. "גינה" בלשון חכמים היא חלקה קטנה ומושקית המעובדת באופן אינטנסיבי<sup class="footnote-marker">14</sup><i class="footnote">פליקס, החקלאות, עמ' 287-288.</i>. סביר לטעון שעבור הגננים היה למים אלו ערך מיוחד, שכן הם היו בבחינת מי קודש. ברם גם מעבר לכך זה היה מקור מים חשוב וקבוע, שכן המקדש נוקה כל יום, ואולי אף פעמים מספר במשך היום, וכמויות המים היו בלתי מבוטלות. ההלכה בדבר דרכי השימוש במים שנויה במחלוקת, אך בכך איננו עוסקים במסגרת זו. כל התיאורים על האמה נראים רֵאליים, מתאימים לתנאים הטופוגרפיים בהר הבית, ואכן גם נמצאה אמה כזו שיצאה מהר הבית, אם כי כמובן אין עדות שהגיעה מהמקדש. אבל את הנוזלים במקדש חייבים היו לנקז בדרך כלשהי.
ההלכה בדבר דרכי ההשמדה אינה משפטית. אין כאן אחידות משפטית. לעיל הערכנו שלו היו ההלכות נוצרות מתוך עיון תאורטי בבית המדרש הייתה בהן אחידות משפטית. הגיוון הרב מלמד על מסורת, ואולי על מסורות שונות ונוהגים שונים, שכולם זכורים מהמקדש. הסיפורים על האמה נשמעים היסטוריים לחלוטין, ולכן נראה שבזמן המקדש היו נוהגים שונים. גם טענו שבמקדש התייחסו לפסולת קרבנות כאל פסולת, והיה לשם כך מצבור אשפה ומערכת ביוב, אבל מאוחר יותר "תוקנה" המציאות הקדומה כך שהיחס לקרבנות יהיה מכובד יותר, גם אם פחות מעשי.