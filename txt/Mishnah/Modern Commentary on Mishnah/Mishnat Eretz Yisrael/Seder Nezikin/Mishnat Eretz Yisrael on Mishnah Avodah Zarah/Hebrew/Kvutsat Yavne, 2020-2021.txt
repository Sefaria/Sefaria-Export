Mishnat Eretz Yisrael on Mishnah Avodah Zarah
משנת ארץ ישראל על משנה עבודה זרה
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה עבודה זרה

פתח דבר

<b>מבוא למסכת עבודה זרה</b>
<b>מקורות</b>
הפסוקים בעניין עבודה זרה, בתורה ובנביאים, רבים ולפיכך נצטט רק חלק קטן מהם.
שמות פרק כ
(א) וידבר אלקים את כל הדברים האלה לאמר: ס
(ב - ג) אנכי ה' אלקיך אשר הוצאתיך מארץ מצרים מבית עבדים לא יהיה לך אלקים אחרים על פני.
(ד) לא תעשה לך פסל וכל תמונה אשר בשמים ממעל ואשר בארץ מתחת ואשר במים מתחת לארץ
(ה) לא תשתחוה להם ולא תעבדם כי אנכי ה' אלקיך אל קנא פקד עון אבת על בנים על שלשים ועל רבעים לשנאי:
שמות פרק כג
(לב) לא תכרת להם ולאלהיהם ברית.
(לג) לא ישבו בארצך פן יחטיאו אתך לי כי תעבד את אלהיהם כי יהיה לך למוקש.
שמות פרק לד
(יב) השמר לך פן תכרת ברית ליושב הארץ אשר אתה בא עליה פן יהיה למוקש בקרבך.
(יג) כי את מזבחתם תתצון ואת מצבתם תשברון ואת אשריו תכרתון.
(יד) כי לא תשתחוה לאל אחר כי ה' קנא שמו אל קנא הוא.
(טו) פן תכרת ברית ליושב הארץ וזנו אחרי אלהיהם וזבחו לאלהיהם וקרא לך ואכלת מזבחו.
(טז) ולקחת מבנתיו לבניך וזנו בנתיו אחרי אלהיהן והזנו את בניך אחרי אלהיהן.
(יז) אלהי מסכה לא תעשה לך.
דברים פרק ז
(א) כי יביאך ה' אלקיך אל הארץ אשר אתה בא שמה לרשתה ונשל גוים רבים מפניך החתי והגרגשי והאמרי והכנעני והפרזי והחוי והיבוסי שבעה גוים רבים ועצומים ממך.
(ב) ונתנם ה' אלקיך לפניך והכיתם החרם תחרים אתם לא תכרת להם ברית ולא תחנם.
(ג) ולא תתחתן בם בתך לא תתן לבנו ובתו לא תקח לבנך.
(ד) כי יסיר את בנך מאחרי ועבדו אלהים אחרים וחרה אף ה' בכם והשמידך מהר.
(ה) כי אם כה תעשו להם מזבחתיהם תתצו ומצבתם תשברו ואשירהם תגדעון ופסיליהם תשרפון באש.
(ו) כי עם קדוש אתה לה' אלקיך בך בחר ה' אלקיך להיות לו לעם סגלה מכל העמים אשר על פני האדמה.
שופטים פרק ב
(ב) ואתם לא תכרתו ברית ליושבי הארץ הזאת מזבחותיהם תתצון ולא שמעתם בקלי מה זאת עשיתם.
(ג) וגם אמרתי לא אגרש אותם מפניכם והיו לכם לצדים ואלהיהם יהיו לכם למוקש.
<b>מקורות כתתיים</b>
ברית דמשק, עמ' 12
אל ישלח ידו לשפוך דם לאיש מן הגוים
וגם אל ישא מהונם כל בעבור אשר לא יגדפו כי אם בעצת חבור מישראל
אל ימכור איש בהמה ועוף טהורים לגוים בעבור אשר לא יזבחום
ומגורנו ומגתו אל ימכר להם בכל מאדוואת עבדו ואת אמתו אל ימכור להם, אשר באו בברית אברהם
מגילת המקדש עמ' נא שורה 19
הגוים בונים בכל מקום זובחים ומוטעים להמה אשרות ומקימים להמה מצבות
<b>הקדמה</b>
<b>הלכות עבודה זרה ומקומן בתולדות ישראל</b>
הלכות עבודה זרה הן מיסודות התפישה היהודית על כל מרכיביה. הן מרכיב מרכזי במחשבה הדתית, במטבח היהודי, באורח החיים וביחד היהודי. עיקרן של הלכות עבודה זרה נעוץ כמובן במקרא. מוטיב ההתנגדות לעבודת אלילים חוזר בתורה ובדברי נביאים כאחד. התורה מתייחסת בעיקר לשלב כיבוש הארץ, עת אמורים בני ישראל לפגוש את תושבי הארץ ולהורישם. מאוחר יותר בספרות הנביאים המאבק הוא פנימי וחיצוני כאחד. עבודת האלילים מצויה כאן, בתוך המחנה היהודי, והיא גם מאבק בהשפעה תרבותית אפשרית של בני העמים הסמוכים. בתקופת בית שני ובתקופת המשנה והתלמוד עבודה זרה היא גם מפגש לאומי פוליטי והתיישבותי עם הזר העוין. השלטון הזר והכובש הם עובדי עבודה זרה, והמאבק הפוליטי-כלכלי מול היישוב הנוכרי הוא גם המאבק עם עבודה זרה.
לתקופה קצרה של שלטון החשמונאים חווה העם היהודי שינוי זמני במצב. המרד הלאומי היה מרד נגד עבודה זרה, ותנופת הכיבוש וההתפשטות של האימפריה החשמונאית הייתה תקופה של ניצחון על עבודה זרה ועובדיה. תקופה זו היא פסק זמן בסיטואציה הרגילה של מאבק מעמדת נחיתות נגד הזרים.
הלכות עבודה זרה הן אפוא מפגש של מספר תחומים.
• אמונה – הגדרת היחד היהודי היא האמונה באל אחד ונגד עובדי האלילים. כל מי ומה שבא אחר כך (נצרות, אסלאם, מניכאיזם, הדת הזורואסטרית) הוגדר לאור קריטריון זה.
• השאיפות הלאומיות – החירות הלאומית והיחד הלאומי גם נגד עבודה זרה ועובדיה. מי שעובד עבודה זרה מוגדר זר שנגדו נלחמים וממנו מתרחקים. יהודי העובד עבודה זרה מצטרף לצד השני, ולהיפך (גר הוא מי שפרש מעבודה זרה).
• ההתנגדות החברתית-פוליטית לזרים משולבת לבלתי הפרד עם המאבק הדתי.
• המאבק הכלכלי להישרדות ושמירת נחלת אבות גם הוא מאבק בעובדי עבודה זרה.
• הפן ההלכתי – הלכות עבודה זרה הם מלב הההלכה היהודית. מכיוון שכך חלים עליהן חוקי המשפט וההאחדה החלים בתחום ההלכתי.
• בפועל נוצר שיווי משקל מסוים עם הציבור הנוכרי. שיווי משקל זה השתנה מדור לדור. אין אירופה של ימי הביניים כדין ארץ ישראל, ואין המאבק באסלאם כמאבק בנצרות. סטטוס קוו זה השפיע גם הוא על הלכות עבודה זרה.
כפי שנראה הלכות עבודה זרה עוצבו מתוך שילוב של ששת מרכיבים אלו. מכיוון שכך התחוללו גם שינויים רבים בהלכות הללו תוך שמירת המגמות המרכזיות והמטרה האחידה של התרחקות והסתגרות.
האיסור לעשות עבודה זרה מתחלק מטבעו לשניים, איסור עשייה ואיסור פולחן. שניהם מופיעים במקרא במפורש, הן כלאו "אל תפנו אל האלילם" (ויקרא י"ט, ד), "לא תעשון אתי אלהי כסף ואלהי זהב לא תעשו לכם" (שמות כ', כ), והן כמצוות עשה לעבוד את ה' בלבד. וכן מופיע בנפרד האיסור לפלוח לעבודה זרה המנוסח "לא תשתחוה להם ולא תעבדם" (שמות כ', ה; דברים ה', ט) או בניסוחים דומים, והפסוקים הרבים הובאו במבוא. בתקופת התנ"ך ובספרי התנ"ך המאבק בעבודה זרה תופש מקום מרכזי. במיוחד בכתבי הנביאים. בכל דור ודור קיימים נושאים דתיים שתופשים את המקומות המרכזיים בשיח הדתי. בתקופתנו למשל, נושא הצניעות תופש מקום מרכזי ובתקופת התנ"ך או בספרות חז"ל הוא תופש מקום שולי. אין כאן הבדל ערכי-אידיאולגי אלא הבדל חברתי. השיח נסוב על הנושאים הבוערים שהם או שנויים במחלוקת, או שהציבור נכשל בהם.
בתקופת המקרא השיח הדתי המרכזי מתמקד, ללא ספק בנושא זה של צורת הפולחן ואופיו. המאבק בעבודה זרה ובעיקר בגילוייה הצורניים תופש את המקום המרכזי בשיח הדתי. בתקופת המשנה והתלמוד הנושא איננו יורד מסדר היום לחלוטין, אבל מקומו המרכזי בולט פחות. חכמים עוסקים בו אבל בעיקר בהיבט החיובי, הצורך לעבוד את ה'. בדור יבנה למשל, נושא הטהרה תופש מקום מרכזי יותר מאשר עבודה זרה.
עם כל זאת רק בספרות חז"ל מתחיל העיסוק הגלוי בפרטי עבודה זרה, מהן ההגדרות המדויקות של 'פולחן' אסור, ומתי זו רק התנהגות חברתית. איסור הנאה מחפצים שיש עליהם איורי עבודה זרה, סמלי דמות שאינם למטרות פולחן וכן הלאה. הדבר נובע מאופייה של תורה שבעל פה, שעיקר תפקידה, בעיני עצמה, הוא להגדיר באופן משפטי את מהות האיסורים.
ענייני עבודה זרה הם איפוא עיסוק בלב ובשורש של ההלכה היהודית ושל החברה היהודית על כל גילויה, ובעיקר של ההיבט האומנותי שלה, החושף את השמירה וההקפדה על קיומן של המצוות הללו.
בתקופת בית ראשון עבודה זרה היא השפעה של הסביבה, ושל חוגים בלתי מוגדרים בחברה היהודאית, אשר הושפעו מהתרבות הקדם יהודאית המקומית ושימרו אותה, או שספגו השפעות זרות. לעומת זאת בתקופת המשנה והתלמוד מקור העבודה הזרה הוא האוכלוסייה הנוכרית בתחומי ארץ ישראל, וכן השפעת התרבות השלטונית והחברה ההלניסטית שהתרכזה בערים הגדולות.
בתקופת המשנה והתלמוד נושקת שאלת עבודה זרה לשאלות בסיסיות ביותר בחקר החברה היהודית. המגע עם הציבור הנוכרי, המגע והיחס לשלטונות, תופעת האסימילציה (התיוונות), תהליך ההלניזציה והרומאיזציה של ארץ ישראל. מידת השליטה והשפעה של חכמים בחברה היהודית ושאלות מרכזיות דומות.
במבוא זה לא נוכל לעסוק בפרטי הנושאים הללו, נדרש לכך ספר שלם, ואכן למרכיבים מהשאלות שהצגנו הוקדשו ספרים שלמים.<sup class="footnote-marker">1</sup><i class="footnote">ראו למשל בלידשטיין, עבודה זרה; פרידהיים, עבודה זרה; לוין, הלניות; שפרבק&lt;שפרבר?&gt; הלניזציה, ליברמן יוונים ויוונות, ומאמרים רבים ועוד ועוד. </i> נסתפק אפוא בסקירה כללית המדגישה את המרכיבים המרכזיים של התופעה, את ההיבטים שלדעתנו לא ניתן להם תשומת לב מספקת במחקר, וכמובן את שנדרש להבנת המסכת.
העיסוק בעבודה זרה כדת כתרבות וכחברה נוכרית מחייב שימוש בכלל המקורות ההיסטוריים, אך מחייב גם ניצול של הממצא הארכיאולוגי. עבודה זרה וגילוייה המשניים (ההיקף החיצוני של גילויה) בא לביטוי או אמור לבוא לביטוי גם בממצא ארכיאולוגי. צלמיות, מזבחונים, פסלים, מקדשים ושאר שרידים. את הממצא צריך לא רק לאסוף אלא נדרשת הערכתו הכמותית. האם מדובר במסה קריטית או בתופעה יוצאת דופן. האם האומנות מייצגת אמונה דתית או השפעה אומנותית המנותקת מיסודות המחשבה. דרך החברה היא לאמץ מכלולים אומנותיים ולא תמיד הפרשנות החברתית מתאימה לפרשנות ה'כבדה' וה'מקורית' של החפץ.
כך למשל, הנצרות התנגדה לעבודה זרה בתוקף רב לא פחות מהיהדות. ברמה הספרותית המאבק בעבודה זרה עז יותר ממאבקם של חכמים בעבודה זרה (להלן), ואף על פי כן התרבות הנוצרית והחברה הנוצרית לא היססה להציג צלמיות, פסלי אלים ושאר שאריות מהעולם הקלאסי התרבותי, מבלי לייחס להם את המשמעות הדתית המקורית ממנה צמחו גילויים אומנותיים אלו. בעבור סופר ביזנטיני פסל אל או הצגת תיאטרון של מחזה קלאסי רווי אלים, איננו השתתפות בעבודה זרה, אלא שימור התרבות המהוללת בלבד. הממצא הארכיאולוגי מחייב אפוא שיקול דעת בניצולו.
לכאורה עוסקת המסכת בדיני עבודה זרה, ולא היא. דיני עבודה זרה תופשים רק חלק מן המשנה. החלק האחר עוסק בנוכרי. ההנחה הפשוטה היא שהנוכרי הוא עובד עבודה זרה. וממילא יש מקום לבירור מה דינם של נוכרים שאינם עובדי עבודה זרה. ברם, הנחה זו מוטעית. דיני ההרחקה מנוכרים עומדים לעצמם יש להתרחק מהם ללא קשר להיבט הדתי המדוקדק. בפועל קריאה במשנה מצביעה על כך שכאילו אין נוכרים שאינם עובדי אלילים. כיום יודעים אנו שהנחה זו של חכמים לא הייתה מדויקת. היו זואואסטרים ומניכאים וכמובן גם נוצרים שאינם עובדי אלילים.
המשנה מתעלמת מדקויות אלו, סתם נוכרי הוא עובד אלילים, וכל העבודה הזרה היא גם עבודת צלמים ואלילים. המשנה לא עוסקת במה שאז היה חריג, שולי, עבודה זרה שאיננה אלילית. חכמים לא ציפו שאת יורשיהם תעניין שאלה זו, יותר משאלת היחס לפסלים. במפנה זה של ההיסטוריה ההלכה איננה עוסקת במה שלעתיד יתברר כתופעה רווחת.
הפוסקים מימי הביניים היו יכולים לנצל פער זה או להתעלם ממנו, והתפתחות ההלכה בתקופה זו איננה מענייננו כאן.
<b>המונח "עבודה זרה"</b>
המונח עבודה זרה איננו מופיע בתורה. בתורה הפולחן הזר מכונה אלילים, אל אחר, אלהים אחרים וכיוצא באלו. בצורה מדויקת יותר, פסל, מצבה וכיוצא באלו. מבחינה לשונית אלו שתי הגדרות שונות. אל אחר או אלהים אחרים הן הגדרות דתיות. רק האל 'שלנו' הוא אלוקי אמת. האיסור על פסל ומצבה, מסיכה וכיוצא באלו הוא איסור על דרך פולחן. לכאורה גם את ה' אין לעבוד באמצעות פסל. בחטא העגל יצרו בני ישראל פסל של האל 'שלנו', המוכר והידוע להם. ואף על פי כן נחשב הדבר לעוון חמור. מבחינה תוכנית דקדקנית אלו הגדרות שונות אך בפועל אלו הגדרות חילופיות לאותה תופעה.
חז"ל השתמשו במונחי המקרא, אך במקביל חידשו את המונח 'עבודה זרה'. 'זרה' הוא כל מה שאיננו האל שלנו, האחד והיחיד. רוב הזמן הם מתייחסים לכל העבודה הזרה כגוף אחד, וכעבודת אלילים (פסלים). בפועל אכן כל הזרים עבדו את אלוהיהם בפסלים. בשולי העולם של חז"ל היו כבר אז דתות בלתי-איקוניאות, אך דומה שחז"ל אינם מתעניינים בהבחנה זו. מאוחר יותר יתעורר ויכוח הלכתי האם הנצרות ו\או האסלאם הם עבודת אלילים. הדיון מעניין, אך מבחינת המחשבה של חז"ל דומה שאלו בוודאי דרכי עבודה זרה. איננו מחווים כמובן דעה במחלוקת ההלכתית היישומית. אלא רק קובעים כי בשביל התנאים והאמוראים כל האחרים הם עובדי עבודה זרה ועובדי אלילים כאחד. השאלות שהציבו הדתות המונותיאסטיות טרם העסיקו אותם. זאת למרות שכבר בזמנם פעלו עובדי האש בפרס ובמניכאים שהתנגדו לריבוי אלים.
במקביל חז"ל מכנים כעבודה זרה, או מפרשים (שופטים) כעבודה זרה גם את פולחי המאגיה לסוגיה. המונח "דרכי האמורי" מודגם על ידי סדרה של פרקטיקות מאגיות.<sup class="footnote-marker">2</sup><i class="footnote">ראו למשל תוס' שבת פרקים ו-ז. </i> כך למשל מדגימה התוספתא: "האומר דגן קרדן הרי זה מדרכי האמרי. ר' יהודה אומר דגן על שם דגון עבודה זרה שנאמר 'לדגון אלהיהם ולשמחה'. האומר דני דנו הרי זה מדרכי האמורי ר' יהודה אומר על שם דן ע"ז שנאמר 'חי אליך דן וחי דרך באר שבע'" (תוס', שבת פ"ז ה"ב-ה"ג)<sup class="footnote-marker">3</sup><i class="footnote">בעל דברים רבה ואתחנן ב מצטט את תהוספתא באופן חלקי ומשתמש בה להגדרת איסורי עבודה זרה. .</i>. הבבלי בשבת סז ע"ב קובע שאלו אסורים משום עבודה זרה. לא ברור האם הבבלי מציע הגדרה חולקת, שאלו הם דוגמאות לעבודה זרה ולא למאגיה, או שלדעתו אלו חילופי לשון בלבד.
כך גם משמע מהמדרש "'ואשר במים מתחת לארץ', להביא את הבוביה<sup class="footnote-marker">4</sup><i class="footnote">דמות מראה המשתקפת באספקלריה "רואה [רועה] היתי בעירי והלכתי למלאות את השאוב מים. וראיתי את הבוביא שלי בתוך המים ופחז יצרי עלי ובקש לאבדני מן העולם אמרתי לו רשע מה אתה מפחד" (ירו', נזיר פ"א ה"ה, נא ע"ג).</i>, דברי רבי עקיבא, ויש אומרים להביא את <u>השברירים.<sup class="footnote-marker">5</sup><i class="footnote">שברירי הוא שד. והבבלי (פסחים קיב ע"א) מציע דרך לבטלו: "אי איכא איניש בהדיה לימא ליה: פלניא בר פלנתא, צחינא מיא. ואי לא - (נימא) [לימא] איהו לנפשיה: פלניא, אמרה לי אימי איזדהר משברירי שברירי ברירי רירי ירי רי". אם כן השיטה היא להקטין אותו ולומר שברירי – ברירי- רירי- רי. כך השד מתמוגג. ראו עוד גיטין סט ע"א; בבלי כאן יב ע"א. שברירי הוא מזיק, ועל האמונה במזיקים ששררה שעבר ראו בוהק מגיה; הררי כישוף והמבוא למסכת חגיגה. השד גורם כנראה למחלת ראייה, שכן אונקלוס מתרגם את המילה סנורים כשברירים (בראשית י"ט, יא) וכן תרגום למל"ב ו', יח.</i></u> כל כך רדף הכתוב אחר יצר הרע, שלא ליתן לו מקום למצוא לו אמתלת התר" (שם שם עמ' 225). שברירי והבבואה נאסרו משום מאגיה, והם חלק מעבודה זרה.
על כל פנים דגון הוא שם עבודה זרה, דן מקדש ידוע ומרכזי לעבודה זרה (בימי חז"ל), וקדרן הוא כנראה לשון השבעה יוונית.<sup class="footnote-marker">6</sup><i class="footnote">ליברמן, תוספתא כפשוטה, שבת עמ' 92. </i> ישו הנוצרי למשל הואשם בכישוף זאת כאשר ההגדרות הפורמאליות של עבודה זרה, לא התאימו לכפירה זו.
מבחינה עובדתית מאגיה ועבודה זר אינם זהות אחת. לא כל עבודה זרה היא מאגיה. זאת ועוד אמנם חלק גדול מהמאגה בעולם הרומי הייתה מאגיה פגאנית-אלילית (שהרי זו הייתה הדת הקיימת) אך מאגיה היא תפועה כלל דתית. יש גם מאגיה יהודית וודאי מאגיה נוצרית או מאגיה של אלילויות אחרות. אדרבה בעולם ההלניסטי רומי בלטה המאגיה בכך שבתחום 'תרבותי' זה השתמרו הדתות הקדם הלניסטיות. הזיהוי בין מאגיה לעבודה זאה איננומ בוסס אפוא מבחינה עובדתית. הוא מהווה דרך של פולמוס נגד המאגיה, ותפישה ששתיהן מבטאות את הת האחרת, הלא יהודית. או ליתר דיוק זו שחכמים התנגדו לה. הצלחתם במאבק נגד הפגאניתו (עבודת האלילים) הייתה מוצלחת יותר וזכתה ליותר הישכגים מאשר מאבקם במאגיה.
גם ההגדרה של עובד עבודה זרה וגם ההגדרה של כישוף הן בעייתיות מבחינה הלכתית. ההלכה מגדירה מעשים לפי שיעור וכימות מסוים. ברם, במציאות המרכיב העיקרי של עבודה זרה הוא האמונה. אותו מעשה עשוי להוות עבודה זרה או חילול הקודש, תלוי בפרשנות המקובלת. זה הרעיון המרכזי המודגש בתיאור עבודת המרקוליס (מרקוריוס) ובעל פעור<sup class="footnote-marker">7</sup><i class="footnote">ראו להלן פ"ד מ"א; סנהדרין פ"ז מ"ו ופירושנו להן.</i> כעבודה זרה. מסתבר שמה שאצל אלים אחרים הוא חילול קודש, נחשב לפולחן רצוי ב'עיני' אלים אלו, כלומר בחברת המאמינים שלהם. להלכה קשה להכיל את מרכיב המחשבה. בניסוח חברתי הרי שפרקטיקות עבודה זרה הן מחווה חברתית. אותו מחווה יכולה להתפרש לגנאי או לשבח, תלוי, בדרך כלל, במוסכמות החברתיות. החשיבה האישית של המבצע פחות מהותית במקרה זה. כך מבחינה מעשית וכך גם לפי הלכת חז"ל.
דוגמה אחרת לכך הוא הדיון על מי שזקף ביצה והתייחס אליה כאטריבוט אלילי (בבלי, עבודה זרה מו ע"א). מתברר שיש בעניין מחלוקת האם אדם רשאי להמציא לעצמו עבודה זרה, או שרק מחווה חברתית מקובלת יכולה להיחשב לעבודה זרה.
בתחום זה עמלו חכמים להגדיר מתי מחווה נחשבת לעבודה זרה, ומתי איננה כזו. מבחינתם, ההבחנה ברורה 'לא תשתחוה להם' משתחוה אתה לאדם. יכול אפילו נעבד כהמן? ת"ל 'לא תשתחוה להם ולא תעבדם' לא תשתחוה <u>דרך עבודה</u>. 'לא תשתחוה להם' השתחויה בכלל היתה למה יצאת? להקיש אליה מה השתחויה מיוחדת מעשה יחידי וחייבין עליה בפני עצמה בין שהוא עובדו בין שאינו עובדו כך כל עבודה המיוחדת לשם אם עשה אותה לע"ז חייבין עליה בין שהוא עובדו בין שאינו עובדו" (מכילתא דרבי שמעון בן יוחאי כ ה, עמ' 147). אם כן לא חשובה הכוונה הפרטית אלא המקובל ברחוב. ובמקביל לא חשוב המעשה עצמו אלא מטרתו. השתחוויה לאדם פרטי איננה אסורה, שכן לא המעשה קובע אלא העבודה הכללית. אבל בהמשך באותו מדרש "כי לא תשתחוה לאל אחר, לחייב על ההשתחוייה <u>אפלו שלא דרך עבודתה בכך, </u>לא תעשה לך ואפלו לנואי" (שם, לד יד, עמ' 232). אם כן ההגדרה של דרך עבודתה היא רק לחומרה. השתחוויה תמיד אסורה אפילו שלא דרך עבודתה, ומעשים אחרים אסורים כדרך עבודה אפילו לא התכוון.<sup class="footnote-marker">8</sup><i class="footnote">וכן שם: " 'לא תשתחוה להם ולא תעבדם'. למה נאמר? לפי שהוא אומר: (דברים יז ג) 'וילך ויעבוד אלהים אחרים וישתחו'. לחייב על העבודה בפני עצמה, ועל השתחואה בפני עצמה. אתה אומר כן, או אינו חייב עד שיעבוד וישתחוה? תלמוד לומר 'לא תשתחוה להם ולא תעבדם' לחייב על כל אחד בפני עצמו" (מכילתא שם יתרו ו', עמ' 225). כאן מפריד המדרש בין פולחן, לבין מעשים הנעשים כדוגמת פולחן, אך לא לשם פולחן. וכן "'לא תשתחוה להם ולא תעבדם' לחייב [על] ההשתחוייה בפני עצמה, ועל העבודה בפני עצמה, מגיד שהן שני לאוין. לא תשתחוה להם ואפלו שאין דרך עבודתה בכך. ואחד המשתחוה ואחד הזובח ואחד המקטר ואחד המנסך הרי זה חייב סקילה שנאמר (שמות כ"ב י"ט) 'זבח לאלהים יחרם'. עונש שמענו אזהרה לא שמענו? תלמוד לומר 'לא תשתחוה להם'. זביחה בכלל היתה, ויצאת, ללמד מה זביחה מיוחדת שכיוצא בה עובדין לשמים, וחייבין עליה בין שהוא עובדו ובין שאינו עובדו. אף כל שכיוצא בו עובדין לשם, חייבין עליו בין שהוא עובדו בין שאינו עובדו" (מדרש תנאים ה ט, עמ' 20). ראו עוד בבלי, סנהדרין ס ע"ב ומקורות נוספים.</i>
המאגיה עוד יותר קשה לנו להגדרה.<sup class="footnote-marker">9</sup><i class="footnote">ראו בוהק, מאגיה; הררי, כישוף, ובקצרה בפירושנו לסנהדרין פ"ו מ"י-מי"א והמבוא למסכת חגיגה. </i> עם זאת לחז"ל היה ברור מהי מאגיה אסורה (שדינה מוות כמו עבודה זרה). לנו קשה לרדת לסוף דעתם משום שהמחקר המודרני דורש הגדרה ברורה בקריטריונים שחז"ל לא הכירו. אך לחז"ל הדבר היה ברור וכן לחוקרי יהדות שחיו בעצמם את מה שהם ראו כמסורת חז"ל (אורבך, ליברמן ובמידה פחותה גם אנחנו). זה שלנו כיום קשה להגדיר את הדברים זו בעיה שלנו, ולא של ההלכה הקדומה.
עבודה זרה והמאגיה לסוגיה אינם רק דת. בתקופה הרומית, ולמעשה גם בכל התקופות האחרות עבודה זרה ומאגיה הן גם התרבות הרווחת. חלק גדול מהקישוטים היו בדמות הפולחן הנוהג. בבתים, בעיקר של עשירים ניצבו עשרות צלמים וצלמיות לנוי ולעתים גם לעבודה כאחד. בבית רומי אמיד תמיד היה מזבח, ספק לפולחן ספק לטקסים ביתיים, והבבדל ביניהם איננו קיים. הדת היא שפת הדיבור, שפת הציבור ושפת הטקס, וההפרדה ביניהם מלאכותית. הפסלים עצמנם שניצבו לשם פולחן גם הם היו מרכיב קישוטי. בשני צידי ה'סקלה' היו אביזרים ברורים, היו צלמיות של חיות בר שהיו רק לנוי, והיו פסלי אלים לפולחן מובהק. אך ב'אמצע' השתרע מרחב גדול של אביזרים שקשה להגדירם.
חז"ל מצאו את הדרך להגדיר מהי עבודה זרה בפועל. באופן כללי הכול אסור אם כי ברמת איסור שונה, לפי כללים הלכתיים (יש בו מעשה, או אין בו מעשה - סנהדרין פ"ז מ"ו, פירושנו לה ולהלן).
בנוסף הורחב איסור עבודה זרה גם למאפייני לבוש ותרבות "אילו דברים מדרכי האמורי המספר קומי והעושה בלרית" (תוס', שבת פ"ב ה"א). גם לימוד היוונית נאסר, לדעת חלק מהמקורות, בגלל שרך עבודה זרה (ירושלמי שבת פ"ו ה"א, ז ע"ד; בבלי, סוטה מט ע"ב; דברים רבה ואתחנן ב יח; משנת רבי אליעזר [מדרש אגור] טו, עמ' 293).
<b>היחס לנצרות כעבודה זרה </b>
כפי שהדגשנו, עבודה זרה במשנה ובמקורות התנאיים היא עבודת אלילים פגאנית ולא הנצרות.<sup class="footnote-marker">10</sup><i class="footnote">לגישה אחרת ראו גולדנברג, נצרות.</i> גם בספרות האמוראים עדיין היריב הם עובדי אלילים פולותיאיסטיים ולא הנצרות על גווניה (וכן לא הזוראסטריות או המניכאים). בספרות המחקר ניסיון רב שנים למצוא מוטיבים אנטי נוצריים בהלכה ובאגדה. הטענה היא שהנצרות עיצבה את פני היהדות. כאשר היהדות מחקה את הנצרות או מתפלמסת איתה. לדעתנו אין לרעיון זה עדויות. נכון שיש מדרשים מאוחרים וגם מעט פיוטים הנאבקים בנצרות אך לפחות בהלכה אין לנצרות מקום. יש מעט תפילות אנטי נוצריות,<sup class="footnote-marker">11</sup><i class="footnote">ראו פירושנו מגילה פ"ד מ"ט; ברכות פ"ה מ"ד; בבלי ברכות כח ע"ב וראו גם פירושנו לברכות פ"ד מ"ד. </i> אך עדיין הכמות מעטה ביותר. בתחום ההלכתי המאבק בנצרות שולי, אם כי לא בלתי קיים. על כל פנים מסכת עבודה זרה היא דוגמה בולטת לכך.
דוגמה לכך היא משנה א בפ"ג. שם מופיעים סמלים הנחחשבים לאליליים מובהקים, סמלי הנצרות אינם שם (צלב, בתולה וילד). בתוספתא המקבילה אותה נביא בפירוש נזכרת דמות אחת המניקה דמות שנייה. זו הייתה הזדמנות מובהקת, לפחות לתלמוד, להזכיר את הסמל הנוצרי הנפוץ של האם המניקה את בנה. סמל המופיע רבות באומנות הנוצרית הביזנטית. אבל אפילו התלמודים מתעלמים מאפשרות זו לפרשנות.
גולדנברג<sup class="footnote-marker">12</sup><i class="footnote">גולדנברג, נצרות.</i> כבר הבחין בהיעדרה של הנצרות מהתלמודים, ושאל על כך. לדעתו, הכירו חז"ל את הנצרות, אך ראו בה עוד סוג של עבודה זרה. אלא שתשובה זו איננה מתאימה למסכת שלנו. במקרה שלנו, לו הכירו אמוראים את הסמל הנוצרי הנפוץ (הנפוץ ביותר בדת זו) היו מפרשים בעזרתו את המשנה. דווקא אם הם ראו בנצרות סתם עוד סוג של עבודה זרה, לא היו נמנעים מלהזכיר אותה. לפיכך כנראה שיש לחפש הסבר אחר לשאלת היעדר הנצרות.
ההקבלה לאזכור הנצרות היא אזכור עבודת האש הפרסית. גם היא נחשבת בעיני חז"ל לעבודה זרה ולמאגיה, אך היא מופיעה ומתוארת. כמובן בבבל עבודת הדת הפרסית הזורואסטרית הייתה נפוצה יותר מהנצרות. אך בבבל היו גם קהילות נוצריות במאות הרביעית והחמישית. ואכן יש בתלמודים אזכור לבן פנתירא ולאגדות אנטי נוצריות, אך לא בהקשר של עבודה זרה, אלא כפולמוס עם מאגיה בלבד.
גם בפ"ד מ"א מתעלמים המשנה והתלמודים מההקשרים הנוצריים לעבודת מרקוריס-הרמס ואין להם ביטוי.
כאמור מעט ההלכות שהן אנטי נוצריות מאשימות את הנצרות בעיקר במינות. בתוספתא חולין (פ"ב הכ"ב- הכ"ד, עמ' 503) סדרת הלכות כאלה:
1. בשר שנמצא ביד גוי מותר בהנאה, ביד המין אסור בהנאה.
2. היוצא מבית עבודה זרה הרי זה בשר זבחי מתים, מפני שאמרו שחיטת המין עבודה זרה, פתן פת כותי, ויינם יין נסך, ופירותיהן טבלין, וספריהן ספרי קוסמין ובניהן ממזרין.
3. אין מוכרין להן ואין לוקחין מהן ואין נושאין מהן ואין נותנין להן ואין למדין את בניהן אומנת ואין מתרפאין מהן לא ריפוי ממון ולא ריפוי נפשות.<sup class="footnote-marker">13</sup><i class="footnote">להלן פ"ב מ"ב. בעניין זה דינם חמור מעובדי עבודה זרה. </i>
4. מעשה בר' אלעזר בן דמה שנשכו נחש ובא יעקב איש כפר סמא לרפאותו משום ישוע בן פנטרא ולא הניחו ר' ישמעאל אמרו לו אי אתה רשאי בן דמה אמר לו אני אביא לך ראיה שירפאני ולא הספיק להביא ראיה עד שמת. אמר ר' ישמעאל אשריך בן דמה שיצאת בשלום ולא פירצת גזירן של חכמים שכל הפורץ גדירן של חכמים לסוף פורענות בא עליו שנאמר 'ופורץ גדר ישכנו נחש'.
5. מעשה בר' אליעזר שנתפס על דברי מינות והעלו אותו לבמה לדון אמר לו אותו הגמון זקן כמותך יעסוק בדברים הללו אמר לו נאמן דיין עלי כסבור אותו הגמון שלא אמר אלא לו ולא נתכוין אלא נגד אביו שבשמים אמר לו הואיל והאמנתני עליך אף אני כך אמרתי אפשר שהסיבו<sup class="footnote-marker">14</sup><i class="footnote">האיש הסב הזה.</i> הללו טועים בדברים הללו? דימוס הרי אתה פטור וכשנפטר מן הבמה היה מצטער שנתפס על דברי מינות נכנסו תלמידיו לנחמו ולא קבל נכנס ר' עקיבא ואמר לו ר' אומר לפניך דבר שמא אין אתה מיצר אמר לו אמור אמר לו שמה אחד מן המינין אמר לך דבר של מינות והנאך אמר השמים הזכרתני פעם אחת הייתי מהלך באיסתרטיא של ציפורי מצאתי יעקוב איש כפר סכנין ואמר דבר של מינות משום ישוע בן פנטירי והנאני ונתפסתי על דברי מינות שעברתי על דברי תורה הרחק מעליה דרכך ואל תקרב אל פתח ביתה כי רבים חללים הפילה וגו' שהיה ר' אליעזר אומר לעולם יהא אדם בורח מן הכיעור ומן הדומה לכיעור."
המעשה השני מגדיר את המינים כעבודה זרה ושחיטתם היא כקורבן לאל זר. הם חמורים יותר מעבודה זרה. המשפט השלישי דורש חרם כלכלי, מה שלא נדרש כלפי נוכרים. אם כן המשנה שלנו עוסקת בנוכרים, כלפי המינים היחס נוקשה הרבה יותר. הוא אשר אמרנו משנתנו היא קדם-נצרות. הנצרות אמנם קיימת אך חז"ל כמעט ואינם עוסקים בה. הם מתמקדים במאבק בנוכרים.<sup class="footnote-marker">15</sup><i class="footnote">ביחס למינים ובעיקר לנוצרים היהודיים עסקו חוקרים רבים ולא כאן המקום להרחיב. </i>
בספרות הנביאים ביטויים רבים למאבק בעבודה זרה. בספרות בית שני הנושא בולט פחות. הוא מופיע בהדגשה בספרי מכבים, סביב גזירות הדת. אך העיסוק בנושא עצמו מועט. בולט הוא בחיבור אגרת ירמיהו המוקדש לפולמוס נגד עבודה זרה וכוהניה. גם בספרות הכתתית הנושא כולו שולי, אם כי נאסר מזון נכרים כפי שנראה להלן. מספר הלכות נרמזו בספרות בית שני, אך אין בהם מערכת הלכתית, אלא אמירות כלליות נגד עבודה זרה ונגד המאמינים בה, ללא פירוט הלכתי.
הגוי
הזרם המרכזי בספרות חז"ל מציג תמונה פשוטה ובינארית.<sup class="footnote-marker">16</sup><i class="footnote">רוזן צבי, הגוי.</i> יש יהודים ויש גויים. כל מי שאיננו יהודי הוא גוי. וכל הגוים אותו דבר. בפועל היו הבחנות משנֶה מהותיות. היו נוכרים הפולחים לאלים הלניסטיים והיו הפולחים לאלים יווניים. ההבדל הדתי ביניהם איננו קיים (לדעת חכמים) למרות שההבדל החברתי רב. היו עובדי מאגיה והיו פולחי אלים. היו גם אנשים במעמד ביניים: גר תושב, כותי. היו בני נח השומרים על מצוות בני נח ודינם מעט שונה מסתם נוכרים.
מעניין שבספרות החז"ל דווקא הערבים הם גויים מיוחדים. הם מכונים 'ערבי', או תיעה (טיעה), בני ישמעאל וכדומה. כאילו הם קבוצה נפרדת שאין לה ייחוד הלכתי, אך מבחינה חברתית הם אינם סתם 'גוי'. המונח גוי נושא, להערכתנו מטען אמוציונלי שלילי, אם כי ייתכן שהקונוטציה הזאת נובעת בעיקר מתפישת עולמנו
<b>מה נאסר במסגרת הלכות עבודה זרה?</b>
<b>איסורי עבודה עצמה</b>
האיסור המרכזי הוא כמובן איסור להשתתף בפולחן. זה לב האיסור בתורה. "לא תשתחוה להם ולא תעבדם" (שמות כ', ה ומקבילות רבות). המשנה איננה נדרשת כלל להודיע על כך, מבחינתה הנושא פשוט ואין צריך לאומרו. במסגרת דיני מיתה נקבע גם העונש המתאים לעובדי עבודה זרה (פ"ז מ"ד). הפולחן עצמו מתבצע על ידי מעשה של יהודי (השתחוויה, הבאת קורבן וכדומה). אפשרות אחרת היא עצם ההשתתפות בקהל גדול שבו מתבצעת עבודת אלילים.<sup class="footnote-marker">17</sup><i class="footnote">כך למשל במכבים ב ו מסופר שהיהודים נדרשו להשתתף בחגיגה כזאת לדיוניסוס. </i> כפי שכתבנו לעיל, חז"ל התחבטו מעט מה דינם של מעשי פולחן שאינם מקובלים, או מעשים מקובלים שנעשו למטרה אחרת, והכריעו בדרך כלל כפרשנות המחמירה.
האיסור השני שהוא התשתית ההלכתית הוא איסור עשייה. את הפסוק "לא תעשה לך..." אפשר היה להבין ש'לא תשים עליך' לא תאמין וכו'. חז"ל פירשוהו גם כפשוטו וגם כמשמעו, המילוי איסור עשייה אפילו לא לשם פולחן. כלומר שאסור לעשות צלם לשם מכירה.
עד כאן הדברים ברורים. מעתה מגיעים אנו אל ההרחבות שהן מדברי תורה שבעל פה. השאלה הראשונה שהתעוררה היא עשיית צלם לשם נוי. כפי שכתבנו לעיל, ההפרדה בין פולחן לנוי היתה בלתי אפשרית והמעבר ביניהם טבעי.
כפי שציטטנו לעיל גם פסל לשם נוי אסור לעשות "לא תעשה לך ואפלו לנואי" (שם, לד יד, עמ' 232). ברם, במכילתא נרמזת אולי גישה שונה: "לא תעשה שמא תאמר אעשה צורה <u>ואעבוד אותה</u>, תלמוד לומר 'לא תעשה' יכול צורת אדם תלמוד לומר 'תבנית זכר או נקבה'. יכול צורת אבן? תלמוד לומר 'ואבן משכית' (ויקרא כ"ו, א). יכול צורת עץ? תלמוד לומר 'לא תטע לך אשרה כל עץ' (דברים ט"ז, כא) יכול צורת דג?... יכול הבוביא תלמוד לומר 'אשר במים' יכול צורת 'סרסרוירין' תלמוד לומר 'ואשר במים'... 'פסל', אין לי אלא פסל, כשהוא אומר 'כל תמונה', לרבות חמה ולבנה כוכבים ומזלות... אשר בשמים לרבות שמים עצמם. ממעל לרבות מלאכי שרת ואשר בארץ לרבות הרים וגבעות נחשים ועקרבים. מתחת לרבות את התהומות. ואשר במים לרבות את חיות הים ואת הדולפנין. מתחת לרבות את השלשולין. לארץ לרבות ארץ עצמה. כשהוא אומר כל תמונה לא בדמותן ולא בדמות בבואה שלהן ולא בדמות חיות רעות ולא בדמות חיות שלמעלה אם סופינו לרבות כולן מה ת"ל פסל אלא אם אתה עושה כן נמצאת פוסל עולם ממני והריני פוסל עולם ממך" (מכילתא דרבי שמעון בן יוחאי כ ד, עמ' 147). המדרש כולו כתוב כהרחבת האיסור. אבל לדעת בלידשטיין<sup class="footnote-marker">18</sup><i class="footnote">בלידשטיין, עבודה זרה, עמ' 205.</i> מודגש שהאיסור הוא רק לצורת אדם שנעשית לשם עבודה זרה "אעשה צורה ואעבוד אותה", בניגוד למכילתא דר"י שבה הגבלה זו איננה. ייתכן שזו קריאה מדוקדקת מדי של המדרש. אם יודעים אנו שבעל המדרש הכיר את ההקלה, שהאיסור חל רק על דמויות למטרות פולחן, הרי שניתן לראות טיעון זה במדרש. ברם, אם הדרשן במכילתא דרבי ישמעאל טרם העלה על דעתו פרשנות כזאת הרי שייתכן שהוא מדבר לתומו. ברור שהתורה מדברת על עשיית צלם למטרות פולחן, ואפשר שרק חלק מהתנאים שתו ליבם לאפשרות של הבחנה בין נוי לעבודה.
אם כן כל פסל אסור, ואמנם הדרשן שואל אם נאמר 'פסל', ניתן להסיק מכאן שמה שאיננו פסל מותר, אם כן הכתוב בא גם למעט משהו. הדרשן דוחה טיעון זה, אך נקל לשמוע מדבריו, שהיה מי שהתיר פסל בצורה כלשהי. אולי מה שאיננו לשם עבודה.
ועוד במדרש: "'לא תעשו לכם'. שלא תאמר, הואיל ונתנה תורה רשות לעשות בבית המקדש, הריני עושה בבתי כנסיות ובבתי מדרשות? תלמוד לומר 'לא תעשו לכם'. - דבר אחר לא תעשו לכם, שלא תאמרו, <u>הרי אנו עושין לנוי,</u> כדרך שאחרים עושין במדינות? תלמוד לומר לא תעשו לכם" (מכילתא דר"י, יתרו, מסכתא דבחדש י, עמ' 241).<sup class="footnote-marker">19</sup><i class="footnote">ראו עוד מכילא דרבי ישמעאל שם שם, עמ' 239. </i> אם כן נאסרה גם עשיית דמויות לנוי. המדרש רומז למצוות התורה לבנות כרובים מעל הארון. מעניין שהמדרש איננו מנסה לתרץ את פסוקי התורה, ו'להכשיר' את האסור. אלא רואה במקדש חריג. דרך אגב נעיר שאכן בבית שני לא היו כרובים בהיכל. איננו יודעים מדוע, אולי בגלל שלא היה ארון, ואולי בגלל שהסמל הפיזי הרתיע את בני התקופה. על רקע משפט זה נראה שאכן יש מקום להבין שבעל מכילתא דרשב"י חולק על בעל המכילתא דר"י, וסובר שעשיית צורה למטרות לא פולחניות לא נאסרה.
ההיתר לעשות צורות לא פולחניות יכול להיראות מזערי, בפועל זו פרצה שיכולה להיות צרה וניתן גם להרחיבה. פסלים רבים נבנו לשם נוי וניתן אף לטעון שכולם שימשו למטרות נוי, ורק הפסלים במקדשים עצמם שימשו לפולחן. אמנם מדי פעם הניחו מנחה לפני פסל, אך אפילו מחווה זו אפשר לראותה כמחוות זכרון ולא כפולחן. המדרש שולל את ההבחנה בין נוי לבין פולחן. אך עצם העלאת ההבחנה כנימוק אפשרי להקלה הוא צעד ראשון לעבר התנגדות יותר פרטנית. לא הכול אסור אלא לפי מעשה. בולטת יותר גישה זו בתוספתא העוסקת בהקמת אנדרטא (פסל אדם): "אנדרטין וחליות של מצודה, וכל היוצא משום מטבע, הרי אלו טמאין. אנדרטין שעשאה בתוך הבית אם לחור (לחוד)<sup class="footnote-marker">20</sup><i class="footnote">המילה לא ברורה, אך היא בניגוד ל'נוי'.</i> טמא אם לנוי טהור ואם בשביל שיהא נותן עליו את הכוס ואת הקערה טמא מפני שהוא כדולפקי" (תוס', כלים בבא מציעא פ"ד ה"ח, עמ' 582). האנדרטי הוא מן הסתם פסל והוא משמש כרהיט, ובעל הבית היהודי לא נמנע מלהתקינו. שכן איננו לפולחן. הוא טמא אם היא חפץ שימושי תקני, אך שאלת התקנת עבודה זרה איננה עולה. השימוש באנדרטי כזאת כדלפק הגיוני לחלוטין שכן מצאנו דלפקים שרגליהם מעוטרות ומעוצבות כפסלי אדם.
הדולפקי הוא שולחן כפי המודל המקובל בדלפי, השולחן שימש לא להגשה אלא כשולחן רזרבי עליו הונחו ומזונות שלא הוגשו ישירות לסעודה.<sup class="footnote-marker">21</sup><i class="footnote">להלן פ"ה מ"ה.</i> בבתי אמידים רגליו היו מעוטרות בדמויות אליליות, דרקונים וכיוצא באלו (איור 1) מהתוספתא ומהמדרש ברור שאיסור ההרחקה לא כלל איסור להשתמש ברהיט מעוטר.
מ"ג בפ"ג תדון בכלי בית מעוטרים ותקבע כלל המאפשר להשתמש בחלק מהם. כלים חשובים אסור להשתמש בהם ובכלים פשוטים מותר להשתמש. ההיתר להשתמש בדלפק חורג מעבר להיתר במשנה. כפי שנראה במהלך דיוננו סתירות כאלה, ונוהגים מתחלפים או מתפתחים (בדרך כלל מאיסור להיתר) רגילים מאפיינים את משנת עבודה זרה (הלכות עבודה זרה).
להלן בפ"ג סדרת עדויות הנוגעות לנושא. חלק מהתנאים (רבי מאיר במשנה א) מתירים חלק מהפסלים ומסבירים שהם מותרים משום שאינם ממש פולחניים אלא לנוי או לזכרון. גם משנה ד תעסוק בהיתר להיכנס לבית מרחץ שעל פתחו ניצב פסלה של אפרודיטה. כאן מדובר לא בפסל עצמו ובוודאי שלא בעשייתו, אלא בשאלה האם הפסל יאסור את בית המרחץ. במשנה ד' העוסקת בפסל של אפרודיטה, נזכר מרכיב הנוי, אך הוא איננו מספיק להתיר את בית המרחץ. ואכן במקרה זה הפסל משמש נוי לבית המרחץ אך גם משמש לפולחן (מן הסתם, עשוי לשמש לפולחן). ואף הסברנו שבית המרחץ מוקדש לאלה זו. לפיכך אין להוכיח ממשנה ד שפסל לנוי הותר, אך יש בהסבר שבמשנה התחלה של הבחנה בין סוגי פסלים. בין פסל אסור שהוא מותר כאשר הוצב למטרה פחות פולחנית. עם זאת לא נאמר שם שהותר לעשות פסל כזה, וכל המשנה מתייחסת רק לשאלת השימוש בבית המרחץ. לסיכום הפרק, כבר במשנה, בדברי רבי מאיר, מצויה ההבחנה בין פסל לנוי ופסל פולחני, כשיטת מכילתא דרבי ישמעאל ולא כמכילתא דרשב"י. עם זאת התלמודים, אף שבאופן כללי קיבלו את ההבחנה המקילה (רק חפץ פולחני נאסר), התנגדו לפרש את משנה ג בדרך זו.
הדיון המלא על מהות עבודה זרה וההרחקה ממנה אינם במשנה. המשנה מניחה את ההלכות הללו כתשתית מובנת מאליה. לא נאמר במשנה שאין לעשות פסל אלא שאין להשתתף בבנייה כאשר בונים מקום לפסל (פ"א מ"ז), לא נאמר שאין ליהנות מפסלים אלא הדיון מתמקד בחפצים שיש עליהם קישוטי עבודה זרה (פ"א מ"). ההלכות הבסיסיות מצויות במדרשי ההלכה. וכן שנינו [בסוגריים הלכות או דרשות העוסקות בנושאים צדדיים]. " 'לא יהיה לך אלהים אחרים'. למה נאמר? לפי שנאמר, 'לא תעשה לך פסל וכל תמונה', 1. אין לי אלא שלא יעשה, העשוי כבר מנין שלא יקיים? תלמוד לומר 'לא יהיה לך אלהים אחרים'. ...2. רבי יצחק אומר, אלו נפרט להם כל שם עבודה זרה, לא היה מספיק להם כל העורות שבעולם... 3. 'לא תעשה לך פסל'. יכול לא יעשה לו <u>גלופה</u>, אבל יעשה לו <u>אטומה</u>? תלמוד לומר 'וכל תמונה'. 4. לא יעשה לו אטומה, אבל יטע לו <u>מטע</u>? תלמוד לומר (דברים טז כא) 'לא תטע לך אשרה'. 5. לא יטע לו מטע, אבל יעשה לו של עץ? תלמוד לומר 'כל עץ'. לא יעשה לו של עץ, אבל יעשה לו של אבן? תלמוד לומר (ויקרא כו א) 'ואבן משכית'.. לא יעשה לו של אבן אבל יעשה לו של כסף? תלמוד לומר (שמות כ כ) 'אלהי כסף'. לא יעשה לו של כסף אבל יעשה לו של זהב? תלמוד לומר (שמות כ כ) 'ואלהי זהב'. לא יעשה לו של זהב, אבל יעשה לו של נחשת, של בדיל, של עופרת? תלמוד לומר (ויקרא יט ד) 'ואלהי מסכה לא תעשו'. 6. לא יעשה לו דמות כל אלה, אבל יעשה לו דמות כל סמל? תלמוד לומר (דברים ד טז) 'פן תשחתון ועשיתם לכם פסל תמונת כל סמל'. 7. לא יעשה לו דמות כל סמל, אבל יעשה לו דמות בהמה חיה ועוף? תלמוד לומר (דברים ד יז) 'תבנית כל בהמה אשר בארץ תבנית כל צפור כנף'. לא יעשה לו דמות כל אלה, אבל יעשה לו דמות דגים וחגבים שקצים ורמשים? תלמוד לומר (דברים ד יח) 'תבנית כל רמש באדמה תבנית כל דגה אשר במים'. 8. לא יעשה לו דמות כל אלה, אבל יעשה לו דמות חמה ולבנה כוכבים ומזלות? תלמוד לומר (דברים ד יט) 'ופן תשא עיניך השמימה' וגו'. 9. לא יעשה לו דמות כל אלה, אבל יעשה לו דמות מלאכים כרובים ואופנים וחשמלים? תלמוד לומר 'אשר בשמים'. אי אשר בשמים, יכול דמות חמה ולבנה וכוכבים ומזלות, תלמוד לומר ממעל - לא דמות מלאכים, לא דמות כרובים, לא דמות אופנים. לא יעשה לו דמות כל אלה, אבל יעשה לו דמות תהום וחשך ואפלה? תלמוד לומר '[אשר מתחת לארץ]" (מכילתא דרבי ישמעאל ויסע מסכתא דבחדש, ו, עמ' 225-223).
כך מרחיק המדרש כל אפשרות לפרשנות מקילה, אסורה דמות בולטת, שקועה או שטוחה, כל החומרים כל הצורות הפיגורטיביות, כולל חיות וכולל גרמי שמים.
וממשיך המדרש "'ואשר במים מתחת לארץ', להביא את הבוביה<sup class="footnote-marker">22</sup><i class="footnote">ראו לעיל הערה 4.</i>. דברי רבי עקיבא, ויש אומרים להביא את <u>השברירים<sup class="footnote-marker">23</sup><i class="footnote">שברירי הוא שד. ראו לעיל הערה 3.</i></u>. כל כך רדף הכתוב אחר יצר הרע, שלא ליתן לו מקום למצוא לו אמתלת התר" (שם שם עמ' 225).
אם כן עשיית צלם עבודה זרה הורחבה לעיטורים אליליים על רהיטים ועל תכשיטים, הורחבה לכל הציורים הפיגורטיביים ולנטיעת עצי קודש. מאידך גיסא שמענו גם על היתרים של עשיית פסל לא למטרת פולחן והתעלמות מעיטורים על כלים בזויים.
הסתכלות על עבודה זרה
קשה לאסור הסתכלות שכן זו פעולה אקראית. בעיר הרומית אי אפשר היה לעבור ברחובות הראשיים מבלי לראות עבודה זרה. הוא הדין לשימוש במטבע שכן על כל מטבע שנטבעה על ידי הרשויות הופיעה דמותו הבולטת של הקיסר.
באיסור הסתכלות נעסוק להלן פ"ג מ"ד. שם נראה שחז"ל הרחיבו את איסור שימוש בעבודה זרה גם לאיסור הסתכלות. מאידך גיסא כבר במקורות התנאיים הגבלה מעין זו שפגשנו במעט מקורות לגבי עשיית פסל. אסורה רק הסתכלות מעמיקה ולא הסתכלות חטופה, רק הסתכלות לשם השתתפות ולא מבט אגב. ההיתרים מתחדדים בספרות האמוראית. אשר למטבעות, מנהגו של נחום איש גם זו לא להביט במטבע היא ראויה, אך כמנהג חסידים בלבד. המידע והעיסוק בכך הוא אמוראי בלבד, ומתאר אישיות תנאית קדומה. על כל פנים אי אפשר לקבל שכלל הציבור לא הביט במטבע. במטבעות שטבעו היהודים וכן מטבעות שנטבעו בערים היהודיות בימי בית שני (על ידי רשויות העיר שהיו תחת שלטון בני הורדוס) אין דמויות אדם. לא כן במטבעות אגריפס השני, וכמובן גם לא במטבעות שטבעו נציבי רומא בארץ (סוף ימי בית שני). הנתונים מעידים אפוא על רגישות בתחום זה, אך מכאן ועד איסור הסתכלות המרחק רב.
<b>הגדרה ותיחום (ביטול)</b>
מן התורה נצטווה עם ישראל על לחימה בעבודה זרה: "והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במותם תשמידו. והורשתם את הארץ וישבתם בה כי לכם נתתי את הארץ לרשת אתה" (במדבר ל"ג, נב-נג). וכן: "אבד תאבדון את כל המקמות אשר עבדו שם הגוים אשר אתם ירשים אתם את אלהיהם על ההרים הרמים ועל הגבעות ותחת כל עץ רענן. ונתצתם את מזבחתם ושברתם את מצבתם ואשריהם תשרפון באש ופסילי אלהיהם תגדעון ואבדתם את שמם מן המקום ההוא" (דברים י"ב, ב-ג). כפשוטו, ייתכן שציווים אלו כלולים במסגרת כיבוש הארץ ואינם בבחינת 'מצווה לדורות', אבל דרך הפרשנות של חז"ל רואה בדרך כלל במצוות הללו מצוות תמידיות. גם אם אין המצווה חלה לדורות, מבחינה משפטית, בוודאי שהיא משקפת מגמה וכיוון. דומה שהמדיניות החשמונאית בשעתו מימשה מצווה זו אך בהיבט מצומצם. המקדשים הזרים ב'תוך הארץ' אכן נהרסו. כך המקדש 'מצפה ימים' בגליל העליון, וכנראה גם מקדש לכיש, וכן הערים הנוכריות בפנים הארץ, סבסטיה, בית שאן וכיוצא באלו. גם המקדש בהר גריזים נהרס, מן הסתם, בהשראת אותם פסוקים, למרות שאיננו מקדש אלילי. לעומת זאת ערי החוף לא הוחרבו. הן נפגעו קשות מהכיבוש אך לא הוחרבו בכוונה.<sup class="footnote-marker">24</sup><i class="footnote">ספראי, חשמונאים</i> כדברי בעל מגילת המקדש "... ואכל את שלל אויבכה אשר אנכי נותן לך. כן תעשה לערים הרחוקות ממכה מאודה אשר לוא מערי הגואים האלה המה. אר מערי העמים אשר אנכי נותן לכה נחלה ...".<sup class="footnote-marker">25</sup><i class="footnote">מגילת המקדש, עמ' סב, שורות 11-13.</i>
בספר מכבים עצמו כמעט אין הד גלוי להשמדת עבודה זרה. אבל בסוף הקטע המתאר מלחמה באזור אשדוד מסכם המחבר: "ויהרוס את מזבחותיהם ואת פסלי אלהיהם שרף באש" (מכבים א ה סח). אין הכוונה לערים עצמן שלא נכבשו אלא מאוחר יותר, אלא לאזור הכפרי שסביבם, שבעיני יהודה נחשב לארץ ישראל (לפי פרשנותנו לעיל). סביר עוד יותר הוא שהמשפט הוא סיכום כללי של כל מסעות יהודה, ואיננו מתייחס רק לאזור הנדון, ולמסע הצבאי המסוים שנזכר כאן.
בכובשו את קרנים הרס יהודה את המקדש (מכבים ה 44), ויונתן הרס את מקדש דגון באשדוד (י 84). כן מספר המחבר של מכבים א ששמעון כבש את גזר "וטיהר את הבתים אשר היו בהם פסילים" (מכבים א יג 44). הפועל טיהר משמש גם לשיפוץ שנעשה במקדש ירושלים לאחר שטימאוהו הנוכרים. גם בפעולה זו נהרס המזבח והפסלים שהיו במקדש. שלוש העדויות האחרונות אינן עדות לאידיאולגיה ביחס לצלמי עבודה זרה ומקדשיה. ניתן להסבירם על רקע צבאי ולאומי. כך גם טיהור המקדש בירושלים הוא הרבה מעבר למאבק בעבודה זרה, והוא ביטוי דתי בהיקף רחב הרבה יותר.
בחיי משה המתאר גם הוא תקופה זו מתואר הגואל המשחרר את העם מהשעבוד היווני "ולעיני כל יבא להנקם בגוים וכל פסילהם יאבד..." (חיי משה י 7). זהו סיכום קצר וכללי והוא מלמד הרבה יותר מסדרת הדוגמאות שבידינו.<sup class="footnote-marker">26</sup><i class="footnote">כך במלחמות המקבים (מקבים א ה, סח), ראו א' רפפורט, ספר מקבים א, ירושלים תשס"ד, עמ' 186, 306.</i>
בתנאים של הכיבוש הרומי לא הייתה אפשרות לחשוב על מימוש הצו המקראי. אמנם שומעים אנו פה ושם על ניסיונות כאלה. כך למשל שני מנהיגים מבין הפרושים מסרו נפשם כדי לנפץ את סמל הנשר שהציב הורדוס בכניסה. סמל זה, בהקשר של ירושלים, לא היה אלילי, אלא סימן כניעה פוליטית, או אסימליציה, אך עדיין רחוק היה מעבודה זרה, ואף על פי כן נופץ.<sup class="footnote-marker">27</sup><i class="footnote">קדמוניות יז, 149–167, מלחמות א, 648–655.</i> כך גם מתאר יוספוס בהבנה מלאה את הרצון להרוס את ארמונו של הורדוס אנטיפס בטבריה, משום שהיה מקושט בצלמי חיות.<sup class="footnote-marker">28</sup><i class="footnote">חיי יוסף, 65.</i> יוספוס מנסה למנע זאת מסיבות פוליטיות, באמתלות שונות.
כך גם שומעים אנו שהקטאיוס מאבדירה מספר על סירוב היהודים להשתתף בהקמת מקדש בל, שיזם אלכסנדר מוקדון. אגב כך מספר הקטאיוס שמקדשים שהוקמו בארץ ישראל על ידי כובשים ועמים זרים נהרסו על ידי היהודים.<sup class="footnote-marker">29</sup><i class="footnote">נגד אפיון א 192-193. הקטאיוס מצוטט על ידי יוספוס, אך אין סיבה לפקפק בנכונות הציטוט. בין השאר מודגש שם (נגד אפיון ב 74-75) שאין להקים צלמי בעלי חיים, בני אדם ואלים.  </i>
לשם השוואה. כנגד זה הארמון (או בית המקדש) שבנה טוביה היהודי בעראק אל אמיר בעבר הירדן, היה מעוטר בעיטורי חיות ועם זאת אנשיו כתבו עברית וראו עצמם, מן הסתם, כיהודים כשרים, אם כי קרובים לתרבות ההלניסטית וממוביליה<sup class="footnote-marker">30</sup><i class="footnote">בית טוביה הוא שבט קדום ומוכר, שהתגורר בעבר הירדן. השבט הנזכר כבר בתנ"ך בימי עזרא ונחמיה, אנשיו  נמנו על צרי יהודה, אך אט אט הצטרפו לעם ישראל. ראש השבט היה גובה מס של תלמי מלך מצרים בארץ ישראל של אז. ולאחר מכן נהרג על ידי הסלבקים, ומרכזם הוחרב. צאצאיו השתלבו בעילית הירושלמית, ובימי החשמונאים נמנו צאצאיו, או חלק מהם, עם המתייוונים. השבט הותיר מבנה מפואר בעבר הירדן המכונה עראק אל אמיר. בין החוקרים מחלוקת האם היה זה בית אחוזה, מקדש או מוזיליאון (אתר קבורה). האתר נבנה בסוף המאה השלישית לפני הספירה, וחרב בראשית המאה השנייה לפני הספירה. המבנה שרד בצורה מרשימה ביותר. אם היה זה מקדש אזי היה זה מקדש יהודי, עוד בטרם השתלטה הדעה שלעם האחד היחיד ומאוחד צריך להיות רק מקדש אחד. ראו ספראי עם אחד.</i> (איור 2).
בקדמוניות ד 20 מדגיש יוספוס את הכבוד לאלים זרים ואת האיסור לשדוד אותם. זאת מתוך התעלמות מצווי התורה ופרשנות חז"ל בנושא. גישה זו היא בבחינת  הראוי בעולם היווני רומי, ולא כמקובל בהלכה. בבואו לתאר אירועים היסטוריים, הוא מזכיר את הרס המקדשים, התנהגות קבועה של החשמונאים, וזאת מבלי להכחיש או להצטדק על כך. אם כי הוא מדגיש את שריפת המקדש כמעשה מיוחד המתאים לנסיבות הקרב, ללא הדגשה דתית (קד' יג 100 – מקדש האל דגון באשדוד). ה'מצווה' לנהוג בכבוד באלים זרים נראית אפולוגטיקה טהורה, רחוקה מהמציאות של התקופה. היא מלמדת על רגש של אי נוחות סביב ההתנהגות היהודית
האוטופית והמעשית. בנסיבות האישיות של יוספוס נקל להבין זאת. אי נוחות על היחס הכללי לנוכרים באה לביטוי גם במקורות אחרים שאינם ממוקדים בנושא זה או אחר.<sup class="footnote-marker">31</sup><i class="footnote">כגון: "מושלו משל למה הדבר דומה, למלך שנשא למטרונא והיה מצוה אותה ואומ' לה אל תשיחי עם שכינותייך, ולא תשאילי להין ולא תשאלי מהן. פעם אחת הקניטה אותו וטרדה והוציאה מתוך פלטין שלו, והיתה מחזרת על בתי שכינותיה ולא היתה אחת מהן מקבלת אותה. א' לה המלך הא אגישת אפך, אמרה לו אדוני המלך ולא את הוא שעשית, לא כך היית מצוה עלי ואו' לי אל תשיחי עם שכינותיך ואל תשאילי להן ולא תשאלי מהן, אילו שאילית מנהין או אשאילית להן, הידא מינהין הוות מחמי' יתי עביר בגו ביתה ולא הוות מקבלה יתי גבה, הווי כי אתה עשית (איכה שם /א'/). כך אמרו ישר' לפי הקדוש ברוך הוא רבון העולמים ולא את הוא שעשיתה, ולא כך הכתבתה לנו בתורה, לא תתחתן בם בתך לא תתן לבנו ובתו לא תקח לבנך (דברים ז: ג), אילו נסיבנין מינהין או אנסיבינן להין, היידא מנהין הוות מחמא ברא או ברתא קאים על תרעיה ולא הוה מקבל יתיה, הוי כי אתה עשית..." (פסיקתא דרב כהנא יט ('אנכי אנכי) ב, עמ' 303 איכה רבה הנדפס א נ). מדרש זה משקף את ההבנה היהודית (המוצדקת) על המחיר הרב שגובה מדיניות ההתבדלות היהודית. אין בה חרטה אלא הבנה ואולי גם הצטדקות. וכן "מעשה בהגמון אחד ור' יהודה הנשיא שהיו אוכלין ושותין, וכשהיטיבו את ליבם אמר לו אותו הגמון לר' יהודה הנשיא, אנו רחמנים יותר מכם, כשניתן לכם רשות על אדום להכריתה לא שיירתם בתוכה אלא מעוברת בלבד, שנאמר כי ששת חדשים ישב שם יואב וכל ישראל עד הכרית כל זכר באדום (מ"א =מלכים א'= י"א ט"ז), שתק ר' יהודה הנשיא ולא אמר לו דבר עמד ויצא לשוק ומסר את הדבר לתלמיד, ובא וישב במקומו, אמר לו, אם רצונך יכנס תלמיד אחד ויאמר לנו דבר ונשמח בו, אמר לו, יכנס, נכנס אתו תלמיד ועמד על רגליו ואמר, בעל הבית באי זה מקום יפקיד כליו שכשיבא בעל הבית יבואו (כלין) [כליו] לתוך הבית, אמר את הדבר ושנה ושילש שלשה פעמים, עד שהגיע אתו הגמון לגופו של דבר, עמד אף הוא ונשא שתי ידיו לשמים ואמר, ברוך המקום ברוך הוא שבחר בכם מכל באי העולם".</i>
כך גם מספר יוספוס על מהומות שפרצו בקיסריה כאשר אחד הנוכרים מתושבי העיר התקין מזבח מאולתר באחד הרחובות לפני בית הכנסת.<sup class="footnote-marker">32</sup><i class="footnote">מלחמות ב 289.</i> בסיפור אחר מספר יוספוס על יהודים שהרסו מקדש עבודה זרה ביבנה, ונענשו בבניית מקדש חדש ומשופץ לעיר.<sup class="footnote-marker">33</sup><i class="footnote">פילון, נגד גאיוס, 200-202; אורבך, עבודה זרה (מחקרים, עמ' 133). </i>יבנה שייכת לאותן ערים שהחשמונאים לא הרסו, אך יהודי הדורות הבאים כבר התייחסו אחרת לעיר. יש להניח, כפירוש המקובל שעל כך נאמרו דברי רבן יוחנן בן זכאי: "...1. הוא היה אומר אל תסתיר במותיהם, שלא תבנם בידך. אל תסתיר [של לבנים, שלא יאמרו לך בא ועשם של אבנים]. 2. אם היתה נטיעה בתוך ידך, ויאמרו לך הרי לך המשיח. בוא ונטע את הנטיעה [ואח"כ צא והקבילו]. 3. אם יאמרו לך הילדים נלך ונבנה בית המקדש אל תשמע להם ואם יאמרו לך הזקנים בוא ונסתור בית המקדש שמע להם. מפני שבנין ילדים סתירה וסתירת זקנים בנין. ראיה לדבר רחבעם בן שלמה" (אבות דרבי נתן נוסחא ב פרק לא, עמ' 66). במקבילות מיוחסת המימרא השלישית לרבי שמעון בן אלעזר, מהמאה השלישית.<sup class="footnote-marker">34</sup><i class="footnote">במקבילות מצוטט רק המשפט השלישי המדבר ב'ימות המשיח': "ר' שמעון בן אלעזר אומ' אם יאמרו לך ילדים בנה בית המקדש אל תשמע להן ואם יאמרו לך זקנים סתור בית המקדש שמע להן מפני שבינין ילדים סתירה וסתירת זקנים בינין וראיה לדבר רחבעם בן שלמה" (תוס', כאן פ"א הי"ט; בבלי מגילה לא ע"ב; נדרים מ ע"א). לדברי ריב"ז ראו עוד מכילתא לדברים שנצטט להלן. </i> המימרא ה'מתונה' של ריב"ז איננה שוללת את הצורך להרוס עבודה זרה, או לבנות מקדש אלא היא עוסקת בתזמון, היא בבחינת 'ריאל פוליטיק' ולא אידאית. בניין צעירים סתירה הוא כמובן רמז גם למרד הקנאי שבא לשקם את כבוד המקדש בירושלים והסתיים בהריסתו. להלן נראה שהעמדה המתונה בנושא היחס המעשי לעבודה זרה המיוחסת לריב"ז איננה מקרית אלא מתאימה לתקופתו.
בין ממצאי המרד הגדול ומרד בר כוכבא מוצאים אנו סימנים להשחתת סימני עבודה זרה מכלים, אך גם על שימוש בכלים כאלה, כגון שתי מחתות אליליות מובהקות, שנמצאו במערת האגרות<sup class="footnote-marker">35</sup><i class="footnote">ידין, מערת האגרות, עמ' 46.</i> (איור 3).
אם כן כשיד ישראל הייתה תקיפה אכן נעשו נסיונות להשמדת עבודה זרה. עם זאת ראינו גם הסתייגות מה מצידם של ראשי החכמים (ראשי בית הלל) לפזיזות בתחום זה. אך עדיין גם לדבריהם המצווה קיימת, אם כי עיתוי ביצוע מחייב שיקול דעת. דוגמה היסטורית אחרת היא ממרד היהודים בקרניקה שבצפון אפריקה. בשנים 117-114, פרץ מרד יהודה בתפוצות. לא ברור מה רצו המורדים להשיג. האם קיוו לנפץ את השלטון הרומי, לעלות לארץ ישראל, להביא את המשיח? כך או כך אחת העדויות הבולטות למרד מקירניקה היא סדרת כתובות על בתי מקדש שנהרסו ברחבי הפרובינציה. ליתר דיוק הכתובות מספרות על שיקום בתי המקדש שנהרסו במרידת היהודים.<sup class="footnote-marker">36</sup><i class="footnote"> אלון, תולדות א' עמ' 240-239; אפלבאום, קיריני, עמ' 235–237.</i> מדובר במספר כתובות כך שאין זה מקרה שהמקדש נפגע, אלא מדיניות. החברה היהודית ראתה אפוא בהריסת מקדשים גם בחוץ לארץ מצווה דתית.
כמובן המצב היה שונה תחת השלטון הרומי לאחר מרידות היהודים. כפי שברור ונראה להלן.
המשנה ומקורות חז"ל עוסקים כמובן בפן התיאורטי, כמו הלכות זבחים והלכות דיני נפשות. המקורות מציגים את האידיאולוגיה של חכמים, והמציאות מבצבצת רק בעקיפין.
במקורות חז"ל התמונה כמעט אחידה, בני ישראל עדיין מצווים להשמיד עבודה זרה. "הרי אנו למדים אותן מן האמור בענין. מה אמור בענין 'אבד תאבדון את כל המקומות' מה עבודה זרה מיוחדת שהיא מצות הגוף, ואינה תלויה בארץ, נוהגת בארץ ובחוצה לארץ. כך כל מצות הגוף, שאינה תלויה בארץ, נוהגת בארץ ובחוצה לארץ" (ספרי דברים נט, עמ' 125). עבודה זרה היא דוגמה למצווה קיימת שיש לבצעה גם בחוץ לארץ. התנא אינו צריך לומר שהמצווה בלתי ניתנת לביצוע ולכן קיומה נידחה.
ובספרא: "(ו) כיוצא בו אתה אומר 1. 'אבד תאבדון את כל המקומות גומר ונתצתם את מזבחותיו' וגומר והרי דברים קל וחומר. ומה אם המקומות והאילן שאינן לא רואין ולא שומעין ולא מדברים, על ידי שבאה לאדם תקלה על ידיהן. אומר הכתוב השחת, שרוף, וכלה והעבר מן העולם. אדם שהוא גורם לחברו להטותו מדרך חיים לדרך המות, על אחת כמה וכמה שיעבירנו המקום מן העולם. 2. וכי למה אמרה התורה להחריב את המקומות, ולאבד את האילנות? מפני שמזכירין גנותו של אדם. והלא הדברים קל וחומר. ומה אם כך חס הברוך הוא על הרשעים, קל וחומר על כבודן של צדיקים.... " (ספרא קדושים פרק י ה"ו-ה"ח, צב ע"ג-ע"ד).<sup class="footnote-marker">37</sup><i class="footnote">וכן מכילתא דרבי ישמעאל, פסחא ז (עמ' 2); בלידשטיין, עבודה זרה, עמ' 215-214.</i>
ההלכה כללית ואין התניות ואין הבחנות בין סוגי פולחן נוכרי. כן משמע מעוד מדרשי תנאים (ספרי דברים ס, עמ' 126-125), ודברי אמוראים (ירו', כאן פ"ד ה"ד, מד ע"א; בבלי קידושין לז ע"א ועוד). ההסכמה שאין לנתץ את איתני הטבע היא מן הסתם תוצאה של המציאות שבה ציווי כזה בלתי אפשרי. הנימוק הניתן בהלכה הוא שהעץ או ההר עצמו איננו דמות אלילית, אלא רק מרחב שבו מתחוללת העבודה הזרה. נימוק זה ממש איננו נכון. הוא מתאים לחלק מהרי הקודש, ולעצים שעוצבו במיוחד לשם עבודת האלילים, אך היו גם הרים שהיו הרי קודש בעצמם, ואלים שהם שוכני אותם הרים (בעל כרמל הוא רק אחד מהם). הנימוק אם כן איננו נכון לדעתנו אך הוא התקבל כדי להסביר בדיעבד את האילוץ של המציאות.
כאמור ההלכה נוהגת גם בחוץ לארץ (מדרש תנאים יד ב, עמ' 47; ספרי דברים נט, עמ' 125; בבלי, קידושין לז ע"א ועוד).<sup class="footnote-marker">38</sup><i class="footnote">כן אסור לקיים. אסור לקיים עבודה זרה קיימת (ירו', כאן פ"ד ה"ד, מד ע"א). לקיים משמעו לשקם, ראו ירושלמי שם. </i> אך כבר מדרש ספרי נסוג מעט מהלכה זו: "שלשה בתים הם א. בית שבנאו מתחילה לעבודה זרה הרי זה אסור, שנאמר אבד תאבדון את כל המקומות. ב. חִדֵש נוטל מה שחדש. שנאמר 'ואבדתם את שמם'. ג. לא חדש אלא הכניס לתוכו עבודה זרה והוציאה, הרי זה מותר. שנאמר 'ונתצתם את מזבחותם ושברת את מצבותם'. נתצתה את המזבח הנח לו, שברתה את המצבה הנח לה. 2. יכול אף מצווה לרדוף אחריהם בחוצה לארץ תלמוד לומר ואבדתם את שמם מן המקום ההוא, <u>בארץ ישראל אתה מצווה לרדוף אחריהם, ואין אתה מצווה לרדוף אחריהם בחוצה לארץ</u>". (ספרי דברים סא, עמ' 127). ההלכה הראשונה היא משנתנו (פ"ג מ"ז) אך המדרש מוסיף נימוק מעניין, שאין צורך לרדוף את המבנה, ודי בהריסה <u>"נתצתה את המזבח הנח לו"</u>. ההלכה השנייה היא חידוש, בניגוד למה ששנינו לעיל. אמנם יש מצווה להרוס עבודה זרה בחוץ לארץ, אך לא לרדוף אחר כך.
עמדה מעט שונה<sup class="footnote-marker">39</sup><i class="footnote">ראו רוזן צבי, עבודה זרה. לדעתו בעל המכילתא מציג גישה שונה לחלוטין מספרי דברים. לדעתנו בשני המדרשים מצויות שתי הדעות, והמרחק ביניהן קטן כמו שנציג ונוכיח להלן. לשתי הדעות נחזור להלן.</i> משתמעת במכילתא למדרש תנאים, קטע מאותם קטעים שלא לוקט ממדרש הגדול אלא נשמרו בעד הנוסח של המכילתא המקורית.<sup class="footnote-marker">40</sup><i class="footnote">הקטע פורסם במהדורת "מדרש תנאים" של ד"צ הופמן, עמ' 58–62, ופורסם מחדש אצל כהנא, קטעי מדרש, עמ' 347–348 (על פיו הציטוטים להלן).</i>
אבד תאבדון' אחר ירושה וישיבה הכתוב מדבר, אתה אומר אחר ירושה וישיבה הכתוב מדבר או אינו מדבר אלא מביאתן לארץ ולהלן? תלמוד לומר 'וירשתם אותה וישבתם בה ושמרתם' וג' 'אבד תאבדון' אחר ירושה וגומר (יא יג, עמ' 58). היו חוקרים שראו בכך אישור לדעה שאין חובה להשמיד ולאבד עבודה זרה בימי חכמים, שכן את ימיהם הם אינם מגדירים כ'אחרי ירושה'.<sup class="footnote-marker">41</sup><i class="footnote">רוזן צבי, עבודה זרה.</i> ברם, לדעתנו הפירוש מוטעה. בספרות חז"ל אחרי 'ירושה' זה המועד שבו חולקה הארץ (בימי יהושע) עד אז היו פטורים ממצוות התלויות בארץ, ולאחר מכן התחייבו בהן.<sup class="footnote-marker">42</sup><i class="footnote">כהנא, כי תבאו</i> אחר ירושה הוא בניגוד ל'ביאתם לארץ' ותו לא.
עם זאת גם בקביעה שרק אחר ירושה יש לרדוף עבודה זרה, יש גילוי של יחס אידאי מקל, גם אם אין לכך ביטוי למעשה. על כל פנים מימרא זו עומדת בניגוד לדברי הבבלי "דאמר רבי יהושע בן לוי: גידועי עבודת כוכבים, קודמין לכיבוש ארץ ישראל. כיבוש ארץ ישראל, קודם לביעור עבודת כוכבים. דתני רב יוסף: 'ונתצתם את מזבחותם' והנח. ושברתם את מצבותם והנח". אם כן פגיעה בעבודה זרה קודמת לישיבה ונחלה, אך אחרי ישיבה יש להמשיך את השמדת עבודה זרה עד סופה" (בבלי, עבודה זרה מה ע"ב). קל לראות כיצד משתמש הבבלי במדרש התנאי ומחמיר ממנו.<sup class="footnote-marker">43</sup><i class="footnote">אילו לא היה זה חלק זה מ'מדרש תנאים לדברים' מדרש תנאי, ניתן היה לטעון שהדרשה במדרש תנאים מעבדת את הבבלי. </i>
עם זאת במכילתא מרוכזות הלכות מקילות. כאן מופיע סיפור ריב"ז שציטטנו לעיל, בהלכה שאין חובה להשמיד איתני טבע, וכן: "... מיכן אמרו העובד להרים לגבעות לאפיקים ולגאיות, וכן המנסך והמשתחוה להן, חייב סקילה. והן אסורין<sup class="footnote-marker">44</sup><i class="footnote">כך קורא כהנא, מדרשים עמ' 347.</i> בהנייה" (יא יח, עמ' 39).
הלכה מקילה אחרת היא: "העובד לכל דבר שיש בו רוח חיים חייב סקילה והן אסורין<sup class="footnote-marker">45</sup><i class="footnote">כך גורס כהנא, שם.</i> בהנאה". מכלל לאו אתה שומע הן. מה שאין בו רוח חיים, כלל איננו אסור בהנאה, והרי זה חידוש גדול ומקל, ואכן בירושלמי: "העושה צלם לעבודה זרה, אף על גב דאת אמר אין דבר שיש בו רוח חיים נאסר, מתרין בו על כל קורנס וקורנס. לכשייגמר לוקה" (ירו', כאן פ"ד ה"ד, מג ע"ד). אם כן הירושלמי מכיר דעה שמה שאין בו רוח חיים איננו אסור בהנאה. אך הירושלמי שולל זאת, ומן הסתם גם יתר המקורות התנאיים שציטטנו לעיל, ששם היתר זה איננו מופיע.
גילוי נוסף של יחס מקל הוא הקביעה העוסקת במצוות 'אבד תאבדון' - "שומע אני אף בחוץ [לא]רץ במשמע? תלמוד לומר 'אשר אתם יורשים אותם' וגומר. גוים שאתם יורשין אותם אתם <u>רשיין</u> לאבד את אלהיהם" (מדרש תנאים לדברים מכילתא כב), אם כן בחוץ לארץ לא רק פטורים מהשמדת עבודה זרה, אלא אין רשאים לעשות כן. זו בהחלט עמדה חריגה בין המקורות.
בתלמודים נרמזת תפישה זו ומתבטאת לא באיסור לרדוף עבודה זרה בחוץ לארץ, אלא בכך שבחוץ לארץ אולי אין חובה להגיד במקום שנעקרה ממנו עבודה זרה "'ברוך שעקר עבודה זרה מארצנו, וכשם שנעקרה ממקום זה כן תעקר מכל מקומות ישראל, והשב לב עובדיהם לעבדך'. ובחוץ לארץ אין צריך לומר 'והשב לב עובדיהם לעבדך' - מפני שרובה גוים" (בבלי ברכות נז ע"ב). גם בירושלמי הבחנה בין מקום בארץ ישראל שנעקרה ממנו עבודה זרה, ובין מקום דומה בחוץ לארץ (ירו' ברכות פ"ט ה"א, יג ע"ב). גם בחוץ לארץ צריך לברך על עקירת עבודה זרה, אך בנוסח מעט שונה "ברוך שעקר עבודה זרה מן המקום הזה". אבל גם שנינו שם "תני רבי ישמעאל [שמעון]<sup class="footnote-marker">46</sup><i class="footnote">כך במקבילה ברות רבה ג.</i> בן גמליאל אומר אף בחוצה לארץ צריך לומר כן".<sup class="footnote-marker">47</sup><i class="footnote">בתלמודים נזכר מאכל בן דרוסאי (דרוסיי) שמבושל באופן חלקי (ירו', שבת פ"א ה"י ד ע"א; בבלי, שבת כ ע"א ועוד ), ולכן איננו בבחינת בישולי נוכרים. לפי הבבלי מנחות נז ע"א הוא נאפה מצד אחד בלבד (על פלטה בכירה ולא בתנור, שהרי בתנור אין צורך באפייה). מן הסתם היה שודד ידוע (ליסטים) והמקורות מייחסים לו אכילה חטופה של אוכל מבושל למחצה, שכן עליו לברוח ולהסתתר. על בן דרוסאי מוסרים אמוראים (בעיקר רבי יוחנן), ובבבלי פעם מיוחס בישול כזה לבן דרוסיי (דרוסאי) בשם ברייתא המיוחסת ל'חנניה' (שבת כ ע"א). אם אכן בן דרוסאי אביו של 'כמאכל בן דרוסאי') הוא בן דרוסיי שבסיפור הירושלמי, אזי הברייתא איננה תנאית, או שניסוחה 'עודכן' בידי האמוראים. זאת ההוכחה לכך שברייתא המצויה רק בתלמודים חשודה כאמוראית או לפחות כניסוח אמוראי. ראו המבוא הכללי לפירוש המשניות.</i>
אם כן בסך הכל התביעה היא להרוס עבודה זרה, וצריך להודות שההקלות מצויות רק בשולי ההלכה. ואכן בירושלמי גם מסופר על הלכה למעשה "ר' יוחנן אמר לבר דרוסיי חות ותבר כל אילין צלמייא דגו דימוסין. ונחת ותבר כולהון פרא חד ולמה כן א"ר יוסי בי ר' בון מפני שנחשד ישר' אחר להיות מקטיר עליו" (ירו', כאן פ"ד ה"ד, מג ע"ד – רד שבור את כל הצלמים הללו בתוך בית המרחץ ושבר כולם חוץ מאחד. ולמה כן? מפני שנחשד ישראל אחד להיות מקטיר עליו).
המסגרת הרעיונית ברורה. לרבי יוחנן הייתה הזדמנות והוא הורה לשבור את כל הצלמים בבית המרחץ, מן הסתם בטבריה עיר מגוריו. בר דרוסאי שאיננו יודעים מיהו עשה כן ושבר את כל הצלמים חוץ מאחד. למה אותו פסל יחיד נותר? איננו יודעים מה הנחה את בר דרוסי. הגמרא מסבירה הסבר הלכתי (שאיננו יודעים אם בר דרוסאי הכיר), שאת הפסל הזה עבד יהודי, ולכן היהודי רשאי לבטלו,<sup class="footnote-marker">48</sup><i class="footnote">להלן פ"ד מ"ד.</i> ומן הסתם ביטלו, ולכן אין צורך לנפצו.<sup class="footnote-marker">49</sup><i class="footnote">להלן נעסוק בעניין זה של יהודים עובדי אלילים. </i> המסגרת הרעיונית ברורה, את הפסלים יש לשרש.
המסגרת ההיסטורית פחות ברורה. מתי הזדמן ליהודים לשבור פסילים, בימי רבי יוחנן אין מרידה. אולי מדובר בשנת 251 כאשר פלשו התדמורים לארץ. או אולי במהומה מקומית אחרת שלא שמענו עליה.
עד כאן הדיון במעשה עצמו, אבל בירושלמי משובץ המעשה במסגרת דיון. המסגרת היא שנוכרי מבטל עבודה זרה שלו, ואינו מבטל עבודה זרה של ישראל.<sup class="footnote-marker">50</sup><i class="footnote">נושא זה יידון להלן פ"ד מ"ד. נראה שם שהייתה לאמוראים גם נוסחה כזאת במשנה, בניגוד לנוסחתנו. </i> בר דרוסיי הוא כנראה נוכרי, והוא נדרש לבטל את הפסלים שכבר היו נטושים, בטבריה.<sup class="footnote-marker">51</sup><i class="footnote">אל נתפלא על כך שהיו פסלים נטושים, שכן אפיפניוס למשל מספר שבטבריה היה הדריאנון (מקדש להאדרינוס) שהיה נטוש ורצו להקים בו בית מרחץ או כנסיה. ביטול הוא רק בעבודה זרה שננטשה, ראו להלן פ"ג מ"י, ופ"ד מ"ה לפי פירושנו. </i> פסל אחד הוא לא ביטל (פרא חד) משום שישראל אחד עבד אותו בעבר, ואי אפשר לבטל עבודה זרה של יהודי (שיהודי עבד אותה). לפי הסבר זה, שאותו נותן הירושלמי עצמו, אין למעשה קשר ישיר לאיבוד עבודה זרה.
ומצד שני מצאנו גם הסתייגויות מחובה כללית זו.
1. להלן פ"ג מ"א צמצום הפסלים שיש לשרש (מחלוקת תנאית, לדעת רבי מאיר וחכמים הצו מוגבל, רשב"ג מתנגד לדברי חכמים, ואיננו מתייחס לצמצום של רבי מאיר).
2. צמצום האיסור רק לפסלי פולחן, ולא פסילי נוי, על כך מצאנו דעות תנאיות שונות.
3. עבודה זרה נטושה אין צורך להשמיד ולנתץ ודי לבטל. או לפסול באופן סמלי (להלן).
4. עבודה זרה בלתי פעילה אין צורך אפילו לבטל (ירו', כאן פ"ד ה"ד, מד ע"א).
5. ההיתר לרחוץ בבית המרחץ של אפרודיטה. נדון במשנה זו במקומה (פ"ד מ"ד). ונראה שמצד אחד אין כאן היתר שלא לאבד עבודה זרה, אלא המשנה מניחה שזו מציאות נוהגת (שאי אפשר לנתץ את הפסל), ובוודאי אסור להשתמש בו וליהנות ממנו, אך הוא איננו פוסל את המרחץ כולו. מצד אחד יש כאן הרחבה רבה של איסור הנאה (גם המבנה שבו ניצב הפסל, או אף שבית המרחץ מוקדש באופן סמלי לאֵלָה זו). ומצד שני היתר להשתמש במתקן ציבורי. אין כאן ריכוך של מצוות השמדת עבודה זרה, אלא השלמה שבמציאות.
6. מחלוקת אם חובה להשמיד עבודה זרה בחוץ לארץ.
7. היתר מעשי להסתכל בעבודה זרה, ומהג חסידים להימנע מכך.
8. היתר שימוש (אי השמדה) של כלים פשוטים אפילו שהם מעוטרים בעיטורי עבודה זרה (להלן פ"ג מ"ג ופירושנו לה).
ניכר שחכמים אינם נסוגים מהרעיון האידאי, אך נסוגים מפני המציאות. אמנם מצאנו ביטויי ביקורת על כך שאיננו יכולים להשמיד עבודה זרה כגון "ר' שמואל בר נחמן פתח 'אם לא תורישו את יושבי הארץ מפניכם' וגו' (במדבר ל"ג, נה). אמר הקב"ה לישראל: אני אמרתי לכם 'כי החרם תחרימם החתי והאמרי' (דברים כ', יז), ואתם לא עשיתם כן, אלא ואת רחב הזונה ואת בית אביה ואת כל אשר לה החיה יהושע (יהושע ו', כה). הרי ירמיה בא מבני בניה של רחב הזונה, ועושה לכם דברים של סיכים בעיניכם ולצנינים בצידכם. לפיכך צריך הכת' דברי ירמיהו" (ירמיה א', א - פסיקתא דרב כהנא (מנדלבוים) פיסקא יג - דברי ירמיה ה, עמ' 228; איכה זוטא לד). בני ישראל אשמים אפוא באי השמדת הנוכרים, וכן באי השמדת עבודה זרה. ולכן זו נותרה קיימת והיא לצנינים.
חוקרים שונים ראו ברשימת ההסתייגויות שתי עמדות שונות. האחת דורשת קיומו של הצו המקראי "אבד תאבדון" (ברמה האידאית לא הלכה למעשה), והשנייה נסוגה מהצו המקראי.<sup class="footnote-marker">52</sup><i class="footnote">אורבך, עבודה זרה; הלברטל, עבודה זרה; רוזן צבי, עבודה זרה; זהר, עבודה זרה.</i> לדעתנו זו מסקנה מוגזמת,<sup class="footnote-marker">53</sup><i class="footnote">קשה שלא לחוש שהמסקנה אפולוגטית ומשקפת את מה שההוגים סברו שראויה להיות העמדה בימינו אנו, בתקופה שבה סובלנות דתית היא דרך התנהגות ראויה. ראויה במיוחד לאימוץ על ידי עם שמצד אחד סבל הרבה מאד מחוסר סובלנות, ומצד שני חב את קיומו למעט הסובלנות הדתית שהתגלתה כלפיו. </i> כך למשל דקדקו בהבחנות בין כילוי להשמדה, בין 'חרם' ל'אבד תאבדון'. והבחנות דומות שלדעתנו אינן משמעותיות. היה למשל מי שטען שבמשנה לא נזכרת חובת השמדה של עבודה זרה במפורש. ברם, אין ללמוד את המשנה לבד, היא לקט ועריכה של חומר קדום,<sup class="footnote-marker">54</sup><i class="footnote">ראו להלן הדיון במשנה ובתוספתא.</i> לקט המתבסס על ידע מוקדם של הקורא. כך גם לא כתוב במשנה שחייבים לקרוא קריאת שמע, וכל הדיון המשנאי הוא מתי חייבים בכך. עצם רעיון ההשמדה נרמז למשל בפ"ג מ"ג. לדעת חכמים מדובר על השמדה של כלים ועליהם עיטורים אליליים, קל וחומר עבודה זרה עצמה.
לדעתנו אין גם הבדל בין 'יוליכם לים המלח' לבין 'שוחק וזורה לרוח'. כן גם דנו בנושא של 'ביטול' עבודה זרה (להלן סעיף 3. פ"ג מ"י ובעיקר פ"ד מ"ד-מ"ה). לדעת חוקרים רבים 'ביטול' עבודה זרה היא פרקטיקה ואידיאולגיה שיש בה נסיגה מהצו להשמיד עבודה זרה, ולאסור הנייה ממנה. לדעתנו, השמדה נותרה המצווה האוטופית, הביטול הוא מה שנדרש למעשה כדי ליהנות מעבודה זרה שאין סביבה פעילות פולחנית, ברוח דברי רבי מאיר וחכמים (סעיף 1).
ממבט על היסטורי עלינו להוסיף שבסופו של דבר אכן העבודה הזרה הוסרה מהעולם. אך לא במסע צבאי יהודי, וגם לא בדרכי שכנוע. אלא על ידי הנצרות והאסלאם שאימצו את המונותיאזם מהיהדות (בשכנוע) וכפו את דרכם באמצעים שונים, גם באש וחרב, גם בלחץ כלכלי וחברתי. היהדות אמנם ניצחה בגזרה זו, אבל לא בדרך הישירה עליה חלמו דרשנים אלא בדרכו הפתלתלה של בורא עולם.
מבחינה היסטורית אין ספק שהדרישה "אבד תאבדון" אפיינה את מחשבת היהדות, ואת ההתנהגות היהודית, באותן תקופות מעטות שבהן ניתן היה הדבר לביצוע. כך למשל במרד הגדול דורש יוספוס להרוס את ארמונו של הורדוס אנטיפס משום שהיה מקושט בצלמי חיות.<sup class="footnote-marker">55</sup><i class="footnote">חיי יוסף 65. </i> על נסיונות להרס מזבחות בערים המעורבות כבר עמדנו לעיל. ניסיון אחר להרס עבודה זרה היה במרד היהודי בקירניקה.<sup class="footnote-marker">56</sup><i class="footnote">אפלבאום, קירניקה.</i> יהודים אלו פגעו והרסו מקדשים בצורה מכוונת, למרות שמדובר בחוץ לארץ.
על התקופה התלמודית השתמר בידינו סיפור תמוה בירו' כאן (פ"ד ה"ד, מג ע"ד) על רבי יוחנן שהורה לבר דרוסאי לשבור צלמים הניצבים בבית המרחץ הציבורי (דגו דימוסין). מן הסתם המעשה היה בטבריה, ולא ברור מהן הנסיבות ההיסטוריות שהיו מאפשרות פעולה כזאת. מכל מקום במאה השלישית, בה פעל רבי יוחנן עדיין הפגאניות שלטה. אפשר שהרקע למעשה הוא במאה הרביעית, עם הופעת הנצרות והוא מיוחס לרבי יוחנן בצורה אנכרוניסטית. מכל מקום אם אין כאן מעשה היסטורי יש כאן ביטוי מפורש לאידיאולוגיה. דעתו של רבן יוחנן בן זכאי היא כמעט בודדה.<sup class="footnote-marker">57</sup><i class="footnote">הלברטל מנסה למצוא לה סימוכין נוספים בדברי יוספוס על הכבוד שנצטוונו להעניק לאלים. אך אמירה בודדת זו, שנועדה לאוזני מארחיו הרומיים, איננה מטשטשת את הזדהותו עם מעשי הרס המקדשים שהוא עצמו מהווה את המקור לכך, ושהוזכרו בחלקם לעיל. </i>
לדעתו של רוזן צבי<sup class="footnote-marker">58</sup><i class="footnote">רוזן צבי, אבד תאבדון. </i>העובדה שהמשנה איננה קובעת במפורש שיש להרוס עבודה זרה היא עדות לכך שהעורך סבור שאין מצווה להרוס עבודה זרה. מכאן הוא אף מרחיק לכת ומזהה את עמדת המשנה עם עמדתו של ריב"ז. לדעתנו, הצעה זו קשה. אי אפשר ללמוד מן ההיעדר. במשנה גם לא כתוב במפורש שאין לאכול טרפות, או שאסור לעבוד עבודה זרה, וגם לא איסור לבנות עבודה זרה. ניתן ללמוד אותו מקל וחומר. אם אסור לבנות (להשתתף בבניין) מבנה שיאחסן צלמים קל וחומר שאסור לבנות צלמים. אך המשנה לא נזקקה לקבוע זאת, שכן הדבר פשוט. כך גם קובעת המשנה שתכשיט שיש עליו עבודה זרה יש להשמידו והוא אסור בהנאה (פ"א מ"ח) וקל וחומר לבנות או לקיים עבודה זרה ממש. שהרי התכשיט לא נועד לעבודה זרה, אלא הוא מחווה לה (לכל היותר).
<b>מסקנה</b>
בימי בית שני נתפשה השמדת עבודה זרה כיעד לאומי<sup class="footnote-marker">59</sup><i class="footnote">איננו מנסחים זאת במינוח 'מצווה' שהוא מינוח דתי מובהק. אך למעשה אין הבדל בין 'יעד לאומי' לבין 'מצווה חשובה מאוד'. </i>. כנראה רק במה שהם ראו כ'ארץ ישראל'. לא רץ ישראל של ימי התורה, אלא ארץ ישראל של ימיהם (לא כולל ערי החוף). אם כן חובת השמדת עבודה זרה היא כללית. יש שתי גישות אחת מרחיבה והשנייה מצמצמת. המסקנה שחכמים נסוגו מעמדתם<sup class="footnote-marker">60</sup><i class="footnote">זהר, עבודה זרה; רוזן צבי, עבודה זרה.</i>, אין לה בסיס מספיק. אפילו בעיני חכמים מצווה זו איננה קיימת כאן ועכשיו, אלא ממתינה לשלבי הגאולה. גם ההגדרה המצמצמת (לא פיסלי נוי, רק בארץ וכו') היא מריחבה דיה. יותר נכון זן הרחבה רבה שחכמים צמצמו אותה במעט, ואפילו צמצום זה שנוי במחלוקת.
<b>איסור עשייה של עבודה זרה ואיסור ציור דמות</b>
<b>סקירת המצב הארכיאולוגי</b>
תולדות אומנות הדמות בממצא הארכיאולוגי ידועות, שכן ממצאים כאלה דומיננטיים בממצא הארכיאולוגי והופעתם או היעדרם בולט. בתקופת המלוכה אין כמעט אתר יהודי ללא צלמיות. מזבחונים המיועדים לקטורת הם תופעה רגילה בממצא, וכן נתגלו מספר מקדשים מחוץ לירושלים (בית אל ודן) שהיו מקדשים מרכזיים. כך בערד, מוצא ועוד יישובים. ספק אם היה מקדש בכל עיירה, אבל היו מקדשים שבדרך כלל איננו יודעים למי הוקדשו. אכן גם התנ"ך עצמו מספר על מלכים שעבדו את ה' (רק את ה'), והיו מלכים עובדי אלילים. יש להניח שהשינויים התכופים באווירה בחצר המלוכה השפיעו גם על הציבור, אך אמונות דתיות ופולחן ביתי ומקומי איננו משתנה ואיננו נמוג על ידי צו ממלכתי כזה או אחר. לעתים נמצאו צלמיות שהושחתו (בכוונה או לא בכוונה), ולעתים רוכזו בבורות אשפה. זו אולי עדות לתקופה של ביעור הפולחן הזר כמיוחס בתנ"ך למלכים ה'טובים' (יהושפט, חזקיהו, יאשיהו). ברם, לא תמיד פרשנות זו אכן מוכחת, ולעתים היא הצעה של חופר המושפע ממה שלדעתו היא התמונה הכללית. למרות דברי התנ"ך, אין ממצא, בשלב זה, המלמד על הבדלים מהותיים בין ממלכת יהודה לממלכת ישראל. בשניהם ממצאי עבודה זרה דומים למדי ונפוצים למדי.<sup class="footnote-marker">61</sup><i class="footnote">זאת עד ימי חזקיה. לאחר מכן ממלכת ישראל חרבה, ובממלכת יהודה התחוללה כנראה רפורמה דתית, לפחות חלקית.</i> ייתכן שמחקר עתידי, כמותי ומדויק, ימצא דרך מתודולוגית לכמת את הממצא, וימצא שיש הבדל בין שתי הממלכות.
בספרות המחקר הארכיאולוגי רווחת האמירה שאומנות הדמות בחברה היהודית נעלמה מאז חורבן בית ראשון ועד המאה הרביעית לספירה. לדעת החוקרים, האמונה בדבר אחידות הפולחן בחברה היהודית (עם אחד, מקדש אחד, לאל אחד). הייתה התפישה הרווחת. ולכן בחברה היהודית והשומרונית לא יימצאו מקדשים מחוץ לירושלים, לא יימצאו שרידי פולחן אלילי (פסלים במות) ולא שרידי פולחן ביתי כמזבחונים, צלמיות, תכשיטים<sup class="footnote-marker">62</sup><i class="footnote">בלידשטיין, עבודה זרה, עמ' 205.</i> עם סמלי עבודה זרה, ציורי אדם וכדומה כל זאת עד התקופה הביזנטית.
מכל המקורות הספרותיים הקשורים לבית שני ברור שהחברה היהודית על כל פלגיה התנגדה לעבודה זרה. העדויות לכך ברורות ואין טעם למנותם. חלק מהביטויים האקטיביים לכך נזכרו בתת הפרק הקודם. המרד החשמונאי פרץ בשל חילול המקדש והפיכתו למשכן עבודה זרה. ניסיונו של קיוס קליגולה להקים פסל בהיכל נתקל בהתנגדות אדירה (ופסיבית) מהציבור היהודי. מתיה איש ציפורי וארבעים ושנים מחבריו הקריבו את נפשם כדי להרוס את פסל הנשר שהוצב בהיכל, לפי פקודתו של הורדוס, וכן הלאה וכן הלאה.<sup class="footnote-marker">63</sup><i class="footnote">אורבך, עבודה זרה קד' יז 151; קד' טו 275-279; יח 55-59;מלח' א' 650; ב 169-175 195; נגד אפיון ב 74; חיי יוסף 65 ועוד הרבה. בתיאור ממלכת שלמה מדגיש יוספוס את האיסור לבנות כיסא שבו משובצות דמויות חיות (קדמוניות ח 196-195).</i> מטבעות היהודים הם המטבעות היחידים בעולם היווני-רומי שאין עליהם פורטרט של השליט. המטבעות שימשו כמובן לכלכלה, אך גם לחיברות (סוציליזציה), ולשיווק והאדרת השליט. ללא תמונה שלו כמעט אין לטביעת מטבעות חדשות כל תפקיד. ניתן היה להסתפק במטבעות השליטים הקודמים, כך שמלכי היהודים ומנהיגי המרידות ויתרו מרצונם על אמצעי שלטוני חשוב למען הערכים הדתיים. המדובר לא במצווה או איסור של ממש מהתורה. אלא בסייג מרחיק לכת של עבודה זרה. נקל היה לפרש שאין איסור על הצבת דמות השליט במטבע, הרי אין כאן האלהה, או פולחן. אך נתיבי הקלה אלו לא נוצלו. הווה אומר, השליטים קיבלו את הפרשנות המרחיבה וצייתו לה.
עם כל זאת יש להעיר הערה מרכזית. אמנם איסור עבודה זרה ברור, אבל לא ברורה מידת העיסוק בנושא. עושה רושם שעבור חלק מהחיבורים, הנושא איננו עומד במרכז סדר היום. הוא ברור, ואין צורך לדון בו. כך למשל איגרת אריסטיאס. איגרת זו נכתבה כביכול על ידי פקיד מצרי המתאר את תרגום התורה ליוונית ואת ביקורו בארץ. כיום ברור שהחיבור יהודי פנימי, והוא מציג את מה שהעורך היה רוצה, שתהיה דעתם של נוכרים על ישראל. המחבר איננו מדגיש את היעדר הפסלים, לא בתיאור יהודה, ולא בתיאור המקדש. אדרבה הוא טוען שאלוהי היהודים זהה עם זאוס, וכך מתאר את הדת היהודית, אך מטשטש את המאבק בעבודה זרה (משפט 16).<sup class="footnote-marker">64</sup><i class="footnote">זיהוי האל היהודי עם אל זה או אחר מופיע בספרות היוונית-רומית (ראו שטרן, מחברים א', עמ' 207; 358; ב' 140 ועוד).</i> בברית החדשה אין כלל אזכור למאבק בעבודה זרה. זאת למרות שמשוקעות בחיבורים אלו עשרות הלכות. לחלקן ישו מתנגד, את חלקן הוא מצדיק וחלקן נזכרות כבדרך אגב. אך המאבק בעבודה זרה איננו תופש מקום. זאת למרות חשיבותו הרבה של הנושא בנצרות המאוחרת.
יחסו של ישו לנוכרים שנוי במחלוקת במחקר, עושה רושם שישו מודע להתנגדות לקשר עימם, אך ספק מה עמדתו בנושא. אך הם אינם מופיעים כנושאי דת מסוימת שיש ללחום איתה. כל זאת בניגוד לחשיבותו של המאבק בעבודה זרה, ובנוכרי כפי שהוא נצפה מספרות חז"ל.
זאת ועוד הדיון בעבודה זרה והההתנגדות לה היא כללית ואין בידינו פרטים הלכתיים. ברור שכל מקורות התקופה היו מתנגדים להשתתפות בפולחן במקדש פגאני. אך מה הייתה דעתם על מסחר עם נוכרים, על ציור דמויות פיגורטיביות לא דתיות, על חפצים עם ציורי עבודה זרה. על כך אין במקורות עדות. כך למשל להלן פ"א מ"ו נדון באיסור מכירת בהמה לנכרי, איסור המופיע גם בספרות הכיתתית. אך זה אזכור בודד, ללא איזכור זה לא היינו יודעים הרבה על יחס שלבני הכת לנוכרים, מעבר לכך שהם כמובן טמאים.
להלן בדיון על התפתחות ההלכה נצביע על כך שהלכות הרחקה מנוכרים היו ידועות כבר בימי בית שני, והגישה לנושא הייתה, באופן כללי, מקילה יחסית להלכות התנאים. כל זה נכון ויידון להלן. בשלב זה נדגיש שבספרות חז"ל עיסוק אינטנסיבי בנושא, ובספרות בית שני הנושא נזכר לעתים רחוקות יותר.
אין בספרות חז"ל הרבה הלכות מימי בית שני. אך רשימה גדולה של הלכות קשורות למעמד 'בו ביום', כינוס מיוחד שבו הכריעו שמונה עשרה הלכות כבית שמאי (בהתנגדות בית הלל).<sup class="footnote-marker">65</sup><i class="footnote">ראו פירושנו לשבת פ"א מ"ד; בן שלום, בית שמאי ופירושנו להלן פ"ב מ"ה ואילך.</i> לפי המסורת האמוראית במסגרת הלכות אלו הוקדש פרק גדול להרחקות מנוכרים ולאיסורי הנאה מהם ומיבולם. אמנם פקפקנו במידת מה באמינות הרשימה, אך ברור שבספרות חז"ל רואים בסוף ימי בית שני את הרקע להלכות הרחקה מנוכרים. ומאז מרבים חכמים לעסוק בנושא.
כך גם רשימת החגים המוצגת בפרק א (מ"ג) משקפת את ימי השלטון הרומי כפי שנפרש להלן. יש אפוא לראות את נקודת המפנה ביחס לגילויי עבודה זרה בסוף ימי בית שני. הדגשנו 'גילויי עבודה זרה' ולא היחס לעבודה זרה עצמה, שכן עצם האיסור והמצוות מעוגנים במקרא, בספרי נביאים, ובמסורת היהודית.
באופן כללי אמירה זו של היעדר חפצי אומנות אליליים נכונה, אך איננה מדויקת, רשימת החריגים מעידה על פריצה מסוימת של גדרי האיסור. נפתח במטבעות 'יהד'.<sup class="footnote-marker">66</sup><i class="footnote">'יהד' הוא שמה הרשמי של 'המדינתא' (פרובינציה) בתקופה הפרסית.</i> מטבעות המדינתא נטבעו ביהודה ושומרון על ידי רשויות יהודיות, ונזכר בהם שמו  של הפחה או הכהן הגדול (או שהפחה מילא את שני התפקידים). השמות הם יהודיים בבירור, יוחנן, ידוע, יהודה. הסמלים הם סמלים יהודיים ברורים כמו שופר, או שושן. ועם זאת מופיעים עליהם פני אדם (פורטרט ראש) או חיות כתנשמת ונשר.<sup class="footnote-marker">67</sup><i class="footnote">משורר, מטבעות עמ' 26-11, מס' 5-1; 13-10 ועוד. </i> הוא הדין במטבעות פחוות שומרון שגם תושביה ומנהיגיה הם יהודים ונושאים שמות 'יהודאים' עם המרכיב התיאופורי 'יו' יוחנן, דליהו וכיוצא באלה.<sup class="footnote-marker">68</sup><i class="footnote">משורר וקדר, מטבעות שומרון. מטבעות שומרון מופיעים בקצרה אצל משורר, מטבעות שם שם.</i> מטבעות הפחווה ביהודה בימי תלמי ממשיכים את אותו קו אומנותי-דתי ונושאים דמות ראש אדם.<sup class="footnote-marker">69</sup><i class="footnote">משורר, מטבעות 30,32.</i> אחת מיצירות האומנות הבולטות של התקופה התלמית הוא המבנה בעראק אל אמיר, מקום מגוריו של בית טוביה בעבר הירדן. לא נעסוק כאן בתולדות בית טוביה, נזכיר רק שבתקופה זו היה זה שבט יהודי, שמנהיגו חוניו (בעל שם יהודאי כמו גם טוביה) היה פקיד מצרי בכיר בממשל התלמי בסוריה ויהודה. בסיפור עליו מופגן אופיו היהודי.<sup class="footnote-marker">70</sup><i class="footnote">באזור עראק אל אמיר שבעבר הירדן התגלה מבנה קטן יחסית, באיכות גבוהה ביותר, ובאחת המערות שבסביבה, שהותקנו למגורים ולביצור חרות השם טוביה. אין ספק שכאן התגורר יוסף משבט טוביה, ובנו הורקנוס שהיה המושל מטעם המלך המצרי. תולדותיו של בית טוביה נבדקו היטב במחקר (מזר, בית טוביה; כשר, פלשת, עמ' 72–74 וספרות רבה נוספת).</i> המבנה מעוטר בתבליטי נשרים אותו סמל שמאוחר יותר היה עילה לתסיסה בימי הורדוס. כן מופיעים שם תבליטי נמרים.
רוב הפסלים והצלמיות מתקופה זו אכן נתגלו באזורי היישוב הלא יהודיים. אבל שטרן שאסף את הממצא<sup class="footnote-marker">71</sup><i class="footnote">שטרן, התקופה הפרסית עמ' 161-159.</i> מזכיר צלמיות מעין גדי, בהקשר סטרטיגרפי לא ברור, צלמית נוספת נתגלתה בגבעון. כמו כן בחורבת קיאפה היהודאית שבעמק האלה נתגלתה צלמית משלהי התקופה הפרסית או מהתקופה ההלניסטית הקדומה,<sup class="footnote-marker">72</sup><i class="footnote">גורפינקל ואחרים, עקבות דוד המלך, איור 41. </i> גם מהתקופה הרומית נמצאו צלמיות. כמעט כולן בערים ובאזורי ישוב לא יהודיים. אבל גם כאן מצויים חריגים כגון מערת אל ואד בכרמל, וחורבת קסטרה למרגלותיו, שני אתרים ששייכותם המנהלית ליהודה מסופקת.<sup class="footnote-marker">73</sup><i class="footnote">הצלמית מהמערה מצויה במוזיאון ישראל (מספר רשות העתיקות 1-5156, הממצאים מקסטרה מוצגים במוזיאון חיפה, בקסטרה נמצא שבר פסל. עוד מוצג במוזיאון ישראל פסל נערה מעמק הירדן (מספרו ברשות העתיקות 19415-3). </i> זוג עגילים שעליהם דמות מכונפת נמצאו בחורבת זעקוקה, בשפלת יהודה הדרומית. לפי סגנונם הם מהמאה הראשונה, כאשר היישוב היה יהודי. לפי הממצאים בכפר נותר יישוב יהודי גם בהמשך התקופה הרומית.<sup class="footnote-marker">74</sup><i class="footnote">מצוי באוספי מוזיאון ישראל.</i>
ממצא פולחני אחר הם המזבחונים. הם מעידים על פולחן ביתי אך לאו דווקא על פולחן אלילי. המזבחונים של התקופה הפרסית נבדקו על ידי שטרן,<sup class="footnote-marker">75</sup><i class="footnote">שטרן, התקופה הפרסית, 194-181. שטרן תקופה פרסית (מהדורה אנגלית) עמ' 195-182.</i> וחזרו ונבדקו במהדורה האנגלית של הספר שיצאה בשנת 1998. רוב המזבחונים מגיעים מישובים לא יהודיים, או מהתקופות הבלתי יהודיות באותו אתר. אבל מזבחון כזה נתגלה גם בתל נצבה שבארץ בנימין (מצפה הקדומה). ואכן שטרן מסיק שהופעת המזבחונים בתקופה הפרסית מקורה בבתי המלאכה הפיניקיים, ולא ביישוב היהודי. הופעתו בתל נצבה קשורה כנראה לכך שהייתה מושבו של הנציג הפרסי בארץ ("... מצפה לכסא פחת עבר הנהר" – נחמיה ג', ז), הממצאים בתקופות הבאות רבים עוד יותר. הם נתגלו בעיקר באתרים לא יהודיים, תל מיכל, שומרון, אשדוד, שקמונה, באר שבע וקיסריה.<sup class="footnote-marker">76</sup><i class="footnote">טל, התקופה ההלניסטית, עמ' 292-191; שיאה מזבחונים, צמבליסטה מזבחונים, עמ' 145 ואילך. זנדמן, מזבחונים.</i> זו התמונה באופן כללי גם בתקופה הרומית, אם כי טרם נעשה איסוף של ממצאים מתקופה זאת. אבל לא תמיד הדברים בטוחים. בסומקה למשל נמצא מזבחון במסגרת מטמון קטן שכלל כלי מתכת. ברם, המחבר איננו מסוגל לקבוע לאיזה שכבת ישוב שייך המזבחון. כידוע בסומקה היה ישוב יהודי, ובשלב שני (אחרי אמצע המאה הרביעית לערך), האוכלוסייה במקום נוכרית כולה או חלקה (זאת בעיקר לפי עצמות החזירים שבממצא). לאיזה אוכלוסיה שייך המזבחון, ולמה הוטמן אין בידינו תשובה.<sup class="footnote-marker">77</sup><i class="footnote">דר, סומקה, עמ' 126.</i>
במחקר קים ויכוח מה היה יעודם של מזבחונים אלו, האם שימשו ממש להקטרת קטורת, או להנחת מנחות סמליות.<sup class="footnote-marker">78</sup><i class="footnote">כך הציע מנחם הרן (הרן, מזבחונים).</i> הטיעון המרכזי הוא שהמזבחונים נמצאו ללא סימני פיח, והטיעון נראה משכנע. ברם, הוא איננו נכון מבחינה עובדתית, בתקופה הרומית. צמבליסטה מציינת ש-36 מזבחונים מתוך המזבחונים שבקורפוס שלה, יש בהם סימני שריפה וחריכה. לגבי השאר אין בידה מידע. ייתכן שמעטים מהם הם ללא סימני שריפה, אבל בדרך כלל העובדה שלא ציינו סימני שריפה איננה אומרת דבר על המזבחון, אלא על המפרסמים שלו. הצעתו של הרן שעל המזבחונים הניחו מנחות סמליות, קשה. שכן לעתים המזבחונים קטנים מדי. לפיכך יש לשער שמזבחונים במקדשים ובבתים פרטיים היו גם קישוטים, המסמלים את הזיקה למקדש כזה או אחר. מכל מקום מזבחונים אלו לא נמצאו בהקשר יהודי, או יותר נכון הם נמצאו רק באתרים מחוץ לתחום היישוב היהודי או השומרוני. לפיכך נראה שהציבור היהודי ראה בהם חלק מפולחן מקדשי, ונמנע מהם לפי דרישות ההלכה של חז"ל.
לעומת כל זאת נמצאו בישובים יהודיים מחתות ממתכת.<sup class="footnote-marker">79</sup><i class="footnote">סקופינסקה, מחתות; רוטגרס, מחתות; מאירס, מחתות.</i> ברור שלאלו היה תפקיד לא רק בפולחן אלא גם על שולחן האוכל הביתי. במחתות הביאו את ה'מוגמר' הם הבשמים שבסוף האוכל. למען הדיוק הבאת הבשמים (לגָמֵר) אינה רק צורך הגוף, אלא נתפשה כחלק מריטואל דתי של הסעודה היוונית והיהודית כאחד. הבאת הבשמים עצמה היא נוהג לאו דווקא דתי, אבל ההנחיה לברך עליו בציבור הופכת אותו למרכיב בסדר היום ההלכתי של החבורה הסועדת. על ברכת המוגמר שומעים אנו בברכות פ"ה מ"ו; ביצה פ"ב מ"ז ועוד. על פסיפסי בתי הכנסת מתוארת אותה מחתה. אך אין בכך להעיד שהיא שימשה רק במקדש, אלא להיפך שתיארו את מחתת המקדש לפי המחתות המקובלות ברחוב הנוכרי והיהודי. המחתות אינן מעידות אפוא על זביחה מחוץ למקדש, אלא על מנהגי סעודה.
אם כן הממצא הארכיאולוגי מעיד שהחל מהתקופה החשמונאית ההלכה המרחיקה סמלי עבודה זרה נשמרה באופן מלא למדי. עד לתקופה החשמונאית (בתקופה הפרסית וההלניסטית הקדומה), נשמרו הלכות אלו בצורה חלקית, ואפילו השלטון היהודי האוטונומי לא הקפיד עליהן. כמובן ייתכן שהשלטונות כפו על כך. אולי נכון יהא לנסח את המסקנה אחרת. בתקופות הפרסית וההלניסטית טרם הורחבה ההלכה האוסרת פולחן זר. בתקופה קדומה זו נאסר רק פולחן עצמו, ולא ראו בחומרה סמלים פיגורטיביים שאינם משקפים פולחן. בתקופה הרומית הורחבה ההלכה והרחבה זו יושמה הלכה למעשה.
נשוב למקורות הספרותיים. ראינו שבמקורות העשויים לשקף את שלהי ימי הבית השני מתעוררות ונקבעות הלכות הרחקה מסמלי עבודה זרה. אפשר כמובן שאלו נהגו קודם (ובפירושנו למשניות הרלבנטית [פ"ב מ"ה ואילך] הבאנו לכך עדויות). אך בשלהי ימי הבית ההלכות הודגשו, נוסחו והועצמו לפחות בתודעה של חז"ל.
המשנה אוסרת כל עשיית דמות. אוסרת מסחר עם נוכרים, אוסרת השתתפות בפסטיבל בעל אופי דתי גם אם היהודי רק רוצה לסחור בו, אוסרת מאכלי נוכרים וכן הלאה. כפי שנראה להלן במקבילות מוצאים אנו גם דרכי הקלה. חלק מדרכי ההקלה הן אמוראיות. אך חלקן הן כבר תנאיות.לעומת זאת בהלכות מזון יריד, הליכה לבית המרחץ ועוד, הגישה המקילה (המצמצמת) מצאה לה הד בספרות חז"ל ובציבור, אך האומנות היהודית ממשיכה לשמור על הפרשנות הקדומה המחמירה.
<b>התקופה הביזנטית</b>
אם כן התמונה הכללית של היעדר סמלי עבודה זרה, מיעוט השימוש בדמויות אדם וכדומה נכונה עד המאה הרביעית, אם כי ניתן להצביע על חריגים מעטים.<sup class="footnote-marker">80</sup><i class="footnote">אומנות בית שערים (מאות ג-ד) והציורים בדורה אירופוס מקדימים את המהלך של המאה הרביעית. השאלה המתודולוגית היא האם במקרה רק שני מכלולים אלו מהתקופה הרומית נתגלו, והשינוי החל כבר במאה השלישית. או שמא בית שערים ודורה הם חריג המשקף את שמירת המצווה בתפוצות (בית הקברות בבית שערים נועד בעיקר ליהודי התפוצות), ולא את החברה היהודית בארץ ישראל. ציור הדמויות בדורה הוא פעולה רשמית של הקהילה בבית הכנסת שלה. על כך מעידה גם כתובת 43 מדורה, שבה מסופר שבימי הסופר הורמז ופלוני ה'סנדק' של היהודים בבניין נעשתה התמונה.</i> במאה הרביעית נפרץ הסכר ואומנות הדמות מופיעה בצורה בולטת בפסיפסים. בתקופה זו נפרצים בבירור שני איסורים, גם האיסור שהיה או לא היה על ציור דמות אדם או דמויות חיות, וגם ציורים הקשורים בטבורם לעבודה זרה. אין מדובר בציורי עבודה זרה. בציורי האדם מופיעים סצנות מקראיות, דוד המלך (מרות), שמשון (חורבת חמאם), אברהם (בית אלפא ועוד), וכן הלאה. עד כאן יש שינוי ביחס לציור דמות, אך לא עדות לציור של סמלי עבודה זרה. סמלי עבודה זרה מופיעים בגלגל המזלות הן בציורי סמלי החודשים, והן עצם גלגל המזלות שמקורו נוכרי. במיוחד בולטת ונדונה במחקר דמותו של זאוס רוכב על מרכבה ועולה השמימה, ובידו גלגל צהוב המסמל את השמש. התופעה מופיעה בציורי פסיפס אך מעט גם בחותמות (איור 4).<sup class="footnote-marker">81</sup><i class="footnote">דוגמה לכך אצל גודנף, אמנות מס' 1187. זו חותמת יהודית ועליה צורת אדם או אל.</i> בספרות המחקר ויכוח עז. גודנף ראה בכל אלה הפנמה של תרבות רומית ושחיקה תיאולוגית תוך אסימילציה עם הדת הפגאנית. אורבך כנגד זה טען שציור הדמויות משקף את היהדות הרבנית במיטבה שבתקופה האמוראית כלל לא התנגדה לציור דמויות. יש לזכור שמבחינת הפורמולה ההלכתית אין אלו פסלים בעלי דמות בולטת, אלא ציורים וזו הבחנה הלכתית המופיעה כבר בתוספתא הטוענת שרק דמות בולטת אסורה (תוס', עבודה זרה פ"ה ה"ב<sup class="footnote-marker">82</sup><i class="footnote">בניגוד למכילתא שציטטנו לעיל.</i>). בברייתא זו ובמשמעותה המדויקת נעסוק להלן. לדעת אורבך החששות מהיספחות לעבודה זרה פגו, ובלשון חכמים יצר הרע של עבודה הפסיק להטריד את הבריות, וחז"ל התירו ציור דמויות. אורבך כמובן הביא מקורות רבים המסייעים לדעתו.<sup class="footnote-marker">83</sup><i class="footnote">אורבך, עבודה זרה. בדרך זו הילך בלידשטיין שדבריו השקולים והחשובים לא מצאו הד, כראוי להם, במחקר. כנראה משום שפורסמו רק כדוקטורט במהדורה מצולמת. ראו בלידשטיין, עבודה זרה, עמ' 304 ואילך.</i>
המקורות המפורשים שהביא אורבך לא שינוי את דעתם של חוקרים רבים, בעיקר את אלה שהתקשו לקבל את התפישות המיוחסות על ידו לחז"ל, שכן הן נוגדות את מה שהכירו מהתרבות היהודית של מאות השנים האחרונות. בספרות המחקר עדיין מצוי ביטוי חזק לעמדה שהופעת דמויות באומנות היהודית מעידה על טרנספורמציה דתית, ועל ירידה בהשפעתם של חכמים, ירידה במשמעת אליהם, ואפילו קבלה חלקית של הדת הפגאנית. זאת ועוד.<sup class="footnote-marker">84</sup><i class="footnote">ראו למשל לוין, בית הכנסת, עמ' 231-206; שטרן, דמויות ועוד. </i> מן הראוי להעיר שפסיפס ציפורי מגלה רגישות גבוהה יותר לצורך להעלים את הדמות האלילית המרכזית של גלגל המזלות. זו ראיה, שאורבך ובלידשטיין לא יכולים היו להכיר, שאכן הסמלים האליליים נחשבו לבעייתיים.
לטעמנו, הוויכוח כפי שהוא מתחולל בספרות המדעית הוא בבחינת 'טען לו בשעורים והודה לו בחגבים'. החוקרים ערבבו בין השאלות, ויצרו סבך תופעות ברורות שההקשר ביניהם לא הובן כראוי. ננסה להציג את התמונה כפי שאנו רואים אותה. בכללות ללא הפניות לפרטים שנידונו במחקר כדבעי.
1. אין ספק שחל שינוי באופיה של האומנות היהודית. הופעות שבעבר לא נכללו ברפרטואר היהודי מופיעות באינטנסיביות, בדרך המלך.
2. אין ספק שצודק אורבן בכך שתופעות אלו זכו להסכמה של חכמים. כמובן איננו יודעים אם חכמים נכנעו ללחץ ציבורי 'מלמטה'. או שהובילו את המהפך. על כך אין תשובה.<sup class="footnote-marker">85</sup><i class="footnote">כל השאלה האם חז"ל הכתיבו את אורחות החברה היהודית בלתי רלבנטית לנושא הנדון. שאלה זאת נכונה על כל מנהיגותם של חז"ל כמו גם על כל שכבת מנהיגות אחרת. היא חשובה אך לא לעצם דיוננו. </i> אורבך ציטט במסגרת זו מקורות ברורים. לדוגמה: "ביומוי דר' יוחנן שרון ציירין על כותלא ולא מחי בידייהו ביומוי דרבי אבון שרון מציירים על פסיפס ולא מחי בידם"<sup class="footnote-marker">86</sup><i class="footnote">המשפט האחרון מצוי רק בכתב היד שפרסם אפשטיין, מחקרים עמ' 256. </i> (ירושלמי עבודה זרה פ"ד ה"ג, מב ע"ד – בימי רבי יוחנן החלו<sup class="footnote-marker">87</sup><i class="footnote">ניתן גם לתרגם 'התירו'.</i> מציירין על כתלים ולא מחה בידם בימי רבי אבון החלו מציירים על פסיפס ולא מיחה בידם). וכן קובע בעל תרגום יונתן לויקרא כ"ו, א על הפסוק "ואבן משכית לא תתנו בארצכם- "לָא תַעַבְדוּן לְכוֹן טַעֲוָן וְצִילְמִין, וְקַמְתִּין מְטוֹל סְגוֹדָא לָא תְקוּמוּן לְכוֹן. וְאֶבֶן מְצַיָיר לָא תִתְּנוּן בְּאַרְעֲכוֹן לְמִגְחַן עֲלָהּ. <u>בְּרַם סַטְיוּ חָקִיק בְּצִיוּרִין וּדְיוֹקְנִין תְשַׁווּן בְּאַרְעִית מַקְדָשֵׁיכוֹן וְלָא לְמִסְגוֹד לָהּ </u>אֲרוּם אֲנָא יְיָ אֱלָהָכוֹן" (לא תעשׂו לכם אלילים וצלמים ומצבות בשביל סגידה, לא תקימו לכם. ואבן מצוירת לא תִתנו בארצכם, להשתחוות עליה. <u>אך רִצפה חקוקה בציורים ודיוקנים תשימו ברצפת מִקדשׁכם ולא להִשׁתחוות לה </u>כי אני יי אלהיכם". התרגום כולל אפוא את הרחבת האיסור, ומציג היתר בנימוק שהרצפות המצוירות לא נועדו לפולחן.
המקור הברור ביותר ליחס לאומנות הדמות התגלה רק אחרי פרסום עבודותיהם של אורבך ובלידשטיין, והוא מסידור ארץ ישראלי מן הגניזה מהתקופה הביזנטית המאוחרת או הערבית הקדומה "ואבן משכית לא תתנו בארצכם. אבל היום שבטל ריחה שלעבודה זרה, מותר להשתחוות במקום המיוחד לתפילה". בהמשך שם הוא מאריך באיסור להשתחוות על אבן משובחת שמקורה בלתי ידוע, מכיוון שאולי שימשה לעבודה זרה.<sup class="footnote-marker">88</sup><i class="footnote">מרגליות, הלכות ארץ ישראל, עמ' קלה. </i>
3. ברור שאומנות הדמות היהודית משתלבת היטב בעולם המדרשי ומייצגת אותו, למעשה היא ביטוי גרפי לאמונות ודרשות המופיעות בספרות חז"ל. כך למשל גלגל המזלות הוא אמנם מודל ממקור אלילי, ותפישתו הדתית אלילית. אך תפישה זו וסמלי החודשים מופיעים ומיוצגים היטב בספרות חז"ל בעיקר בזו הבתר אמוראית.<sup class="footnote-marker">89</sup><i class="footnote">ראו למשל פסיקתא רבתי כ; אסתר רבה ז יא; פנים אחרות לאסתר פ"ג פסוק ז, התרגום המיוחס ליונתן לפסוק זה (וכן מתרגם התרגום הסורי 'הפשיטא' שהוא ורסיה כמעט זהה לזו של התרגום המיוחס ליונתן). בעל פסיקתא רבתי מציג את גלגל המזלות "כיון שישראל על העולם, אין כל עין שולטת בהם, ולא מזל, (אלא) [ולא] שעה גורמת" זו קביעה מיוחדת במינה. מצד אחד מוצגת הדעה הרבנית המסורתית של חז"ל שלישראל אין מזל מוגדר, וממילא לא המזלות קובעים את גורלו (אין כאן פקפוק בעוצמת המזלות, אלא שהם בלתי רלבנטיים לישראל), מצד שני מופיעה באותו קטע במדרש עמדה לא פחות אלילית ש'השעה גורמת', והמזל משחק. על אמונה זו מבוססת עבודת הפולחן לטיכי (גד) אֵלת המזל. דרכם המסורתית של חכמים היא שגורלו של אדם נקבע במסגרת שכר ועונש על מעשיו, ואת המקום המרכזי תופשים החטא והעונש, הכפרה ומעשי הזכות.</i>
4. ציורי אדם מופיעים בספרות המאגיה (הסוד) היהודית. התיאור בספר הרזים "אם ביקשת לראות את השמש ביום יושב במרכבה",<sup class="footnote-marker">90</sup><i class="footnote">מרגליות, ספר הרזים, עמ' 97.</i> הוא תיאור גרפי של הדמות המרכזית בסצנה ה'אלילית' בפסיפסי גלגל המזלות.
5. ברור שהופעת הדמות וסמלים אליליים היא השפעה של התרבות הזרה. עדיין צריך לשאול האם ההשפעה עמוקה ונגעה לתכנים הדתיים של האמונה היהודית או שהיא הייתה סממן תרבותי אומנותי שהחברה היהודית אימצה מבלי לשנות את עמדותיה הדתיות. עובדה היא שאותם סמלים אליליים מופיעים גם בכנסיות וביתר הדגשה ופרטים מאשר בבתי הכנסת, וזאת אף שהנצרות קידשה מלחמה על הפגאניות.
6. רוב הפסיפסים בעלי הסמלים ה'אליליים' הם מהתקופה הביזנטית.<sup class="footnote-marker">91</sup><i class="footnote">מן הראוי להעיר שתמונות אליליות מופיעות בבתי הכנסת ביהודה. אך בנערן ובסוסיה מופיעים גלגלי מזלות שלא השתמרו היטב. השימור הגרוע איננו מעיד על ציורים אחרים מהגליל, אלא להיפך. </i> ההשוואה בינם לבין החומר התלמודי בעייתית, שכן התלמוד הארץ ישראלי נחתם באמצע המאה הרביעית, וכנראה פסקה היצירה התלמודית. כמובן הפעילות המדרשית המשיכה אך אופיה השתנה. גם מי שמדבר על שליטתם של חכמים בהנהגת הקהילה, אומר זאת רק על תקופת התלמוד. מאוחר יותר עולים כבר כוחות אחרים.<sup class="footnote-marker">92</sup><i class="footnote">בניגוד לדעות של לפין, רבנים ורומי, הסבור שאחרי חתימת התלמוד, החל תהליך 'רבניזציה' כלומר השתלטות החכמים על החברה היהודית. בכך מקבל לפין את העמדה המחקרית שבתקופת המשנה והתלמוד חז"ל לא שלטו בחברה. </i>
7. למרות ציורי הפסיפסים תרבות אלילית איננה מבצבצת ביישובים היהודיים בני התקופה. בחפירות בגוש חלב, קצרין, מרון, מרות, תל דובר ואחרים ממשיך היעדר הצלמיות והמזבחות. הווה אומר שהייתה חדירה של אומנות הדמות, אך לא אימוץ עולם הערכים הקשור אליה (להלן).
8. רוב הפסיפסים עם דמויות אדם ודמויות אליליות הם מהתקופה הנוצרית, כאשר הדת הפגאנית הפכה לנרדפת. אין זה הגיוני שאז החלה האלילות לחדור לחברה היהודית. וסביר יותר ההסבר של אורבך שזכה לניסוח קדום "בטל ריחה של עבודה זרה".
9. בתקופה הערבית הקדומה התחוללה תנועה נגדית של איקונוקלזם, השחתת דמויות. זו תופעה הנובעת מהאסלאם, אבל כנראה מצאה לה תומכים בתוך החברה הנוצרית ואף בתוך החברה היהודית.
אם כן בתקופה הביזנטית חל שינוי אומנותי, אך לא שינוי בתודעה ובתפישה ההלכתית. אותו סידור הלכה שקובע ש'בטל ריחה של עבודה זרה' מזהיר משימוש בחפצי עבודה זרה. חוקרי אומנות נוטים, באופן טבעי, לפרש את אומנות התקופה (כל תקופה), על רקע האמונות והדעות הרווחות בה. הטענה היא שהאומן מייצג את רוח התקופה, ואומנות משקפת את ערכי התקופה. במקרה זה של אומנות פרשנות זו מוטעית. גם הנצרות וגם היהדות הפנימו את אומנות הדמות לתוך אומנות התקופה, אך ללא מרכיביה הדתיים.
נשוב לנושא שלנו. כתבנו לעיל שבמאה הרביעית מתחולל שינוי. לפי הירושלמי הוא כבר החל במאה השלישית בימי רבי יוחנן ורבי אבון. ואכן בידינו עדויות לתחילתו של השינוי.
<b>שימוש בחפצי עבודה זרה </b>
דוגמה נוספת למדיניות מקילה המצויה בתוספתא תובא אגב הדיון במשנה להלן (פ"ג מ"ד). "פרצופות המטילין מים לכרכים לא יניח פיו על פי פרצוף וישתה מפני שנראה כנושק עבודה זרה אבל מקבל בידו ושותה יותר על כן אמרו לא יניח פיו על פי הסילון וישתה מפני סכנת נפשות" (תוס', פ"ו, ה"ז). הפרצוף הוא טכניקה רומית מקובלת של הזרמת מים דרך פסל בצורת פרצוף של אדם או של אריה (איור 5) או לעיתים דרך פסל דמוי איבר מין גברי. חכמים דורשים שלא לשתות מהפרצוף עצמו, מפני שנראה כמנשק. ובכלל מסוכן לשתות מים זורמים, אך המים לא נאסרו. בתחושה אינטואטיבית ברור שגם עבור הנוכרים מזרימים את מי המעיין דרך פסל. ואין טענה שהפסל יצר את המים. הפסל הוא קישוט ולא אמונה דתית. להערכתנו גם מי שאסר צורת אדם שנעשתה לנוי, לא התכוון לאסור אביזר שימושי כזה. יתר על כן המים אינם אסורים בהנאה, ולא הפסל האלילי, אלא יש רק חשש שנראה כמנשק.
ואכן מקורות נוספים מזכירים את פסל הפרצוף כבדרך אגב וללא הסתייגות כגון "כל הפרצופות טמאין ופרצוף הדקה טהור" (תוספתא כלים (בבא מציעא) פ"א ה"י, עמ' 579).
אותה הלכה מצוטטת בירושלמי (כלאים פ"ט ה"א, לב ע"א). שם נוסף משפט מסייג "נתפזרו מעותיו לפני עבודה זרה לא יהא שוחח ומלקטן שלא יהא כמשתחוה לעבודה זרה, ואם היה מקום צנוע מותר. מתניתא פליגא על רב<sup class="footnote-marker">93</sup><i class="footnote">רב איננו מבחין בין מקום ציבורי לפרטי, וטוען שכל מה שאסור משום מראית עין אסור גם בחדרי חדרים. הירושלמי חולק על דעה בבלית זו. ראו המבוא למסכת שבת. והירושלמי </i>. פרצופות שהן מטילין מים בכרכים לא יהא נותן פיו על פיו שלא יהא כמנשק לעבודה זרה. <u>ואם היה מקום צנוע מותר</u>, מתניתא פליגא על רב". אם כן התלמוד מתיר לשתות מים ישר מפרצוף מנטף אם אין הדבר נעשה בפרהסיה. זה כבר היתר, ובעיקר, ההיתר משדר שכל פעולה מותרת החשש הוא רק בפן הפומבי שמא עוברי אורח יחשבו שיהודי מנשק עבודה זרה.
ההלכה השנייה שמצטט הירושלמי (נתפזרו מעותיו) מצויה גם היא בתוספתא שלנו. "מי שנתפזרו לו מעותיו לבית עבודה זרה, לא יהא שוחה לפניו ומלקט, מפני שנראה כשוחה לעבודה זרה. אבל הופך לאחוריו ומלקט ובמקום שאינו נראה מותר" (תוס', עבודה זרה פ"ו ה"ד). אם כן הטיעון של 'מראית עין' מופיע כבר במקור התנאי, וההיתר החלקי הוא תנאי. יתר על כן מדובר ביהודי שהגיע לבית עבודה זרה, לאזור ההשתחוויה. מן הסתם לו נשאל החכם האם מותר להגיע למקום כזה, היה אוסר על כך. אבל יהודי מזדמן לשם בלי כל בעיה.
ובהמשך אותה תוספתא (שם ה"ה): "מעין היוצא מבית עבודה זרה, לא יהא שוחה לפניו ושותה מפני שנראה כשוחה לעבודה זרה. אבל הופך לאחוריו ושותה ובמקום שאינו נראה מותר". גם כאן ההיתר תנאי, המים בוודאי לא נאסרו למרות שכביכול יצאו ממקדש. אבל הכל מבינים שהמקדש הובא ונבנה בשביל המעיין, והמעיין קדם למקדש.<sup class="footnote-marker">94</sup><i class="footnote">בתוספתא שנויות כל ההלכות הללו ברצף, וכן בבבלי כאן יב ע"א. </i>
עדויות אחרות מציגות שיתוף פעולה עם נוכרים בתחומים שמהמשנה משמע שהם אסורים. כך למשל הברייתא בתלמוד הבבלי (בבא מציעא קטו ע"א): "אבל אתה נכנס לשכר כתף, לשכר חמר, לשכר פונדק, לשכר דיוקנאות". אם כן אומן יהודי הכין בשביל אחר דיוקן. מן הסתם עשיית דיוקן עצמה אסורה שכן הוא עשוי לשמש לעבודה זרה, ומן הסתם משמש לשם כך. יתר על כן ההלכה מונעת מבעל החוב (האומן) לגבות את חובו תוך כדי לחץ. מן הסתם גם החייב יהודי, אחרת לא הייתה ההלכה ניצבת לעזרתו. אם כן יהודי אחד הזמין דיוקן מיהודי אחר.
הבבלי מציג את ההלכה כברייתא ידועה. אבל לשיטתנו אפשר שאלו דברי אמוראים. יתר על כן. שכר חמר ושכר ונדק מופיעים יחדיו במקור תנאי,<sup class="footnote-marker">95</sup><i class="footnote"></i> לעניין אחר. על כן אולי אין כאן עדות לתקופת התנאים אך יש כאן עדות לתקופה מאוחרת יותר.
ברייתא אחרת עוסקת בכתובות מתחת לצלמים. "כתב המהלך תחת הצורות, ותחת היוקנאות<sup class="footnote-marker">96</sup><i class="footnote">בבבלי כאן יב ע"א. </i> אין מסתכלין בו. ולא עוד אלא אף בחול, אין מסתכלין ביוקנאות, משם שנאמר אל תפנו אל האלילים וגו'" (תוס', עבודה זרה פ"ד ה"א, מב ע"ב). נדון בברייתא זו בפירושנו לפ"ג מ"ד ושם נציע כי מדובר בכיתוב שמתחת לפסלים, בעיקר לפסלים ממלכתיים. אסור לקרוא בהם בשבת כדין כל קריאת שטרות של חולין. אך התוספתא מוסיפה גם איסור כללי. ניכר שהאיסור הכללי נתפש כפחות מחייב מאדר איסור שבת. לו היה האיסור הכללי נשמר לא היה צריך להדגיש את האיסור בשבת.
בתת פרק זה אנו אוספים מקרים בהם הותר למעשה להתקרב לספיחי עבודה זרה. בברייתא שהבאנו אין היתר כזה. לכל היותר ניתן ללמוד שהאיסור לא נשמר במלואו. בתלמוד מנוסח האיסור בצורה אחרת. "כתב המהלך תחת הצורות או תחת האיקוניות אין מסתכלין בהן בשבת ולא עוד אלא אף בחול אין מסתכלין באיקונות ומה טעמא אל תפנו אל האלילים, <u>אל תפנו לעובדן</u>" (ירו', כאן פ"ג ה"א, מב ע"ב). אם כן מותר להביט בעבודה זרה, ורק הבטה לשם עבודה אסורה. הדרשה למעשה מבטלת את ההלכה. בבבלי שבת קמט ע"ב אותה ברייתא עם דרשה שונה "אל תפנו מדעתכם". אם כן באיסור הסתכלות עסקינן, והסתכלות מותרת, והתבוננות מעמיקה אסורה.
ההלכה אסרה בדרך כלל ביקור בתיאטרון וקל וחומר בקרקס שבו היו 'משחקי' לודרים ומשחקי 'חיות'. "העולה לתרטיאות של גוים אסור משום עבודה זרה דברי ר' מאיר, וחכמים אומרים בזמן שמזבחין אסור משום עבודה זרה, אם אינן מזבחין אסור משום מושב לצים" (תוס', כאן פ"ב ה"א). אבל בתוספתא גם סדרת הלכות מקילות: "ההולך לאיצטרטיונין ולכרקומין ורואה את הנחשים ואת החברין בוקיון ומוקיון מוליון סגלריון סגלריא<sup class="footnote-marker">97</sup><i class="footnote">בכתב יד וינה רק מיליון, סיגלדרין, סגילדיא. </i> הרי זה מושב לצים שנאמר "ובמושב לצים לא ישב כי אם בתורת י"י חפצו" הא למדת שמביאין את האדם בטל מתלמוד תורה" (פ"ב ה"ו). המחלוקת המיוחסת לחכמים ולרבי מאיר היא על סיבת האיסור, אם אין זו השתתפות בעבודה זרה האיסור הוא מטעם 'מושב לצים לא ישב'. אבל על כל פנים ההשתתפות אסורה. לדעת חכמים כשאין בתיאטרון עבודה זרה ממש אין כאן בבחינת השתתפות בעבודה זרה. בפועל בתנאי האימפריה הרומית תמיד היו סממני עבודה זרה בכל הצגה. עדות לכך יש בצורת הבמה שבתיאטרון שיש בה גומחות לפסלים (איור 6). חכמים המתירים במקרה מסוים משקפים, מצב תיאורטי, שספק אם היה קיים. עם זאת 'במושב לצים' איננו לאו בתורה, ואיננו איסור באותה רמה כמו עבודה זרה.
הדברים המיוחסים לחכמים מקילים מעט את רמת האיסור, אם כי עדיין רק במישור הבלתי מעשי. מעניינת גם הוספת מעשי מאגיה לרשימה וראייתם עבודה זרה ממש. גישה זו עולה גם מכינוי עבודה זרה כ'דרכי האמורי', אבל בברייתא שלפנינו הבחנה זו מורחבת. חָבָּרים הם עובדי האש, המוקיון הוא הצגת יחיד וכן הלאה.
אם כן לא ראוי ללכת למושב לצים, אבל אין זה איסור כעבודה זרה ממש. אבל יש גם סיבה שלא לאסור כל ההשתתפות, והברייתא עדיין מסתייגת מהשתתפות בהצגות כאלה, אך האיסור רופף. אגב הטיעון שההשתתפות מובילה ביטול תורה, היא בוודאי נימוק חלש. היא מתאימה לעולמם של חכמים, אבל בציבור מן הסתם לימוד תורה לא היה עיסוק כה מתמיד.
ובמקביל "העולה לתרטייאות של גוים אם היה ציירו מפני צורך מדינה, הרי זה מותר.<sup class="footnote-marker">98</sup><i class="footnote">בכתב יד וינה אם צול מפני צורך מרעה.</i> אם מתחשב הוא, הרי זה אסור. היושב באיסטרטון הרי זה שופך דמים. ר' נתן מתיר משום שני דברים מפני שצווח ומציל נפשות, ומעיד על האשה שתנשא. הולכין לאיצטריונין מפני שצווח ומציל נפשות, ולכרקום מפני ישוב מדינה, ואם מתחשב הוא הרי זה אסור" (פ"ב ה"ז).
בתיאטרון נעשים צורכי המדינה ולעתים מתקבלות שם החלטות עירוניות. ובאיצטדיון נהוג היה שהמושל או מנהיג האירוע (ברומא היה זה הקיסר), מחליט על גורלו של המנוצח. להמון הייתה זכות צעקה שהשפיעה רבות על ההחלטה. שום מנהיג לא העז להמרות את הוראות ההמון (אם אכן היו חד משמעיות).
המקבילה מופיעה רק בבבלי: "תנו רבנן: אין הולכין לטרטיאות ולקרקסיאות, מפני שמזבלין שם זיבול לעבודת כוכבים. דברי ר' מאיר; וחכמים אומרים: מקום שמזבלין אסור - מפני חשד עבודת כוכבים, ומקום שאין מזבלין שם אסור - מפני מושב לצים. מאי בינייהו? אמר ר' חנינא מסורא: נשא ונתן איכא בינייהו" (עבודה זרה יח ע"א). זיבול הוא לשון סגי נהור, לפולחן. אך הפולחן איננו ציבורי אלא הפסל ניצב, ומאן דהו מקריב שם מנחה או קורבן. הצופה הרגיל איננו משתתף בפולחן עצמו. במקום ביטול תורה שבתוספתא מופיע נימוק משום 'חשד'. אין כאן עבודה זרה, אך הצופה מהצד יחשוד שיהודי משתתף בעבודה זרה.
עדיין אין ראוי להשתתף בהצגות אך מוצע גם היתר כבר בתקופת התנאים המאוחרת.
בתוספתא עוד סדרת הקלות מהאיסורים במשנה. עם איסור השכרת בתים לנוכרים (משנה פ"א מ"ח) מוסיפה התוספתא: "כאן וכאן<sup class="footnote-marker">99</sup><i class="footnote">בארץ ישראל ובסוריה.</i> לא ישכיר ישראל את ביתו לגוי, מפני שבידוע שמכניס לתוכה עבודה זרה אבל משכירין להן אוריאות אוצרות ופונדקאות, אף על פי שבידוע שמכניס לתוכו עבודה זרה. ר' שמעון בן גמליאל אומר מכל מקום לא ישכיר מרחיצו לגוי, מפני שנקראת על שם ישראל, ורוחצין בה בשבתות. ר' שמעון אומר, בכל מקום לא ישכיר שדהו לגוי, מפני שנקראת על שם ישראל, ועושין בה מלאכה בימים טובים" (פ"ב ה"ט). הברייתא מנוסחת כאיסורים אבל למעשה היא מתירה יותר מהמשנה. הברייתא מתירה למכור מבני שירות פרטיים ומהססת יותר לגבי מבנה שירות ציבורי "ששם ישראל נקרא עליו". זה כבר הסבר המוריד את האיסור מחשש עבודה זרה לנימוק ציבורי שונה.
המשנה מדברת על איסור להשתמש בנוד יין של נוכרי (פ"ב מ"ד). ובתוספתא גם מי שמתיר "הדרדורין והרקובות של גוים ויין [ישראל] כנוס בהן, אסור בשתייה ומותר בהנאה. העיד שמעון בן גודע לפני בנו של רבן גמליאל <u>הזקן</u> [שאמר משום רבן גמליאל הזקן] שמותר בשתייה ולא הודו לו" (פ"ד ה"ט). ההלכה שמותר בהנאה היא אחת הדעות במשנה (בתוספתא היא בסתם). יתר על כן שומעים אנו על הלכה קדומה מסוף ימי הבית שהיין בנוד מותר בשתייה. לעיל הצענו שבעצם ההלכה הקדומה מימי בית שני הייתה מחמירה פחות. והברייתא דילן מצטרפת לכך.
וכן משנתנו אוסרת יין באופן כלי. ובתוספתא "יין תפוחים מן הפתק<sup class="footnote-marker">100</sup><i class="footnote">הוא הפותיקי, מכירה בשטר.</i> ומן האוצר, ומן הספינה - הרי זה מותר. ואם היה נמכר בקטלזון בשוק הרי זה אסור, מפני שמזדייף. חגבים והקופרין מן הפתק ומן האוצר ומן הספינה הרי אילו מותרין, ואם היו נמכרין בסלילה לפני חנוני, הרי אילו אסורין מפני שמרביצין עליהן יין, כדי שיהו יפין למראית העין" (פ"ד הי"ב). אם כן מכירה סיטונאית מותרת כי המוכר הסיטונאי אינו מוסיף יין למוצר. אבל מכירה קמעונאית אפילו באטליז<sup class="footnote-marker">101</sup><i class="footnote">הוא הקטלזון, ראו להלן פ"ד מ"ד. </i> נאסרה.
נימת היתר עולה מהלכה תנאית אחרת בתוספתא לפ"א מ"ה. המשנה אוסרת למכור חפצים העלולים לשמש במהלך הטקס הפולחני, אבל בתוספתא "מכולן היה מוכר להן חבילה. וכמה היא חבילה? ר' יהודה בן פתירה אומר, בלבונה אין פחות משלשת מנין. 2. מוכר לתגר ואין מוכר לבעל הבית, ואם היה תגר חשוד אסור למכור לו" (פ"א הכ"א). אם כן מכירה סיטונאית מותרת, למרות שמן הסתם הסיטונאי ימכור את המוצרים לצרכן הפרטי הנוכרי, לשם עבודה זרה. וכן המשנה קובעת שאין לקנות גבינת בתינייקי (פ"ב מ"ה)
ובתוספתא: "אין לוקחין גבינה ובית הינייקי אלא מן המומחה ושלוקה ניקחת מכל מקום אין לוקחין קורט של חילתית אלא מן המומחה והעלה ניקח מכל מקום אין לוקחין יין בסוריא אלא מן המומחא ולא מורייס אלא מן המומחה ולא חתיכה שאין בה סימן אלא מן המומחא וכולן נאכלין אצל מי שאינו מומחא ואינו חושש". (פ"ד הי"ג)
וכן: "בראשונה היו אומרין אין בוצרין עם הגוי, ואין דורכין עם ישראל העושה בטומאה. אבל בוצרין עם הגוי, ומוליכין עמו חביות חדשות אבל לא ישנות, דברי ר' מאיר. אחד חדשות ואחד ישנות מסייעין אותו, עד שנתעלם מעיניהן נתעלם מעיניהם יעשה יין נסך" (פ"ז ה"א). ההלכה עצמה תידון בפ"ד מ"ט, ואולי אין בה הקלה ביחס למשנה. אבל היא מעידה על כך שבראשונה היו אומרים הלכה כלשהי, וכנראה שלאחר מכן החמירו.
וכן אמנם ההלכה האוסרת ישיבה על ספסל גויים בשבת "יושבין על ספסל של גוים בשבת. שבראשונה היו אומרים אין יושבין על ספסל של גוים בשבת. עד שבא ר' עקיבא ולימד שיושבין על ספסל של גוים בשבת. ומעשה ברבן גמליאל שהיה יושב על ספסל של גוים בשבת בעכו. אמרו לו לא היו נוהגין כן להיות יושבין על ספסל של גוים בשבת. ולא רצה לומר מותרין אתם, אלא עמד והלך לו"<sup class="footnote-marker">102</sup><i class="footnote">תוס', מועד קטן פ"ב הי"ד-הט"ו. לחילופי הנוסח ראו ליברמן, תוספתא כפשוטה מועד קטן, עמ' 1261.</i>. ברם, הלכה זו מוגבלת לשבת וטעמה שמא יראה כמשתתף במסחר. מכאן שסתם ישיבה לצידם איננה מטמאת. ההלכה היא אפוא מתחום שבת ופחות מתחום הלכות עבודה זרה והרחקת נוכרים. כל זה באשר לפן המשפטי. אבל מבחינה חברתית, ההלכה עוסקת בהרחקת נוכרים ולכן מצטרפת להקלות התנאיות.
עוד הקלה מופיעה בתוספתא: "ומעשה שהביאו גרבין של חתיכות ממין אחד בעכו מלא ולא נמצא סימן אלא באחת מהן ובא מעשה לפני חכמים והתירו כולן מורייס אומן הרי זה מותר" (פ"ד הי"א). המעשה מאוחר מימי רבי. רבי ערך את המשנה, אבל תורתו ותורת בני דורו משוקעת בעיקר בתוספתא ולא במשנה, וההלכה שלפנינו מצטרפת למגמות ההקלה במקרה בהלכות מאכלי נוכרים. גם בפ"ד מ"י מעשה (בבית שאן?) ובו הכשירו את את היין, הנימוק לכך הוא שהגוי איננו עושה יין נסך בחמתו. זה תירוץ חלש מבחינה משפטית. דווקא בעת כעס נוטה אדם לנדרים ושבועות דתיות, וההיתר מפתיע ומצטרף לסדרת המקרים בהם הלכה למעשה נסוגים חכמים מהקביעות ההלכתיות המחמירות.
בירושלמי סדרה של שני מעשים: "1. ארמייא הוה ליה קופין גו מעצרתא אתא ישראל וזלף בהון חמר, אתא ארמייא קולתא ושפכון לגובה. אתא עובדא קומי רבנן, אמרי אין הגוי עושה יין נסך מחמתו. 2. רבי ירמיה בשם ר' חייה בר בא זה שמוזג בחמין אסור בצונין מותר, יבוא עלי שלא עשיתי מימיי. 3. רבי יסא אזל לצור חמתון שתן חמר וחמימין וארמייא מזג אמר לון מה שרא לכון<b>" (</b>ירו', כאן פ"ד הי"א מד ע"ד)<b>. </b>המעשה האחרון מעיד על נוהג עממי מתיר, ועל חכם הבא למנוע אותו. ההיתר התבסס על כך שיין חם אין בו יין נסך. למרות שייתכן שניסכו ממנו בהיותו צונן. מן הראוי להעיר שבספרות האמוראית סדרת מקרים של נוהג עממי מקל שחכמים באים לאוסרו. כזה הוא המעשה בבוצרה: ''1.רבי שמעון בן לקיש הוה בבוצרה חמתון מזלפין להדא אפרודיטי אמר לון לית אסיר? אתא שאל לרבי יוחנן אמר ליה רבי יוחנן בשם רבי שמעון בן יהוצדק אין דבר של רבים אסור" (ירו', שביעית פ"ח ה"ח, לח ע"ב)". תרגום: ריש לקיש היה בבוצרה ראה אותם מזלפין להדא אפרודיטי. אמר להם אין הדבר אסור? בא שאל את רבי יוחנן, אמר לו רבי יוחנן בשם רבי שמעון בן יהוצדק, אין דבר של רבים נאסר. רבי יוחנן התיר. ונימוקו שהמים הם 'דבר של רבים'. ההיתר מזכיר כמובן את ההיתר במשנה להשתמש בבית המרחץ המוקדש לאפרודיטי (להלן פ"ג מ"ד), במשנה ההיתר מנומק מסיבות אחרות. אפשר אפוא שה'זילוף'  משמעו כניסה לבית המרחץ ושימוש בבית המרחץ. אלא שאם כך למה משתמשת הגמרא במינוח 'חמתון מזלפין' (ראו אותם מזלפים) ולא במינוח 'מתרחצים'.
לזלף' משמעו לשפוך מים ביד, לטפטף, או לנסך. בלידשטיין הציע שגם בבוצרה נהגו מעין המנהג הפגאני שמתאר לוקיאנוס ב'אלי סוריה'. שם מילאו המוני מתפללים בריכה גדולה במים ששאבו מהנהר הקדוש, ובריכה זו שימשה לצרכי רחצה ופולחן. הסבר זה אפשרי אלא שלפי הירושלמי היהודים עצמם 'זילפו'. האם התיר רבי יוחנן להשתתף בפולחן פגאני ממש?
סביר אפוא שאפרודיטי זו היא נימפיאון. יהודים שטפו את פניהם או התיזו על עצמם מים לניקוי ידיים ורגליים במקור מים שמעליו ניצבה האלה. ניתן היה להבין את רחצת הידיים והפנים כפולחן, אך גם כרחצה לריענון. על כל פנים רבי יוחנן מתיר השתתפות במחווה 'גבולית' בנימוק שזה מקור המים הציבורי הזמין - 'דבר של רבים'.
וכן: "רבי ירמיה איקלע לסבתא, חזא חמרא דמזגי עובד כוכבים ואישתי ישראל מיניה, ואסר להו, משום לך לך, אמרין, נזירא, סחור סחור לכרמא לא תקרב" (בבלי, עבודה זרה נח ע"ב). וכן: ר' חייא בר אבא איקלע לגבלא, חזא בנות ישראל דמיעברן מעובדי כוכבים שמלו ולא טבלו, חזא חמרא דמזגו עובדי כוכבים ושתו ישראל, חזא תורמוסא דשלקי להו עובדי כוכבים ואכלי ישראל, ולא אמר להו ולא מידי; אתא לקמיה דרבי יוחנן, א"ל: צא והכרז על בניהם שהן ממזרים, ועל יינן משום יין נסך, ועל תורמוסן משום בישולי עובדי כוכבים משום שאינן בני תורה. על בניהם שהם ממזרים" (בבלי נט ע"א).<sup class="footnote-marker">103</sup><i class="footnote">תרגום: ראה בנות ישראל שמעוברות מעובדי כוכבים שמלו ולא טבלו, ראה יין שמזגו עובדי כוכבים ושתו ישראל, ראה תורמוסים שבשלו להם עובדי כוכבים ואכלו ישראל, ולא אמר להו ולא מידי. אתא לקמיה דרבי יוחנן, אמר לו צא והכרז על בניהם שהן ממזרים, ועל יינן משום יין נסך, ועל תורמוסן משום בישולי עובדי כוכבים.</i>
מימרה מקילה אחרת היא "ר' יהודה אומר אין מדקדקין ביין נסך" (ירו', סנהדרין פ"ד ה"ז, כב ע"ב). המימרה תלויה באוויר איננה קשורה לנושא הדיון שם, אך משמעותה ברורה. אין לדקדק ולחפש חומרות אלא לאפשר לחיים לזרום.
<b>מזון</b>
מזון עובדי עבודה זרה נאסר באופן כללי. ניסוח זה נראה במבט ראשון כוללני מדי ואכן הוא מרחיב, אך לא בהרבה, כפי שנראה להלן.
על שלביו הראשונים שומעים אנו ממקורות בית שני.<sup class="footnote-marker">104</sup><i class="footnote">לא נעסוק כאן בעדויות מזמן התנ"ך להוציא את החיבורים של בית שני.</i> דניאל לא אכל מפתבג המלך,<sup class="footnote-marker">105</sup><i class="footnote">דניאל א', ח; א', יג; א' טו-טז.</i> במפורש נזכר שם היין.<sup class="footnote-marker">106</sup><i class="footnote">דניאל א', טו.</i> מהפסוק משמע שמאכלי נוכרים הם כל דבר שבושל. המינוח הוא מהשרש 'יתגאל'. חכמים יצרו בעקבותיו את המונח 'גיעולי נכרים' (בע') כמונח גנאי לבישולי נוכרים. סיבת האיסור לא התפרשה, ודניאל וחבריו היו מוכנים למסור נפשם על מצווה זו שכנראה כבר מוכרת להם (לעורך ולקהל היעד של הספר). גם יהודית איננה אוכלת באוהלי המצביא היווני, המונח שם הוא τροφὴν שמשמעו צרכי סעודה באופן כללי, לעתים המונח מתייחד ל'בשר' בדווקא. אבל בהקשר שם התרגום העברי הנאות הוא 'לחם' במשמעות של כלל הסעודה.
גם בעל ספר טוביה מתלונן שרבים מהיהודים שגלו לנינוה אוכלים מלחם הנוכרים אך מציין שהוא נמנע מכך (טוביה א י). המונח שבו משתמש המחבר הוא ἄρτων τῶν ἐθνῶν, שמשמעו לחם במובנו המצומצם של המונח ('פת נוכרים' או 'פת גוים' בעברית של המשנה). בעל איגרת אריסטיאס מסביר שליהודים מצוות מיוחדות לגבי מאכלים ומשקים (משפט קכח). והסיבה לכך היא כדי לא להתערב בעמים אחרים "ולבלתי סורנו מן הדרך מתוך התחברות אל מקולקלים. גדר בעדנו מכל צד בדיני טהרה במאכל ובמשתה ומגע ומיעה וראיה" (קמב). בפועל הוא מדבר בעיקר על חיות כשרות וטמאות (קנב-קסא), אכילת שרצים וכדומה (קסט). איגרת אריסטיאס נכתבה כביכול ככתב הגנה יהודי שנואם הכהן היהודי ומיועד למלך הלא יהודי. אבל כבר הבחינו חוקרים שאין כאן דיאלוג אלא אמירות פנים יהודיות. המחבר מציג כיצד היה ראוי להציג את היהדות לפני העולם ההלניסטי. לקט המצוות הנזכרות הוא מקרי למדי. ברור ממה שסיכמנו שההבדלה במאכל ומשתה כוללת איסור על סעודות משותפות, ובעיני המחבר זו מטרת החוקים.
בתיאור גזירות הדת מימי החשמונאים שוב נזכרים ענייני אוכל. "ולשקץ את נפשם מכל טומאה ותועבה".<sup class="footnote-marker">107</sup><i class="footnote">מכבים א א 47 לפי תרגומו של רפפורט.</i> בהמשך מדובר במפורש בטומאת מאכלים.<sup class="footnote-marker">108</sup><i class="footnote">מכבים א א 63.</i> במכבים ב מסופר על עינויו של 'אלעזר', הוא נדרש לאכול חזיר.<sup class="footnote-marker">109</sup><i class="footnote">מכבים ב ו 20-19 וכן שם ז 2 (שבעת האחים). במקבילה במכבים ד' (ד 6) שוב מודגשת האכילה מזבח של חזיר. וכן לגבי שבעת האחים שנהרגו על קידוש ה'. החזיר כאיסור בעל אופי מיוחד מופיע ביוספוס ובפילון (המשלחת לגאיוס 361; על החקלאות 145. ראו עוד על החוקים ד 100, שם מדובר על אכילת בשר כשר באופן כללי. ועוד הרבה. אין לכך זיקה ישירה לדיון שלנו). </i> ברם, בחיבור זה מודגשת בעיית אכילת הזבחים ולא הסעודה שנוכרים הכינו<sup class="footnote-marker">110</sup><i class="footnote">מכבים ב ז משפט 42.</i>. מוטיב זה של מצווה למאכלות מיוחדים חוזר במכבים ב' (יא לא). ברם, במקרה זה הנוסח והתרגום של המילה בעייתים יותר וייתכן שהנוסח מדבר על אורח חיים באופן כללי.<sup class="footnote-marker">111</sup><i class="footnote">ראו במהדורתו של ד' שוורץ למכבים עמ' 308. </i>
במכבים ג' חוזר המידע המצוי באיגרת אריסטיאס שהיהודים נבדלים מהנוכרים (בתפוצות) במאכלם.<sup class="footnote-marker">112</sup><i class="footnote">מכבים ג ג 4. המחבר משתמש באותו מונח, מעט עמום, כמו בספר יהודית. </i>
מן הראוי להעיר שיוספוס מדגיש בפירושו לפסוק מספר דניאל את האיסור לאכול בשר, אך רומז שגם יתר המאכלים אסורים.<sup class="footnote-marker">113</sup><i class="footnote">קד' י 190. יוספוס מתאר כמובן את אשר הכיר, ולא זיכרון היסטורי או פרשנות. </i> גם איסור כללי על מאכלי נוכרים מופיעים אצלו.<sup class="footnote-marker">114</sup><i class="footnote">חיי יוסף ג'; נגד אפיון ב 282.</i>
יוספוס מספר על הסדרים מיוחדים שנעשו בזמן המרד הגדול לספק ליהודים תושבי פניאס שמן בהכשר,<sup class="footnote-marker">115</sup><i class="footnote">מלח' ב 591; חיי יוסף יג (74).</i> כן מספר יוספוס על פריבילגיה שהעניקה פוליס בתפוצות, לצעירים יהודים שהשתתפו במשחקי הגימינסיון. כל מתעמל קיבל בחינם מנת שמן לסיכת גופו, ואילו היהודים היו זכאים למענק כספי תמורתו (קדמוניות יב, עמ' 120<sup class="footnote-marker">116</sup><i class="footnote">קדמ' יב 120; מתנת החינם הופרטה.</i>). מכאן שהיו צעירים יהודים שנטלו חלק בגימינסיון, מן הסתם שלא ברצון חכמים, אך הקפידו והידרו באיסור לסוך בשמנם של גויים, ואולי גם היו מוכנים להפסיד ממון בשל כך, לפני שניתן להם היתר ה'הפרטה'.
כן הוא מספר על הכוהנים שנשלחו לרומא על ידי פליקס, לתת דין וחשבון לפני נירון שאכלו רק תאנים ואגוזים. הניסוח מרמז למעשה דניאל וחשוד כספרותי, אך ברור ליוספוס שליהודים שומרי מצוות בעיה הלכתית לאכול מזון נוכרים.<sup class="footnote-marker">117</sup><i class="footnote">חיי יוסף ג.</i>
בקובץ שבקדמוניות ג' מזכיר יוספוס רק את איסורי התורה באשר למאכלות אסורים (260-259). כן הוא מזכיר את איסור גיד הנשה (קדמ' א 334). בפרשת דניאל הוא מדגיש את ההימנעות מאכילת בשר (קד' י 190).<sup class="footnote-marker">118</sup><i class="footnote">איסור טריפה קד' יא 364; אכילת חזיר נגד אפיון ב 127.</i> עם זאת יוספוס מזכיר את מנהגי היהודים לאכול מאכלים משלהם.<sup class="footnote-marker">119</sup><i class="footnote">קד' יא 226; שם 261; נגד אפיון ב 174שם 262. </i> ניכר אפוא רצון לצמצם את הנראות של התופעה, אך ברור שגם סופר זה, מציג את איסורי המזון כמאפיין יהודי. הוא מדגיש את הופעת הנושא בכתבי הזכויות שהוענקו ליהודים. יותר משהדבר מלמד על יוספוס, מעיד הדבר על מעמדו ומקומו של 'המטבח' היהודי כמאפיין אתני לאומי וחברתי. פילון מזכיר כמה פעמים איסורי מזון, אך אינו מדבר על מזון נוכרים. גם במקרה זה הרצון האפולוגטי לטשטש את ההתבדלות, מבטל את האפשרות לראות בדברי פילון עדות על ההלכות והנוהגים בתחום זה בזמנו.
בספרותם של בני הכת אין איסור על מזון נכרים. רק הדבש נאסר: "אל ישקץ איש את נפשו בכל החיה והרמש לאכל מהם מעגלי הדבורים" (ברית דמשק עמ' 12). המינוח <u>'עגלי</u> דבורים' כוונתו למה שחז"ל מכנים 'גיעולי נכרים' ובספר דניאל 'יתגאל'. מסתבר שדבש דבורים הוא רק דוגמה וקל וחומר מזונות נוספים. אבל כמובן שניתן לפרש שבעל ברית דמשק מתנגד רק לאכילת דבש הבא 'מהם', מהנוכרים הנזכרים שם בקטע.
בספרות הרומית המאכלות האסורים על היהודים אינם תופשים מקום משמעותי, להוציא את המידע על אי אכילת חזיר, והימנעות מאכילת דגים מסוימים.<sup class="footnote-marker">120</sup><i class="footnote">שטרן, סופרים ב, עמ' 441.</i> ההתרחקות ממזונות של נוכרים לא הייתה מוכרת. צריך לזכור שבעולם הרומי מאכלים ולבוש נחשבו בדרך כלל למאפיינים אתניים שאותם מתארים סופרים בבואם לתאר אזור או עיר מסוימים.
אנו חורגים מהסדר הכרונולוגי מסיבות שיובררו במהלך הדיון.
בספרות האמוראים מיוחסים חוקי ההרחקה מהמזון לגזרות יח דבר. בספרות המחקר קיבלו ייחוס זה כמעט ללא בקרה. ואכן יש בייחוס הגיון רב. יח דבר הם קבוצת החלטות שנתקבלו בשלהי ימי הבית השני, כאשר בית שמאי גברו על בית הלל. עיקרם דיני הרחקה מהנוכרים. על פי הטיעונים המקובלים שריכז וחידד בן שלום, כינוס זה נערך בימי המרד הגדול. הכינוס נערך על רקע ויכוח פנים פרושי. בית שמאי שהיו יותר קנאים מבית הלל, גברו על יריביהם והכריעו בסדרת מחלוקות שהכיוון הכללי שלהם הוא התרחקות והתבדלות מהנוכרים.<sup class="footnote-marker">121</sup><i class="footnote">לסיכום נסתפק בהפניה לספרו של בן שלום, בית שמאי, עמ' 273-252. </i> תיאור זה משתלב היטב בתפישה הכללית של התפתחות ההלכה, ומקומם של בית שמאי במערכת ההלכתית, ולאידיאולוגיה הפוליטית של התקופה, יש סיוע בנסיבות ההיסטוריות.
עם זאת יש להעיר, במקורות התנאיים אין פירוט של המחלוקות. להיפך, בפירושנו לשבת פ"א מ"ד הצענו מחלוקות אחרות ללא הרשימה האמוראית. לפי ההצעה שהצענו בשמו של בן שלום (ורבים אחרים) יש לתמוה האם אכן רק במעמד 'בו ביום' הוחלטו החלטות אלו, הרי הן רמוזות בצורה זאת או אחרת כבר במקורות קודמים.<sup class="footnote-marker">122</sup><i class="footnote">על שאלה זו כבר תמה אלון, טומאת נוכרים, ובעיקר עמ' 128-127.</i> לפיכך דחיית ה'גזירה' עד לימי המרד הגדול נראית מופרזת. בעיה אחרת היא שלפי תיאור ההכרעה במסגרת יח דבר, בית הלל מתנגדים לכל ההחמרות הללו, והרי אין ספק שלפחות חלק מהן נהגו אם לא בצורה משפטית לפחות כנוהג חברתי.
לפיכך אנו מציעים לנסח את הסיכום ההיסטורי בצורה זהירה יותר. נוהגי ההרחקה היו קיימים 'מאז ומעולם', כלומר כבר במהלך ימי בית שני. במסגרת 'יח דבר' לכל היותר, נוסחו ההלכות כמערכת משפטית. אפשר גם שהרשימה של ההגבלות על קשרי נוכרים לא כולה הייתה במחלוקת. העמדה כאילו גברו בית שמאי על בית הלל נכונה באופן כללי, אך איננה נכונה בכל אחד מהנושאים, או אולי בית שמאי הצליחו לנסח את האיסור בצורה קטגורית בעוד בית הלל הקילו בפרטים כמות שראינו לעיל.
עיקרון אחד משתמע מהמסורות האמוראיות. הלכות הרחקה מנוכרים נתפשות כ'גזירה' ואינן מיוחסות לתורה. זאת בניגוד לדרכם של חז"ל לייחס החלטות מאוחרות לאבות עולם או לדבר תורה. כגון ייסוד התפילה, קריאת שמע וכיוצא באלו.
דוגמה למהלך ההיסטורי הוא הגדרת ארץ העמים כטמאה. החלטה זו משמעה היה, בין השאר, שאסור לייבא כלי חרס, מחוץ לארץ. כלומר מותר לייבא, אך הם טמאים. כמו כן קיים איסור דומה על ייבוא מזון שכן הוא תמיד טמא. נוזלים שהובאו מארץ העמים טמאים כאב הטומאה והנוגע בהם (אוכל מהם( טמא טומאת ערב. לפי ספרות חז"ל מיוחסת ההחלטה ליהושע בן פרחיה כלומר שנת 80 לפני הספירה בערך.<sup class="footnote-marker">123</sup><i class="footnote">ראו הנספח למסכת שביעית. </i> ברם, למעשה היעדר כלי יבוא מאפיין את היישוב היהודי כבר מראשית התקופה ההלניסטית ועד סוף ימי בית שני (לפחות). יתר על כן נוהג זה מאפיין גם את תקופת המקרא. לפי הנתונים עולה בבירור שאין כאן אילוץ כלכלי, אלא מדיניות חברתית-לאומית.
בירושלים למשל היו כלי יבוא נפוצים עד שחרורה בידי החשמונאים, וכן בעיירות ישראל ששוחררו (נכבשו) בידי החשמונאים כגון גמלא ויישובים נוספים. היה זה אפוא נוהג חברתי שזכה לגושפנקה וניסוח הלכתי רק הרבה שנים לאחר שנהג הלכה למעשה. זה אכן טיבה של הלכה שלעתים איננה משנה את המציאות אלא משקפת אותה ומתעלת אותה.
מכל מקום בספרות ההלכתית, החל מאותה רשימה בתלמודים, וכלה במשנה שלנו הדיון איננו במזון נוכרים באופן כללי, אלא דיון פרטני בסוגי מזון. הבבלי (שבת יז ע"ב) מונה שלושה אבות מזון: "פתן ושמנן ויינן ובנותיהן - כולן משמונה עשר דבר הן. 1. גזרו על פתן משום שמנן, ועל שמנן משום יינן. על פתן משום שמנן. מאי אולמיה דשמן מפת? - אלא: 2. גזרו על פתן ושמנן משום יינן, ועל יינן משום בנותיהן". המסורת הראשונה אוסרת על שמן על מנת שלא יאכלו פת. והשנייה אוסרת על הפת בגלל השמן שעורב בו. כך או כך הכל חוזר לאיסור הקרבה לנכרי. במסורת זו הנימוק החברתי גובר על הכול.
בירושלמי (שבת פ"א ה"ד, ג ע"כ) רשימה מעט שונה:
ואילו הן שגזרו 1. על פיתן של גוים 2. ועל גבינתן 3. ועל שמנן 4. ועל בנותיהן 5. ועל שכב' זרען 6. ועל מימי רגליהן 7. ועל הילכות בעל קרי 8. ועל הילכות ארץ העמים....
בהמשך שם מסורת שנייה בשם רשב"י: "דתני ר"ש בן יוחי בו ביום גזרו על 1. פיתן 2. ועל גבינתן 3. ועל יינן 4. ועל חומצן 5. ועל צירן 6. ועל מורייסן 7. על כבושיהן 8. ועל שלוקיהן 9. ועל מלוחיהן 10. ועל החילקה 11. ועל השחיקה 13. ועל הטיסני 14. ועל לשונן 15. ועל עדותן 16. ועל מתנותיהן 17. על בניהן ועל בנותיהן 18. ועל בכוריהן.
ארבעת הסעיפים הראשונים חוזרים בשלושת המסורות (בבבלי ושתי מסורות בירושלמי), חמשת הראשונים חוזרים בשתי מסורות הירושלמי. אין מחלוקת שכל אלו אסורים אך לא כולם נכללו בכל הרשימות. כך למשל הבבלי מעלה את הטענה שאיסור גבינת נוכרים הוא גזירה חדשה,<sup class="footnote-marker">124</sup><i class="footnote">להלן פירושנו פ"ב מ"ה.</i> שזה עתה נקבעה. הסבר זה משתלב יפה בטענה שעבור חכמי דור יבנה הגזירה 'חדשה'. כאמור הכללת הגבינה בגזירות היא רק בירושלמי.
בסוף פרק ב' נסכם את רשימת האיסורים.
לרשימה זו יש להוסיף את 'גיעולי נוכרים' שהוא מינוח כללי לכל סוגי הבישול והאפייה.
מעתה במקורות שתי דרכי הסבר. האחת לראות את כל האיסורים כמקשה אחת שטעמה חברתי כפי שמנסח הבבלי משום בנותיהן, ובלשוננו מסיבות של רצון להרחקה חברתית. כפי שראינו לעיל ההתבדלות כמטרה חברתית מופיעה כבר בספרי עזרא ונחמיה (לעניין חתנות בלבד), ונזכרת גם במקורות בית שני. הדרך השנייה היא פרטנית, להסביר כל איסור בפני עצמו. במסגרת זו הוצעו שלל הסברים הסותרים זה את זה. ההסבר הפרטני מכשיל. אם גבינה אסורה רק משום שהחלב גובן בקיבת בהמה (בשר וחלב) הרי שגבינה כזאת גם של יהודי אסורה. ואם החשש הוא שהחלב גובן בבהמת עבודה זרה, הרי אם החלב מושגח הוא מותר?<sup class="footnote-marker">126</sup><i class="footnote">ראו פירושנו לפ"ב מ"ה ומ"ז.</i>
במסגרת זו הוצעו הצעות הלכתיות יצירתיות ביותר. אחד הטיעונים החוזרים הוא שמא הבהמה נועדה לעבודה זרה. הסבר כזה בעייתי מבחינה הלכתית. אם היא עדיין רכוש פרטי, אין זה חשוב למה יועדה. ואם היא רכוש מקדש, האם באמת סביר שייעשה ממנה מוצר חולין. ובכלל מה אחוז הבהמות שהן רכוש מקדש? טיעון אחר שעולה הוא 'משום גילוי', כלומר החשש שהנוזל היה מגולה ונחש הטיל בו את ארסו. כפי שנסביר להלן (פ"ב מ"ג) היה זה חשש מיסטי בעיקרו. חשש יהודי שלא היה מקובל בחברה הנוכרית (ירו', כאן פ"ב ה"ז, מא ע"ד   בבלי כאן, ל ע"א-לא ע"ב ועוד).<sup class="footnote-marker">127</sup><i class="footnote">טיעון זה בהקשר ליין נוכרים מופיע רק בספרות האמוראים. </i> גם מבין חז"ל היו שלגלגו עליו, וגם בחברה היו שלא נהגו בו. לא ייתכן שזה היה החשש למאכלות נוכרים, שכן הרשימה גם כוללת גבינה שהיא מוצקה. יתר על כן מים גלויים אסורים, ולעומת זאת אין איסור על שתיית מים מנוכרים. כך גם אין איסור על שתיית מים משומרונים, לפי ההלכה, אבל בחברה העממית היו שנהגו בכך איסור כפי שטוענת האישה השומרונית הפוגשת את העדה הנוצרית ומתפלאת מכך שהם מבקשים ממנה מים.<sup class="footnote-marker">128</sup><i class="footnote">יוחנן ד 9. </i> גם באזכור זה מודגש שההימנעות ממימי השומרונים היא משום הרצון שלא יתערבו יהודים עם שומרונים.
במהלך פירושנו נאסוף את ההצעות השונות בתחום ההלכתי-טכני, חשש התערבות, חשש הניסוך ויתר החששות. ונראה כי:
א. ההסברים הטכניים-הלכתיים אינם מספקים ואינם לכידים.
ב. ככל שההסבר הנקודתי מוצלח יותר, מחריפה בעיית היעדר הנימוק ההלכתי במקרים אחרים.
ג. מערכת ההסברים אינה לכידה.
בסוף כל אחד מהדיונים נחזור לכך שההסבר העיקרי הוא רצון ההתבדלות. כדברי המדרש "ר' אלעזר המודעי אומר. עמד פנחס וחרם על כל ישראל, בסוד שם המפורש, ובכתב הנכתב על הלוחות. וכחרם בית דין העליון וכחרם בית דין התחתון. שלא ישתה אדם מישראל מיינם של ישראל /גוים/ כי אם ברפש רגליהם<sup class="footnote-marker">129</sup><i class="footnote">בדפוס "כי הם מרפס רגלם" </i>, שנאמר 'וצאני מרמס רגליהם', שכל יינם של גוים לעבודה זרה ולזנות, שנאמר זנות יין ותירוש יקח לב" (פרקי דרבי אליעזר, מהדורת היגר, פרק מו [מהדורת הדפוס פרק מז).
<b>יין נסך</b>
בתוך מערכת איסורי המזונות בולט איסור יין נסך. מבחינה הלכתית הוא חריג משום שהוא היחידי שאסור גם בהנאה. כלומר אסור גם למכור אותו לאחרים. יין הוא כמו עבודה זרה עצמה (פ"ב מ"ג). יתר על כן מבחינה סגנונית הוא היחידי שנאמר עליו שהוא משמש ל'נסך', יתר המזונות אסורים משום שהם שלהם, 'שמנן, 'חומצן', היין אסור משום נסך. ההבדל בינו למוצרים אחרים הוא סגנוני אך גם הלכתי. "יין אצל גוי השתם אסור, משום יין נסך. אבל הציר, והמורייס, והשמן והדבש. אם ראה אותן גוי שמנסכן אסורין, אם לאו מותרין" (תוס', פ"ז הי"ד, עמ' 472). היין אסור בסתם, ואילו יתר המוצרים נאסרו רק אם הנוכרי נצפה מנסך אותם (מנסך מהם).
זאת ועוד איסור תערובת יין משמש נימוק לאיסור על מזונות אחרים. חומץ ענבים אסור כי היה פעם יין, נודות שהיה בהם יין אסורים בהנאה (פ"ב מ"ג), וכיוצא באלו. כפי שהסברנו לעיל ההנמקות הללו הן רק חלק מהתמונה. עיקר האיסור נועד להרחקה ולכן הנימוק (שמא עורב במזון יין) הוא פחות משמעותי. היין בולט גם משום שהוא מוצר בסיסי ביותר. גם בלוח המזון, גם במקומו החברתי וגם מבחינה כלכלית, שכן היה זה אחד מענפי היסוד של המשק החקלאי, וענף יצוא עיקרי.
מעבר לכל זה העיסוק של המשנה ושל המקבילות ביין ננסך אינטנסיבי הרבה יותר מאשר יתר הנושאים ויתר מוצרי המזון. סוף המסכת, ממשנה ח בפרק ד' דרך כל פרק ה' מתמקד ביין נסך. זו ללא ספק יחידה עצמאית. המעיין רק בה יתרשם שאין איסור על שמן נוכרים או דבשם. כמובן אסור ללמוד יחידה מתוך המסכת באופן מנותק,<sup class="footnote-marker">130</sup><i class="footnote">ראו לעיל הדיון בביטול עבודה זרה. בתחום זה אכן טענו טענה דומה נגד לימודם ומסקנותיהם של אחרים. </i> וברור שגם פרק ה' יודע על יתר האיסורים, אבל ההתמקדות הרבה ביין דווקא מחייבת הסבר. הדינים המיוחדים אינם סיבה מספקת להתמקדות הרבה ביין. כל הנושא כולו מחייב אפוא הבנה רחבה מעבר לפן ההלכתי המצומצם.
<b>יין נסך ויין נוכרים</b>
שתי המשניות העיקריות הקובעות את ההלכה הן פ"ד מ"ג: <b>אילו דברים שלגוים אסורין ואסור</b>[<b>י</b>]<b>ן איסור הנייה</b>. היין..." ופ"ה מ"ח: "יין נסך אסור ואוסר בכל שהוא". המשנה הראשונה מתנסחת בלשון "של גוים" והשנייה "יין נסך" ההסבר הפשוט הוא שיין נוכרים נאסר משום נחשב או נחשד כיין נסך. שתי המשניות הללו מציגות את השאלה המרכזית. האם יין נוכרים נאסר כמו שמנם או חלב נוכרים, רק בצורה מעט חמורה יותר. או שמא לפנינו איסור נפרד הקושר במיוחד בין היין לעבודה זרה. בפועל, כאמור ההנמקות ההלכתיות שהוצעו במקורות נראות בעינינו בעיקר כשפות שיח ודרכי ביטוי טכניות לתביעה הכללית של הרחקה. אנו רואים בכל הלכות המזון הלכה אחת מרכזית ומחפשים לה טעם מרכזי. טעם מרכזי זה מוצאים אנו בקלות, מתוך הרשימה הכוללת ומתוך המסגרת ההיסטורית (התנאית או רק האמוראית( של החלטות יח דבר. סדרת החלטות שמטרתה להגדיל את המרחק בין יהודים לנוכרים. להעצים את הלאומיות היהודית, להזין את הלאומיות היהודיות ולתת לה תוכן ודרכי ביטוי הלכתיים. מדיניות שהצליחה לאורך שנים לשמר את היהדות, ללכד את היחד היהודי תוך כדי, על ידי - מאבק יום יומי בנוכריות לסוגיה.
עם כל זאת לגבי יין נוכרים ביטויים הלכתיים מיוחדים. גם המינוח יין נסך, גם איסור הנאה שאיננו במוצרים אחרים. יש כאן אפוא תוכן הלכתי מיוחד ויש לברר האם הוא גוף ההלכה, או תוספת לה. האם הוא המניע ההלכתי, או שפה טכנית שבה האיסור הכללי מתבטא.
הצירוף יין נסך מוכר לאוזן ההלכתית, וזו כבר התרגלה אליו, ואיננה שואלת מה משמעותו. האיסור ידוע ביהדות, אבל למעשה, מבחינה הלכתית הוא הלכה קשה. חפץ שהוקדש לעבודה זרה אסור בהנאה. אבל היין לא הוקדש לעבודה זרה, הרי הוא מצוי בידי הנכרי לשימוש של חול. מה עשה הנוכרי ליין? לכל היותר הקדיש את שתייתו לאל לכבודו, או לתפארתו. אבל בפועל אין זה כמו אילן של עבודה זרה, או מנגינה שנוגנה לכבוד עבודה זרה. יתר על כן בעצם אין כל ראיה שהיין הוקדש לעבודה זרה. אנו מניחים שהיין הוא בחזקה שנוסך או הוקדש לעבודה זרה. אבל הרי ברור שלא כל יין נשתה רק כמחווה דתית. הרי גם הנכרים שתו להנאתם החופשית. ניתן היה גם להתייחס אל היין כיין חולין, ולהגדיר את טקס ההקדשה כמחווה סמלית ריקה מתוכן.
מעבר לכך הטיעון שכל יין נאסר, מתאימה אולי ליין המוגש בסעודה, אך לא ליין הנקנה ונמכר בחביות סגורות. היין הוכנס לחבית בהיותו מיץ בלתי ראוי לשתייה, ובחבית זו נשאר עד לפתיחתו בבית הלקוח. מתי הספיקו לנסך מן היין הזה? ואם אכן ניסכו מהחבית מדוע יתר היין נאסר. השאלה היא למעשה כפולה. האחת מבחינה הלכתית מה טיב האיסור של יין נסך? מבחינת ההלכה במובן הכללי סתם יין נאסר משום שהוא יין נסך או משום חשש יין נסך והחשש בלתי מובן לנו. השאלה השנייה היא פרשנית, למה אסרה המשנה יין? אנו מדגישים שאלו שתי שאלות נפרדות, משום שגם אם נסביר את האיסור התנאי בלי קשר ליין נסך, עדיין תישאל השאלה על התפישה ההלכתית המקובלת שסתם יין נוכרים אסור בגלל יין נסך. סתם יין נתפש כאילו נוסך. זה סוג של 'מציאות משפטית פיקטיבית' מערכת המשפט מחליטה מהי המציאות אף שעינינו הרואות שהמציאות שונה. הדוגמה הידועה ביותר לכך הוא החמץ בפסח שהופך למעין עפר. החמץ שהופקר למרות שבפועל ההפקרה אינה שלמה. וכיוצא באלו. זו תופעה רגילה במערכות משפט ואין לתמוה עליה, ובוודאי שאין לגחך עליה. גם החוק בימינו מגדיר מהירות גדולה וקטנה לפי מסגרות חוקיות ללא קשר למציאות. המינוח ההלכתי הוא "עשו אותו".<sup class="footnote-marker">131</sup><i class="footnote">מוסקוביץ עשו אותו; מוסקוביץ פיקציה. וכך "עשו אותו כמעיין רחוק" (ירו', ברכות פ"ג ה"ה, ו ע"ד); "עשו אותו כתוספת הביכורים" (ירושלמי, דמאי פ"ד ה"ג, כד ע"א). לבבלי מינוחים אחרים לאותו רעיון), ולירושלמי מונחים נוספים לכך.</i>
אם כן שלוש שאלות לפנינו:
1. איזה ניסוך יין הכירו חכמים?
2. באיזה יין מדברת המשנה ולמה נאסר?
3. מתי ומדוע נקשר איסור יין לאיסור יין נסך?
<b>איזה ניסוך יין הכירו חכמים?</b>
ניסוך יין הוא מרכיב טקסי פולחני שהיה קיים במקדש היהודי ובכל טקס קורבנות אלילי. מן הסתם יין הנסך שעליו מדברים חכמים הוא הניסוך הפולחני בעולם היווני-רומי. בעולם הקדם-הלניסטי הניסוך היה בעיקרו זהה לזה של התקופה ההלניסטית ואילך.
ניסוך היה מרכיב בכל פולחן נכרי. היין היה חומר הניסוך העיקרי. היו פולחנים בהם נאסר ניסוך אחר, והיו שניסכו דבש, חלב, שמן או אפילו משקאות אחרים. מבחינה זאת מן הסתם שמן שנוסך אסור כמו יין נסך. המיוחד ביין הוא שסתמו אסור מתוך החשש שנוסך. ברם, הניסוך הפולחני נעשה על הקרקע או על המזבח (על הקורבן) והוא הולך לאיבוד. עיקרו הוא מעין חלוקת מזון לאלים האמורים לשתות אותו. היין נמזג לכלי ואת כל היין שבכלי מנסכים. בנוסף קיבלו הכהנים מתנות יין לשימושם החופשי, אך זה כבר לא ממש יין נסך. ואפילו אם ליין כזה התכוונו חכמים הרי שהוא רכוש הכהנים, ההתפשטות שלו בציבור הרחב מעטה יחסית. המקדשים היו רשות חברתית סגורה. כל ציבור המאמינים (רובו נוכרי, אך חלקו גם אלו שאינם פולחי אל פלוני) הגיע למקדש. אך יין הנסך המדובר היה למעשה במרחב הסגור לציבור, במרחב הכוהני. ככל קבוצה הם היו קבוצה סגורה בעלת מעמד חברתי, אך סגורים בפני הציבור.
בטקסי קורבן היין היה מרכיב מרכזי זהה בחשיבותו להקרבת הקורבן עצמו (בשר ו\או פירות). הכוהן המקריב שפך יין חי (בדרך כלל אך לעתים גם יין מהול) על המזבח או על הרצפה או על הקורבן עצמו. היין היה מונח בכלי מיוחד עם ידית, ומזגו את היין לפי כללי טקס מקובלים. דרך הפיה, והיו גם ש'הידרו' לשפוך את היין דרך הידית, דבר שחייב זריזות ומומחיות מיוחדת. אנו מכירים את הטקס מעשרות תיאורים ספרותיים, כתובות, חוקים וגם מאות ציורים, פסלים, חריטות וציורי פסיפס המשקפים מנהגים שונים. ניסוך היה בעיקרו ניסוך יין, אך שומעים אנו גם על ניסוך מים (במקדש שלנו) וניסוך נוזלים נוספים כשמן, מים ועוד.<sup class="footnote-marker">132</sup><i class="footnote">בניסוך בעת הפולחן עוסק כל מי שכתב על פולחן יווני-רומי, והספרות ארוכה ביותר, ראו למשל זיידמן ושמיט-פנטל, דת רומית; בורקר, דת יוונית, עמ' 70; ון סטרטן, קורבן, ועוד הרבה.</i>
יין נסך הוא קורבן של ממש. השתתפות במעמד הניסוך היה פולחן ישיר של עבודה זרה. אין צורך לכתוב שהדבר אסור, הרי זו מהות עבודה זרה. אין פולחן עבודה זרה יותר מאשר ניסוך היין. כדברי המדרש: "אימתי עושין יין נסך? בזמן שמזכירים עבודה זרה על פיהם. ואימתי מזכירין עבודה זרה על פיהם? בזמן שנודרין בהם" (מכילתא דרבי ישמעאל משפטים, מסכתא דכספא פרשה כ, עמ' 331). אם כן, יין הנסך הוא ביטוי לאמונה הדתית האלילית. אגב אורחא שומעים אנו שמדרש הלכה זה מצמצם את דין יין נסך ליין שממש נוסך (שנדרו עליו).
בכל מה שנראה לעינינו היין 'בוזבז' ולא שימש יותר כשתייה. כך מתעוררת השאלה מהו חשש יין נסך? אם היין נוסך קרוב לוודאי שאיננו קיים יותר. האם הכירו חכמים טקסים שבהם היין נוצל לשתייה? או שבכלי הניסוך נותר מעט יין?
הסבר זה לריאליה של המונח 'יין נסך' איננו מסביר באופן מלא מדוע דיני יין נסך יוחדו ליין, ולא ליתר המשקאות שנוסכו גם הם, אם כי לעתים תדירות פחות. המאבק בסוג יין כזה נראה בלתי נחוץ מבחינה חברית, ומבחינה הלכתית ניתן להצדיקו רק בקושי.
הזדמנות אחרת לניסוך היא בעת קבורת המת. יש להניח שבפועל הייתה נדירה יותר, ולכן אנו מעדיפים שלא לראות בה את המודל שהכירו חז"ל לניסוך יין.
על כן אנו מציעים לחפש את הרקע הריאלי ליין הנסך במוקד תרבותי-חברתי אחר, שהוא שילוב של פולחן וחברה נפוץ הרבה יותר ומצוי במרחב הפרטי שבו לכולם נגישות גבוהה, כולל יהודים (שאינם שומרים על הרחקה מסעודות נוכרים).
היין היה מרכיב מרכזי בסעודה ההלניסטית-רומית (בנקט או סמפוזיון), והסעודה הייתה מרכיב מרכזי בתהליך החיברות היווני-רומי. בני העילית נפגשו בסעודה לאירוע חברתי ארוך שבמרכזו הסעודה. מטרת הסעודה כמובן לאכול (לזלול), אך זו ההזדמנות גם לשיחה, רעות ופעילות בצוותא. בסעודה סדרת מרכיבים שיש להם כלי טקס מסודרים. פתיחה טקסית (בעלת אופי דתי), סעודה, בידור, זלילה ושתייה.<sup class="footnote-marker">133</sup><i class="footnote">במבוא למסכת ברכות ולפסחים סיכמנו את עיקרי טקס הסעודה (הסימפוזיון) היווני-רומי. </i> כמו בהלכה היהודית כך גם בחברה הנוכרית הסעודה הייתה אירוע דתי. כל אירוע דתי לווה בסעודה, וסעודה אף אם לא נעשתה לשם פולחן אלילי מוגדר, נחשבה לפעולה דתית. לטקס הסעודה היו כללים דתיים שכונו 'נומוס' שמשמעו חוק. ספרו של אתינאוס, הסעודה, יוחד כולו לטקסים רבגוניים אלו.
שליטים ובעלי השפעה ניצלו את הסעודות לדיווח ולניהול תפקידם ורכושם. המעבר בין סעודת עבודה לעבודה תוך כדי סעודה היה בלתי קיים. הסעודה ההלניסטית-רומית הייתה גם פולחן דתי, וקשה להגדיר האם אוכלים בעת הפולחן או פולחים בעת הסעודה. הפולחן היה לאל פלוני או אלמוני (בדרך כלל ליותר מאל אחד באותה סעודה), ומעבר לכך היו כללי פולחן לסעודה עצמה. דקדקו בחוקיה כשם שדקדקו בחוקים אחרים. לניסוך בסעודה היו כללי מחווה גוף ושיטות שפיכה וברכה, לא פחות מאשר להגשת הלחם או נטילת האוכל מהצלחות.
היין פתח את הסעודה, 'סימן' את מרכיביה והיה גם סיום הסעודה. תחילת השתייה הוקדמה בברכה לאל וניסוך סמלי לכבודו. כל זה מסביר איסור ברור להשתתף בסעודת הנכרי. אבל אין במקורות איסור כזה, אלא איסור כללי הרבה יותר על כל יין, אף במנותק מהסעודה. יתר על כן כל יין נאסר מתוך החשש ששימש ליין נסך. בדרך כלל בדיני ספקות מבררים חכמים את דין הספק. מכריעים לפי הרוב או בדרך אחרת. במקרה זה אין כלל אמירה של ספק. החשש הריאלי הופך למציאות הלכתית. חכמים אינם אומדים את הסיכוי שהיין שימש לנסך (שלא נוסך אלא נשתה) אלא מניחים שזו המציאות.
ההזדמנות הרגילה והנפוצה ביותר לניסוך יין הייתה בסעודה. הפועל היווני המיוחד לכך היה <i>spendō</i> (σπένδω), היין הוגש במספר סבבים, כל סבב הכוס הראשונה שנמזגה מהכד הגדול (קרטר) הוקדשה לאל אחר. בכל אזור ותקופה היה סבב שונה של אלים. כמובן כל ניסוך כזה היה מלווה בתפילה לאל הספציפי שלו נוסך היין.<sup class="footnote-marker">134</sup><i class="footnote">ראו למשל, אתינאיוס, סעודה ספר 15 693.</i> מסתבר שלמרכיב זה מתייחסים חז"ל. כאן ברור מהו יין נסך, הכוונה בעיקר ליין שנותר בכד הגדול וחולק לאורחים. אין כאן חשש מעורפל שמא היין אי שם נוסך. אלא הכוונה ליין שנוסך נגד העיניים בצורה גלויה לחלוטין.
מכיוון שסעודות נערכו בכל יום (בעיקר אחרי צהרים) במספר רב של אתרים, יש להניח שיין הנסך שאליו מתכוונים חכמים, ושאותו רואים חכמים לנגד עיניהם, איננו יין הנסך במקדשים הציבוריים או הפרטיים, אלא הניסוך במסגרת הסעודה. יין הנסך הוא כל אותו היין שהוגש בסעודה, שהרי ראשיתו נוסכה לאל. כמובן יש בכך הרחבה של המונח 'יין נסך' אך זו הרחבה מתונה.
אם כן אנו משערים שמראשיתו 'יין הנסך' הורחב מהמקדש לכל היין בסעודה. למעשה אסרו חכמים בכך על השתתפות בסעודות החגיגיות של החברה ההלניסטית, ומנעו בכך השתלבות במרחב החברתי היווני-רומי.
הסעודה כללה השתוללות וסממנים חילוניים אחרים. חז"ל לא אהבו גם את מרכיב השכרות שנלווה אליו. אלה באים לביטוי במדרש המתאר את סטייתם של בני ישראל עם המדייניות. כך מתארים לעצמם חכמים את תהליך הפיתוי, תיאור המתאר שילוב של ימי המקרא ותנאי חייהם. "באותה שעה עמדו עמונים ומואבים, ובנו להם קילין<sup class="footnote-marker">135</sup><i class="footnote">קילין הוא מקולין, חנויות.</i> מבית הישימות ועד הר השלג. והושיבו שם נשים מוכרות כל מיני כסנין. והיו ישראל אוכלים ושותים. באותה שעה אדם יוצא לטייל בשוק, ומבקש ליקח לו חפץ מן הזקנה, והיתה מוכרת לו בשוויו. וקטנה קוראה לו ואומרה לו מבפנים, בוא וקח לך בפחות. והיה הוא לוקח הימנה, ביום הראשון וביום השני. וביום השלישי אמרה לו היכנס לפנים וברור לך לעצמך, אי אתה בן בית? והוא נכנס אצלה והצרצור מלא יין אצלה מיין העמוני<sup class="footnote-marker">136</sup><i class="footnote">במקבילה בירושלמי נוסף: "... היין העמוני, שהוא קשה והוא את הגוף מפתה לזנות, והיה ריחו מפעפע".</i>. ועדיין לא נאסר יינן של גוים לישראל<sup class="footnote-marker">137</sup><i class="footnote">כאן באה לביטוי התפישה שיין נסך נאסר משום 'גזירה' מאוחרת.</i>. אמרה לו רצונך שתשתה יין? והוא היה שותה, והיה היין בוער בו. ואומר לה השמיעי לי? והיא מוציאה דפוס של פעור מתחת פסיקיא<sup class="footnote-marker">138</sup><i class="footnote">והיא החגורה (fasciei), כמו שמצינו בשני מקומות בתוספתא שקשרי הפסיקיא נמנים לעצמם לעניין טומאה: "קשרי פונדא ופסיקיא וקשרי מנעל וסנדל" וכו' (מקוואות פ"ז ה"ב); "נימי פסיקיא ומקטורן כל שהן" (כלים, בבא בתרא, פ"ז ה"א). לפסיקיא נימין כלומר זנבות החוטים המשתלשלין לנוי, מכאן שהיא בגד חיצוני. מצד שני היא הבגד הצמוד לגוף האדם (או לגוף האשה ולכן "נמצא [כתם דם] על פסיקיה שלה, הרי זו טמאה. שבשעה שמתרתה, מתרתה נוגעת בתורפה...." - תוס', נדה פ"ו הי"ט, עמ' 648). את הפסיקיא קושרים לגוף ואלו הם קשרי הפסיקיא שמותר לעשותם בשבת כי הם קשרים זמניים. "קושרת אשה מפתח חלוקה, וחוטי סבכה, ושל פסיקיא..." (משנה שבת פט"ו מ"ב). הירושלמי מתאר חבל שמושחל ("שחול") בפסיקיא (ירו', שם טו ע"א).</i>
אם כן הפסיקיא קרובה לפונדה והיא רצועת בד המלופפת סביב החלצים. בתרבות היוונית ההינומה קשורה בחגורה והתרת החגורה היא מעשה סמלי של התמסרות האישה לגבר. הוצאת האליל שהוא אל הפוריות והמין (פירושנו לסנהדרין פ"ז מ"ו) מתחת לפסיקיא היא אפוא מעשה שיש בו מטען ארוטי רב. אולי אפילו פיתוי גלוי.
 שלה, ואומרת לו רבי רצונך שאשמע לך השתחוה לזה והוא אומר לה וכי לעבודה זרה אני משתחוה אמרה לו וכי מה איכפת לך אינו אלא שתגלה עצמך לו והוא מתגלה לו" (ספרי במדבר קלא, עמ' 171; ירו', סהדרין פ"י ה"ב, כח ע"ד; בבלי, קו ע"א) ועוד.
זה התיאור המדרשי המציג את האיום הגדול שבקשרי מסחר וחברות עם הנוכרים, ידידות מביאה לידי יין, יין לזנות. אב טיפוס זה הועבר מהעולם המקראי המתאר אירוע יוצא דופן של התנגשות עולמות, והפך בספרות חז"ל לתיאור המצב האופייני, והסכנה היום יומית. וכן הלכות הטהרה הנזכרות בקשר למלחמה במדיינים הפכו להלכות טומאה וטהרה של עבודה זרה.<sup class="footnote-marker">139</sup><i class="footnote">ראו סוף פ"ה ופירושנו שם.</i>
במידה מסוימת, המונח 'יין נסך', הוא מונח 'מגויס', הוא מעניק מימד דתי של עבודה זרה להשתתפות חברתית במעמד ציבורי-פרטי של החברה ההלניסטית. זה ניצול והפרזה של העצמת המימד הדתי בסעודה. המשמעות המילולית של 'יין נסך' היא יין שהנוכרי ניסך ממנו לאלוהיו. אבל במקורות היהודיים ברור שהוא כל יין שהנוכרי נגע בו או ייצר אותו, והוא המכונה 'סתם יינם'. מכיוון שהיין נעשה כאילו הוא יין נסך (מציאות משפטית) הרי שהוא (היין) שארית עבודה זרה, מעין אכילת קורבן של עבודה זרה. האיסור ההלכתי הוא אפוא ליהנות מעבודה זרה. הנאה מעבודה זרה נתפשה כאיסור חמור וטבעי, ויש בה כמובן גם השתתפות בפולחן עצמו, ניתן היה גם להגדיר את הסעודה כאירוע חברתי 'חילוני' שמשלמים בו מעין מס דתי חיצוני, סמלי, וצדדי. מבחינה מעשית אכן הפולחן הנהוג היה משני למרכיב הזלילה, שהיה מקודש בפני עצמו. הגדרות שמעמד דתי היא העצמת האיסור וביסוסו על הפן הדתי-הלכתי.
תפישת יין הנסך משקפת אפוא את העירוב שהצענו בראשית המבוא. הלכות עבודה זרה מכוונות נגד הדת האחרת, אך גם נגד הרומאים שהם עובדי הדת האחרת. שני מרכיבים אולי בלתי תלויים זה בזה. 'במקרה' הרומאים הם גם עובדי עבודה זרה. אך ההתנגדות אליהם והרצון להתבדלות מהם נובעים לא רק משום שהם עובדי עבודה זרה. אלא גם (בעיקר) משום שהם זרים השולטים בארץ. נשאלת השאלה מה היה מתחולל אילו הרומאים היו אוכלוסייה נרדפת על ידי השלטונות? או כיצד התייחסו חכמים לנוכרים שאינם רומאים, נגענו בכך בקצרה בראשית המבוא. ראינו שאין לנו תשובה על כך ובכלל בהיסטוריה אי אפשר לשאול מה היה קורה אילו, אלא לכל היותר מה קרה, ולמה?
<b>מהו יין נסך במקורות התנאיים </b>
אם כן אנו מקבל את ההסבר המסורתי ש'סתם יינם' נאסר, אך ההנמקה של יין נסך איננה ההנמקה העיקרית,<sup class="footnote-marker">140</sup><i class="footnote">או בניסוח אחר: יין נוכרים נאסר משום שהוא (חשש שהוא) יין נסך. </i> עם זאת מותר לנו לשאול למה התכוונה המשנה בדברה על יין נסך, ועל יין נוכרים. האם כבר במקורות התנאיים מצוי ההסבר שנקבע להלכה. להערכתנו במשנה ניתן למצוא שתי מגמות. האחת רואה את איסור יין נסך כזהה ליין נוכרים ותופשת אותו במשמעות <u>רחבה</u> ביותר. כלומר, כל יין, כולל יין פגום, מיץ באמצע העבודה וכדומה. אנו מכנים אותה המגמה המרחיבה. מצד שני מצאנו גם מקורות שבהם יין נסך נתפש בצורה <u>מצומצמת</u> מעט. כל יין שניתן תיאורטית לנסכו נחשב ליין נסך. אך אם אין 'דרכן בכך', או אם אין פנאי לכך, אין זה יין נסך.
הגישה המצמצמת באה לביטוי במספר הלכות. כך למשל המשנה להלן (פ"ה מ"ו) "בלשת עובדי כוכבים שנכנסה לעיר בשעת שלום חביות פתוחות אסורות סתומות מותרות בשעת מלחמה אלו ואלו מותרות לפי <u>שאין פנאי</u> לנסך". וכן "השוקל ענבים בכף מאזנים, אף על פי שהיין צף על גבי ידיו, מותר. <u>שאין דרכן מנסכין</u>. הדורס יין לחבית, אף על פי שהיין צף על גבי ידיו, מותר. שאין <u>דרכן מנסכין כן</u>. נפל לבאר ונגע בו טיפה כל שהוא, אסור. ירד לשלות החרצנין והזגין מן באר, זה היה מעשה ובאו ושאלו לחכמ'ם ואמרו ימכר כולו לגוים" (תוס', פ"ז ה"ד, עמ' 471). גם הפעם מופיע סיפור מעשה ופסק הדין שאסור להשתמש ביין.<sup class="footnote-marker">141</sup><i class="footnote">כפי שנצביע להלן בדרך כלל במעשים מופיע פסק דין מקל יחסי להלכה השנויה. </i> בתוספתא הקלה רבה. הנוכרי מפסיק להיחשב כדמות 'דמונית' המנסכת יין בכל הזדמנות. נקבע כאן כלל מקל שחוששים רק ליין שנגע בו גוי, ורגיל לנסך במצב כזה. עם זאת ההלכה האחרונה (המעשה) מחמירה. קשה ליישב את כל ההלכות לפי שיטה אחת, ולעינינו התחבטות עד כמה להשתמש בכלל המאפשר להקל "אין דרכן כן". אילו היו משתמשים בו באופן עקבי היו כל הלכות יין נסך משתנות. חכמים רוצים מצד אחד לאפשר חיים משותפים בדרך מצומצמת, ומצד שני להרחיב את ההתבדלות. והתוצאה היא הלכה שאיננה לכידה. אחת הדוגמאות להלכה מחמירה היא: "חרס שפשט ידו כמדומה שהיא של שמן, ואחר כך נמצאת של יין. זה היה מעשה ובאו ושאלו לחכמים ואמרו ימכר כולו לגוים. אגרונימון<sup class="footnote-marker">142</sup><i class="footnote">אגרנומוס, ה'ממונה על השוק', בעל תפקיד בפוליס הרומית. בדרך כלל היה נוכרי. תפקידו, בין השאר, לבדוק את איכות היין. ובעיקר הוא נטל לעצמו את הזכות לשתות מהיכן שירצה וכמה שירצה. </i> שטעם מן הכוס והחזירו לחבית, קדח במיניקת ונפלה ממנו טפה כל שהוא, אסורה מפני שטיפה של יין נסך אסורה ואוסרת כל שהוא" (פ"ז ה"ו, עמ' 471).<sup class="footnote-marker">143</sup><i class="footnote">דוגמה מחמירה אחרת היא בבלי עבודה זרה נז ע"ב ועוד. </i> וכן "ישראל העושה עם הגוי בגת הרי זה מעלה את הלחם לגבי התפוח ומוריד את היין מגבי התפוח אף על פי שהיין צף על גבי ידיו מותר שאין דרכן לנסך כן הגוי העושה עם ישראל בגת הרי זה מעלה את הלחם לגבי התפוח ומוריד את הלחם מגבי התפוח אף על פי שהיין צף על גבי ידיו מותר שאין דרכן מנסכין כן" (פ"ז ה"ג).
גם משנה ו בפרק ה, מציעה את הפרשנות המצומצמת. צבא רומי שנכנס לעיר בשעת מלחמה חביות היין הסגורות מותרות "לפי שאין פניי לנסך". גם בשעת שלום רק חביות פתוחות נאסרו. המשנה כולה מקילה, ובמקרה זה ההקלה היא דרך צמצום המונח יין נסך ליין שניתן היה בפועל לנסכו. אפשר שגם הלכה זו קדומה. בשעת 'מלחמה' היא המרד הגדול או לכל המאוחר מרד בן כוזיבא (המרד השני).
וכן "הדרדורין והרקובות של גוים ויין [ישראל]<sup class="footnote-marker">144</sup><i class="footnote">איננו בכתב יד וינה.</i> כנוס בהן, אסור בשתייה ומותר בהנאה העיד שמעון בן גודע לפני בנו של רבן גמליאל <u>הזקן</u> [שאמר משום רבן גמליאל הזקן]<sup class="footnote-marker">145</sup><i class="footnote">איננו בכתב יד וינה.</i> שמותר בשתייה ולא הודו לו" (פ"ד ה"ט). " (תוס', עבודה זרה פ"ד ה"ט, עמ' 466)<sup class="footnote-marker">146</sup><i class="footnote">בבלי עבודה זרה לב ע"א גרסה הפוכה: "העיד שמעון בן גודע לפני בנו של ר"ג, על ר"ג ששתה ממנו בעכו, והודו לו! הבבלי מתרץ בדרכו שאלו חכמים שונים, והתרוץ נראה כבלתי היסטורי.</i>. סביר שגם זו תוצאה של הפרשנות המצומצמת. הרוקבאות אינם משמשים לניסוך אלא לאגירה שלפני הסעודה, ולכן היין שבהם איננו יין נסך (אם כי לכשימזג היין מכלי האגירה, יהפוך ליין נסך. ולפיכך בעת שימוש חוזר היין החדש איננו נפסל. ברם גם אפשר שרבן גמליאל פשוט איננו חושש לתערובת כזאת מינימלית. על כל פנים במקרה זה היא מצטרפת לעדויות שנעלה להלן שההלכה של ימי בית שני,<sup class="footnote-marker">147</sup><i class="footnote">רבן גמליאל הזקן הוא כינויו הקבוע של רבן גמליאל מימי בית שני, אביו או סבו של רבן גמליאל דיבנה. </i> עד דור יבנה הקלה. מבחינה משפטית ההקלה היא דרך הפרשנות המצומצמת למושג 'יין נסך'.
במקרה זה אכן ההלכה המאוחרת מדור יבנה היא המחמירה (המרחיבה). "נודות של גוים. רבן שמעון בן גמליאל אומר, משום ר' יהושע בן קופסאי, אין עושין אתן אלא שטיחין לבהמה. נודות הגוים גרורין מותרין, חרשין וזפותין אסורין. גוי עובדו וזופתו, ורוכבו ישראל עומד על גביו, כונס לתוכו יין ושמן ואינו חושש. קנקנים של גוים חדשות מותרות ישנות [זפופות] אסורות ושכנס בה גוי מים ישראל ממלא אותה מותר ישר' להכניס לתוכה יין ושמן ושכנס בהן גוי ישראל ממלא אותה מים שלשה ימים מעת לעת כונס לתוכה יין ואינו חושש. ושכנס בו גוי, יין ישראל, ציר ומורייס מותר ישראל להכניס לתוכה יין" (פ"ד ה"י). זו גם עמדת משנתנו (פ"ב מ"ד בקיצור).
הגישה המרחיבה באה לביטוי במשניות אחרות, ולמעשה רוב המשניות משקפות עמדה זו. בפירוש נסביר את המשנה ונדגיש את מגמת ההרחבה. כגון האיסור לשתות יין שהוכנס לנודות או לכלי חרס שבהם אגרו סתם יין של נוכרים (פ"ב מ"ד), למרות שיין בקנקן בוודאי לא נחשב ליין נסך לפני שהקנקן נפתח ונמזג ממנו. בולט הדבר עוד יותר בנוד עור שמן הסתם לא ניסכו ממנו באופן ישיר, אלא מזגו ממנו לכוס הניסוך.
בפירוש המשנה בפ"ד מ"ט, בנושא ההיתר החלקי לעבוד עם נכרי בדריכת ענבים התחבטנו האם המשנה מציגה את הדגם המצמצם או המרחיב. יש בהלכה זו גם הרחבה של מועד התחלת חשש יין נסך, ומצד שני היתר להשתתף עם הנוכרי עד שלב מסוים. להלן (פ"ד מ"ח) נקבע שיין נסך נעשה כזה משירד לבור. קרוב להניח שהוא טרם נוסך ממש, שכן אין מנסכים יין במצב 'צעיר' כזה, אלא זה יין של נוכרי או שנוכרי עלול היה באופן תיאורטי חריג לברך עליו. ואין מדובר ביין שכבר נוסך ממש. כן משמעות המונח בפרק ה להלן. מדובר בנכרי שיש לו 'יין נסך', וכפי שנפרש שם מדובר ביין בחבית סגורה ואין חשש אמיתי שכבר נוסך. אלא זה יין נוכרים בלבד. לפנינו שוב שרידים של הגישה המצמצמת, אך במקביל נקבע גם שאם נוכרי נפל לבור, או עומד לידו בתנאים מסוימים, היין נעשה יין נסך. אם כן יש בנושא מצבי ביניים שבהם ההלכה נקבעת לא לפי תפישה משפטית עקרונית ('מצמצמת' או 'מורחבת') אלא לפי תנאי המקום או לפי נטיית הלב של הפוסק המקומי.
מפתה מאד לראות בשאלה של פרשנות המונח 'יין נסך' התפתחות הלכתית. כפי שראינו בכמה מהעדויות מוצגת השאלה כבראשונה לעומת לאחרונה, והמשנה הראשונה מקילה. ברם בחלק מהמקרים ייתכן שלפנינו מחלוקת ולא התפתחות כרונולוגית.
עוד יש להזהיר, הפרשנות ה'מצמצמת' וה'מורחבת' הן רק דרכי ביטוי להלכה שעיקרה חברתי. בעצם שתי הגישות הם גישה מקילה יותר, ומחמירה יותר.
<b>המונח יין נסך במסורות מחוץ למסכת עבודה זרה </b>
המשנה בנדרים מצהירה: "סתם נדרים להחמיר, ופירושם להקל. כיצד? אמר הרי עלי כבשר מליח, כיין נסך - אם של שמים נדר אסור, אם של עבודה זרה נדר מותר, ואם סתם אסור" (נדרים פ"ב מ"ד). יין נסך כאן הוא ממש יין שנוסך ממנו למזבח, ושאריתו אסורה באכילה. עוד מלמדת המשנה ש'יין נסך' איננו מונח ברור, ויש לו פרשנויות שונות. זאת בניגוד למשתמע מהתלמוד שזה מונח מקובל סתם יין. יין נסך לעבודה זרה מותר, משמעו שהיין הוקדש וטרם נוסך, אחרת מן הסתם היה אסור. כלומר ישראל שהקדיש יין לנסך של עבודה זרה, אין ההקדשה תופשת, היין חולין ומותר.
לפי סדרת מקורות, יין מבושל אין בו משום יין נסך.<sup class="footnote-marker">148</sup><i class="footnote">תוס', תרומות פ"ד ה"ד, נדון בכך להלן.</i> מן הסתם אם אירע שמישהו ניסך יין כזה ודאי שהוא תקרובת עבודה זרה ואסור. אין זאת אלא ההלכה מבוססת על מנהג נוכרים שלא להעלות למזבחותיהם יין מבושל, וכן לא לנסכו בסעודות, בהיותו יין מאיכות פחותה. יין נסך הוא אפוא רק יין שתיאורטית ניתן היה לנסך ולא שנוסך ממש. יין מבושל נחשב למה שאפילו תיאורטית אין סיכוי שינסכו ממנו. זאת בהתאם לחוק הפגאני המקובל שמה שמנסכים הוא יין טהור (חי) ולא מזוג.
בדרך דומה (שיין נסך הוא יין שממש נוסך) יש להבין מספר מסורות בודדות. כגון:
חתיכה של חטאת טמיאה, שנתערבה במאה חתיכות של חטאת טהורה. וכן פרוסה של לחם הפנים טמא, שנתערבה במאה פרוסות של לחם הפנים טהור. הרי אילו יעלו, ר' יהודה אומר לא יעלו. וכן במנחות, וכן בחלות תודה, הטבל ויין נסך. מין במינו כל שהוא, ושלא במינו בנותן טעם... (תוס', תרומות פ"ח הכ"ב). ההלכה עצמה עשויה לחול גם על יין שיש חשש תיאורטי שנוסך, אבל הסביבה הספרותית, חטאת, לחם פנים וכו', מלמדת שיין נסך הוא יין שנוסך בפועל. סדרה ספרותית כזאת מופיעה גם בתוס', מעשר שני (פ"ג הי"ב). הסדרה כוללת טבל, בכור, ויין נסך. בהמשך הברייתא מגדיר החכם ר' שמעון בן אלעזר "דבר שהנפש קצה בו, מה שאכלו אכלו (ויחזיר להן את השאר. דבר שאין הנפש קצה בו, מה שאכלו אכלו) ויחזיר להן את הדמים. ודברים שאין הנפש קצה בו ינכה להן מן הדמים". דבר שהנפש קצה בו מן הסתם איננו יין רגיל שיש חשש שנוסך, אלא יין שנוסך ממש למזבח של עבודה זרה.
סדרה ספרותית אחרת כוללת מוצרי עבודה זרה של ממש "יין נסך, עיר הנידחת, עורות לבובין ואשירה" (תוס', קידושין פ"ד ה"ח). גם כאן יין נסך נראה יותר כתקרובת עבודה זרה ממש. עם זאת ברוב המקורות המונח מופיע בסתם ואי אפשר לקבוע האם הוא מתייחס לכל יין של נכרי, או ליין שיש עדות שנוסך לעבודה זרה.<sup class="footnote-marker">149</sup><i class="footnote">כגון תוס', כאן פ"ז ה"ו, הי"ד; ועוד הרבה.</i>
רק לעתים רחוקות ניתן להוכיח שיין נסך משמעו יין שתיאורטית עלול היה להיות מנוסך לאל. התוספתא עוסקת במי שנכנס שלא ברשות, ומניחה התוספתא שהוא איננו נוגע בחפצי הבית. למרות שהנכנס טמא, החפצים טהורים (תוס', טהרות פ"ח ה"א, עמ' 668). כלומר אין חשש לנגיעה. אבל יש חשש של יין נסך. ברור שאי אפשר לנסך מבלי לנגוע ביין. אדרבה לשם ניסוך נדרשת נגיעה וטלטול של ממש. נמצאנו למדים שאין כאן קביעה של חשש נגיעה. אלא החמרה רבה בדין יין נסך. סתם יין שגוי נגע בו או עשוי היה לנגוע בו כבר נחשב ליין נסך. למרות שהסיכוי המעשי לחשש עבודה זרה מצומצם ביותר או אפילו תיאורטי בלבד.
יש להניח שבראשיתו של האיסור יין נסך משמעו היה יין שהנכרי ניסך ממנו לעבודה זרה. כלומר חבית שהנכרי לקח ממנה מעט יין שהוקדש לעבודה זרה, או שהנכרי מזג לעצמו כוס, ובירך עליו לעבודה זרה. היין שעליו בירכו אסור. באשר למשנה בפ"ב מ"ג מחלוקת ראשונים היא. אפשר שהיא מדברת רק על יין כזה, שנוסך חלק ממנו, במובנו המצומצם. אם כך הדבר הרי שזו הלכה מקילה למדי. ויש מפרשים שהמשנה מדברת בסתם יינם. כלומר כל יין של נוכרי נחשב כמי שהנכרי ניסך ממנו. איסור זה חל על כל היין למרות שמן הסתם הנוכרי לא ניסך מכל היין אלא רק מחלק ממנו. יתר על כן הנוכרי חשוד לנסך גם יין ישראל, למרות שאיננו שלו. וזו חומרה גדולה עוד יותר.
המונח 'סתם יינם' הוא אמוראי בלבד. בירושלמי המונח 'סתם יינו' מופיע בשמו של רבי יוחנן, ונביא את כל הקטע משום שממנו מתפתחות מספר מסקנות.
1. רבי אסי רבי יוחנן בשם בן בתירה. יין נסך שנפל לבור, ימכר כולו לגוי, חוץ מדמי יין נסך שבו. 2. רבי אסי בשם רבי יוחנן סתם יינו של גוי אסור, ואינו מטמא. 3. הפקידו אצלו אסור בשתייה, ומותר בהנאה. רבי זעירא בעא קומי רבי יסא מה במייחד? אמר ליה במפקיד. 4. אתא רבי אבהו בשם רבי יוחנן, שלש יינות הן: א. שראה גוי מנסכו וודאי דעבודה זרה, מטמא טומאה חמורה כשרץ. ב. סתם יינו של גוי אסור<sup class="footnote-marker">150</sup><i class="footnote">סתם אסור, ולא נאמר האם אסור בהנאה או רק באכילה. </i>, ואינו מטמא. ג. הפקידו אצלו בחותם אחד אסור בשתייה ומותר בהנאה. 5. אמר רבי ירמיה קומי רבי זעירה חמי מה מר,<sup class="footnote-marker">151</sup><i class="footnote">ראה מה אמר.</i> לא מר אלא בחותם הא בלא חותם אסור בשתייה ובהנייה. 6. הורי רבי לעזר במייחד, והוה רבי זעירא חדי בה" (פ"ב ה"ג, מא ע"ב). הסוגיה (בבלי ל ע"ב-לא ע"א) דומה, להוציא עוד מספר פרטים מאוחרים העוסקים בהגדרה הטכנית של ההלכות השונה. שני המשפטים האחרונים הם דיון מאוחר. בסעיף 4ג. לפי הדברים בסוגיה ארבע יינות הן:
1. יין שנוסך ממנו לאל, אסור (בהנאה וקל וחומר בשתיה), וטמא טומאת עבודה זרה<sup class="footnote-marker">152</sup><i class="footnote">על המונח טומאת עבודה זרה, ראו במבוא. </i> (סעיף 4א). וכן "יין שראה את הגוי שהוא מנסכו אם יש בו כזית מטמאין טומאה חמורה ואם לאו אין מטמאין אלא טומאת משקין ושאר יינו של גוי אף על פי שאסר משום יין נסך אין טמא אלא טומאת משקה בלבד<sup class="footnote-marker">153</sup><i class="footnote">הביטוי 'טומאת משקה' בלבד מוקשה שהרי טומאת משקין היא אב הטומאה. האם ייתכן שהתוספתא איננה מקבלת את ההחמרה של בטומאת משקין (שנוגע במשקין נעשה אב הטומאה)?.</i>" (תוספתא זבים פ"ה ה"ח, עמ' 680).
2. סתם יין של נוכרי הוא בחשש ניסוך אסור בהנאה (ושתיה) ואיננו מטמא טומאת עבודה זרה (סעיפים 2, 4ב).
3. יין ישראל שנמצא בידי נוכרי מותר בהנאה, אסור בשתיה ואיננו מטמא (4ג). על כך דיון מפורט במצבי משנה (הפקיד עם חותם, מייחד מקום וכו').
4. תערובת יין נסך ביין כשר, יימכר לגוי, ואסור ליהנות מדמי יין הנסך.
חלוקה דומה מצויה בבבלי (עבודה זרה לב ע"א) אלא שממנה אנו שומעים שהדין השלישי מצוי במחלוקת ובר קפרא מתיר את היין גם לשתייה.<sup class="footnote-marker">154</sup><i class="footnote">"דהא רבי יוחנן אקלע לפרוד, אמר: כלום יש משנת בר קפרא? תנא ליה ר' תנחום דמן פרוד: המפקיד יינו אצל עובד כוכבים - מותר בשתיה, קרי עליה: 'מקום שיפול העץ שם יהו', שם יהו סלקא דעתך? אלא שם יהו פירותיו!".</i>
אם כן סוגיית שני התלמודים יודעת להבחין בין יין נסך ממש, ליין שיש חשש שמא נוסך. ואת משנת פ"ב (מ"ג) הסוגיה איננה מזכירה אך ניתן לפרשה בסתם יין נוכרי (סוג 2).
סוגיה אחרת עוסק במונח יין נסך בהקשר של פ"ה מי"א העוסקת "ביין נסך שנפל לבור". "אמר רב: הלכה כרשב"ג חבית בחביות, אבל לא יין ביין; ושמואל אמר: אפילו יין ביין. וכן אמר רבב"ח אמר רבי יוחנן: אפי' יין ביין. וכן אמר רבי שמואל בר נתן אמר רבי חנינא: אפילו יין ביין. וכן אמר רב נחמן אמר רבה בר אבוה: אפילו יין ביין. אמר רב נחמן, הלכה למעשה: יי"נ - יין ביין אסור, חבית בחבית מותר, סתם יין - אפי' יין ביין מותר" כאן יין הנסך אסור בהנאה. והתלמוד מסביר כנראה שמדובר ביין כזה שיש חשש מעורפל ששימש לניסוך (סוג 2). והמחלוקת היא על הגדרת התערובת.
אם כן הגדרת התלמודים מהו 'יין נסך' היא ברורה, זהו סתם יין של נוכרים, למרות שהתלמוד יודע שיש גם 'יין נסך ממש' שדינו חמור עוד יותר. לעומת זאת בירושלמי יש הבדל בין סתם יין נוכרים ל'יין נסך' שניהם אסורים בשימוש, אך רק יין נסך ממש (במשמעות המצומצמת) אסור גם בהנאה. דומה שהתלמודים מנסים לפשר בין שתי הגישות, והם לא ראו בהם לא מחלוקת ולא התפתחות אלא שתי קביעות שיש לתרץ את ההבדלים ביניהן.
בלשוננו ניתן לסכם שההגדרה של 'יין נסך' הייתה בלתי לכידה. בתקופה הקדומה (עד סוף ימי בית שני) שררה הגדרה מצמצמת מעט, או יותר נכון במקרי שוליים שבהם החשש מיין נסך ממשי היה רחוק, הקלו. בתקופת התנאים החמירו בכך יותר. בתחום זה לא מצאנו מגמה מקילה בתקופת האמוראים. אדרבה נראה שאמוראים בכלל החמירו את היחס ליין נסך. הפכו אותו לכלי העיקרי המרחיק ומבדיל את היהודי משכניו. המשך האחיזה באיסור יין נסך וספיחיו אפשרה אולי את הקלת ההרחקה באותם סעיפים שבהם שמירת האיסור הכבידה מבחינה כלכלית מצד אחד והפכה בכך לפגיעה בחברה היהודית, ומצד שני ההיבט החברתי של האיסורים היה שולי יותר. גזירת יין נוכרים התגלתה אפוא ככלי מוצלח להגדרה מה אסור ומתי ניתן להתיר.
דוגמה לכך הוא הטיעון שמותר לקנות מזון מאומן. היתר זה נאמר לגבי מוריס (תוס', כאן פ"ד הי"א; ומורחב בתלמוד לגבי כלל בישולי נוכרים - ירו', פ"ב ה"ג, מא ע"כטור ג /ה"ו) ולגבי רופא ומינקת (כאן פ"ב ה"א, מ ע"ג). אולי נאמר גם על מוצרים נוספים שהותרו מן המומחה (דגים וגבינה). אך מעולם לא שימש הנימוק להיתר יין נוכרים.
איסור מזון הוא איסור לצרוך תוצרת נוכרית ותוצרת יבוא. משמעותו הכלכלית היא שאי אפשר לקנות מוצרים מנוכרים ומה שחשוב יותר, אי אפשר לקנות תוצרת יבוא. את איסור חרס האדריני הסברנו גם הוא בדרך זו (להלן פ"ב מ"ג). לא צירפנו לכך את ההחלטה שדג המגיע ממצרים טמא. במקרה זה 'טמא' משמעו שהדגן ראוי לקבל טומאה משום שנרטב. אין כאן איסור, הן משום שהיו רבים שאכלו בטומאה, ובעיקר משום שהדגן ראוי לקבל טומאה, אך איננו טמא אלא אם כן נטמא בבירור. זאת לעומת ההלכה הכיתתית שאסרה גם אכילת דגן נוכרים.
לעומת זאת יש לצרף למערכת איסורי מזון את ההלכה שארץ העמים טמאה. הלכה כזאת יצקה איסור לייבא מוצרי מזון. המוצרים הגיעו באמפורות, ואיסור על האמופרות יצר איסור נוסף על מוצרי מזון. גם החלטה זו התקבלה בשלהי ימי הבית השני, ונשמרה באופן קפדני כל ימי בית שני. מערכת איסור זו קרסה במאות השלישית והרביעית, עת הצטמצמה שמירת הטהרה לבודדים בלבד. שתי הקביעות הללו מבוססות על הממצא הארכיאולוגי.<sup class="footnote-marker">155</sup><i class="footnote">ראו פירושנו לאהלות פי"ח, ובנספח למסכת שביעית. </i>
<b>מסחר</b>
באופן כללי המסחר לא נאסר. אך נאסרו פרטים ממנו. עד כאן ההבדל בין מזון ויין לבין מסחר הוא סמנטי. במזון הכל נאסר חוץ מ.... ואילו במסחר הכל הותר חוץ מ... אלא שרשימת המזונות המותרים גדולה ואילו רשימת פרטי המסחר האסורים  קטנה יותר. ומבחינה סמנטית זה נחשב 'מותר' וזה נחשב 'אסור'. הסמנטיקה איננה קובעת את הפרטים אך קובעת את התדמית.
בפ"ד מ"ט נראה עדות מעניינת המעידה לפי תומה על המציאות. למרות האיסור העקרוני על סחר בחפצי עבודה זרה, בפועל יהודים עבדו לטובת הנכרים, ייצרו חפצים אסורים. עם זאת ההנחה הפשוטה היא שישראל איננו עובד עבודה זרה בעצמו. אמנם שומעים אנו על דיון עקרוני כיצד מבטלים עבודה זרה של ישראל אבל זה דיון עקרוני, בתיאור המציאות הם מניחים שישראל איננו פולח לחפץ עבודה זרה. גם המונח "עבודה זרה של ישראל" איננו מתפרש כפשוטו. חפץ שישראל פולח לו. אלא חפץ עבודה זרה שישראל הכין למכירה ולשיווק.
איסור מזון הוא, כאמור, איסור לצרוך תוצרת נוכרית. לעומת זאת איסור מסחר הוא האיסור למכור תוצרת, המינוח ההלכתי הוא 'אסור איסור הנייה'. באופן כללי לא הוטל איסור על מכירת תוצרת חקלאית לנוכרים. נאסרה רק מכירה שיש בה או מעין השתתפות פסיבית בשמחת עבודה זרה או מכירת חפצים שנועדו באופן ישיר ומובהק לשימוש הנוכרי לעבודה זרה. היה מקום לצפות שיחול איסור על מכירת יין לנוכרים.
<b>מכירה שיש בה מעין השתתפות פסיבית</b>
במסגרת זו נכללת מכירה של חפצים לנוכרי ערב חגיגות של עבודה זרה (משנה פ"א מ"א-מ"ג), כן נאסרה מכירה או קניה ביריד (משנה ד). האיסור האחרון כורסם בהדרגה. כבר בתוספתא החל תהליך הכרסום (תוספתא למשנה ד), ברצונם של חכמים או נגד רצונם, אבל בהיתר בדיעבד לכך. בתקופת האמוראים התפוגג האיסור לחלוטין. אי אפשר לארגן את כל המקורות על ציר כרונולגי של התפוגגות הדרגתית. בתקופת האמוראים ניכרות עדיין עמדות שונות. אבל בסוף תקופת התלמוד נותרו רק שלושה ירידים אסורים: "אתא רבי יוסי בי רבי בון אבא בר בר חנה בשם רבי יוחנן, לא אסרו אלא כגון ירידה של בוטנה. ותני כן שלשה ירידין הן יריד עזה יריד עכו ירידה של בוטנה והמחוור שבכולן יריד בוטנה" (ירו', כאן פ"א ה"ד, לט ע"ד). ורק אחד אסור לחלוטין. עצם המדרג שלושה אסורים ואחד מחוור מכולן, מעיד על התרופפות האיסור אפילו לגבי שלושה אלו. היריד בעכו הוא סביב מקדש ממקור מזרחי נדבחא (נתברה בלשון גנאי).<sup class="footnote-marker">156</sup><i class="footnote">בבלי, עבודה זרה יא ע"ב.</i> יריד עזה נזכר אגב העדות הביזנטית (ממקור לא יהודי) על יריד בוטנא. לפי הסיפור ביריד בוטנא נמכרו עבדים יהודיים לאחר מרד בר כוכבא, ולאחר מכן הועברה שארית העבדים ליריד הוורדים בעזה. חג הוורדים הוא הרוזליה Rosalia חג רומי מוכר.<sup class="footnote-marker">157</sup><i class="footnote">קוקיניה, מתים; גרף, חגים.</i> ליריד (חג) לא היה מועד מוגדר, אך חודש מאי הוא אחד המועדים המקובלים לו.
יריד בוטנה הוא היריד באלוני ממרא שנחגג בסביבות טבת אולי בזיקה לתחילת השנה הרומית (חג הקלנידיה – לעיל פ"א מ"א). לפי עדותו של אנטוניונוס מפלקנטיה,<sup class="footnote-marker">158</sup><i class="footnote">לימור נוסעים, עמ' 237.</i> עוד במאה השישית השתתפו יהודים יחד עם נוצרים בחגיגות קודש והקטרת קטורת. מסורת זאת חוזרת למאה הרביעית. מן הסתם חכמים התנגדו לחגיגה בין דתית כזאת ולכן המשיכו להיאבק נגד יריד זה שהיו בו לא רק זכרונות של עבודה זרה (נוצרית וקודם לכן פגאנית), אלא גם זיכרון לאומי צורב.  אבל התנגדותם לא הועילה או לא הועילה אלא באופן חלקי.
<b>חפצים שנועדו באופן ישיר ומובהק לשימוש הנוכרי לעבודה זרה</b>
במסגרת זו נכללים מכירה של חפצי עבודה זרה (פ"א מ"ה, מ"ח). כאן הגישה מקילה יחסית שכן נאסר למכור רק חפצי עבודה זרה ישירה ומפורשת. במקרה זה מתירים חכמים לעמעם את האיסור ומותר למכור מה שמן הסתם נועד לעבודה זרה, ובלבד שלא יהא הדבר במפורש. מדיניות כזאת ננקטה ביחס למכירת מכשירים לעוברי עבירה בתחומים אחרים (שביעית וכיוצא באלו – שביעית פ"ה מ"ח. "זה הכלל כל שמלאכתו מיוחדת לעבירה אסור, לאסור ולהתר - מותר"<sup class="footnote-marker">159</sup><i class="footnote">שביעית פ"ה מ"ו-מ"ט. ההלכה שם שנויה במחלוקת בית שמאי ובית הלל. אצלנו אפילו החמרתם של בית שמאי שם איננה מופיעה.</i>). בניגוד לנושאים אחרים בעניין זה דין יין נסך פחות חמור מנושאים הלכתיים אחרים.
יש להניח שהנימוק העיקרי למדיניות אסטרטגית זו היה כלכלי. כך הקילו על יהודים לשווק את סחורתם. הם רשאים למכור לנוכרים וליהודים, ואילו הציבור היהודי הם 'לקוחות שבויים' של הסוחרים והמגדלים היהודים. ואכן יין ושמן היו סחורות יצוא מרכזיות בכלכלת ארץ ישראל הרומית.
הגבלות מסחר משמעותיות מופיעות בספרות מתוך הקשר הלכתי אחד. נאסרה מכירת רכוש דלא ניידי לנוכרים (פ"א מ"ח). כך הסברנו את האיסורים במשנה, אם כי גם העלינו, בעיקר בשם התלמודים והראשונים נימוקים אחרים. בשוליים מצוי איסור למכור להם חפצים 'מזיקים' כלי נשק וכדומה. גם בעניין זה הנימוק הלאומי תקף. האיסור למכור להם חיות טרף (פ"א מ"ז) מנומק ב'נזק הרבים', אך כפי שהצענו זה בעצם איסור נגד השתתפות בסיוע למשחקי הקרקס, והוא קשור להתנגדות לצבא ותרבות הפנאי שלו. זאת מכיוון שהקרקס והאיצטדיון היו משחקים פופולריים על הצבא הרומי, והפכו לסמלי הצבא ולסמלי תרבות השלטון הרומי. ההתנגדות הייתה אפוא לאימפריה ולא לפגאניות.
<b> עבודה משותפת</b>
בדרך כלל לא הוטלו הגבלות על עבודה משותפת. רק סביב יין הנסך שומעים אנו על מגבלות כאלה. אנו מניחים שהמגבלות אכן נובעות מההיבט ההלכתי-טכני. עבודה משותפת איננה מעשה של חיברות ורכות. ההלכות על מגבלות עבודה (פ"ד מ"ט- מי"ב) אינן מגדירות האם העבודה המשותפת היא בשכר או לא. בעיות התעוררו סביב תשלום ביין, אך הן נובעות באמת מהיחס ליין ולא לעצם העבודה.
<b>הנאה מעבודה זרה</b>
באופן כללי וטבעי אסור ליהנות מעבודה זרה. ההלכה כללה במסגרת זו גם את החוגגים, אך בצורה מצומצמת רק מי שממש חוגג. איסור זה נושק לאיסור על השתתפות חברתית באירוע הפגאני (פ"ד מ"א-מ"ו). בתחום זה הקילו בעבודה זרה נטושה.
<b>טומאת עבודה זרה</b>
בתורה עבודה זרה אסורה אך אין הגדרה שהיא טמאה. אבל בפועל חלק מאיסורי עבודה זרה נושאים אופי חיצוני של טומאה. לפיכך אין זה מפתיע שבספרות ההלכתית הדמויון לטומאה בא לביטוי. השאלה הראשונית היא האם הנוכרי עצמו טמא. בחייו, וגם במותו. כאן נוצר פרדוקס. עצם ההכרעה להעניק לנוכרי זכות להיות טמא, מכניסה אותו לכלל תורה ומצוות. ואילו לפי תפישת ההלכה, שיש לה גם שורשים במקרא הנוכרי איננו בכלל מצוות. מצד שני אם יוחלט שהוא איננו טמא הוא טהור וזו הגדרה שבוודאי איננה מתקבלת על הדעת. אלון הקדיש לכך מאמר ארוך,<sup class="footnote-marker">160</sup><i class="footnote">אלון, טומאת נוכרים ראו עוד נועם, טהרה, עמ' 309-278. </i> ואחריו עסקו בנושא אחרים, והמקורות סותרים זה את זה. הבעיה מסתבכת עוד יותר משום שיש לברר האם חלים עליו חוקי הטומאה המיוחדים כגון האם מה שנגע (מי שנגע) בנוכרי מטמא אחרים ובאיזו טומאה, של אב הטומאה או של ולד הטומאה? שאלת טומאת הנוכרי עצמו כמובן איננה מתחום דיוננו. לפיכך נסתפק בהערה מתודולוגית. אין ספק שהיו בנושא עמדות שונות. כולל עמדות ביניים שהנוכרי טמא אבל רק בטומאת זב זאת מתוך ההנחה שמן הסתם הוא נטמא בטומאה זאת.
ההנחה שהנוכרי טמא טומאת זב שייכת למגמה הדמונית, לתאר את הנכרי כדמון, פרוץ בהתנהגותו, פושע, נואף וכו'. בוודאי שהיו מהם שלקו בזיבה אבל אחוז הלוקים, באופן טבעי, במחלה זאת הוא מזערי.<sup class="footnote-marker">161</sup><i class="footnote">כיום כאשר אחוז הנדבקים עולה בהתמדה עקב יחסים בין גברים, מגיעים לאחוז וחצי מאוכלוסיית הגברים בשנה. אין לנו נתונים על העולם הקדום. וכמובן קשה היה לרפא את המחלה, התפשטות המחלה היא בעיקר בין גברים ובעקבות יחסים הומוסקסואליים. אין בידינו נתונים עד כמה היו קשרים כאלה נפוצים בעבר בכלל ובחברה היהודית בפרט, אבל בספרות חז"ל התופעה כולה מצטיירת כנדירה למדי, וראו המבוא למסכת זבים. </i>
עבודה זרה עצמה מטמאת. בפ"ג מ"ו מעין מחלוקת תנאים האם טומאת עבודה זרה היא כשרץ<sup class="footnote-marker">162</sup><i class="footnote">ראו עוד שבת, פב ע"ב.</i> או כנידה<sup class="footnote-marker">163</sup><i class="footnote">וכן משנת שבת פ"ט מ"א ודיוננו בה. </i> או אולי כמת.<sup class="footnote-marker">164</sup><i class="footnote">כך למשל בתוספתא עבודה זרה פ"ו ה"ג; זבים פ"ה ה"ז, דיון על אדם שהכניס ראשו לבית עבודה זרה ונטמא, כלומר שבית עבודה זרה מטמא באהל כטומאת מת, או אולי מטמא בשהייה כמצורע. </i> משמע שם שטומאת נידה חמורה יותר, שכן מטמאת במשא (מרבה טומאתה). לדעתנו זה דיון ספרותי-תיעובי ולא הלכתי. לעיל יין נסך מטמא כשרץ, ועוד מקורות שצוטטו לעיל. לעתים גם מוצאות עמדת ביניים במחלוקת זו (ירו', שבת פ"ט ה"א, יא ע"ד).<sup class="footnote-marker">165</sup><i class="footnote">לעמדה מעט אחרת ראו בבלי, שבת פב ע"ב ודיוננו להלן פ"ג מ"ז.</i>
הויכוח מה טיב הטומאה של עבודה זרה, כשרץ, כנידה או כמת, לדעתנו איננו הלכתי. לא ייתכן שאכן כל ההצעות השונות הוצעו. כמו כל יחוס הטומאה לגוי אין כאן הלכה, שהרי בעצם הגוי איננו חייב במצוות. יש כאן ביטוי לתיעוב חברתי ודתי, שמתנסח בשיח הלכתי מעין טכני.<sup class="footnote-marker">166</sup><i class="footnote">פלורסהיים, טומאה. פלורסהיים מעיר שאת דברי רבא לא כל הראשונים גורסים. </i> את משנה ח באותו פרק יש לפרש על בסיס ההנחה שעבודה זרה מטמאת באוהל, ודנו בכך בפירוש המשנה. נמצאנו למדים שלטומאת עבודה זרה שלוש הגדרות פורמליות חילופיות. כשרץ, כנידה או כאוהל מת. הנפקא מינה היא לדיון בפרטי העברת הטומאה. לדעתנו אין כאן מחלוקת בפרטי ההלכה, אלא רק אמירה כללית (לא הלכתית), של תיעוב. את האמירה הכללית מנסחים ניסוח הלכתי אך למעשה לטומאת עבודה זרה גדרים עצמאיים.
זאת ועוד, ספק אם על הלכות עבודה זרה חלים הלכות העברת הטומאה, וגם אין הלכות של דרגת הטומאה (אב, הטומאה וולד הטומאה). ההגבלה של טומאה שבעה ימים לא חלה בתחום זה. אשר לדרכי הטהרה, בסוף המסכת דיון בדרכי הטהרה. נראה שם שהיו ארבע מערכות טהרה.
א. טומאה רגילה טומאת שרץ, מת נידה וכדו'.
ב. טומאת כלי קודש (כלי ששימש בקודש טמא, ואסור בשימוש עד ש'יטהר').
ג. הלכות נגעים. לחלקם דיני טהרה רגילים (טומאת האדם המצורע) ועל חלקם דיני טהרה מיוחדים (בית ובגד).
ד. דיני טהרה מטומאת עבודה זרה.
דיני הטהרה בשלושת הסעיפים האחרונים דומים. מופיעים בהם מונחים של השהיה, טבילה באש (הגעלה) רחצה, יישון. לכל אלו אין מקום בדיני טהרה 'רגילים'. אנו מעריכים שדיני הטהרה מטומאת עבודה זרה, ומכלי קדש משמרים שיטות טהרה קדושות. בתחום המרכזי ההלכות עוצבו ושונו, הוחדרה חובת הטבילה שהחליפה שיטות קדומות יותר של רחצה וטהרה. אבל בתחום המקדש, בתחום טהרת נגעים (שבה היה לכוהנים תפקיד מרכזי ומעין מונופול), ובתחום עבודה זרה המשיכו ההסדרים הקדומים.
דיון אחר על טומאת יין יש בתלמודים.
שלושה יינות:
שני התלמודים מוצאים לנכון להבחין בין סתם יינם ליין נסך במשמעות המצמצמת (לעיל), ומה שאינו יין נסך ממשי כלל איננו מטמא (ויש בכך היגיון רב). גם ממימרת הבבלי משתמע שטומאת משקין היא פחותה משרץ זאת למרות ההלכה החז"לית שמשקים מטמאים להיות כתחילה (כאב הטומאה) ובעצם חמורים יותר. כל נגיעה מפחיתה טומאה, והמשקין הם מעין 'מכפיל' טומאה.
<b>סממני התבדלות נוספים</b>
המחקר הסוציולוגי עוסק רבות בסממני בידול וייחוס חיצוניים. בדרך כלל סממני הבידול אינם מודעים. הם נקבעים לא כדי לבדל אלא כדי לבטא ערכים, אמונות או זיכרון. כך למשל, לוח השנה היהודי מבדל את היהודים במידה מסוימת משכניהם הלא יהודים. הוא לא נועד לבדל אלא לצרכים ולמטרות אחרות. בוודאי שאכילת מצה בפסח ואיסור אכילת חמץ הם סממני בידול, המטרה המודעת שלהם שונה, אך תוצאתם החברתית היא, בין השאר בידול. בין סממני הבידול הבולטים מצויים מרכיבים חיצוניים, כמו לבוש, תסרוקת, צורת בנייה, קישוט וכדומה. במחקר הסוציולוגי נבדקים נושאים אלו ונמצא שבחלק מהמקרים, מרכיבים כאלה (במיוחד לבוש) מטרתם הפנימית היא בידול אם כי בדרך כלל הבידול איננו המטרה המוצהרת. למעשה ניתן להבחין בשלושה מצבים.
• מרכיבים שמטרתם המוצהרת בידול וייחוד.
• מרכיבים שסיבתם בידול וייחוד אך מוצגים בהנמקות אחרות.
• מרכיבים שיש להם מטרות אחרות ומבטאים ערכים אחרים, אך הם יוצרים בדיעבד בידול.
ההבחנה בין המרכיבים היא באופן טבעי שנויה במחלוקת, היא תלויה בין השאר בנקודת המוצא של המתבונן, ומבטאת לעתים את ההבדל בין המאמין והמבצע מצד אחד, לבין המבקר החיצוני. בין האדם הפשוט לאיש המתבונן ומתנסח בצורה מדעית. כך למשל הלכות הרחקת מזון הוסברו על ידינו כמוטות בידול, שנועדו לבדל. אם הן נועדו לבידול כמו שמציג הבבלי (משום חתנות) הן שייכות לקבוצה הראשונה שמנינו. אם הן נובעות מחשש הנאה מעבודה זרה, או מחשש תערובת, הן שייכות לקבוצה השנייה. מצוות ברית מילה שייכת במפורש לקבוצה השלישית. אין ספק שתוצאתה בידול, אך היא מבטאת כריתת ברית בין אדם חדש לאלוקיו, בין העם לבורא עולם, חפה מכל רצון בידול. אילו הבידול היה מטרתה הרי שהיה עליה להיות סממן חיצוני ולא הייתה נוצרת תרבות שבה הסמל מוצנע בעליל.<sup class="footnote-marker">167</sup><i class="footnote">סמל הברית מוצנע בגלל תפישת גוף האדם והצניעות בתרבות היהודית לדורותיה. בעולם הרומי חשיפתו של איבר זה, לפחות באומנות הייצוגית, הייתה נפוצה הרבה יותר. עם זאת ברחוב עדיין שררו נורמות הצניעות והלבוש.</i>
לדעתנו, ההבחנה בין שלושת הסוגים שמנינו איננה מאוד חשובה, וגם איננה קבועה. לסממן בידול ניתן למצוא הנמקות כאלה ואחרות, וההנמקות הללו מתקבעות בחברה, הופכות לערכים עצמאיים ונחשבות בעיני המאמינים להנמקות.
אחד ממרכיבי הבידול העיקריים הוא הלבוש החיצוני של בני החברה. כך מזהים הם אחד את השני וכך הם נבדלים מאחרים. כיום, הלבוש נחשב לאמצעי בידול מובהק, אם כי בעבר לא תמיד הוגדר ככזה. כך הרופאים בבית החולים, האחיות, אנשי צבא, חרדים, דתיים וכן הלאה. סממני לבוש מוקפדים מבטאים קבוצות משנה שכלפי חוץ נראות כקבוצה אחת גדולה, אך תוך המחנה כל אחד רואה עצמו כשונה לחלוטין מרעהו.
נושא הלבוש היהודי איננו במסכת עבודה זרה, ובכלל איננו בספרות ההלכתית. רק מעט מאוד הלכות ניתן לזהות במפורש ככאלה שנועדו לבידול. מצוות ציצית למשל יוצרת בידול חיצוני (אם היא נשמרת), ואם היא מחוץ לבגדים, אך כאמור איננה מוגדרת ככזאת (הסוג השלישי). נראה בו שבתקופת המשנה והתלמוד טרם נקבע 'לבוש יהודי' אופייני, ועם זאת תסרוקת השיער הבחינה בין יהודים לבין בני העילית ההלניסטית. בפועל ההבדל היה בין שכבת העילית להמון העם. בין בני התרבות ההלניסטית, לבין האוכלוסייה האוטוכטונית (המקומית). כך נוצר למעשה ייחוד יהודי בפועל. אבל ייחוד (בידול) זה לא חדר להלכה. יתר על כן הוא גם כמעט איננו מופיע בספרות שכן עבור חכמים הוא 'בלתי מהותי' ואין צורך לדבר עליו, הרי כולם רואים וחשים בו.
הלכות הצניעות המיוחדות של עם ישראל בתקופה, לא באות לביטוי באופנת הלבוש. להוציא את כיסוי הפנים אצל נשים. נושא שלא היה מקובל בעולם ההלניסטי, היה מקובל אצל הערביות, וברחוב היהודי היו לגביו חילוקי דעות, אבל גם הן באות לביטוי רק בספרות אגדית ולא בדברי הלכה.
לעומת זאת היו הבדלים חיצוניים בתסרוקת ובמיוחד בתסרוקת הגברים. הבדלים אלו הם בעיקרם שלילת התסרוקת היוונית-רומית. בכל אלו נעסוק בנספח.
<b>התפתחות ההלכה</b>
התפתחות ההלכה היא נושא מרכזי בפירושנו למשנה. במהלך הפירוש פגשנו עשרות פעמים מצבים שבהם ההלכה שבמשנה שונתה. לעתים זו מחלוקת רגילה ולעתים התפתחות הלכתית, ולא תמיד הצלחנו להבחין בין השניים. בדרך כל ההתפתחות מועטת למדי. יש להניח שבאופן טבעי ספרות ההלכה לא תמיד הותירה זכר להלכה הקדומה, שכן עניינם של חכמים הוא בהוראת הדרך כאן ועכשיו ולא בהיסטוריה של ההלכה. אבל בכל זאת העדויות רבות למדי, גם אם איננו מכירים את כל התמונה. תחום עבודה זרה הוא תחום שבו כמות השינויים רבה במיוחד. קרוב לחצי מההלכות עברו שינויים, במיוחד רבים השינויים בין ההלכה העקרונית וסיפורי המעשה שבמקבילות. כמות גדולה של שינויים זיהינו בכמה תחומים מיוחדים כגון הלכות שביעית, והיחס לשומרונים.<sup class="footnote-marker">168</sup><i class="footnote">ראו הנספח למסכת ברכות.</i>
בהלכות שביעית הסברנו את השינויים הרבים בשתי סיבות משתלבות.<sup class="footnote-marker">169</sup><i class="footnote">ראו המבוא למסכת שביעית.</i>
א. המתח בין מצווה שמפורשת בתורה, למעשה כל העבודה בשדה אסורה בשנה זו, וכל מה שהותר הוא מלכתחילה היתר של חכמים. זאת לעומת העלות הקשה ביותר של קיום המצווה.
ב. שביעית חלה כל שבע שנים והרצף ההלכתי נפגע. כל שנת שביעית עוסקים בתחום חכמים חדשים המושפעים ממסורת העבר, אך גם מתנאי ההווה.
בתחום היחס לשומרונים זיהינו ארבעה שלבים של תהליך החמרה שיטתי (שני שלבים תנאיים ושניים אמוראיים) אבל התהליך הכללי הוא אחיד (החמרה). היחס לשומרונים דומה במהותו החברתית לשאלת היחס לנוכרי. הוא מושפע להערכתנו מהשאיפה להתבדלות. אלא שבמקרה השומרוני האחריות חשינויים היא הדדית. כפי שהצענו שם הצד השומרוני מצידו הפגין רמת דתיות מתעצמת וההלכה היא בחלקה תגובה של חכמים לתחושת ה'מתקפה' היא היא הגיבוש של הזהות השומרונית.
במאה הרביעית נוצר אפוא משולש לוהט של התנגשות אינטרסים. הנצרות הפכה לדת שלטת ואתגרה את הקהילות המונותיאסיטיות. השומרונים הגיבו בחידוד הזהות הדתית שלהם. ובבית המדרש חידדו את היחס העוין לקהילה השומרונית. בכותבנו 'הגיבו' איננו מתכוונים לומר שזו תגובה מודעת. בהחלט ייתכן שההתפתחות בקהילה השומרונית והיהודית אינן תלויות בנצרות. אבל בדרך כלשהי כל האירועים הללו התרחשו במאה הרביעית, זאת במקביל למשבר קשה ביישוב היהודי בגליל. מערכת הקשרים בין כל התהליכים הללו מחייבת בירור שלא כאן מקומו.<sup class="footnote-marker">170</sup><i class="footnote">על המשבר באמצע המאה הרביעית ראו ספראי, המאה שנעלמה   ליסבנר, </i> מכל מקום הדיון להלן בהלכות עבודה זרה, איננו משקף את היחס לנצרות, כפי שכתבנו כבר לעיל.
התפתחות ההלכה בנושאי עבודה זרה עלתה ממשניות רבות. אנו חילקנו אותם בפשטות להקלה והחמרה ומתברר ששתי התופעות קיימות. בדרך כלל מתייחסים החוקרים להקלות, ואורבך התבסס עליהם בתארו תהליך לפיו האלילות איבדה את המאחד הציבורי שלה, והתערערה. הערעור נבע מסיבות פנימיות ובעיקר מהלחץ הנוצרי.<sup class="footnote-marker">171</sup><i class="footnote">אורבך עבודה זרה. כך גם לדעת הייז ופורסטנברג: "ההקלה בהלכות עבודה זרה נוצרה בעקבות התרשמותם של החכמים שעובדי העבודה הזרה עצמם אינם מתייחסים ברצינות לאליליהם, והם סוחרים בהם (פורסטנבג עבודה זרה). </i> לעיל כבר חלקנו על חלק מהמסקנות הללו. אנו לא זיהינו הקלה ביחס ל'חובת' השמדה של עבודה זרה. לדעתנו 'ביטול עבודה זרה' לא הוצע מעולם כתחליף להשמדה מלאה, אלא לכל היתר כהכרה בכך שאי אפשר להוציא לפועל את המדיניות האוטופית של השמדת עבודה זרה. ה'ביטול' אינו תחליף אלא פתרון למצב הקיים ולכך שתינתן אפשרות להשתמש בעבודה זרה, או בחפצי עבודה זרה נטושים. אם תרצו הרי שבהלכה הקומה איסור ההנאה לא חל על עבודה זרה נטושה, והשימוש בה היה מותר. בדין ביטול החמירו חכמים ודרשו ביטול סמלי אך מסודר של עבודה זרה נטושה.
כבר בלידשטיין עמד על כך שיש תהליכי הקלה ויש תהליכי החמרה,<sup class="footnote-marker">172</sup><i class="footnote">בלידשטיין, עבודה זרה.</i> ואי אפשר לקבוע שהנטייה הכללית היא להקל. ממילא הסיבה שהציע אורבך לסיבות של תהליך ההקלה, אינן סבירות.
אנו מצידנו נוסיף לכך שלוש הערות מתודולוגיות.
1. לא תמיד ניתן לעמוד על יחסי סיבה ומסובב בין שני תהליכים המתחוללים באותו זמן. כך היינו זהירים בקביעה שהנצרות גרמה לחידוד הזהות היהודית. וכן לכך שחידוד הזהות השומרונית גרם לעוינות יתר כלפיהם מצד חכמים. העובדה שאנו ממבט מרוחק מזהים תהליכים ואת נסיבותיהם איננה מבטיחה שגם הקדמונים ראו כך את הנסיבות.
2. תהליכים דתיים מתחוללים גם מבפנים ולא רק כתגובה חיצונית. להיפך כל קהילה עסוקה בשלה ולעתים כלל איננה מודעת למה שקורה בקבוצה השנייה.
3. אורבך הניח שמלימוד ההלכה ניתן להסיק מה הייתה המציאות ההיסטורית. לעומתו טענה הצ'ר ובצדק שההלכה מושפעת גם מגורמים פנימיים של אחידות משפטית וכיוצא באלו. להערכתנו, לימוד זהיר מאפשר להסיק מסקנות היסטוריות מלימוד ההלכה והתפתחותה, אך הפן החברתי-היסטורי איננו הסיבה היחידה להתפתחות ההלכה.<sup class="footnote-marker">173</sup><i class="footnote">הייז, בבל וארץ ישראל, עמ' 63-57. וראו גם בלידשטיין, שם עמ' 27.</i>
4. 
דוגמאות להקלה<sup class="footnote-marker">174</sup><i class="footnote">לדעת בלידשטיין בבל הקלה יותר מאשר בארץ ישראל. ראו בלידשטיין, עבודה זרה 163-143. אנו מסכימים עם הערכה זו, אך בנושא יין נסך למשל או היתר פת הבבלי דווקא מחמיר יותר. לנימוקי הקלה ראו סיכומו בעמ' 15-14.</i> נראה בפירושנו לסדרת משניות פ"א מ"א; פ"א מ"ב (כל הסעיפים), פ"א מ"ג; פ"א מ"ד (איטליס הותר, יריד נאסר, יריד הותר) ; פ"א מ"ז; פ"א מ"ח (רק מתנת חינם נאסרה)<sup class="footnote-marker">175</sup><i class="footnote">וכן הקלה גדולה בדברי רבי אלעזר. זאת לפי הנוסחה הגורסת "רבי אלעזר אומר ובשכר מותר".</i> וכן ההיתר האמוראי להשכיר שדות לנוכרים<sup class="footnote-marker">176</sup><i class="footnote">בהר המלך ההיתר שנוי במחלוקת אמוראים, והצענו שהאמוראים מהדרום (ריב"ל ורבי סימון), הקרובים לאירוע ולנסיבות, מתירים ואמוראי הגליל אוסרים. </i>; פ"ב מ"א<sup class="footnote-marker">177</sup><i class="footnote">רופא אומר מותר.</i> פ"ב מ"ב; פ"ב מ"ג<sup class="footnote-marker">178</sup><i class="footnote">היתר פת שבו נחלקו התלמודים (הירושלמי מתיר והבבלי מחמיר), וכן היתרי שמן ועוד, ראו פירושנו שם.</i>; פ"ב מ"ג; פ"ב מ"ד<sup class="footnote-marker">179</sup><i class="footnote">הקלה אמוראית במורייס, ראשיתה בדברי ראב"ש.</i>; פ"ב מ"ה-מ"ו<sup class="footnote-marker">180</sup><i class="footnote">בדרך כלל ההקלה מצויה כבר בתוספתא והאמוראים ממשיכים במגמה זו. דוגמה מובהקת היא פ"ב מ"ו (דגים, בירושלמי) האמוראים החדירו למשנה תוספת של היתר שמן של נוכרים. ואחר כך נסוגו מההקלה באופן חלקי.</i> פ"ב מ"ז<sup class="footnote-marker">181</sup><i class="footnote">"וכולן נאכלין אצל מי שאינו מומחא ואינו חושש" (תוס', פ"ד הי"ג). וכן "ומעשה שהביאו גרבין של חתיכות ממין אחד בעכו מלא ולא נמצא סימן אלא באחת מהן. ובא מעשה לפני חכמם והתירו כולן. מורייס אומן הרי זה מותר (פ"ד הי"א). הדגים לא זוהו, אבל באחד הכלים (האריזות) נמצא סימן כשרות והכשירו את כל הדגים, בהנחה שכל המשלוח זהה. ראו פירושנו לפ"ב מ"ז. בירושלמי (מב ע"א) מספר פיתוחים לסוגיה, אחד מהם הוא היתר של דגים מהסיבה שאין פוסלין דבר של רבים "אין דבר של רבים נאסר"), והירושלמי מספר כמה מעשים בנידון (כולם מימי אמוראים) ומגדיר שההיתר היה "על ידי עילה", כלומר לא בדרך ההלכה הרגילה, אלא בדרך אחרת מעין עמעום. גם כאן שומעים אנו שבארץ ישראל האמוראית הקלו באיסורים.</i>. פ"ג מ"א; מ"ב; מ"ג; פ"ג מ"ד (בית מרחץ אפרודיטה); פ"ג מ"ט; פ"ד מ"ג; פ"ד מ"ח; פ"ד מ"ט<sup class="footnote-marker">182</sup><i class="footnote">הקלה קדומה. וכן "אין דרכן לנסך" שבתוספתא. וכן "באומן שעושה למכור לשוק היא מתניתא..." (ירו' למשנה), בהמשך חולק ר' יוסי (האמורא).</i>; פ"ד מ"י (ההקלה במחלוקת)<sup class="footnote-marker">183</sup><i class="footnote">וכן "הניח כליו במרחץ ובא ומצאן כל שהן הרי אלו טהורין ומלמדין אותו שלא יעשה כן בטהרות הניח גיתו ובורו ונכנס לעיר אף על פי שבא ומצא עם הארץ בצדן טהורין וכן בגוי אין חושש משום יין נסך" (טהרות פ"י הי"א, עמ' 669).</i>; פ"ד מי"א<sup class="footnote-marker">184</sup><i class="footnote">הקלה כבר בסוף התקופה התנאית או ראשית אמוראית (בר קפרה). אבל בפירוש המשנה משנה שם מצאנו גם החמרה אמוראית בדיני השגחה (לדעתנו היא נובעת מטעמים של מיסוד ההלכה ולכידותה). וכן מעשה בקרונות של בית רבי להקלה. </i>; פ"ה מ"ב; פ"ה מ"ד; פ"ה מ"ה; פ"ה מ"ו<sup class="footnote-marker">185</sup><i class="footnote">אין פניי לנסך, צמצום מושג 'יין נסך'.</i>; פ"ה מ"ז; פ"ה מי"ב.
מן הסתם לא מנינו את כל ההקלות. נמצאנו למדים שכמעט כל אחת מהמשניות כוללת גם נימות מקילות ולעתים במשנה אחת סדרת נושאים שבכמה מהן מגמות מקילות. כמובן בכל מקום שמצאנו מגמה מקילה, הרי היא מקילה בהשוואה למשנה, וממילא אפשר גם לנסח שבכל מקרה כזה המשנה מחמירה.
מן הראוי לציין שבמסכת הרבה מעשים. כמעט כולם מבטאים הקלה,<sup class="footnote-marker">186</sup><i class="footnote">במיוחד פ"ב מ"ב (בייתוס והגרוגרות), בירושלמי מעשה רבי והקרונות על ידי עילא (פ"ה מ"ב).</i> או שנפסק בהם לקולא נגד המשנה. חריג הוא בתוספתא (פ"ז ה"ד, עמ' 471).<sup class="footnote-marker">187</sup><i class="footnote">פירושנו לפ"ד מ"ט. וכן המעשה ברבי יודן שסירב לקבל מתנת כסף מנוכרי (בעת חג פגאני כלשהו (ירו', פ"א מ"א, לט ע"ב).</i> דוגמה חריגה נוספת היא: "גירדאי שאל לרבי אימי יום משתה של גוים מהו? וסבר מישרי לון מן הדא מפני דרכי שלום.<sup class="footnote-marker">188</sup><i class="footnote">האורגים שאלו את רבי אימי. משתה של נוכרים מהו? וסבר להתיר להם זאת "מפני דרכי שלום..." (ירו', גיטין פ"ה ה"ט, מז ע"ג; כאן פ"א ה"ג, לט ע"ג).</i> אמר ליה רבי אבא, והתני רבי חייה 'יום משתה של גוים אסור'. אמר רבי אימי אילמלא רבי אבא כבר היינו באין להתיר עבודה זרה שלהן וברוך שהבדילנו מהן". זהו מקרה של רצון הקלה, והחכם חוזר בו.
ההקלות בתלמודים ובתוספתא מעניינות במיוחד. ההנמקות שלהן הן עדויות לביטול מעשי או לצמצום של איסורים רבים. כגון שכל מה שהוא מעשה אומן מותר, לקנות מהמומחה מותר, מותר לאכול עימו מפני דרכי שלום, משום שאינו אלא כמחניף.<sup class="footnote-marker">189</sup><i class="footnote">ירו', פ"א מ"א, לט ע"ב: "ותני כן. במה דברים אמורים? בגוי שאינו מכירו. אבל בגוי המכירו מותר, מפני שהוא כמחניף להן. תני נכנס לעיר ומצאן שמחין שמח עמהן, מפני שאינו אלא כמחניף להן".</i> כלומר זו מחוות ידידות (חיצונית) ולא עבודה זרה. נימוק כזה משמעותי רק אם מבינים אנו שהאיסור נובע מהלכה ממש (אמונה בעבודה זרה, השתתפות בפולחן וכו') אם מבינים אנו שהנימוק לאיסור הוא המעשה הידידותי הרי ש'החנפה' היא עילה לאיסור. לעתים התלמוד עצמו (הירושלמי) אומר שההיתר הוא משום 'עילה' כלומר ללא סיבה, או עמעום, כלומר אלו היתרים ללא הנמקה הלכתית מספקת.
לא אספנו את כל ההלכות האמוראיות. נסתפק במסגרת זו בדוגמה אחת של סוגיה שלמה, ערוכה ובנויה לתלפיות:
1. תורמוסין שלהן מה הן? רבי אוסר, גניבה מתיר. אמר רבי אני זקן והוא זקן. אני עלת על ליבי לאסור, והוא עלת על דעתו להתיר. רבי מנא בר תנחום אזל לצור, <b>והתיר</b> תורמוסין שלהן. 2. רבי חייה בר בא אזל לצור, ואשכח לרבי מנא בר תנחום <b>שהתיר</b> תורמוסין שלהן. אתא גבי רבי יוחנן אמר ליה מה מעשה אירע לידך? אמר ליה אשכחית לרבי מנא בר תנחום <b>שהתיר</b> תורמוסין שלהן. אמר ליה ולא פגעת ביה? אמר ליה אדם גדול הוא והוא יודע למתק את הים הגדול. 3. [אמר לו לאו בני, חשבון מים הוא יודע. ובשעה שהמים מקלסין את בוראן הן מתמתקין. אמר רבי יצחק בר לעזר בא לומר גנייו ואמר שבחו. אמר רבי יוסי בי רבי בון חשבון גדול הוא. רבי זכאי דאלכסנדריאה הוה ידע לה אמר ואילו בעית ילפתה מיניה].<sup class="footnote-marker">190</sup><i class='footnote"'>כל הקטע בסוגריים הוא סטייה של העורך לעבר נושא צדדי. שבחו של רבי מנא.</i>
4. חלוט שלהן <b>מהו</b>? נישמעינה מן הדא. רבי אמי סלק עם רבי יודן נשייא לחמתא דגדר, <b>והתיר</b> חלוט שלהן. 5. רבי בא בר ממל בעי מה בין חלוט לתורמוסין? אמר רבי יוסי חלוט <u>מחוסר מעשה</u> ידי האור הוא תורמוסין אינן מחוסר מעשה ידי האור הוא. חוורנס אין בו משום בישולי גוים ויוצאין בו משום עירובי תבשילין. 6. ר' בא בשם רב אתי מרטיסה, אין בו משום בשולי גוים, ויוצאין בו משום עירובי תבשילין. 7. רבי יוסי בי ר' בון בשם רב הונא כל אוכל שהוא נאכל חי כמות שהוא אין בו משום בישולי גוים, ויוצאין בו משום עירובי תבשילין" (ירו', עבודה זרה פ"ב ה"ז, מא ע"ד-מב ע"א).
לא נעסוק בכל הפרטים ונסתפק בהדגשת המסקנות החשובות לנו: א. הסוגיה מתירה לאכול תורמוס מבושל של נוכרים. מתברר שיש החולקים על כך. ואלו מתחבטים באמת מה ההבדל בין התורמוס לסתם חליטה. ב. גם כאן מי שנתקל בשאלה מעשית התיר. רבי יוחנן כנראה מחמיר כשם שהחמיר בהשכרת קרקעות לנוכרים (פירושנו לפ"א מ"ח). שם הראינו שהמקומיים הקלו והחכמים הרחוקים מתנאי המעשה הקלו בעקבות התנאים המקומיים. מסתבר שעניין זה של תגובה למציאות הוא מרכיב בהתרה. ג. עוד שומעים אנו על מעשי היתר נוספים (6-7). ד. מעניינת במיוחד התגובה ה'אדישה' של רבי למחלוקת. הוא מקבל בשוויון נפש את הדעה השונה (המקילה) ומכיר בלגיטימיות של הדעה השונה. ההדגשה "אני עלת על ליבי לאסור, והוא עלת על דעתו להתיר" מלמדת שלדעת החכם אין להלכה נימוקים חזקים (לא להיתר ולא לאיסור), ההלכה תלויה בתחושה ובמחשבה האישית. זה פתח גדול לתהליך התרה שיטתי.
כל הסוגיה משיבה רוח של מגמת היתר למרות שלא כל החכמים נוטים תמיד להיתר.
כנגד זה מצאנו גם תהליכים של החמרה. עליהם עמדנו בפירושנו, כגון המשנה בפ"א מ"ב (החמרה מדברי נחום המדי).
כפי שטענו לעיל, הנוהג החברתי אסר כלי יבוא מחוץ לארץ. מסיבות של טהרה, אך בפועל הוביל הדבר לאיסור יבוא של מוצרי נוכרים. הלכה זו קרסה במאה השלישית או הרביעית. קשה לברר מתי בדיוק החל השינוי, אך ברור שמאז ימי הבית השני ועד לתקופה האמוראית התמוטט איסור זה, וכלי יבוא החלו להיות נפוצים. הסיבה ההעיקרית היא, מן הסתם, התמעטות השמירה על דיני טהרה. אך מי שייבא כדי יין וכדי שמן מחוץ לארץ (וכן גבינה, דגים ומצרכים אחרים). בוודאי לא הקפיד גם על אכילת מזונות שיוצרו על ידי נוכרים. כמובן שנותרו שומרים להלכות אלו, והראיה לכך היא למעלה מעשר חותמות יהודיות שנמצאו ברחבי הארץ (בעיקר בשוק העתיקות שלא בהקשר ארכיאולוגי – איור 7). על חותמות אלו שומעים אנו גם במקורות התלמודיים.<sup class="footnote-marker">191</sup><i class="footnote">בספרות התנאים אין עדויות לחותמות שיש עליהן סימן יהודי, כדי להודיע על כשרות. </i> הן מעידות על מערכת שיווק יהודית, וממילא גם על הקפדה מסוימת על אי אכילת מזון יבוא שלא נשמר בכשרות מיוחדת. בפ"ד מ"ט המשנה שונה מהתוספתא ברם, במקרה זה אין כאן החמרה אלא החמרה והקלה כאחד. כמו כן, במקרה זה מחלוקת בתלמודים האם המשנה שלנו היא 'בראשונה' או שהתוספתא היא כ'בראשונה' ומשנתנו כמשנה אחרונה.
כן מצאנו בירושלמי החמרה שלא ללמד אומנות לנוכרים: "אמר רבי יוסי הדא אמרה שאסור ללמדו אומנות כהדא תרתין אומנוון הוון בגירו זגגייא וקובטרייא זגגייא לא אלפין וקמון קובטרייא אלפון ואיתעקרון (פ"ב ה"א, מד ע"ד – שתי (משפחות - גילדות) אומנים היו בגירו (בירו-בירי) זגגים ונגרים. הזגגים לא לימדו [אומנותם לנוכרים] ונשארו. הנגרים לימדום ונעקרו). במקורות התנאיים אין איסור על לימוד אומנות לנוכרים.
כן שומעים אנו בפ"ד מ"ד שהאיסור על גבינה הוא איסור חדש (לפי הבבלי), ובפירושנו לפ"ד מ"י נעמוד על כך שהבבלי מחמיר ביין נסך.
נציין עוד לפירונשו לפ"ג מ"ד ששם בשני התלמודים סיפור על התנהגות מחמירה במיוחד של צדיקים שלא להתבוננן בצורה שעל המטבע. בסך הכולל המשנה מציגה מערכת חמורה בהרבה מזו שבמקבילות, ולעתים קרובות ברור שההקלות הן אמוראיות.
להערכתנו, אנו יכולים לצעוד צעד קדימה בהבנת התפתחות ההלכה.
<b>הלכות עבודה זרה בשלהי ימי הבית השני. </b>
אין ספק שאיסורי עבודה זרה היו ידועים בימי הבית השני. אספנו ראיות לכך במהלך הדיון על השמדת עבודה זרה, איסור עשיית חפצים דמויי עבודת אלילים (גם לנוי), ניצול מזון נוכרים, ייחוס טומאה לארץ העמים, הסתייגות או מעין איסור על כלי יבוא, איסור על הופעת דמויות אדם על מטבעות<sup class="footnote-marker">192</sup><i class="footnote">החשמונאים מקפידים על כך, וכן הורדוס. רק בניו מתחילים להטביע מטבעות עם דמויות אדם. המדובר בבני הורדוס ששלטו באזורים פחות מובהקים מבחינה יהודית.  </i> וכן הלאה. כל אלה מסיבות לאומיות-דתיות וכו'. מצד שני קשה להניח שבימי בית שני הייתה קיימת מערכת הלכתית מפורטת ומפותחת מבחינה משפטית, מעין זו שמצאנו בספרות התנאים. אם ביררו פרטים כאלה, הרי שאין לכך הד בספרות. דוגמה לכך הוא מעשה טיהור המקדש.
לפי מכבים ב י ג המכבים 'טיהרו' את המקדש ובנו מזבח אחר, כלומר שאת המזבח הקודם הרסו. לפי ספר מכבים (א ד 47) המטהרים ניפצו את המזבח וגנזו את אבניו. ספר מכבים מציין שהמשפצים לא ידעו מה לעשות באבנים עצמן, ולכן גנזום עד שיבוא נביא אמת ויודיעם (מכבים א שם).<sup class="footnote-marker">193</sup><i class="footnote">לפי ספר מכבים ב האבנים הונחו ב'מקום טמא', בכך הוא חולק מעט על המשתמע מהמקבילה במכבים א' ובמשנה. יוספוס מסכם את מכבים א, ומוסיף שגם הדלתות הוחזרו. כנראה לא נעשו דלתות חדשות, אך הקודמות טוהרו (פורקו והוחזרו – קדמ' יב 318). לפי יוספוס הכלים החדשים היו מזהב, דבר שאיננו בספר מכבים שהיה לפניו, נוגד את תיאור חז"ל את המנורות, והוא כנראה תוספת מדעתו. על גניזת האבנים שומעים אנו גם במשנה מידות פ"א מ"ו. </i> את כלי המקדש החליפו (מכבים א שם 49) והמחבר מזכיר את מזבח הקטורת הקטן, המנורה, השולחן והפרוכות.
גניזת האבנים נזכרת גם במשנה "מאבני המזבח, ומעפר המזבח, מקק ספרים ומקק מטפחותיהם, כל שהוא. שמצניעין אותן לגונזן רבי יהודה אומר אף המוציא ממשמשי עבודת כוכבים כל שהוא שנאמר (דברים יג) לא ידבק בידך מאומה מן החרם" (שבת פ"ט מ"ו). אם כן הגניזה היא דרך קבע, למניעת הנאה (שימוש) עתידיים באבנים. מה שהיה אפוא ספק בימי החשמונאים, הפך לנוהג קבוע, וגניזה היא מעין 'הובלה לים המלח', רק בעלת אופי טקסי יותר.
במקדש בית שני הקצו לכך לשכה "מזרחית צפונית, בה גנזו בני חשמונאי את אבני המזבח ששקצום מלכי יון" (מידות פ"א מ"ו). את המנורה ניפצו (לא נאמר מה עשו בחומרים), ובנו מנורה זמנית אחרת, וכן החליפו את כלי המקדש. בהלכה מצאנו גם נימוק נוסף מדוע אבני המזבח אינן מקבלות טומאה. "כל הכלים שהיו במקדש טעונין טבילה חוץ ממזבח הזהב, ומזבח הנחשת, מפני שהן כקרקע, דברי רבי אליעזר. וחכמים אומרים מפני שהן מצופין" (חגיגה פ"ג מ"ח). דברי רבי אליעזר הם קו המחשבה של ההלכה התנאית הרגילה. אך דברי חכמים קשים שכן הם מעלים הנמקה מיותרת. יש להבין שחכמים מציעים נימוק הלכתי נוסף, ואינם שוללים את דברי רבי אליעזר.
מבחינה הלכתית של דיני טומאה וטהרה כל המעשים מיותרים. המזבח הוא מאבן ואינו מקבל טומאה. באשר למנורה היו, בסוף ימי בית שני, חילוקי דעות בין פרושים לצדוקים. ראו במנורה כלי (גדול, אך עדיין כלי מטלטל), שיש לטובלו, ואילו הצדוקים סברו שאיננו מקבל טומאה, לפי ההסבר התלמודי משום שמנורה כלי נייח ולכן אינו מקבל טומאה.<sup class="footnote-marker">194</sup><i class="footnote">ראו פירושנו למשנת חגיגה פ"ג מ"ח. </i> איננו יודעים אם הצדוקים ניסחו את הלכתם במונחים משפטיים כאלו, או סברו סתם שהמנורה היא מקור קדושה ואיננה נטמאת, כלומר שתפישתם הייתה במקרה זה מקילה, אך לא במסגרת מערכת ההנמקות ההלכתית.
איננו יודעים האם בני חשמונאי ניסחו ונימקו את מעשיהם במערכת ההלכתית ובמונחיה, שמן הסתם מאוחרים יותר.<sup class="footnote-marker">195</sup><i class="footnote">אם כן אפילו התלמוד אינו משתמש במינוח של משנת עבודה זרה (פ"ד מ"ד) ומסביר את מעשי החשמונאים שלא על רקע הלכתי.</i> מבחינת ההלכה המאוחרת מזבח ירושלים הוא עבודה זרה שעבדוה ישראל. אמנם ניתן היה גם להציע שהמקדש נשאר בקדושתו שהרי פולחן ה' לא נעקר ממנו, אלא שנוסף שם פסל של אל זר (או פסלים). לפיכך פתוחה הפרשנות לטעון שהמזבח המשיך לשרת את עבודת ה'. אבל הניסוח המחמיר ביותר (וגם הריאלי) הוא שהקודש שימש לעבודה זרה (גם לעבודה זרה). אם כן עבודה זרה שעבדה ישראל איננה בטלה לעולם, ולא כפי ההלכה המאוחרת שישראל אחר יכול לבטלה (או לפחות שאותו ישראל יכול לבטלה).<sup class="footnote-marker">196</sup><i class="footnote">להלן פ"ד מ"ד ופירושנו לה. </i>
אם כן למזבח ולכלי המקדש אין טהרה עולמית, אמנם ניתן לטהר כלים מטומאת עבודה זרה די בקלות, אך לא עבודה זרה שעבדה ישראל.
אם כן איננו משוכנעים שהחשמונאים הכירו את המערכת ההלכתית המשפטית שנוסחה במשנה, אך בפועל ובצורה אינטואטיבית כך נהגו. ייתכן גם שהמנהג ה'טבעי שלהם' הוא גם שעיצב את פרטי ההלכה שנוסחה מאוחר יותר.
אם כן בימי בית שני נהגו הלכות הרחקה מעבודה זרה ועובדיה במידה רבה. כולל איסור הסתכלות, הנאה, מזון נוכרים וכו'. עם זאת לעתים מוצאים אנו שההלכה בשלהי ימי הבית השני הייתה מקילה יחסית להלכה התנאית.
בספרות חז"ל כמה דוגמאות ידועות על תנאים קדומים שעשו את מה שבעיני האמוראים נראו כבעייתיים. אחד הדיונים הוא על משנת ראש השנה.
המשנה שם (פ"ב מ"ח) מספרת שלרבן גמליאל היו דמויות של הלבנה בצורותיה השונות, בעזרתן היה מתחקר את העדים. כפשוטו האיסור לעשות דמות לבנה נתפש כלא רלבנטי, שכן עשייה זו היא לצורך מעשי ולא לפולחן. כפשוטה המשנה לא נצרכה כלל להסביר זאת. אבל לתלמוד (ראש השנה כד ע"ב) קשה היה להבין מדוע אין בכך שמץ עבודה זרה. "... אמר אביי: לא אסרה תורה אלא שמשין שבמדור העליון. ושבמדור התחתון מי שרי? והתניא: "'אשר בשמים' - לרבות חמה ולבנה כוכבים ומזלות. 'ממעל' לרבות מלאכי השרת! כי תניא ההיא, לעבדם".
אם כן, הבבלי מצמצם את האיסור. רק דמות שנועדה לפולחן אסורה, ורק דמות מלאכי שמים. בהמשך מתפלא העורך האם מותר לעשות דמות, ומתרץ תירוצים שונים כגון שאסור לעשות דמויות כאלה, אך מותר להחזיק בהן, או שהצורות נעשו בדרך שמותר לעשותן (ציור ולא תבליט), או שלצורך לימוד הדבר מותר. כל ההסברים הללו ברורים, וכפשוטו למשנה היה ברור שאין כאן כלל איסור. אבל הבבלי ניגש לעניין בצורה משפטית ומבין את מדרשי ההלכה כפשוטם, ולכן מקשה על המשנה, ומוצעים ההסברים.<sup class="footnote-marker">197</sup><i class="footnote">סוגיית הבבלי עצמה מחייבת הרחבה. במדרש הגדול לשמות כ, כ, עמ' תמב, "לא תלמד לעשות אבל אתה למד להבין ולהורות". כלומר, סדר הסברים הפוך מנוסח הבבלי שלנו. מכל מקום לא בכך עסקנו.</i>
מעשה שני מופיע בתוספתא שלנו פ"ה ה"ב, ויידון להלן (פ"א מ"ה) שם שומעים אנו שתי מסורות החורגות ממערכת האיסורים המקובלת: "טבעת שיש עליה פרצוף מותר לחתום בה. ר' חנניה בן גמליאל אומר של בית אבא היו חותמין בחותם של פרצופות, ר' אלעזר בר צדוק אומר כל הפרצופות היו בירושלם חוץ מפרצוף אדם בלבד". אם כן, בתקופה הקדומה בשלהי ימי הבית או בדור יבנה משתמשים בחותמות פיגורטיביות, בכך מודה גם רבי צדוק. קיימת מחלוקת האם ההיתר כלל גם  פרצופי אדם. דומה שלפנינו הנוהג הקדום, וראב"צ מנסה לצמצמו בלחץ ההלכה הקיימת בימיו.
שתי הלכות נוספות קדומות, מלפני גזרות יח דבר הן מקילות, יחסית להלכה התנאית. נחום המדי מצמצם את איסור המכירה לפני החגים ליום אחד<sup class="footnote-marker">198</sup><i class="footnote">תוס', פ"א מ"א, פירושנו לפ"א מ"א, שם גם נדון בנוסחת דבריו. אמנם אפשר שם לפרש שנחום המדי מייצג את הנוהג הבבלי, אך לדעתנו סביר יותר שהוא מייצג את ההלכה הקדומה. </i> שמעון בן גודע התיר למכור לבונה בכמות גדולה לנכרים (פ"ד ה"ט, פירושנו לפ"א מ"ה). כן מדבר ריב"ז בנימה מסויגת על הריסת מקדשי עבודה זרה (לעיל). היריד הנוכרי נאסר, אך לא האטליז שהוא הופעתו הקדומה של אותו יריד (להלן פ"א מ"ד). מבחינת המקורות נציע כמה פרשנויות אחרות מדוע התירו את האיטליס, אך עתה לאור התמונה הכללית ההסבר הפשוט ביותר הוא שהאיטליס היה מוסד ותיק שלא אסרו עליו בשעתו. אך היריד חדר לארץ רק לאחר מרד בר כוכבא, ואז כבר החמירו ביחס אליו, ונאסרה ההשתתפות בו.
כפי שראינו המקורות האמוראיים קושרים את ההחמרה בדיני הרחקה עם המדיניות של בית שמאי שהתקבלה בציבור בראשית המרד הגדול. בית שמאי שהיו קרובים יותר לקנאים, הצליחו אז לסחוף את דעת הקהל של כל הלאום למדיניות החמרה. הרקע הלאומי והחברתי למדיניות זו והתקבלותה בציבור, ברורה. גם התעשרותו של יוחנן מגוש חלב קשורה לימים אלו. כאמור לעיל, תושבי העיר פניאס נמנעו משמן נוכרים והוא סיפק להם (מכר להם) שמן כשר מהגליל.
הוא הדין לדברי שמעון בן גודע. חכם זה שמימי הבית השני מספר על שימוש בנודות יין של נוכרים, בניגוד להלכה התנאית המחמירה יותר.<sup class="footnote-marker">199</sup><i class="footnote">פירושנו לפ"ב מ"ד, תוס', פ"ד ה"ט. </i>
לרשימת המקרים התנאיים הקדומים של נקיטת קו מקל יש לצרף את הסיפור הבבלי על אנדרטא (פסל אדם) שהוצבה בבית הכנסת שף ויתיב (בבלי מג ע"ב). השאלה הובאה לפני שמואל, מראשוני האמוראים, ונראה שהאנדרטא הוצבה אי שם בעבר, ברצון הציבור היהודי, או שלא ברצונו. ברם מכל מקום הציבור היהודי עיכל את הופעת האנדרטא במקום קודש ציבורי יהודי.<sup class="footnote-marker">200</sup><i class="footnote">בית הכנסת שימש כמובן להתכנסות, אך בית כנסת ספציפי זה היה גם מקום קדוש, ראו גפני, בתי כנסת בבבל; אופנהיימר, בתי כנסת בבבל.</i> התלמוד מתלבט בשאלה ומציע היתרים חלשים למדי,<sup class="footnote-marker">201</sup><i class="footnote">"הא ההיא בי כנישתא דשף ויתיב בנהרדעא, דהוה ביה אנדרטא, והוו עיילי רב ושמואל ואבוה דשמואל ולוי ומצלו התם, ולא חיישי לחשדא?- רבים שאני. - והא רבן גמליאל יחיד הוא! - כיון דנשיא הוא - שכיחי רבים גביה. איבעית אימא: דפרקים הוה" (מג ע"ב) אותו בית כנסת של שף ויתיב שהיה בנהרדעא והיו רב ושמואל ולוי נכנסים ומתפללים שם. ולא חששו לחשד? דין מקום ציבורי (של רבים) שונה. [ששם אין חוששים להתסכלות בעבודה זרה]. והרי רבן גמליאל היה יחיד? [רבן גמליאל של משנת ראש השנה שעשה צורות לבנה]. של פרקים היה. [האנדרטא או צורוות הלבנה היו מתפרקים ועובדה כזאת מותרת. הסוגיה שם סבוכה ולא ברור כיצד מתיישבים כל התירוצים ואין זה ענייננו.</i> אך איננו מסביר כיצד זה הוצב מלכתחילה פסל במקום קודש יהודי.
ייתכן שהמבנה היה משותף לעובדי עבודה זרה, אך נראה יותר שהוא הוצב בעבר, בעת שיהדות בבל טרם התעוררה לקיום הלכתי של מצוות, והפסל נראה היה טבעי בסביבתו וטרם עורר רוגז. על מעמד הפסל דנים ראשוני אמוראי בבל, וכנראה שהוא הוצב בשלהי ימי התנאים, טרם הקמת מוסדות לימוד מסודרים בבבל.
יש מקום אפוא לסכם שההלכה של ימי בית שני הקלה בהלכות הרחקה מנוכרים, יחסית להלכה התנאית. אמנם הלכות הרחקה הוכרו ונשמרו בקנאות, אך בפרשנות יותר מצומצמת.
ההלכה התנאית החמירה יותר מההלכה הקדומה. על ההחמרות הוחלט באותו כינוס דרמטי המכונה בספרות 'גזרות יח דבר'. כינוס שהתקיים בעליית חזקיה בן גרון בימי המרד השני. מגמה זו המשיכה בתקופת התנאים. כך למשל דין גבינת נוכרים חודש במסגרת זמן זו, לפי הירושלמי במסגרת גזרות יח דבר, ולפי הבבלי בהחלטה ממועד אחר. אך בראשית דור יבנה היא כבר מוכרת.<sup class="footnote-marker">202</sup><i class="footnote">פירושנו לפ"ב מ"ה.</i> יש להניח שהמרידה, המאבק הצבאי עם היישוב הנוכרי (שסייע לצבא הרומי), הגידול הדמוגרפי של האוכלוסיה הנוכרית, וריבוי החיכוך עימה העצימו את מגמות ההחמרה והזינו אותם.
כבר בשלהי ימי התנאים עדים אנו למגמות הקלה, בהלכות יריד למשל באות מגמות אלו לביטוי כבר בתוספתא. עדויות להקלות אמוראיות אספנו לעיל. הן באות לביטוי בסדרה גדולה של הלכות, פת נוכרים הותרה (ברמה כזאת או אחרת), שמן נוכרים הותר, צלמי נוי הותרו, השכרת שדות לנוכרים הותרה וכן הלאה ואספנו לכך דוגמאות רבות.
דומה שהמציאות הכלכלית אילצה את הציבור היהודי לנסוג מחלק מההחמרות. או אולי להיפך. חכמים ראו שהסכנה פחות חריפה מאשר צפו, והלכות הרחקה צומצמו.
אם כן ניתן לסכם שכל ההלכות הקדומות שבידינו, עד לסוף ימי בית שני הן בעצם מקילות. איסור עבודה זרה ברור, אך הוא כולל רק פעולות סמליות או ממשיות של פולחן ועשיית דמות אלילית, ולא מחוות אחרות שדומות לעבודה זרה. מגמת הקלת האיסור מתבטאת לראשונה, מבחינה כרונולוגית ברשימת החגים (פ"א מ"ג) ובעיקר בגזרות יח דבר.
הבחנה נוספת בדבר גישות שונות לאיסורי סרך עבודה זרה היא ספרותית. במשנה מרוכזות החומרות, ובמקורות המקבילים תפישות מקילות יותר. ברור שבספרות האמוראית יש תהליך של הקלה. על כך כבר עמדו בלידשטיין ואורבך. התהליך ניכר גם בתוספתא.
<b>קיום המצוות הלכה למעשה</b>
בכל אחת מהמסכתות שזכינו לפרש עסקנו בשאלה האם ההלכות שבה נשמרו הלכה למעשה. במסכת עבודה זרה ותחום היחס לנכרי ולדתו השאלה קשה יותר לבירור. זאת משום השינויים הרבים שחלו בהלכה. לעתים מה שנראה כציבור שאיננו מקפיד על ההלכה, עשוי לבשר שינוי בהלכה כלומר שאי הציות הוביל לשינוי. אבל הוא גם יכול לשקף את ההתנהגות בציבור לאחר השינוי. כך למשל נאסר להשתתף ביריד (פ"א מ"ד), וכבר בתוספתא היתר ללכת ליריד ולגאול משם קרקעות נוכרים ועבדים יהודים. האם יש בכך עדות לשינוי תפישה הלכתית, או למצב שבו בדיעבד יהודים מפרים את ההלכה, וחכמים מעניקים לכך 'הכשר' חלקי?
דוגמה אחרת היא המעשה המופיע במשנה להלן פ"ג מ"ד ברבן גמליאל שרחץ במרחץ אפרודיטה. אגב הדיון במשנה דנו בהשתתפות ובהנאה ממתקני מים עירוניים, שתמיד היו מעוטרים בפסלים (בתי מרחץ, אמות מים, בית מעיין ציבורי [נימפיאון] ובריכות מים). ברור שרבן גמליאל מוצא צידוק למה שלכאורה נאסר, משום שנחשב להנאה ממבנה אלילי. האם נכון יהא לומר שקודם נוצרה המציאות של הפרת דברי חכמים ואחר כך נמצא לה צידוק הלכתי רעיוני. או שמא באמת יזם רבן גמליאל (או חכם הקודם לו) שינוי בהלכה הקדומה הכללית? להערכתנו, אותה נימקנו בפירושנו, הנוהג הציבורי קדם לניסוח ההלכתי. הציבור נהג היתר, ורבן גמליאל מוצא לכך צידוק (עקרוני) בדיעבד. כל אלו הם דוגמה נוספת לנוהג שהתקבע בציבור, ורק בשלב שני הוא מנותח בבית המדרש האמוראי (או אולי כבר בבית המדרש התנאי המאוחר) ומגדירים את נימוקי ההיתר במגמה לסדר מערכת לכידה והגיונית של האסור והמותר.
דוגמה אחרת הוא דיון הגמרא על איסור פת של נכרים. פת נוכרים נאסרה, בשלב שני (רבי יהודה נשיאה) התירה. הבבלי מתדיין על הלגיטימציה לשנות החלטות קודמות (עבודה זרה לו ע"א).
ור' יהודה הנשיא 1. היכי מצי למישרא תקנתא דתלמידי שמאי והלל? 1א. והתנן: אין בית דין יכול לבטל דברי בית דין חבירו - אלא אם כן גדול הימנו בחכמה ובמנין! ועוד, 1ב. הא אמר רבה בר בר חנה אמר ר' יוחנן: בכל יכול לבטל בית דין דברי בית דין חבירו, חוץ משמונה עשר דבר, שאפילו יבא אליהו ובית דינו אין שומעין לו! 2. אמר רב משרשיא: מה טעם? הואיל ופשט איסורו ברוב ישראל, שמן לא פשט איסורו ברוב ישראל. דאמר רבי שמואל בר אבא אמר רבי יוחנן: ישבו רבותינו ובדקו, על שמן, שלא פשט איסורו ברוב ישראל, וסמכו רבותינו על דברי רשבג ועל דברי רבי אלעזר בר צדוק, שהיו אומרים: אין גוזרין גזירה על הצבור אלא אם כן רוב צבור יכולין לעמוד בה". אנו מטילים ספק אם הפרטים היסטוריים, אך הם משקפים אידיאולוגיה ואוטופיה של חכמים. השאלה הבסיסית (1) היא כיצד משנה בית דין מאוחר דברי בית דין קדום. הרי (1א) סמכות השינוי היא רק לבית דין גדול יותר.<sup class="footnote-marker">203</sup><i class="footnote">רעיון אידאי זה מצוי כבר במשנת עדיות פ"א מ"ה, הוא כמובן תנאי ומשקף את דעתם של חלק מהתנאים. אין הוא הביטוי היחידי לעמדה עקרונית זו. אם יזכנו החונן לאדם דעת נדון בו בפירוש המשנה שם. לדעתנו זו הייתה עמדה מוכרת (לא היחידה) ובפועל הייתה אוטופית, ושינויים הלכתיים נעשו. היא לא נועדה למנוע כל שינוי אפשרי אלא לרסן שינויים והצלחתה ההיסטורית הייתה רבה, אך לא מוחלטת. שני התלמודים מאמצים עמדה זו ללא הסתייגות עקרונית.  </i> ועוד 1א. הרי אמר רבי יוחנן שאת גזרות יח דבר לא משנים אף פעם. שתי האמירות הן <u>אחת</u>. שינוי אפשרי רק בבית דין חשוב יותר. בפועל משמעות הדבר שאין לשנות החלטות<sup class="footnote-marker">204</sup><i class="footnote">במשפט זה אין ביטוי לכך שמדובר רק בגזירות ובכלל מטילים אנו ספק אם בשלב זה כבר קיימת ההבחנה המשפטית בין גזירות לסתם לימודים ומסקנות הלכתיות. הבחנה משפטית כזאת מצויה בדברי רמב"ם (הלכות ממרים פ"ד ה"א) אך ספק אם התלמוד נתן דעתו על כך.</i> קדומות. רבי יוחנן איננו נדרש כלל לשאלת בית דין חשוב. מדבריו משמע שניתן לשנות החלטות, אך לא את יח ההלכות שכוננו באותו מעמד מרכזי. משפטי קושיה אלו מבטאים את דעתו של הבבלי שאסור לשנות החלטות קדומות. לדעתנו זו אוטופיה דקלרטיבית, בפועל שונו הלכות רבות והדיון הקודם כאן במבוא מעיד עד כמה שונו ההחלטות והכיוון ההלכתי בדיני עבודה זרה. שינויים דומים, אם כי בכמות ובעוצמה פחותים קיימים היו, בתקופת המשנה והתלמוד, גם בתחומים הלכתיים אחרים.
עם את האוטופיה שמציג הבבלי אכן התקבלה בפסיקה לדורותיה וכבר בתקופת התלמוד ריסנה את השינויים. בתקופה הבתר-תלמודית הפכה לעיקרון מכונן שנשמר בדרך כלל, לפחות ברמה ההצהרתית.<sup class="footnote-marker">205</sup><i class="footnote">השינויים בהלכה נעשו, אך בדרך כלל ניתן להם מעטה של פרשנות יוצרת. </i>
נשוב אל התלמוד הבבלי. התשובה (2) היא שגזרות יח דבר פשטו בכל ישראל אך לא גזירת שמן של נוכרים. מכיוון שלא פשטה היא בוטלה.<sup class="footnote-marker">206</sup><i class="footnote">כאן מדגישה הגמרא שאין מדובר בסתם החלטה אלא ב'גזירה' עדיין לא ברור האם עבור הבבלי גזירה היא סוג מיוחד של החלטה, או מילה חופפת לכל החלטה שאיננה דבר תורה מפורש.</i> גם כאן תשובת הגמרא היא תיאורטית. רבי יהודה נשיאה חי לפחות מאות שנים לאחר ה'גזירה'. אם כן הגזירה כבר שררה כ-200 שנה לאחר הגזירה. אם אכן ניתן לבטל גזירה משום שהיא איננה נשמרת, הרי בפועל ניתן תמיד לבטל גם את החלטות יח דבר, בתואנה שאינן נשמרות. אגב התלמוד איננו קובע שתמיד ניתן לבטל גזירה שאיננה נשמרת. הוא מציג את עצם האפשרות הזאת במחלוקת, ללמדך שמי שיתנגד לביטול, גם במקרה של גזירה שאיננה נשמרת, יש בסיס לטענתו.
במסגרת דיוננו השאלה היא האם אכן תשובת הגמרא משקפת את הנימוק ההיסטורי להחלטת ההיתר המיוחסת לרבי יהודה נשיאה. אם כן הרי שזו עדות לאי שמירה של הלכת ההרחקה בנושא שמן. ברם, גם ייתכן שלפינו תשובה דיאלקטית כדי להעניק סמכות לחכם מאוחר לבטל החלטה קודמת. אם אכן הדברים המיוחסים לרבי יוחנן "ישבו רבותינו ובדקו, על שמן, שלא פשט איסורו ברוב ישראל" הן אמירה היסטורית שנאמרה לגופה, הרי שיש להניח שהיא משקפת מציאות נרחבת. ברם, גם ייתכן שהמימרא מתייחסת לדיון הנוכחי והיא באה לתת צידוק תיאולוגי לביטול. צידוק שאיננו נחוץ בתקופתו של רבי יהודה נשיאה.
בפועל העדויות הספרותיות שבידינו מעידות שגזירת שמן של נוכרים נשמרה במלוא התוקף. עדות כך יש במעשה המסופר בירושלמי על יהודים רבים שהיו להם אדמות (מטעי זיתים) בהר המלך ועלו לשם כדי למסוק את השמן, ונהרגו. מעשה זה משמש כהיתר להשכרת מטעים לנוכרים בארץ ישראל.<sup class="footnote-marker">207</sup><i class="footnote">ראו פירושנו לפ"א מ"ח. "1. רבי סימון היו לו נוטעי כרמים בהר המלך. שאל לרבי יוחנן, אמר ליה יבורו ואל תשכירם לגוי. שאל לרבי יהושע, מהו להשכירן לגוי? ושרא ליה רבי יהושע. 2. מקום שאין ישראל מצויין כהדא בסוריא " (ירו', פ"א ה"ח, מ ע"ב).</i> מסתבר שבעלי השדות הסתכנו ובלבד שלא ישכירו את המטע לנוכרי. יתר על כן הם עלו למסוק את מטעיהם כנראה כדי למנוע מהשמן להיטמא כשמן של נוכרים, אחרת יכולים היו לשכור פועלים מקומיים שיעשו את העבודה בקבלנות. כלומר, תושבי לוד<sup class="footnote-marker">208</sup><i class="footnote">כך נסביר להלן בפירוש המשנה עצמה.</i> אלו הקפידו על הלכות שמן נוכרים<sup class="footnote-marker">209</sup><i class="footnote">בדוחק ניתן לטעון שהם לא סמכו על פועלים נוכרים שיבצרו את השמן, מחשש שלא יעבירו להם את התמלוגים או את השמן עצמו. ברם, אם בגזלנים עסקינן, הרי שגם ההשכרה של המטע לנוכרי לא תפתור את הבעיה הבטחונית. שכן צריך למצוא דרך לגבות את דמי השכירות. אנו מניחים שניתן היה לאכוף את החוק (הרומי) גם על כפרי ארץ בנימין (הר המלך), אך תנאי הבטחון השוטף לא היו נאותים.</i>. האם היו ממשיכים להקפיד עליהם גם אם לא היו זוכים להיתר ההלכתי הנכסף? איננו יודעים. על כל פנים, יהודים אלו שחיו אחרי ימי יהודה נשיאה עדיין שומרים על ההלכה הקדומה.
מבחינת המקורות הספרותיים נראה שדין שמן של נוכרים נשמר על כל פנים בימי בית שני, והבאנו עדויות על כך (מנהגם של האתלטים לא לסוך עצמם בשמן נוכרים, ושאיפתם של בני קיסריון-פניאס לא להשתמש ביין נוכרים). גם העובדה שיהודי הארץ מיעטו להשתמש בכלי חרס מיובאים מעידה על שמירת ההלכה (שהרי שמן יבוא חייב להגיע במיכלי חרס), ואז הם היו ניתנים לזיהוי ארכיאולוגי.<sup class="footnote-marker">210</sup><i class="footnote">בתנאי ארץ ישראל של שלהי ימי הבית השני, יין נוכרים ושמן נוכרים הם רק מיבוא. </i> מכל מקום הטיעון שאיסור שמן לא פשט נאמר בבבלי, אין לו הד בירושלמי. לפי הירושלמי רבי יהודה נשיאה התיר גם שמן של נוכרים וגם פת של נוכרים, והתלמוד איננו קושר זאת להתפשטות האיסור, אלא למצב שבו מוצרים של יהודים נדירים. בפירושנו למשנה אף אימצנו את הצעתו של ינקלביץ שהשלטונות חילקו מזון לתושבי הערים, והיהודים השוכנים בערים המעורבות לא יכלו לאפשר לעצמם לא רצו להדיר עצמם מטובת הנאה גדולה זו.
עדויות אחרות על אי שמירתן או על מיעוט שמירתן של הלכות עבודה זרה פזורות במקורות כגון: "<u>תני עבר</u> ונשא ונתן עמו מותר. ר' יעקב בר אחא ר' יוסי בשם רבי יוחנן ואפילו ביום אידו. ותני כן, במה דברים אמורים בגוי שאינו מכירו אבל בגוי <u>המכירו מותר</u> מפני שהוא <u>כמחניף</u> להן תני נכנס לעיר ומצאן שמחין שמח עמהן מפני שאינו אלא כמחניף להן" (ירו', כאן פ"א ה"א, ח ע"ב).<sup class="footnote-marker">211</sup><i class="footnote">בלידשטיין, עבודה זרה עמ' 74 ואילך.</i> הברייתא מתחילה לדבר במי שעבר על ההלכה, ונמנעת מנקיטת סנקציות, אבל במשך מביאה הגמרא אסמכתא הלכתית למשא ומתן עם נוכרי ביום חגו (אידו) בניגוד למשנה. זו דוגמה לאשר כתבנו לעיל. ההיתר ההלכתי מעורב עם עבריינות. ואולי העבריינות הנפוצה גוררת את היתר. בירושלמי שם בהמשך סיפור על רבי יהודה נשיאה שהחמיר ולא קיבל מתנה מנוכרי ביום אידו. זה אותו חכם שלו מייחסים התרה בדיני שמן של נוכרים ויין של נוכרים. וכן: "אף על פי שאין ישראל רשאי לעשות כן, שכרו מותר. (תוס', פ"ז ה"י, עמ' 472). גם כאן האיסור איננו נשמר. במקרה זה האיסור הוא לעבוד עם הנכרי באיסור, וכל הברייתא שם עוסקת במי שעבד בפועל באיסור.
הלכות יריד הן דוגמה לאיסורים שלא נשמרו. בסופו של דבר אין היתר הלכתי להשתתף ביריד סתם. אבל בספרות האמוראים עדויות על השתתפות רבה בו. בירושלמי ריכוז של עדויות ברצף. (פחות או יותר) אנו נצטט את ההלכות המרכזיות לענייננו.
1. (ירו', פ"א ה"א, לט ע"ב) "אמר רבי אבהו ואני, לא שאלני רבן גמליאל בר' מהו לילך ליריד? ואסרתי לו. והתני הולכין ליריד ולוקחין משם עבדים ושפחות, ר"ל אמר לא סוף דבר עבדים ישראל אלא אפילו גוים מפני שמקרבן תחת כנפי השכינה. מאי כדון? רבן גמליאל אדם קטן היה וביקש ר' אבהו לגודרו. אבל ר' יודן נשייא אדם גדול היה וביקש ריש לקיש לגדור הדבר".
האיסור במשנה חד משמעי. אבל בעיני האמוראים הוא נתפש כהנחיה רופפת. הנשיא מבקש מרבי אבהו (מאה רביעית) להשתתף ביריד והדבר נאסר. אך ריש לקיש התיר זאת לרבי יהודה נשיאה (הנשיא של דורו). הגמרא מנמקת את ההיתר והאיסור במקרה האישי של הנשיא.<sup class="footnote-marker">212</sup><i class="footnote">איננו יודעים מה ערכן של הגדרות אלו, 'גדול' או 'קטן', האם הן אובייקטיביות או שזה תיאור פולמוסי או דיאלקטי בלבד. על כל פנים ברור שאין לזלזל ביוקרתו של רבי יהודה נשיאה, למרות שהוא מכונה בית דין דשריא (להלן דיוננו בפ"ב מ"ו). </i>
יתר המימרות להלן לקוחות מרצף הדיונים ביריד (פ"א ה"ד, לט ע"ד):
1. "אמר רבי אבהו אסור לעשות חבילה ביריד. ותני כן לא ישאל בשלומו במקום שהוא מתחשב מצאו לפי דרכו שואל בשולמו בכובד ראש". אין להששתף ביריד, אבל מתברר שמותר לקנות שם אך לא 'חבילה'. ה'תני כן' מיפר את ההחלטה שאין לנהל משא ומתן עם נוכרי ביום אידו. אבל הברייתא מדברת ביריד שגם הוא יום חג, ומתברר שיהודי מצוי שם, וחלות עליו מגבלות, אך הוא משתתף ביריד.
2. "רבי חייה בר ווה שלח מיזבון ליה סנדל מן ירידה דצור. אמר ליה רבי יעקב בר אחא ואת מלוקחי יריד? אמר ליה ואתה לא לקחת קלוסקין מימיך? אמר ליה שנייא היא דמר רבי יוחנן לא אסרו דבר שהוא חיי נפש". רבי חייא בר אבא שלח לקנות לו סנדל מהיריד. הוא איננו משתתף בעצמו מסיבות שונות (לאו דווקא הלכתיות) אבל מישהו, כנראה יהודי פועל בשליחותו. רבי יעקב בר אחא תמה עליו "אתה מהקונים ביריד", ורבי חייא עונה לו (בשם רבי יוחנן) שמותר לקנות ביריד חפץ שהוא 'חיי נפש'. לדעתנו, סנדל איננו 'חיי נפש', ומן הסתם ניתן לקנות סנדל רגיל גם בציפורי. מתברר אפוא שסתם אדם וגם חכם כרבי חייא בר אבא אינם מתרגשים מהאיסור ללכת ליריד, אם כי מצמצמים את הקנייה בו. אבל עצם ההשתתפות מותרת. עוד רואים אנו שהאיסור איננו הלכה חד משמעית אלא מימרה של הנחיה כללית, מעין המלצה רופפת. אדם ברצונו נשמע לה, וברצונו נמנה על "לוקחי יריד".
3. "רבי שמעון בן יוחנן שלח שאל לרבי שמעון בן יוצדק לית את בדיק ליה אהן ירידה דצור מהו? אמר ליה אין יהב תרתין ליטרא דפילפלין לאיסקרנדה עאל ואשכח כתיב תמן אנא דיקלטיאנוס מלכא שכנית אהן ירידה דצור לגדיה דארקליס אחי תמניא יומין". מעשה זה קשה להבנה ותרגומו בעייתי. כבר ליברמן התחבט בו. תרגומו לערך: רבי שמעון בן יוחנן שלח שאלה לרבי שמעון בן יוצדק. האם אתה מכיר את היריד של צור? (או האם תבדוק את מצבו של היריד בצור?!) אמר לו (רבי שמעון) כן. נתן שני ליטרים של פלפלין (זה מטען בעל ערך כלכלי רב ביותר) לאיסקרנדה?<sup class="footnote-marker">213</sup><i class="footnote">אולי שלח אותם לאיסכנדרון היא אלכסנדריה שבגבול סוריה ואסיה הקטנה. הדרך לשם עוברת בצור, וזו הזדמנות לברר את טיבו של היריד. </i> בא ומצא כתיב שם אני דיוקלטיניוס המלך ייסד את היריד של צור למזל (גד-טיכי) של אחי הרקולס. כלומר שהיריד איננו אלילי לגמרי, שכן נבנה לכבוד אחי הקיסר. אבל הוא נבנה לשם אלילת המזל המסייעת לאח זה, כך שאיננו רק יריד אימפריאלי אלא חלק מפולחן הקיסר. כפי שנראה להלן (פ"א מ"ב) דווקא חגים הקשורים לפולחן המשפחה האימפריאלית נאסרו ביתר חומרה מאשר ירידים רגילים. שוב לפי ההלכה במשנה יריד אסור, וכל השאלה מה טיבו של יריד צור מוזרה. האיסור של המשנה נתון לדיון מחודש. גם המסקנה לא ברורה. האם היריד אכן אסור? עושה רושם שכן למרות שבמעשה הקודם התברר שרבי חייא מוכן שישתתפו בו לשם קניות קטנות בלבד.
4. "רבי יצחק בר נחמן שאל לרבי חנינה יריד עזה מהו? אמר ליה הלכת לצור מימיך, וראית ישראל וגוי שהן שותפין בקדירה ואינו חושש שמא ניער הגוי בקדירה?! וקשיא הוא שאל ליה דא ומגיב ליה דא. אלא בגין דלית רבי חנינה אמר מילה דלא שמעה מיומוי בגין כן הוא שאל ליה דא ומגיב ליה דא" (וקשה הוא שואל לו כך והוא עונה לו כך? אלא בגלל שרבי חנינא לא אמר מימיו, דבר שלא שמע). שוב לא ברור מה השאלה. הרי יריד אסור. עוד נוסיף שיריד עזה נזכר במקורות והוא מכונה חג הורדים. זו הרוזליה הרומית. חג אלילי ממוצא רומי שהיה נפוץ בכל המזרח. מן הסתם. על כל פנים רבי חנינא איננו עונה לו ישירות על היריד בעזה, מכיוון שלא שמע על כך דבר ברור מרבותיו (כך מסבירה הגמרא). אך הוא עונה בעקיפין, האם לא הלכת ל[יריד] צור? מן הסתם הלכת לשם וראית כיצד נוכרי מבשל ליד יהודי, והם שותפים בקדירה ואין בכך בעיה הלכתית. זהו אותו יריד צור מפוקפק שקודם התחבטנו בו, ורבי יעקב&gt; מתפלא שחכם מגיע אליו (את מלוקחי יריד? – מעשה 2 לעיל). כאן ההיתר שלו ברור, ומודגשת אי ההתבדלות מהנוכרים.
5. "אתא רבי יוסי בי רבי בון אבא בר בר חנה בשם רבי יוחנן לא אסרו אלא כגון ירידה של בוטנה ותני כן שלשה ירידין הן יריד עזה יריד עכו ירידה של בוטנה והמחוור שבכולן יריד בוטנה". אם כן כל הירידים הותרו חוץ מהיריד האלילי, הוא יריד בוטנה. כפי שנצביע להלן (פ"א מ"ד) זה אותו יריד, בחודש טבת, בו נמכרו שבויים ממרד בר כוכבא. ולמרות האיסור בירושלמי התקיים בו פסטיבל בין דתי (יהודים, ערבים נוצרים ועובדי אלילים במאה הרביעית). לאחר מכן בנה הקיסר כנסיה באתר אלוני ממרא, ואסר על הפולחן הבין דתי. אך עדיין במאה השישית חוגגים בו המקומיים את חג אברההם כחג בין דתי (נוצרים ויהודים). מן הסתם נגד רצון חכמים.
ובהמשך שם (ע"ג-ע"ד):
5. "חד בר נש זבין גמליה לארמאי אתא עובדא קומי ריש לקיש וקנסיה בדיפלא בגין דיחזר ליה גמלא. אמר רבי יוסי בי רבי בון לסרסור קנס. והוו צווחין ליה ברא דמסרסר לארמאי"  [אדם אחד מכר גמלו לארמי. בא מעשה לפני ריש לקיש וקנסו בכפל, כדי שיחזיר לו את הגמל. אמר רבי יוסי ברבי בון, הוא קנס את המתווך. והיו קוראים לו בן המתווך לארמים] (מ ע"ג-ע"ד). יהודי איננו מקיים את ההלכה. אמנם אין במשנה איסור מפורש על מכירת גמל, אך הדבר בכלל איסור מכירת בהמה גסה. החכם קונס אותו ולא ברור האם הצליח בכך לסכל (להחזיר) את המכירה. זה מקרה נדיר שבו חכם אוכף קיום מצווה.<sup class="footnote-marker">214</sup><i class="footnote">זאת למרות המדיניות כללית שלא לאכוף קיום מצוות. ראו הנספח למסכת שקלים; אופנהיימר, אכיפה. </i> גם התגובה הציבורית ('קראו לו') על כך זועמת.
גם במקרה זה הירושלמי תמה האם מלקים על מי שנוהג שלא כ'מנהג'. ההלכה הברורה במשנה נתפשת כמנהג שאין אמורים להחמיר בו. אמנם אפשר שהמשפט מועבר מסוגיה אחרת, אך עדיין כך רואה העורך את ההלכה של המשנה, כמנהג ותו לא.
שלוש מסקנות עולות מהרשימה:
א. לא תמיד ההלכה נשמרת.
ב. ההלכה במשנה נתפשת כהמלצה רופפת ותו לא, אולי זה ההסבר לסעיף הקודם, או שזו תוצאה שלו ולדעתנו צבת בצבת עשויה.
ג. באופן כללי התהליך הוא של הקלה בהלכות יריד, אך בתחומים אחרים (כגון מכירת בהמה אין הקלה, אך בציבור ניכר כרסום בהלכה).
מדיונים נוספים ניכר תהליך הכרסום ברחוב היהודי בהלכות עבודה זרה. כך למשל ההלכות אוסרות על סעודה משותפת. אך במשנה בפ"ה מ"ה תיאור של סעודה משותפת כזאת בבית היהודי. המשנה שם מביעה אמון רב בנוכרי בניגוד למשנה הקודמת שם (פ"ה מ"ד) והמשנה בפ"ד מי"א, ששם הנוכרי חשוד לטמא יין יהודי בכוונה. וכן במשנה ט שם, ממנה משמע שיהודים ונוכרים עובדים יחדיו, למרות הבעיות ההלכתיות הקשורות בכך.
עורות 'לבובים' (שיש בהם קרע דמוי לב) אסורים בהנאה (פ"ב מ"ג), כפי שהסברנו הם אסורים משום שהוציאו מגוף הבהמה את הלב בעודה חיה, לצורכי ניחוש פולחני. ברם, כפי שנָראה שם, למרות האיסור נהגו יהודים לעטות על בהמה המובילה של העדר עור כזה. חז"ל ממנפים את האיסור בעזרת טיעון מהלכות שבת (איסור טלטול). אך למעשה מתנגדים למנהג זה הנתפש כמאגיה אסורה. ועם זאת אין הם מצליחים בכך, אחרת לא היה צריך לאסור את הדבר בשבת.
במקרה זה יהודים אימצו את מנהג עבודה זרה בלי סיבה כלכלית, כאמצעי מאגי רגיל וכשר. הוא הדין לחבישת עץ בסיקרא ומנהגי מאגיה אחרים הנזכרים במשנת שבת (פ"ו מ"א) ובתוספתא פ"ז שם.
הלכה אחרת עוסקת בעבודה זרה שנעבדה על ידי ישראל (פ"ד מ"ד) בוודאי שזו עדות ליהודים עוברי עבירה. אמנם בהקשר לכך נזכרים יהודים שעבדו עבודה זרה, באופן זמני, בימי השמד. אך ברור שחכמים לא היו נזקקים לדון בנושא, ולהחמיר בו עד כדי היעדר אפשרות לבטל את העבודה זרה, לולא הייתה זו תופעה כללית. בבבלי (מו ע"א) דיון בדוגמה לכך: "זקף ביצה להשתחוות לה, מהו?" דוגמא ביזארית זאת מן הסתם איננה מקרית, אלא משקפת מקרה שהיה.
פרידהיים אסף עוד סדרת דוגמאות ליהודים עובדי עבודה זרה.<sup class="footnote-marker">215</sup><i class="footnote">פרידהיים, יהודים. </i> חלקם בוודאי משתמדים שנטשו את הדת היהודית ואת הקהילה. אבל בחלק מהמקרים אלו יהודים שהתפתו להשתתף בצורה כזאת או אחרת בפולחן הזר, אגב שהותם לצידו. כגון: "1. השוחט לשום חמה, לשום לבנה, לשם ככבים, לשם מזלות, לשם מיכאל שר צבא הגדול, ולשום שלשול קטן הרי זה בשר זבחי מתים. 2. אין שוחטין לא לתוך ימים, ולא לתוך נהרות ולא לתוך מים עכורין. אבל שוחט או לתוך אגן של מים. ובספינה על גבי כלים. ואם אין לו מקום בספינה, שוחט לתוך הים. ואם אינו רוצה לטנף את ביתו, שוחט לתוך כלי או לתוך גומא. ובשוק לא יעשה כן, מפני שעושה את חוקי מינין. אם עשה כן צריך בדיקה" (תוס', חולין פ"ב הי"ח-הי"ט, עמ' 503).
ההלכה הראשונה אוסרת שחיטה לשם אלילים או לשם מאגיה (מיכאל), ליתר דיוק השחיטה לא נאסרה, הבשר אסור. הניסוח מעיד שבשר כזה קיים, ומן הסתם חכמים התנגדו לשחיטתו (גם לא לשם מאגיה). נוסיף ששחיטת חיה כלשהי (כולל שלשול) לשם מאגיה נזכרת רבות בפרקטיקות המאגיות. ההלכה השנייה אוסרת שחיטה בצורה אלילית אבל אם עשה כן צריך בדיקה, ושוב יהודי פועל נגד ההלכה, ועם זאת איננו משתמד אלא יהודי נורמטיבי הנשמע לחלק מההלכות.
דוגמה מעניינת לתופעה זו של קבלת אורחות החיים הפגאניים יש מכתובת מהיראפוליס שבפריגיה (פמוקלה של היום).<sup class="footnote-marker">216</sup><i class="footnote">גרף, עבודה זרה, עמ' 85-84. לכתובת עצמה ראו אמלינג, כתובות, מס' 196.</i> פלוני היה חבר בשני אגודות אמנים (כילדות) של אורגי ארגמן, ונגרים. בעזבונו הקים קרן ממנו יחלקו מתנות לחם לחברי האגודה בחג המצות החל בחודש השביעי, בשבועות וכן בקלנדיה החלה בשמיני לחודש הרביעי. כלומר בח' בטבת. הגילדה בתקופה זו היא גוף פורמאלי המאגד עובדים, ומהווה גם קבוצה לצורך גביית המס. כלומר זה גוף פורמאלי משפטי לחלוטין. במקרה זה מתברר שהנגרים גם אחראים על קבורתו של חבר האגודה שנפטר.
נראה שהכותב יהודי שהרי הוא מחלק מענקים לחגים היהודיים. הקלנדא שחז"ל אסרו להשתתף בה (להלן פ"א מ"ג) הופכת כאן לחג חצי יהודי שיש לו תאריך יהודי. יש להניח שחברי האגודות הללו הם נוכרים. אמנם אפשר שהאגודה יהודית, אך מבחינה משפטית רומית האגודה (גילדה) היא חלק מהמבנה האזרחי של הפוליס, וקשה להניח שיהודי היראפוליס (קהילה יהודית נידחת למדי) זכו למעמד של קהילה נפרדת בתוך הפוליס הנוכרי.<sup class="footnote-marker">217</sup><i class="footnote">'קהילה נפרדת' (פוליטימה ביוונית) היא מעין שותפה לקהילה הנכרית, וביחד הם מהווים את הפוליס. לכך  זכו מספר קהילות יהודיות גדולות במצרים. כשר, פוליטימה; קיסטר פוליטימה; קובי וקרש, פוליטימה. </i>
אם כן לפי פירושנו יהודי מתערה בגילדה עירונית ורוצה לשתף את חבריו בשמחת החגים היהודיים ומשתתף בעצמו בחגים הנוכריים. אם אכן הגילדה כולה יהודית אזי האסימלציה המשתקפת בה חריפה עוד יותר. אין זה יהודי בודד אלא חבורה בעלת אופי קהילתי יהודי פורמאלי.
תופעה זו של אסימילציה, שלה בודאי התנגדו חכמים, יש גם בהשתתפות יהודים בהצגות תיאטרון. בסוריה למשל נשמרה כתובת מקום מושבם של היהודים בתיאטרון כלומר הקהילה כגוף פועלת בניגוד לדעת חכמים (אם כי חכמים התירו מדוחק את ההשתתפות בתיאטרון).<sup class="footnote-marker">218</sup><i class="footnote">ראו הנספח למסכת שבת בה סיכמנו את התופעה. </i>
וכן: "לביתו אי אתה נכנס, אבל אתה נכנס לשכר כתף, לשכר חמר. לשכר פונדק, לשכר דיוקנאות" (בבלי בבא מציעא קטו ע"א). ההיתר עוסק במלווה עשיר, שאסור לו לגבות את החוב על ידי כניסה לבית החייב. כניסה כאן היא מעשה של לחץ ואולי אף גבייה בכח או לקיחת משכון. אגב אורחא שומעים אנו שיהודי רשאי לגבות בלחץ שכר פיסול או חיטוב דיוקן. המונח דיוקן מכיל את המרכיב דיו שמשמעו שניים. כלומר זו תמונה דו מימדית (ציור או פיסול).
האם הדיוקן המדובר הוא אלילי? קרוב לוודאי שאין מדובר בדיוקן למטרת פולחן. ברם, הגבול בין פולחן לזיכרון הוא בעייתי מאוד. פסל אב הבית או בן משפחה שמת, או ציור שלו שהיה לוי, שימש כמוקד פולחן, וניתן היה להניח לפניו מנחות כאילו היה מעין אלוהות. ההבחנה בין תמונה תמימה 'אומנותית' לבין תמונה אלילית הייתה אפוא בלתי מוגדרת. על כל פנים מימרה זו מלמדת, כבדרך אגב על יהודים המכינים עבור נוכרים חפץ אסור. אולי אין זה חפץ ממש לעבודה זרה, אבל עדיין החפץ אסור לעשייה.<sup class="footnote-marker">219</sup><i class="footnote">התלמוד הירושלמי עוסק בשותפות של יהודי ונוכרי שקנו יחדיו בית של נוכרי. "אמר רבי יוחנן לא סוף דבר יין נסך, ועבודה זרה ומעות. אלא אפילו היו לו שם שני צלמין. אחד עשוי כמין דלופקי, ואחד שאינו עשוי כמין דלופקי לא יאמר לו טול אתה את שאינו עשוי כמין דלופתקי ואני נוטל העשוי כמין דלופקי" (ירו', דמאי פ"ו ה"ז, כה ע"ד). גם הלכה זו מניחה שבבית האב היהודי מוצרים אסורים.  החל מעבודה זרה, יין נסך וכלה בשולחן שרגליו מעוטרות בעיטורי אלילים שהם אסורים. היהודי קנה את הבית של הנוכרי כולל החפצים האסורים. עם זאת הדוגמה שניתנת היא של קניית רכוש מנוכרי, ולא עולה על דעת החכם שלסתם יהודי יהיה ציוד כזה בביתו. </i>
וכן "רבי יוסי הגלילי אומר כל מה שברא הקדוש ברוך הוא בארץ ברא באדם. משלו משל למה הדבר דומה לאחד שנטל את העץ ומבקש לצור צורות הרבה ואין לו מקום לצור ויש לו צער" (אבות דרבי נתן נוסח א פל"א, מו ע"א ומקבילות). הדרשן רואה לפניו אדם המכין פסל. ברם, המשל איננו דווקא ביהודי. באופן כללי לא חכמים יצרו את המשלים. המשלים היו ידועים בחברה היהודית, והחכם הדובר גייס אותם לטובת הטיעון והדרשה. כשם שנואם מוצלח בן זמננו מגייס לטובת הטיעונים בדיחות, או שירים ידועים. המשלים הם אפוא מקור היסטורי מחוץ לבית המדרש. לעומת זאת הנמשלים הם מסקנות עצמאיות של הדרשן. הנמשלים הם כמובן 'יהודיים' ברוחם ובפרטיהם. אבל סיפור המשל איננו משקף את עולמם של חכמים. למסקנה זו הגיעו חוקרי משלים בכל העולם, ובעולמם של חכמים בפרט.<sup class="footnote-marker">220</sup><i class="footnote">ראו ספראי, משלים.</i> ראיה לכך הם מעט המשלים שמשקפים נוהגים האסורים בהלכה, וכן מיעוט המשלים המתארים את עולמם של חכמים (תורה, בית מדרש, חכם, כהן וכו').
גם במקרה המצוטט המשל משקף את החברה הארץ ישראלית שמחוץ לבית המדרש. שם פסלים היו תופעה נפוצה יותר מאשר חכמים תיארו בספרותם.
וכן שומעים אנו: "רבי שמעון בן לקיש הוה בבוצרה חמתון מזלפין להדא אפרודיטי אמר לון לית אסיר? אתא שאל לרבי יוחנן אמר ליה רבי יוחנן בשם רבי שמעון בן יהוצדק אין דבר של רבים אסור" (ירו', שביעית פ"ח ה"ח, לח ע"ג). כפי שהסברנו, אנשי בוצרה משתתפים בפולחן פגאני מזרחי מוכר.<sup class="footnote-marker">221</sup><i class="footnote">ראו דיוננו בפ"ג מ"ד שם מקבלים אנו את הצעת הפרשנות של בלידשטיין לזיהוי הפולחן עם פולחן אל השמים של הר הלבנון.</i> ריש לקיש מניח בפשטות שהדבר אסור. אנשי בוצרה נהגו כך מבלי לשעות למה שמשתמע מההלכה במשנה. מעניין שבמקרה זה רבי יוחנן מתיר את השימוש במקור המים הציבורי של העיר. אבל אנשי בוצרה לא המתינו להיתר אלא התירו לעצמם.
סיפור אחר של כרסום בהלכות מצוי בבבלי: "1. ר' חייא בר אבא איקלע לגבלא, חזא א. בנות ישראל דמיעברן מעובדי כוכבים שמלו ולא טבלו, ב. חזא חמרא דמזגו עובדי כוכבים ושתו ישראל. ג. חזא תורמוסא דשלקי להו עובדי כוכבים ואכלי ישראל - ולא אמר להו ולא מידי. 2. אתא לקמיה דרבי יוחנן, אמר לה צא והכרז על בניהם שהן ממזרים, ועל יינן משום יין נסך, ועל תורמוסן משום בישולי עובדי כוכבים משום שאינן בני תורה"... ועל תורמוסן משום בישולי עובדי כוכבים לפי שאינן בני תורה - טעמא דאינן בני תורה, הא בני תורה שרי?<sup class="footnote-marker">222</sup><i class="footnote">אפשר לקרוא זאת גם בסימן קריאה, כהסכמה. </i> והאמר רב שמואל בר רב יצחק אמר רב: כל שנאכל כמות שהוא חי - אין בו משום בישולי עובדי כוכבים! ר' יוחנן כי הך לישנא ס"ל, דאמר רב שמואל בר רב יצחק אמר רב: כל שאינו עולה לשולחן של מלכים ללפת בו את הפת - אין בו משום בישולי עובדי כוכבים. טעמא דאינן בני תורה, הא בני תורה שרי. "  (בבלי, עבודה זרה נט ע"א; יבמות מו ע"א). הסיפור הובא לעיל כדוגמה להקלה בהלכה, ומסתבר שעמדתו המקילה של רבי חייא נבעה מהקושי שראה בשמירה על פרטי האיסורים. רבי יוחנן החי רחוק יותר, בקהילה יהודית הומוגנית, מחמיר. עם זאת לא נאמר במפורש מה טעמו של המקל.
אם כן, החכם נקלע לגבל ורואה הקלות מהותיות בדיני הרחקה מנוכרים. נישואי תערובת בנוכרים  שמתיהדים אך אינם מלים וטובלים כך שההתיהדות איננה חלה. וכן שתייה עם נוכרים בצוותא ואכילת תורמוסים של נוכרים. כל אלה היתרים שנעשו ללא בירור הלכתי. רבי חייא אינו אוסר ורבי יוחנן דורש לאסור עליהם זאת. אבל לא משום שהדבר אסור. הוא כנראה מוכן להסכים לעצם הפרצה, אך החשש הוא ש'אינם בני תורה', ולכן לא ידעו לגדור את הפירצה והקרבה תוביל אותם לאיסורים ממש. איסור תבשילי גויים ואיסור מזיגה של גוי נראים בעיני רבי יוחנן כסייג בלבד, ולא כאיסור. הגמרא דנה בעוד היתרים אפשריים, והבבלי כנראה מסכים עם חלק מהם. במיוחד עם ההיתר לאכול תורמוס שבישלו נוכרים משום שניתן תיאורטית לאכלו חי. זו כמובן הקלה מעט בלתי שיטתית, שהרי יש בתורמוס משום בישול גויים.
למעשה זה יש מקבילה ארץ ישראלית. שכבר הזכרנו לעיל, ממנה מתברר שהייתה מחלוקת בשאלה האם תורמוסים של נוכרים מותרים. מה שעשו אנשי גבל היה מקומם בעיני רבי יוחנן, אך מקובל בעיני חכמים אחרים.
כל זאת אף שתורמוס הוא קטנית שאי אפשר לאוכלה כמות שהיא (חיה) ללא בישול.<sup class="footnote-marker">223</sup><i class="footnote">כדברי הספרי "אני מרבה את האורז ואת הדוחן ואת הפרגים והשומשמים. מנין לרבות שאר קטניות תלמוד לומר עשר תעשר מרבה אני את הקטניות שדרכן להאכל כמות שהן ועדין לא ארבה את התורמוס ואת החרדל שאין דרכם להאכל כמות שהם" (ספרי דברים קה, עמ' 165)</i> גם כאן פריצה של ציבור מסתיימת במחלוקת חכמים האם האיסור מותר. האיסור על תבשילי גויים נפרץ אך לא הותר, אבל התורמוס הותר. כאמור, הבבלי מרמז שהתורמוס הותר כי ניתן לאכלו חי. זה תירוץ דיאלקטי שאיננו ריאלי. לשם הבהרת משפט זה עלינו להרחיב מעט.
התורמוס הוא התורמוס התרבותי של היום,<sup class="footnote-marker">224</sup><i class="footnote">פליקס, כלאים עמ' 78-74.</i> זרעיו היו מרים וצריך היה לבשלם זמן רב, כפי שאמור בספרי שצוטט בהערה וכן רגיל הביטוי "החרדל צריך למתק, התורמוס צריך למתק, החטים צריכים להיטחן" (בראשית רבה יא ו, עמ' 95) מעבר לראיות הספרותיות, כך הדבר במציאות.
וכן: "... ועלי לוף שוטה אין מטמאין טומאת אוכלין עד שימתקו. למה? שהן מרין. ותורמוסין לאו אינן מרין? שנייא היא תורמוסין שעיקרן אוכל אדם" (ירושלמי שביעית פ"ז ה"א, לז ע"ב). אם כן התורמוס צריך בישול או שליקה אך עיקרו אוכל אדם. הרעיון שהתורמוס צריך בישול ממושך חוזר גם בבבלי (שבת עד ע"א-ע"ב; ביצה כה ע"ב).
התורמוס אמנם היה מאכל עניים (ירו', שבת פי"ח ה"א, טז ע"ב). אך רק בבבלי הוא מופיע כמאכל עזים (שבת קכו ע"ב) וזו כנראה טעות דפוס וצריך להיות במקום 'עזים' 'עניים'. בתקופת התנאים נאסרו התורמוסים שבושלו על ידי נוכרי כמו כל בישול, ואף נמצאה לכך סיבה נוספת בשל בעיות טהרה שנגרמו עקב טיפול הנוכרי בתורמוסים  (תוס', טהרות פ"ה ה"ד, עמ' 664). ההיתר האמוראי מעט מפתיע. במה זכה התורמוס ליחס שונה מיתר בישולי נוכרים. ואולי משום שנשאר דומה צורתו המקורית והבישול לא גרם לשינוי בהופעתו?
העיקרון שמה שלא שונה מברייתו מופיע כהסבר מדוע הותרו מים של נוכרים: "תני רבי שמעון בן יוחי אוכל תשברו מאתם בכסף ואכלתם וגם מים תכרו מאתם וגו' מה מים שלא נשתנו מברייתן אף כל דבר שלא נשתנה מברייתו" (ירו', שבת פ"א ה"ד, ג ע"ג<sup class="footnote-marker">225</sup><i class="footnote">וכן  ירו' עבודה זרה פ"ב ה"ח, מא ע"ד; וכעינו גם בבלי עבודה זרה לז ע"ב.</i>). היתר מים איננו פשוט. האישה השומרונית הפוגשת את משיח הנוצרים מניחה שכיהודי הוא לא יקבל מידיה מים<sup class="footnote-marker">226</sup><i class="footnote">יוחנן ד 9. </i>. יש מקום לשער שדינם של שומרונים חמור משל נוכרים, בשל המאבק הדתי עימם. אבל בדרך כלל בהלכה לכל היותר עשו אותם כנוכרים. כך למשל יין שומרונים אסור משום שהם נוהגים לערבו ביין נוכרים. לפיכך נראה שברובד העממי (הלא הלכתי) היה מי שאסר גם על מי נוכרים. על כל פנים בהלכה האמוראית מופיעים מי נוכרים כמותרים משום "שלא נשתנו מבריתן" (ירו', כאן פ"ב ה"ח, מא ע"ד; בבלי לז ע"ב). אבל בבבלי הסתייגות גם משתיית מים מחנות (קפילא) של ארמי.
1. אמר ליה רב נחמן לדרו עבדיה: אטמין לי צונן, ואייתי לי מיא דאחים קפילא ארמאה. שמע רבי אמי ואיקפד. אמר רב יוסף: מאי טעמא איקפד? כרבוותיה עביד, חדא כרב וחדא כשמואל. כשמואל - דאמר רב יהודה אמר שמואל: מותר להטמין את הצונן. כרב - דאמר רב שמואל בר רב יצחק אמר רב: כל שהוא נאכל כמות שהוא חי - אין בו משום בשולי נכרים והוא סבר: אדם חשוב שאני (בבלי שבת נא ע"א).
הסוגיה חשובה לענייננו. מופיעות בה מספר דעות:
1. לדעת רב, מים שבישל נוכרי מותרים בשתייה.
2. רב אמי, מתנגד. לא ברור האם התנגד לשתי הפעולות או רק לאחת מהן הסוגיה מסבירה שרב אמי מחלק בין אדם רגיל שמותר לו לשתות מים שחימם נוכרי, לבין אדם חשוב שיש לו להחמיר ולא לשתות אותם. אין כל בטחון שכך הבין רב אמי עצמו את דבריו.
3. הסוגיה לא מעלה את השאלה האם מותר ליהנות מפעולה של נוכרי בשבת, אלא רק האם מותר לשתות מים שחוממו על ידי נוכרי.
כן שומעים אנו מהבבלי (מועד קטן יב ע"ב) שרבי יהודה נשיאה שתה מים של אחים נוכריים בעלי חנות ("אחים קפילא ארמיא"). גם כאן רבי אמי הקפיד ורב יוסף מנמק את עמדת רבי יהודה נשיאה. תוך כדי כך עולה שהמים ששתה רבי יהודה נשיאה חוממו על ידי נוכרי. פרט זה איננו בסיפור המקורי ומותר לפקפק האם הוא תוספת של הסוגיה הבבלית, או עדות מקורית לגוף הסיפור. שתי הסוגיות דומות מאוד בהתפתחותן. אמנם אין זה סביר שרבי אמי הארץ ישראלי, הקפיד על רב נחמן הבבלי שחי לאחר זמנו. נראה אפוא שהמעשה במועד קטן הוא המקורי. על מי נוכרים מחלוקת. או שהמחלוקת היא על מים שחוממו על ידי נוכרים. הבבלי מסביר שרבי אמי הקפיד משום שרבי יהודה נשיאה הוא דמות לאומית חשובה ולכן עליו להחמיר. אם כן אפילו היתר המים מתחיל במעשה שיש בו פריצה, והופך להיות עיקרון הלכתי.
העיקרון שדבר שלא השתנה מברייתו מותר, פותח פתח רחב להיתר פריטי מזון נוספים שעיצובם ומראיהם לא נשתנו על ידי הבישול. ואכן הירושלמי מנצל זאת להרחבת ההיתר (ירו', עבודה זרה פ"ב ה"ז, מא ע"ד; שבת פ"א ה"ד, ג ע"ג).
רעיון תבשילי גויים שנאסרו במשנה מופיע במקורות אמוראיים בצורה שונה. "אלא כיני במקום שאין פת ישראל מצויה בדין היה שתהא פת גוים אסורה ועימעמו עליה והתירוה מפני חיי נפש. כך אנו אומרים במקום שאין תבשילי ישראל, מצויין בדין היה שיהו תבשילי גוים מותרין. ועימעמו עליהן ואסרום" (ירו', שבת פ"א ה"ד, ג ע"ג; עבודה זרה פ"ב ה"ז, מא ע"ד). משפט דומה נאמר על פת, ושם הסיק הירושלמי (אחד האמוראים) שאין עמעום לאיסור ופת גוים הותרה מעמעום. לפי זה ניתן להבין שגם תבשילי גויים עמעמו והתירו מאותה סיבה (אין תבשילי ישראל מצויים). לעומת זאת הדרשה המיוחסת לרשב"י "תני ר' שמעון בן יוחי כן אוכל תשברו מאתם בכסף ואכלתם וגו' מה מים לא נשתנו מברייתן אף כל דבר שלא נשתנה מברייתו" אוסרת כמובן תבשילי גויים.
אם כן בירושלמי צמצמו את האיסור ולבסוף עמעמו והתירו. בבבל האיסור נמשך אם כי בצורה מצומצמת יותר:<sup class="footnote-marker">227</sup><i class="footnote">לא נעסוק בהלכה הבתר תלמודית אך האיסור הכללי נמשך, ראו שאילתות דרב אחאי גאון  קמא. </i> "1. אמר רב שמואל בר רב יצחק, אמר רב כל שהוא נאכל כמות שהוא חי אין בו משום בישולי גוים". כך בשלוש מקבילות,<sup class="footnote-marker">228</sup><i class="footnote">בבלי שבת נא ע"א; מועד קטן יב ע"א; יבמות מו ע"א.</i> אבל במקבילה רביעית (כאן נט ע"א) נוסף גם "2. דאמר רב שמואל בר רב יצחק אמר רב: כל שאינו עולה לשולחן של מלכים ללפת בו את הפת - אין בו משום בישולי עובדי כוכבים". הסתירה מוסברת בפשטות גמרא כאן לח ע"א. אחרי המשפט הראשון (1) מוסיף כך: "2. בסורא מתנו הכי. בפומבדיתא מתנו 3. אמר רב שמואל בר רב יצחק אמר רב כל שאינו עולה על שולחן מלכים ללפת בו את הפת אין בו משום בישולי גום. 4. מאי בינייהו איכא בינייהו דגים קטנים מטוי ודייסא. 5. אמר רב אסי אמר רב דגים קטנים מלוחים אין בהן משום בישולי גוים. אמר רב יוסף אם צלאן גוי סומך עליהן משום עירובי תבשילין..." (שאילתות קמא). המשפט החמישי במקורו מצוי לבדו בביצה טז ע"א. אם כן בבלי דעות שונות בכולן איסור תבשילי גוים נשמר, אך צומצם.
את תהליך הכרסום זיהינו גם במשנה נוספת. כך פירשנו את המשנה להלן פ"ב מ"ד-מ"ה במצב של בדיעבד. יהודי הניח יינו בנוד או קנקן של נוכרים למרות שבעיקרון הכלי נאסר בהנאה. שאלת המשנה שם היא האם גם היין שבתוך הכלי האסור, נאסר בהנאה. אך ברור שעצם השימוש בנוד הוא בבחינת מנהג שלא כהלכה.
במסגרת זו יש הבין מקור נוסף המספר על בית רבי
ת"ש, דאמר רב יהודה אמר שמואל: של בית רבי היו מקריבין שור של פטם ביום אידם, חסר ד' ריבבן, שאין מקריבין אותו היום אלא למחר, חסר ד' ריבבן שאין מקריבין אותו חי אלא שחוט. חסר ד' ריבבן, שאין מקריבין אותו כל עיקר" (בבלי, כאן טז ע"א). בית רבי היו 'מקריבים'שור פטם באחד מימי החג האסורים. ימי החג שאותם מנתה המשנה בפ"א מ"א-מ"ב. לאחר מכן הצילחו בית רבי לשלם (ארבע רבבות מטבעות) וזכו לפטור חלקי שיקריבו אותו למחא. לאחר מכן זשילמו סכוך הוסף שה=בית רבי הביאו שור שחט (מבושל?) כך שלא היה זבח אלילי. ובסוף נפטרו בסכום רב, מהחובה.
המפרשים רבני חננאל) נזעקים הסביר שבית רבי לא הקריבו ממש אלא סיפקו לשלטונות את השור שהוקרב, והשלטונות ביצעו את ההקרבה. אבל הסוגיה עצמה מציגה את השלב הראשון כמעשה אסור ביותר. אחרת לא היו בית רבי משלמים סכום כסף גדול כדי להיפטר ממנו. דומה שאין למזער תא המעשה האסור. בית רבי נאלצו להשתתף (באופן חלקי) בקורבן בכך שסיפקו אוו ישירות לזבח. בשלבים הבאים תמורת תשלום (שוחד?) נפטרו מהחובה הנוגדת את מצפונם. אין כאן עבריינים, אלא הכרח שכנראה לא הצליחו לחמוק ממנו.
בעולם הרומי אי השתתפות בפולחן הקיסר הייתה עבירה שנתפשה כמרידה בשלטון. בית רבי נהנו מכך שהיוו מרכיב רשמי בפקידות הרומית בציפורי. מטיבו של המצב, הם לא יכולים היו שלא להשתתף בצורה פסיבית בפולחן הקיסר. בודאי לא השתתפו באכילה אך נאלצו להשתתף במרכיבים אחרים, כולל אלו שבדרך כלל נאסרו על ידי חכמים. מקרה זה איננו מלמד על התרופפות ההלכה או על התרופפות שמירת ההלכ, אלא מבטא מצב קיצון של לחץ. בית רבי לא סברו שמקרה זה מצדיק פגיעה במערכת היחסים שלהם (של העם היהודי) עם השלטונות.
בפרק ה' מ"א נדון במצבים בהם יהודי עבדו ב'יין נסך' אצל נכרי. גם זה מקרה המעיד על כרסום באיסור עצמו.
ההלכה אוסרת מכירת קרקעות לנוכרים והשכרתם. ברור שהלכה זו לא עמדה במבחן הזמן, הראיה היא שינוי המדיניות מאיסור גורף להחמרה בהלכות מעשרות ותרומות. הראינו תהליך זה בהרחבה בנספח למסכת גיטין.
במהלך פירושנו ניתקל בסדרת סיבות מדוע מותר להקל בדיני עבודה זרה. הנימוקים הנמנים הם
1. אין זה פולחן אלא נוי (לעיל), או מחווה פוליטית (צלמי מלכים).
2. אין זו ידידות אלא יחסי מסחר (אומן מותר, בשכר מותר - פ"א מ"ה) ועוד.
3. אין זה השתתפות בפולחן אלא מחוות ידידות (מחניף).
3. לחץ כלכלי. זו סיבה שחוקרים מציעים מדעתם, יש לה מעט ביסוס ישיר במקורות,<sup class="footnote-marker">229</sup><i class="footnote">כגון המעשה במגדלי השמן בהר המלך, במקום שאין יהודים מצויים כהדא סוריה. ראו לעיל.</i> כך למשל המינוחים 'הפסד מרובה' (פ"ה מ"ב), 'בגין חיי' ועוד. להערכתנו זה ההסבר לתהליך ההלכתי, ברוב ההלכות.
4. מפני איבה ומפני סכנה.
5. ישראל משגיח.
6. ישראל רואה.
7. פוחד מישראל.
8. ישראל משתתף.
9. דבר של רבים מותר (פ"ה מ"ב).
10. 'עילה' (פ"ה מ"ב), כלומר הקלה ללא סיבה הלכתית (אבל כנראה יש סיבה אחרת).
11. הקלות מפני דרכי שלום (פ"א מ"ב).
כשם שסיבות האיסור אינן הלכתיות-טכניות, גם סיבות ההקלה אינן הלכתיות. עצם קיומן של הנמקות כאלה מלמד על כך שהתחולל תהליך של כרסום בהלכה, ובעיקר תפישתה כהמלצה כללית, בעלת אופי רעיוני בחלקה.
מצד שני על חלק מהלכות עבודה זרה הקפידו ברחוב היהודי הקפדה רבה. כפי שראינו, עד המאה השנייה (לפחות עד מרד בר כוכבא) הקפידו בציבור על אי שימוש בכלי יבוא, וממילא גם על מיעוט פירות יבוא. זאת כולל נרות (מחרס) מעוטרים בעיטורים נוכריים (לעתים תוך העדפה של נרות מירושלים).<sup class="footnote-marker">230</sup><i class="footnote">אדן נירות גמלא; טרם נירות גמלא. </i> הרשויות היהודיות לא הטביעו מטבעות עם דמויות אדם, אפילו הורדוס נמנע מכך.
על היחס היהודי לאומנות הדמות בימי בית שני ניתן ללמוד מהתגובה הרומית הבאה לביטוי בטביעת המטבעות. טביעת המטבעות היא פעולה ממלכתית שקולה המבטאת מדיניות שדנו בה רבות. לכן היא בבחינת תגובה 'רשמית' המבטאת את הלכי הרוח בשלטון. בעולם היווני-רומי אין מטבע ללא דמות הקיסר. טביעת פני הקיסר וסמלי שלטונו ונצחונו הם מטרה לעצמה, חשובה יותר מהמטרה המסחרית. בשוק היו מספיק מטבעות, הטביעה נועדה לבטא את המדיניות הממשלתית, והסיוע למסחר היה תוצאת אגב.
על כן שלטון שאיננו תובע דמות השליט, מבצע פעולה חריגה. שההסבר היחיד לה הוא התנגדות דתית לרומית לפולחן אלים בכלל, ודת הקיסר בפרט. החשמונאים כמובן לא טבעו דמויות אדם על מטבעותיהם וגם לא הורדוס וארכילאוס. למרות שבאופן אישי יש להניח שלא חששו מפיסול דמויות אדם. בני הורדוס ונכדיו (הורדוס אנטיפס, אגריפס הראשון והשני) טבעו מטבעות גם ללא דמות אדם וגם עם דמות אדם. יש לזכור שהם שלטו גם על אזורים נוכריים, אך ללא ספק שמדיניותם מתעלמת במידת מה מרצונם של הנתינים היהודיים.
טיפוס מיוחד נדיר בעולם הרומי הם מטבעות תציבי יהודה. בדרך כלל נציבים של פרובינציות לא טבעו מטבעות. מי שטבעו היו שלטונות האימפריה או הערים ה'אוטונומיות מבחינה דקלרטיבית. בארץ ישראל טבעו הנציבים מטבעות, עד המרד הגדול. כנראה משום שהציבור המקומי לא רצה להשתמש במטבעות הרומיים עם דמויות אדם. זו עדות עקיפה להלכה שבה עסקנו לעיל על איסור ההסתכלות. הלכה קדומה שבספרות חז"ל נשמרה רק בהחמרת יחידים (נחום איש קדש קודשים).
הנציבים גם הם לא טבעו מטבעות עם דמויות אדם. למעשה הם השתמשו באוצר הסמלים היהודי הרגיל (החשמונאי) וטבעו מטבעות עם קרן שפע,<sup class="footnote-marker">231</sup><i class="footnote">עיטור דמוי קרן ובראשה פרחים. העיטור מסמל שפע ושגשוג. </i> עצי תמר, כף תמר, לולב, עלי גפן, צמח השושן, קסדות וכו'. מצד אחד הם לא טבעו דמויות אדם, ומצד שני לא טבעו מנורות שנתפשו כנראה כסמל יותר לאומי. הנציבים נטו כאן חסד מדיני ליהודים והתעלמו מהאינטרס השלטוני שלהם, וגם ממה שהיה נתפש כרגיל בעיני הציבור הנוכרי. אפילו הערים היווניות שבארץ ישראל, ששלטונם היה בלתי יהודי, ושטבעו מטבעות, נמנעו מדמויות אדם. רק לאחר מרד בר כוכבא התעלמו הערים הללו מהרגישות היהודית, וטבעו מטבעות אדם.
יצוין, פונטיוס פילטוס נציב יהודה שנחשב לעוין לציבור היהודי. גם במטבעותיו אין דמויות אדם, אך מצויים סמלים שהם גם פגאניים וגם יהודיים, כך שכל צד יכול היה לפרשם כרצונו.
<b>יחסי יהודים ונוכרים – מבט כללי</b>
גם נושא זה כמו כל פרקי המשנה במבוא מורכב ביותר, ונסתפק כאן בסיכום קצר.<sup class="footnote-marker">232</sup><i class="footnote">עסקו בנושא בהרחבה ובבקיאות כהן, נכרים; כהן, יהודים ונוכרים; הר, השלטון הרומי; נאמן, נכרים; רפפורט, יהודים ונוכרים; שפרבר, הקרקע, עמ' 176-160. ועוד רבים. אין כמעט חוקר שעסק בתולדות הארץ ולא נזקק במאמריו לעסוק בהיבטים מסוימים של מערכת זו. </i> בסיכומנו הקצר כאן צריכים אנו להבחין שתי הבחנות.
1. ההבחנה בין הלכה למעשה כלומר בין הדרישות בספרות ההלכתית, לבין הביצוע.
2. ההבחנה בין השלטון הרומי, לבין הדת הרומית-הלניסטית לבין הנוכרי איתו באו היהודים במגע.
בספרות חז"ל כל הנוכרים הם עובדי עבודה זרה (הם והפולחן הרומי חד הם) וכל הנוכרים תומכי השלטון הרומי. אבל תפישה זו של זהות היא  ראיה חד צדדית ופולמוסית כפי שנסכם להלן.
כפי שכתבנו הנוכרי מכונה בדרך כלל <u>גוי</u>, כינוי שיש בו מטען שלילי. הגוי הוא הזר והאחר. הידיעות עליו מועטות, מדברים עליו בהכללה וכעל אדם אנונימי, חסר שם ואופי אישי.<sup class="footnote-marker">233</sup><i class="footnote">רוזן צבי, גוי. </i> בספרות חז"ל אין כל הבחנה בין גויים ממוצא ארמי או הלניסטי. גוי הוא גוי, ללא הבחנות משנה. היחס לגוי הוא עוין במיוחד. הוא נחשד כמי שרוצה להרע ליהודי, ולכן הוא חשוד כאויב. פה ושם שומעים אנו דברי שבח לגוי, או עדויות על שיתוף פעולה, אך אלו הם חריגים. בפועל ייתכן שבמישור המקומי נוצרו יחסי שכנות נינוחים יותר, וספרות חז"ל מושפעת ומשקפת בעיקר את העמדה העקרונית של חכמים. עם זאת היו יחסי מסחר תקינים בין הפוליס ההלניסטית והכפר היהודי ואף בין כפרים יהודיים ונוכריים. יחסי מסחר חייבו מגע הדדי רב.
כבר יוספוס מספר על מתיחות בערים המעורבות. במרד החשמונאים ובמרד החורבן, טבחו התושבים הנוכרים ביהודי הערים. על מתיחות מיוחדת שומעים אנו בקיסריה, המאבק בעיר זו הוביל כזכור לפריצת המרד הגדול. בבית שאן סייעו היהודים לתושבי העיר נגד הנוכרים, אך שלבסוף נטבחו על ידי תושבי העיר. אפיזודה זו מלמדת עד כמה הייתה המציאות בתקופה זו נזילה. היהודים בעיר שיתפו פעולה עם הנוכרים נגד אחיהם, גם זה עשוי היה להתרחש, אך גם טבח של הנוכרים ביהודים. עושה רושם שבמקום שידם של היהודים הייתה עליונה התייחסו הם לנוכרים בצורה דומה. המתח בין שני סוגי האוכלוסין היה גדול ובעתות מתיחות פוליטית התפתחה המתיחות. גם בערים מעורבות אחרות במזרח היו היחסים ההדדיים מתוחים, והשכנות הכפויה הייתה הרקע לרגשות אנטי יהודיים. הרגיעה הפוליטית אחרי מרד בר כוכבא סייעה ליצירת אווירה של השלמה במישור הפוליטי-צבאי והמאבק עבר לתחום הדתי-חברתי בלבד.
עד חורבן הבית קיימת הייתה ברית אולי בלתי מוצהרת אך ברורה בין שלטון היווני, ואחר כך השלטון הרומי לבין האוכלוסייה דוברת היוונית בארץ ישראל.
עבור חז"ל היו הגויים יריב דתי, סכנה דתית פוטנציאלית, ומתחרה אטרקטיבי. בתקופת המקרא נאבקו הנביאים נגד האלילות וברור שבציבור הרחב היו רבים שבחרו באלים ולא באלוהי ישראל. בתקופת בית שני ניצחונה של דת ישראל, בחברה היהודית, כבר מובטח. אם בתקופת המקרא עשוי היה מלך לשנות את אופייה הדתי של דת ההמונים, הרי שבימי בר כוכבא ובימי החשמונאים אפילו גזרות דת ולחץ אלים לא הזיזו את הציבור מדעתו ודתו. בהלכה עדיין מצויים ביטויים לחשש מהאלילות, ולכן נגזרו הלכות רבות כדי להתרחק מהפולחן הפגאני. כך למשל נאסרה עשיית דמויות אדם, אף לא לשם עבודה זרה. מסיבה זו לא נטבעו דמויות אדם על מטבעות היהודים. נאסרה כניסה לבתי עבודה זרה, או קבלת כל הנאה מהם, אף שלא במסגרת של פולחן. נאסרה ההשתתפות ביריד שהוקדש לעבודה זרה וכן הלאה. בהמשך תקופת האמוראים שומעים אנו בדברי חז"ל יותר ביטחון עצמי. האלילות כדת כבר איננה נתפשת כיריב אטרקטיבי. במסגרת זו הקלו חכמים באסור לצייר רצפות פסיפס ועליהן דמויות אדם. ציור שאיננו למטרות פולחן כבר לא היווה איום דתי.
הלכות רבות נקבעו כדי להרחיק קרבה בין יהודים ונכרים. ההלכות הן פועל יוצא מדיני כשרות והלכות נוספות, אך היעד החברתי איננו מוצנע. נאסר השימוש בשמן של נוכרים, נאסרה שתיית יין נכרים, אכילת גבינה ולחם של נוכרים וכיוצא באלו הלכות. כל הגזרות הללו הן קדומות ויש להן עדויות גם בספרות הלוא יהודית כבר במאה הראשונה לפני הספירה. במהלך המאה השלישית הקלו בכמה מההלכות הללו. שמן של גויים, שנאסר שמא הם מערבים בו שמן מן החי, הותר. פת של נוכרים "עמעמו" עליה, והתירו פת שנאפתה על ידי נחתום. ואף הותר לקנות, בתנאים מגבילים דגים מן הנכרים. עם זאת לא התירו יין גויים. הנימוק הפורמלי הוא שמא הגוי מנסך את היין לאליל זה או אחר. ברם, גם כשנימוק זה פג המשיך האיסור משום שאיסור שתייה משותפת משמעו היה מניעת יחסי קרבה, ולכך חתרו חכמים.
פן אחר של מערכת היחסים היה המאבק על הקרקע. לאחר מרד בר כוכבא התפתח מאבק על הבעלות על הקרקע. במסגרת זו אסרו חכמים למכור, או להשכיר, לגויים קרקע, או בהמה. אפילו לימוד מקצוע לגויים נחשב לדבר שאיננו ראוי, אף שלא נאסר.
מערכת היחסים עם הנוצרים לא השתפרה. אמנם היה מקום לחשוב שהאיסורים יתרופפו שכן הנוצרים אינם מנסכים יין לאלים, ואינם עובדי עבודה זרה. ברם, המתח הבין דתי רק גבר, שכן עבור הנצרות הייתה היהדות אויב היסטורי. שתי הדתות הקרובות, שהשתתפו באותה מהפכה נגד האלילות, הגשימו את הפתגם הידוע שאין שנאה כשנאת קרובים. שלום עושים עם אויבים ומלחמה, בין אחים.
לאור זאת דומה שחלק מהלכות הרחקה הן בעצם המלצות מן הראוי לעשות כן, אבל אין פוסלים ואין גורמים להפסד, לפחות במקרים שהמגע עם הנוכרי (או עם עבודה זרה) נעשה בטעות. דוגמה לכך הבאנו בפירושנו לפ"ה מי"א. מתברר שההלכה בדבר הדרך ל'טיהור' בית בד איננה הלכתית, תלויה בנסיבות ונתונה לביקורת ציבורית.
לשיטתנו, זו דוגמה למציאות מעשית שבה ננקט קו המקל יותר מההלכה התנאית. קו אופי זה בולט גם במעשה בייתוס בן זונן: "בביתוס בן זונן שהביא גרוגרות בספינה, ונשתברה חבית של יין נסך ונפל על גביהן, ושאל לחכמים והתירום" (משנה, פ"ה מ"ב). וכן: "אמר רבי חנינה מעשה בקרון אחת משל בית רבי שהפליגה יותר מארבעת מיל אתא עובדא קומי רבנן ואכשרון אמרין בהדא איסטרטא דציידן הות וכולה מישראל הוות" – מעשה בקרון של בית רבי שהפליגה יותר מארבעת מיל. בא מעשה לפני רבנו והכשרום. אמרו בכביש של ציידן (בית צידה) היה המעשה, וכל המהלכים בה היו מישראל). לפי הדין התנאי (פ"ה מ"ד) היה מקום לאסור את היין, אך הלכה למעשה הוא הותר. זו הקלה, מסוף ימי התנאים ובתחום המעשי.
וכן: "ומעשה שהביאו גרבין של חתיכות ממין אחד בעכו מלא, ולא נמצא סימן אלא באחת מהן. ובא מעשה לפני חכמ' והתירו כולן. מורייס אומן הרי זה מותר". שני היתרים כאן, האחד במעשה שהיה, והחידוש המקל השני הוא שמעשה אומן מותר. ניתן לתלות את ההיתר בסיבות שונות (כגון שהאומן איננו רגיל לזייף, או שהוא שומר על אמינותו). אבל בפועל המסחר המקצועי בתחום המורייס מותר. גם גבינה בתינייקית מותר לקנות מהמומחה (תוס' פ"ד הי"ג), כפי שראינו בפירושנו למשנה ה, לפחות לפי חלק מהסברי המשנה אין כל סיבה להקלה זו, להוציא את הנתון שבתוספתא מקילים חכמים בתוצאים של מסחר מקצועי.
הקלה בחיי היום יום לעומת ההלכה המכבידה פגשנו גם ביחס לאיצטדיון ולתיאטרון,<sup class="footnote-marker">234</sup><i class="footnote">ראו גם הנספח למסכת שבת. שם הראינו כי גם מתרבות בית המרחץ הייתה הסתייגות מה (לא לרחצה אלא לאווירה סביבה), ואף על פי כן הותרה. והוא הדין התיאטרון והאיצטדיון.</i> השתתפות ביריד (פ"א מ"ד) וקניית אוכל ממוסחר (פירושנו לפ"ב מ"ז) ועוד.
וכן: "השוקל ענבים בכף מאזנים, אף על פי שהיין צף על גבי ידיו, מותר. שאין דרכן מנסכין. הדורס יין לחבית, אף על פי שהיין צף על גבי ידיו, מותר. שאין דרכן מנסכין כן. נפל לבאר ונגע בו טיפה כל שהוא, אסור. ירד לשלות החרצנין והזגין מן באר, זה היה מעשה ובאו ושאלו לחכמים ואמרו ימכר כולו לגוים" (פ"ז ה"ד, עמ' 471). גם הפעם מופיע סיפור מעשה ופסק הדין מותר. בתוספתא הקלה רבה. הנוכרי מפסיק להיחשב כדמות 'דמונית' המנסכת יין בכל הזדמנות. נקבע כאן כלל מקל שחוששים רק ליין שנגע בו גוי, ורגיל לנסך במצב כזה. הקלה כזאת מבטלת את כל האיסורים לעבודה משותפת עם נוכרים ביין.
מאחר שראינו שבתוספתא מרוכזות גם הלכות מקילות, עלינו לברר מה היחס הכרונולוגי בינה למשנה. זו שאלה שמעסיקה אותנו בהרבה מסכתות. נעסוק בשאלה להלן, ונראה שגם במקרה של עבודה זרה התוספתא מאוחרת למשנה. היא מרכזת אפוא ומשקפת גישה תנאית מאוחרת, שבין השאר החייתה הלכות קדומות, שבסוף ימי בית שני, ובדור יבנה נסוגו מהן.
כפי שנראה להלן החריגות מתפישה כללית זו עולות כבר בתקופה הקדם-ביזנטית, ותקופה זו היא המעסיקה את סדרת הפירוש שלנו. אך בטרם נעסוק בפרטים יש לעמוד על התמונה הכללית בהמשך התקופה, לאחר תקופת המשנה והתלמוד.
<b>תהליך הכרסום</b>
עדיין חסרה לנו סקירה של שמירתם של הלכות עבודה זרה בתחום המעשי. מעבר לניתוח הממצא האומנותי שכאמור מסופק. למרות היעדר מידע מסודר ניתן לקבוע שחלה התרופפות מה בהרחקה מ'אבק עבודה זרה'.<sup class="footnote-marker">235</sup><i class="footnote">הביטוי לקוח מתוספתא פ"ד הי"ג, ושם הוא מתפרש לעניין מסחר עם הנוכרי ביום אידו. </i> דוגמה לכך היא שקמונה, המתוארת בספרות הביזנטינית כעיירה יהודית בולטת. למרות זאת בשקמונה ממצאים בעלי אופי אלילי.<sup class="footnote-marker">236</sup><i class="footnote">אלגביש, שקמונה, עמ' 156-109. </i> הממצא העשיר כולל נר עם דמות הקיסר (איור 89 שם), עיטור עם דמות אדם בולטת (איור 100),<sup class="footnote-marker">237</sup><i class="footnote">מבחינה הלכתית אולי עיטור זה הוא עיטור על כלי שאיננו מכובד, ומותר, ראו להלן פ"ג מ"ג.</i> פסלון ברונזה (שם איור 104), כלי חרס דמות פר וכן הלאה. שקמונה הייתה עיירה מעורבת עם ציבור יהודי גדול, ומעניין האם ממצא זה בא מרובע יהודי או נוכרי.
ידועה היא הדוגמה של נרות בית נטיף שחלק מהן (רובן) עוטרו בצלבים, וכמה מהן במנורות. למרות שכל הנרות נעשו באותו בית מלאכה (ליתר דיוק בבתי מלאכה שונים אך באותו סגנון). ההסבר המקובל שהאומן הנכרי עשאן בשביל קונים יהודים. אבל גם אפשר שהאומן יהודי ולא נמנע מלייצר נרות לעבודה זרה ולעובדי עבודה זרה. כן מצויים בקבוקוני שמן ששימשו לאחסון שמן ממקומות הקודש הנוצריים, ולעתים מצויים בקבוקונים זהים עם מנורות, ואפילו עם שני הסמלים כאחד (איור 8). ביטויים אליליים בוטים יש בספרות המאגיה ששם כל הגבולות נפרצים וקמיעות כתובים לאלים שונים ולרבון העולמים יחדיו. כאמור במקורות הספרותיים הד לתפישה מקילה כזאת במקורות בתר תלמודיים (תרגום יונתן, הלכות ארץ ישראל מן הגניזה).
מצד שני במכלולים כפריים רבים מתחום היישוב היהודי כמעט ואין סמלים אליליים: מירון, מרות, גוש חלב, כפר נחום, חורבת חמאם, גמלה (מהתקופה החשמונאית ואילך), בית צידה, בית שערים, סומקה<sup class="footnote-marker">238</sup><i class="footnote">ביישוב זה נתגלה מזבחון שזמנו בלתי ברור. האתר היה יהודי עד המאה הרביעית. במאה הרביעית חדרו ליישוב נוכרים, או שהיישוב הפך כולו לנוכרי. הראיה המובהקת לכך היא עצמות חזירים המצויים רק בשכבה המאוחרת יותר. </i>, סוסיה וכיוצא באלו (איור 9).
כך למשל בדו"ח על חפירות עין גדי מוצג כלי עם ציור אלילי מופשט של חבורת רוקדים,<sup class="footnote-marker">239</sup><i class="footnote">הירשפלד, עין גדי, עמ' 473, איור 15; פלאה 7 מס' 16.</i> החופר עצמו רואה בכך עצי תמרים. מספר פסלוני משחק עם צורות חיות נתגלו בבית המרחץ ששימש גם את אנשי הצבא הרומי,<sup class="footnote-marker">240</sup><i class="footnote">הירשפלד, עמ' 657-656.</i> כל יתר מאות הכלים נקיים מצורות אדם. צורות חיות נמצאו מצוירות גם על פסיפס בית הכנסת.<sup class="footnote-marker">241</sup><i class="footnote">הירשפלד, פלטה 2, מס' 2.</i>
ניתן אפוא לסכם שגם בעידן הביזנטי כאשר בקהילות הגליל לא מהססים לצייר תמונות אליליות ודמויות פיגורטיביות על פסיפסי בתי הכנסת. עדיין בכפרים נמנעים מהתקנת צלמיות, מזבחונים ודמויות אדם בפיסול או בציורי הבתים.
חכמים דיברו נגד מערכת יחסים קרובה עם הנוכרים, כאשר החשש הגדול הוא נישואי תערובת. כפי שהראו חוקרים ובעיקר יחזקאל כהן.<sup class="footnote-marker">242</sup><i class="footnote">כהן, יהודים ונוכרים; כהן, נוכרים ויהודים.</i> גם במערכת התבדלות זו ניכר הכרסום. חז"ל מתארים לפי תומם לא רק השתתפות יהודים באירועים כמו יריד, אלא גם מערכת יחסים תקינה עם הנוכרים. לעתים אף עם הצבא הרומי.<sup class="footnote-marker">243</sup><i class="footnote">ספראי, הצבא הרומי, בתוך בימי הבית עמ' 274-268.</i>
כפי שראינו בשלהי תקופת האמוראים או בתקופה הבתר אמוראית החל ליבם של חכמים להיות גס בעבודה זרה. מן הראוי עוד להזכיר שבמאה השמינית בהשפעת האסלאם החל תהליך נגדי של איקונוקלזמוס, השחת דמויות בפסיפסים נוצריים ויהודיים כאחד. עדיין איננו יודעים האם תנועה זו נגרמה רק בלחץ חיצוני של השלטון, או שתנועה פנימית (נוצרית לחוד ויהודית לחוד) תנועה שקמה בהשפעת האיסלאם. עדיין האומנות היהודית לאומית מאוד ודתית מאוד. כל הציורים הם מקראיים, הכתובים לעתים קרובות בעברית, והסמלים דתיים (מנורות, ארבעת המינים, ארון קודש וכו'). כפי שראינו במרחב הכפרי אין חדירה של ציורים וסמלים אליליים (צלמיות, מזבחונים וכדומה). אין אפוא לדבר על התרופפות בשמירה על דיני עבודה זרה אלא על צמצום האיסור בצורה ברורה. היסודות העיוניים הונחו כבר בתקופת התנאים כפי שראינו לעיל. מעניין שהציבור הרחב לא אימץ פתרונות הקלה וצמצום אלו, להיפך, במאה השנייה איסור ציור הדמות נשמר בהקפדה, אף שבין חכמים עצמם כבר היו דעות מקילות. אך בתקופה הביזנטית (המאה הרביעית<sup class="footnote-marker">244</sup><i class="footnote">ההתחלה היא כאמור בבית שערים ובדורה אירופס מהחצי השני של המאה השלישית.</i>) הן התפשטו. אך עדיין רק ציור דו ממדי, ולא פסלים תלת ממדיים. רק ציורים לא פולחניים (לפי התפישה היהודית), ומתוך התאמה למקובל בבית המדרש.
ציורי המזלות למשל יש בהם תפישה אלילית. אך הם כלשונם מופיעים במדרשים שכבר אימצו את גלגל המזלות. רמז ראשוני למזלות מצוי כבר בספרות קומראן, שם המזלות מופיעים אך אינם סמלי חודש.<sup class="footnote-marker">245</sup><i class="footnote"> 318Q4.</i>
 אם כן עבור ציירי הפסיפס זה כבר סמל יהודי. ציור בצורה פיגורטיבית הוא כמובן חידוש אומנותי ודתי.
<b>מזלות החודשים בקומראן</b>
הקטע קטוע אך ניתן להשלימו. כל חודש מתחלק ל-12 המזלות, לכל מזל יומיים או שלושה. המזל הראשון בחודש מתחלף כמקובל בגלגל המזלות הפגאני והיהודי המאוחר.
עוד נוסיף שהתפשטות תופעת ציור הדמויות מתרחשת כאשר הנצרות משתלטת על האימפריה. הסמל כבר איננו סמל השלטון אלא סמלם של קבוצות נרדפות, שגם הכנסייה אימצה בחום וללא חשש.
נושא זה של הפריצה ההלכתית שבציורי דמויות נדון רבות במחקר. הצגנו את סיכום הדברים ככל שהוא נודע לנושא שלנו. אין זו הדעה המקובלת במחקר ולא כאן המקום להרחיב בכך.
תחליף מה לאיסורים הנוקשים יש בסיפורי הפחדות. סיפור הפחדה הוא סיפור על מעשה תמים שחכמים הסתייגו ממנו (אסרו עליו) אך בציבור רווח היתר, וחכמים מספרים על צרות שנגרמו. צרות בתחום הפיזי או בכך שהעבריין שבעצם לא רצה לעבור עבירה של ממש, נגרר לעבירה חמורה. כך למשל הסיפור על אנשים שזלזלו בגילוי יין ונפגעו (חלו או מתו).<sup class="footnote-marker">246</sup><i class="footnote">ראו פירושנו להלן פ"ב מ"ה.</i> כך אולי הם הסיפורים בשטח שהוחזקו בה טומאה והשמועה התבררה כנכונה. "אמר ר' יוסי מעשה במערה בשיחין שהיו מוחזקין בו טומאה, בדקוה והיתה חלקה כצפורן. פעם אחת נכנסו פועלין לתוכה מפני גשמים וכשהיו מהרסין בקרדומות שבידיהן בדקו ומצאו שם מכתשת מלאה עצמות. אמר ר' יוסי מעשה בסלע בית חורין שהיו מוחזקין בו טומאה ואינן יכולין לבדקו מפני שהיה מדרון, אמר להם זקן אחד הביאו לי סדין. הביאו לו סדין, ושראו במים, ופרשו על גביו. ונמצא מקום צדדיו לח ומקום אמצע נגוב. בדקו ומצאו שם בור גדול מלא מתים" (תוס', נדה פ"ח ה"ו ה"ז, עמ' 650). ייתכן שגם הסיפור ההומוריסטי באנשים שזלזלו בבעל פעור ובמרקוליס והתברר שעבדו אותו בצורה טובה במיוחד (להלן פירושנו לפ"ד מ"א) הוא סיפור הפחדה מעין זה, הבא לומר להתרחק מעבודה זרה, ואפילו לצחוק עליה, שמא יתברר שבכך נעשתה עבירה. במקרה זה ההפחדה מוצנעת וייתכן שמטרת הסיפור רק ללגלג על העבודה הזרה התמוהה הזאת.
<b>מצב העבודה הזרה בארץ בתקופת התנאים </b>
<u>רקע היסטורי</u>
עד ראשית המאה הרביעית האימפריה הייתה פגאנית והנצרות דת נרדפת. הפגאניות איננה כלל דת אחת אלא תפישה רחבה שבתוכה חיו יחדיו אמונות באלים שונים. האלים השונים 'פעלו' לעתים בהרמוניה, לעתים תוך חילוקי דעות ולעתים אף בעוינות מופגנת. כמובן האלים עצמם היו רק כלי שרת, שמאמיניהם פעלו בשמם. בראשית המאה הרביעית החליט הקיסר הנוצרי להמיר את דתו מהדת ההלניסטית הפגאנית לנצרות. לאט לאט ומאז האימפריה השלטת הפכה לנוצרית בתהליך ארוך ולא חסר מהפכים. לקח לנצרות עוד כמאתיים שנה עד שכבשה את הרחוב העירוני ואת המרחב הכפרי. עם זאת שרידי הפגאניות נותרו, אולי עד ימינו אלה.
הספרות הנוצרית הפכה לספרות השלטת, ולמעשה היא תפשה לעצמה מונופול על התיאור ההיסטורי של התקופה שמן המאה הרביעית. רק סופרים בודדים נותרו לתאר את האירועים מנקודת מבט לא נוצרית (לאו דווקא פגאנית במודע). בספרות הנוצרית מתואר המפנה כמעשה נס. הקיסר ראה חלום לפיו יזכה בקרב המכריע בעזרת סמל הצלב והתנצר. עד כאן התיאור סטריאוטיפי ומופיע כתיאור של ייסוד דתות, או הקדשת מקומות פולחן. מובן שחוקרים מפקפקים בו. בצורה מפוכחת יותר ניתן להבין שההחלטה להתנצר היא החלטה אישית של הקיסר שזכה בחינוך נוצרי חשאי והחליט אשר החליט.
בין החוקרים ויכוח על התהליך שקדם להתנצרות האימפריה.
א. לפי דעה אחת הנצרות השתלטה על המרחב האימפריאלי, המוני העם נטו אליה, למרות הרדיפות, ורק כפשע היה בין התמרדות גלויה במוסדות השלטון. הקיסר הבחין שאין לפגאניות עוד סיכויי שרידות, ולכן התחבר לחזקים יותר. משניתן ההיתר נפרץ הסכר, הנצרות השתלטה על השלטון, על ההמון ובלבבות. המצדדים בעמדה זו מזהים ירידה באמונה הפגאנית בעיקר בכתבי פילוסופים שהיססו בדבר האמת שבמציאות האלים, לגלגו על עבודת הפסלים. חוקרים אלו נשענים על התיאורים הנוצריים האנטי פגאניים המלגלגים גם הם על האבסורד בעבודת האלים, בפולותיאיזם ובעיקר על סיפורי שחיתות שפשו בממסד הפגאני. אין ספק שהנצרות נרדפה על ידי האימפריה, העדויות לכך באות לביטוי גם בספרות הפגאנית בפפירוסים בני התקופה ובתחיקה. עם זאת רק בספרות הנוצרית תיאורים מפורטים של מעשי קידוש ה' (מרטיריום). בסיפורים אלו מצטיירת תמונה של המון שההריגות רק מחזקות את דבקותו בנצרות, וההמונים מתרשמים מעובדי ה' ומחליטים להתנצר. לפי תיאור זה סיפור הנס האישי של קונסטנטינוס הוא, במקרה הטוב, אגדה וכמובן שאירועים ותהליכים בכלל, ותהליכים דתיים בפרט, אינם מתפתחים כתוצאה מגחמה אישית אלא יש להם רקע היסטורי-חברתי-דתי עמוק ומתמשך.
ב. לפי דעה שנייה, הנצרות עמדה כבר להיות מושמדת. רדיפות הדת חיסלו את הממסד הנוצרי שהתגבש. התיאורים של ההמונים המתנצרים הם תיאורים מגמתיים של סופרים נוצריים מאוחרים. הם משקפים לא את מה שהיה, אלא את מה שראוי היה שיתרחש. גזירות הדת הסתיימו בהוצאה להורג של מאמיני הנצרות ואלו הרסו את החברה הנוצרית הראיה העיקרית לכך היא העובדה שגם לאחר התנצרות הקיסר, הנצרות לא התפשטה במהירות. מה גרם להנצרותה של האימפריה היא גחמה אישית של הקיסר שנבנתה ממניעיו האישיים, מחינוכו ודעותיו. כפי שלאחריו ניסה יוליאנוס להחזיר את הפגאניות לכבודה הקודם, בגלל חינוכו הפגאני, ותפישת עולמו האישית.
הממצא הארכיאולוגי המתגלה ברחבי האימפריה מטה לדעתנו את הכף לטובת התיאור השני. אין עדות ארכיאולוגית לנטישת מקדשים, ולהיפך הפעילות במקדשים ממשיכה ללא הפרעה ואף נבנים מקדשים חדשים.<sup class="footnote-marker">247</sup><i class="footnote">ראו גפקן, פגאניזם וספרות רבה נוספת.</i>
ויכוח דומה שטרם הוכרע הוא האם המאה הרביעית היא תקופת ירידה שהטרימה, בישרה וגררה את המשבר של המאה החמישית (במערב האימפריה), או שמא הייתה זו תקופת שגשוג. ויכוח זה חל בעיקר על מערב האימפריה ולא נעסוק בו.
מה ניתן ללמוד מתוך הממצא הארץ ישראלי? נפתח בתהליך שהוא מחוץ לתחום דיוננו. במחצית המאה הרביעית (סוף תקופת האמוראים) התחולל בארץ משבר כלכלי מסיבות שונות. במקביל או במסגרתו ננטשו ונהרסו מקדשים כגון המקדש בתל דן, המקדש בקדש, מקדשי קיסריה ועזה ועוד. כמה מהתיאורים הספרותיים החשובים המעידים על תהליך התנצרות האימפריה באים מארץ ישראל. תהליך זה מתחולל בתקופה האמוראית (ואולי הוא אחד הגורמים לסופה) ולא נעסוק בו.
אחת התופעות העולות מהמשנה היא של בתי מקדש חרבים. כך למשל בפ"ג מ"ו בית עבודה זרה נטוש. התיאורים של עבודת מרקוליס ובעל פעור (פירושנו לפ"ג מ"א) מזכירים מזבחות (במות) הרוסות. ואי הידיעה על טיב עבודת האל שם מלממדת שזו לא הייתה מוכרת עד סופה.
גם המשנה בפ"ג מ"ז משקפת מצב של בית מקדש חרב. סיפור בר דרוסאי שהבאנו לעיל מלמד על אירוע שבו נהרסו פסלי עבודה זרה בתקופה האמוראית הקדומה (ימי רבי יוחנן, אמצע המאה השלישית). בפירושנו לפ"ו מ"ח הזכרנו את סיפורו של אפיפניוס מראשית המאה הרביעית, המשקף את ראשית ימי הנצרות בארץ. לפי הסיפור בטבריה ניצב מקדש חרב, 'הדריאנון' כלומר מקדש המוקדש לעבודת הקיסר האדרינוס כאל. המועצה המקומית רצתה להסב אותו לבית מרחץ, והמספר השתדל להפכו לכנסיה.<sup class="footnote-marker">248</sup><i class="footnote">אפיפניוס, נגד המינים 30.3.8.</i>
במשנה ה בפרק ד מדובר על עבודה זרה שבוטלה. זו הלכה עקרונית שניתן לפרשה כתיאורטית. ברם, היא לא הייתה עולה אילו לא הייתה מעשית ברמה כלשהי. גם המשנה שלאחריה מדברת באותה תופעה. בתי מקדש או מזבחות נטושים אינם מעידים, לדעתנו על תופעה של ירידה בעבודה זרה. 'עבודה זרה' איננה מכלול אחד. היו פולחנות שונים ואנשים עברו מפולחן אחד למשנהו. מקדשים לעבודת הקיסר ננטשו דורות לאחר שנשכח מהזיכרון הלאומי. זאת לגבי קיסרים 'תקינים' שהוחלפו בצורה רגילה על ידי יורש שהם מינו. במקרים של מרידות או תפישת שלטון נהרס פסלו של הקיסר הקודם והושמד בכוונה. אפילו תופעה כזאת כבר מספיקה כדי להצדיק את התיאור של 'עבודה זרה שבוטלה'. כך למשל העדויות על אבני מצבה ששימשו לעבודת מרקוריס הוסברו על ידינו כהתייחסות של חכמים לדולומנים שבגולן. אלו מבנים מהעבר, שנועדו לקבורה או פולחן (או שילוב של השניים), אך עובדיהם כבר מזמן אבדו, ולא נותר לחכמים אלא להבין את התופעה, ולאסור או להתיר להשתמש באבנים הללו.
אורבך תיאור כאילו כוחה של עבודה זרה תש, וחז"ל חשו שכבר ניצחו אותה.<sup class="footnote-marker">249</sup><i class="footnote">אורבך, עבודה זרה.</i> אמנם כך משתמע מהמדרש, ברם, במציאות של ספרות חז"ל עבודה זרה איננה תופעה שעבר זמנה. הרי כל המסכת שלנו מבטאת סלידה וחשש, מעבודי עבודה זרה. ראינו גם שהיו יהודים שנכשלו בעבודה זרה, או שאימצו חלק מהמנהגים שלה. אפשר שחכמים ראו מנהגים אלו בסלחנות, והבינו שאין כאן חשש המרת דת אלא רק התנהגות חברתית מקובלת ('כמחניף להם'). אבל בוודאי שאין ללמוד מכך על היחלשות עבודה זרה עד כדי כך שלא נשקף ממנה איום. אמנם מהמדרש משתמע מה שאורבך הסיק, אך זו עדות בודדת מול עדויות אחרות.
<b>האם התלמודים הכירו את נוהגי עבודה זרה?</b>
חוקרי התרבות האלילית הרומית בדרך כלל לא נזקקו לספרות העברית כדי לתאר את מנהגי הדתות הפגאניות. זאת אף שבעצם אין לנו מקור מהימן מהמאות הראשונה עד השלישית המתאר את האלילות במזרח.<sup class="footnote-marker">250</sup><i class="footnote">ראו למשל גרף, חגים, עמ' 85-61. ספר זה עוסק בתיאור הפסטיבלים (חגים) הרומיים במזרח ומשנת עבודה זרה היא עבורו מקור מרכזי לתיאור החגים הנפוצים במזרח הרומי.</i> לעומת זאת חוקרי היהדות הניחו באופן טבעי שחז"ל הכירו היטב את מנהגי החברה הרומית והתמצאו בפרטי הפרטים שלה. מחקריהם של ליברמן, בלידשטיין, פרידהיים ואחרים הטיבו לזהות בדברי חז"ל פולחנים רומאיים או הלניסטיים מפורטים. מעבר לכך הקשר בין יהודים לחברה הרומית לא איפשר שלא להכיר את האלילות היטב. יהודים חיו בערים המעורבות ליד שכנים בני התרבות ההלניסטית-רומית. החגים היו חגים ציבוריים, הפסלים ניצבו ממש בכל פינת רחוב ובכל מבנה. לכאורה אי אפשר היה לחמוק ממפגש אינטימי של היכרות.
ברם, מחקרים מהעת החדשה מצביעים על פערים תרבותיים אדירים בחברות החיות באותו מרחב גיאוגרפי. מתברר שהגוים בפוליון של המאה השמונה עשרה (עד מלחמת העולם השנייה) לא הכירו את פרטי המנהגים היהודיים. ומצד שני אם נשפוט לפי הספרות היהודית, גם היהודים לא הכירו מהי באמת נצרות. כל צד היה עמוס סטריאוטיפים ואמונות (תפלות) על הצד השני. כל מידע היה פולמוסי ובלתי מדויק. כיום הודות להכרת האחר טוב יותר לאין ערוך מאשר בעולם הקדום. גם כלי המידע, ודרכי העברת המידע השתכללו, ובעיקר, האחר נחשב ליותר לגיטימי וממילא פחות 'מוזר'. במהלך דיוננו עסקנו גם אנו בשאלה זו.
על רקע כל זה עלינו לברר עד כמה הכירו חכמים את דרכי העבודה הזרה בארץ ישראל. נפתח במשנה הראשונה. היא מונה חגים רומיים והתחבטנו מדוע נבחרה דווקא רשימה זו של חגים. כל החגים הם חגים רומיים ולא החגים ההלניסטיים. פרידהיים אותו הבאנו הציע שנאסרו חגים שהיו מלווים בהצגות קרקס, וחז"ל התנגדו בעיקר להיבט זה של החגיגה הפגאנית. הוא איננו טוען שבחגים אחרים מאלו הרשומים המגע הבין דתי הותר, אלא שאלו נבחרו כדוגמה בגלל המרכיב הפסול שנלווה דווקא אליהם.
פירושו של פרידהיים מבוסס על ההנחה שבוודאי הייתה לחכמים סיבה למנות את החגים הללו בדווקא. ויש לחפש את הסיבה לבחירה של חז"ל דווקא בבקיאותם. אכן פרידהיים הוכיח שבחגים אלו היו הצגות קרקס. אך, מצד אחד הוא לא הוכיח שהצגות הקרקס נחשבו לאסורות יותר, בעיני החברה היהודית, מהיבטים דתיים מובהקים. ומצד שני אין הוכחה שהצגות קרקס לא נהגו גם בחגים אחרים.
גרף לעומת זאת הניח שאם חז"ל מנו את החגים הללו, סימן שהם היו הנפוצים ביותר במזרח, למרות שכולם חגים רומיים ולא מזרחיים או הלניסטיים-מזרחיים. להערכתנו, אין ספק שאכן חגים אלו נחגגו, אך היו חגים נוספים. גרף עצמו מונה שני חגים נפוצים אחרים, ברומליה ורוזליה Brumalia, Rosalia. החג האחרון מוכר לנו כיריד בעזה. אם כן לא כל החגים הרומיים צוינו. כך למשל, בכרתים הסמוכה צוינו בכתובת שמונה חגים שלהם תרם פלוני בשם קסניון Xsenion. כולם הם חגי קלנדיה, של רומא, של הקיסרים, של התורם עצמו וכו'.<sup class="footnote-marker">251</sup><i class="footnote">יום העליה לשלטון. ראו פירושנו לפ"א מ"א; גרף, חגים עמ' 90. </i> קלנדא אפוא איננו חג אלא שם כללי לימי פתיחה (הולדת, ייסוד עיר, עליה לשלטון). רשימה אחרת של חגים נמצאה בדורה אירופוס כוללת כ-42 ימי חג (הפפירוס אינו שלם), כולה חגים רומיים. מקובל להניח שהיא מייצגת את לוח השנה של המחנה ששכן בעיר.<sup class="footnote-marker">252</sup><i class="footnote">פפירוס דורה מס' 54. </i> החגים הם כולם ממלכתיים. אבל בכל חג כזה מקריבים שור לאיל זה, כבש לאיל אחר וכן הלאה. בכל העדויות הללו עדיין אין ביטוי לחגים המקומיים לא של בני התרבות ההלניסטית, ואף לא לתרבות המזרחית-הלניסטית. את התרבות האחרונה שהזכרנו משקף במידה מסוימת לוקיאנוס המתאר חגים מסוימים בהר הלבנון. רמזים לחג זה מצויים בתלמוד במנהגם של בני בצרה,<sup class="footnote-marker">253</sup><i class="footnote">בעקבות בלידשטיין, ראו להלן פ"ג מ"ד וכן פ"ב ה"ג (פירושנו לתרפות-תוריבס).</i> אך הם אינם ברשימות במשנה.
עוד מציע פורסטנברג שרשימת החגים שבמשנה א (בפ"א) היא של החגים האימפריאליים, וחכמים הבחינו אופא בין חג דתי לאל ובין חגים אימפריאליים המבטאים את השלטון הרומי ולא תפישה דתית. ואכן פולחן השליט היה מרכיב חשוב בתרבות האלילית בכל האימפריה. במערב האימפריה הוא היה מרכיב מרכזי וכמעט בלעדי, והאלים המקומיים הישנים (אלי הגלים, הקלטים הבריטנים ואלים אחרים) כמעט ואינם מופיעים על פני השטח. יש מעט עדויות על כך שבחברות המקומיות הפולחנות הקדומים המשיכו 'מתחת לרדאר' של ההיסטוריונים. אין להם ביטוי מוחשי (פסילים, תמונות) אך זכרם לא נעלם מן הספרות, וצץ רק מעט במקורות הבתר רומיים. במזרח האימפריה המורשת ההלניסטית והפיניקית היו חזקות יותר, יש להן ביטוי רב בממצא  הארכיאולוגי ובספרות התקופה.
אנו מתקשים לקבל את ההצעה שחז"ל התנגדו רק לפולחן האימפריאלי משתי סיבות:
א. בחגים בכלל הקריבו קורבנות לאלים 'אמיתיים' (כלומר לא רק לאלוהות של הקיסר) כך ברור מהפפירוס מדורה אירופוס שהזכרנו.
ב. ההבחנה שרק חגים אימפריאליים אסורים איננה במקורות. אדרבה מהמשנה בפ"א מ"ג משמע שיום הולדת של המלך הוא רק אחד החגים ויש חגים נוספים אחרים. ממשנה אחרת (פ"ד מ"ו) משמע שבימות שמקימים לקראת ביקור של הקיסר או של פקיד גבוה אחר, פחות אסורות (או אפילו מותרות). המשנה בפ"ג מ"א קובעת שרק פסלי עבודה זרה ממש נאסרו (לפי רבי מאיר), על כך אומר הבבלי (מ ע"ב) "באנדרטי של מלכים שנינו. אמר רבה בר בר חנה אמר ר' יוחנן: ובעומדין על פתח מדינה שנינו" במשפט זה נעסוק בפירוש המשנה, ונראה שלא ברור האם כוונתו שרק אלו נאסרו או להיפך שפסלי קיסרים (אנדרטי של מלכים) התירו חכמים מה שהתירו. כפי שנראה שם גם בדברי רבי מאיר היתר רב, והשאלה האם האמוראים באו לצמצם את ההיתר או לצמצם את האיסור.
לעומת זאת בירושלמי (מב ע"ב) ברור שהאיסור של המשנה חל רק על צלם של הקיסר. "מה אנן קיימין אם דבר בריא שהן של מלכים, דברי הכל אסור. אם דבר בריא שהן של שלטנות, דברי הכל מותר. אלא כן אנן קיימין בסתם. רבי מאיר אומ' סתמן של מלכים, ורבנן אמרי סתמן של שולטנות. אשייאן נגרא בשם רבי יוחנן איקוניות למה הן אסורות מפני שמקטירין לפניהן בשעה שהן עולות<sup class="footnote-marker">254</sup><i class="footnote">בעת עליית הקיסר לשלטון, או ביום השנה לציון עלייתו לשלטון. </i> אמר רבי יוחנן מותר לראותן<sup class="footnote-marker">255</sup><i class="footnote">משפט זה מופרז. מותר לראות פסל סתם, ואין איסור משפטי על הסתכלות. כוונת החכם לראותם מקרוב, או להתבונן בהם. </i> בשעה שהן יורדות".<sup class="footnote-marker">256</sup><i class="footnote">מורדות. רגיל היה שעם חילוף השלטון בצורה אלימה (תופעה שהיתה קיימת), פסלי הקיסר הקודם נהרסו בכוונה. </i> הסוגיה בירושלמי קשה, מה דין פסלים דתיים 'רגילים', כלומר פסלי אלים. בשאלה זו נדון בפירוש המשנה. מכל מקום הירושלמי (לא המשנה) רואה בפסלי קיסרים איסור יתר. הסיבה לכך כנראה כפולה. ראשית היה מרכיב של דת האימפריה, ביטוי דתי לכך ששלטון האימפריה הוא שלטון האל, והקיסר הוא מינוי אלוהי, ואף אל בעצמו, בעל כוחות אליליים. והנימוק השני חברתי-פוליטי (לאומי), התרסה נגד התפישה שהאימפריה הנוכחית היא רצון האל, סדר שקבע ריבון העולמים. דת האימפריה כשלעצמה איננה יותר חמורה מכל פולחן אלילי, אבל הנימוק הפוליטי הוא כנראה הגורם המרכזי. לפיכך יש לשער שההלכה מבטאת בעיקר את התפישה הלאומית, אבל השיח הוא שיח הלכתי. התפישה הפוליטית וההסבר הדתי באים יחדיו, והשני מבטא את הראשון.
הסבר זה מצוי כאמור רק בתלמודים. בירושלמי, ואולי גם נרמז בבבלי (הבבלי דן בו). במקורות התנאיים הפולחן 'של מלכות' נתפש כפחות חמור. וכן לעניין יריד. "יריד שנתנה מלכות, ושנתנה מדינה, ושנתנו גדולי מדינה, מותר. אין אסור אלא יריד של עבודה זרה בלבד" (תוס', כאן פ"א ה"ז) זה גם בסיס ההיתר ליריד של צור, שהקיסר דיוקליטינוס בנה לכבוד אחיו, כפי שראינו לעיל.<sup class="footnote-marker">257</sup><i class="footnote">גם לגבי יריד צור, ניתן לפרש אחרת שהיריד נאסר בהסתמך על אותו מידע.  </i>
אם כן ההסבר שרק חגים אימפריאליים נאסרו גם הוא אינו הגיוני. אם כי בהחלט ניתן באמצעותו להסביר מדוע נזכרו דווקא חגים אלו הנמנים בפ"א מ"ג. כלומר, כל החגים נאסרו, ומדגימה המשנה את ההלכה ברשימת חגים נפוצים והם אותם חגים שחודשו בארץ לאחר שנכנסה תחת עול שלטון רומי ישיר (שלטון הנציבים בשנת שש לספירה) או לאחר בואו של הלגיון הראשון לארץ (במרד החורבן ואחריו) כאשר הנוכחות הרומית הישירה גברה.
רשימת החגים שמופיעה במשנה רחוקה מלהיות שלמה. אי אפשר לדעת אם היא מייצגת אכן את החגים הבולטים. 'קלנדיה' הוא שם כללי לימי ראשית והוא אכן הנפוץ ביותר מבין החגים בכתובות. אך הרשימה חלקית.
מכאן באים אנו לשאלה עד כמה מייצגת המשנה את נוהגי עבודה זרה בארץ, והאם הכירו חכמים נוהגים אלו מקרוב, או ממרחק רב, משמועה ומכלי שלישי. רשימת החגים שבמקורות היא בעיקרה רשימה רומית. נפתח בכך שבדרך כלל אין הבדל בין ארץ ישראל ובבל, ואין הבחנה בין סוגי האלילות. עדיין אין בכך תשובה לשאלה שכן ייתכן שחכמי בבל הכירו גם הם את מערכת הפולחן הפגאנית שנהגה באימפריה הרומית.
במספר משניות שבהם נדון במפורט במהלך הפירוש נראה שההסבר שבדברי חז"ל מרוחק ומעט אגדי. לעתים הבעיה מתעוררת רק בהסברי התלמודים, ולעתים הבעיה כבר במשנה עצמה. כך למשל הסברי התלמודים לחגים הנמנים בפ"א מ"ג הם אגדיים. הכלל שכל מיתה ש"יש עימה שריפה היא עבודה זרה" נראית בעינינו מסופקת, אם לא תמוהה. גם הסברי התלמוד לעורות לבובין הם אגדיים ובלתי מדויקים (פ"ב מ"ג). הוא הדין להסברים על מניקה וסראפיס (פירוש להלן פ"ג מ"א) בכל המקרים הללו המשנה עצמה ברורה, הבעיה היא בפרשנות האמוראית שהיא מרוחקת ו'פופולרית' בלבד. עם זאת ראינו שרשימת החגים מהווה בחירה של תנאים, והתחבטנו האם זו בחירה 'מתוחכמת' או רשימה חלקית ומקרית. גם הכלל שהחג הרומי המשיך שלושה ימים (פ"א מ"א-מ"ב) איננו מדויק, ברם, אפשר שהוא הכללה בלבד. אמירת הבבלי ש(רבי) נחום המדי דורש הרחקה של יום אחד בלבד, משקפת הלכה קדומה שבה חגים היו קצרים איננה נכונה עובדתית. אם הוא משקף את המקובל בבבל הדבר אפשרי ואפשר גם שזו תפישתו ההלכתית המצמצמת את ההרחקה.
בפ"ד מ"א דנו במרקוריס, ובבעל פעור (שם מ"ה).<sup class="footnote-marker">258</sup><i class="footnote">ראו פירושנו לסנהדרין פ"ז מ"ו.</i> שם נראה שהסברי התלמודים הם אגדיים בחלקם, ושוב מדובר בהסברים עממיים מעורבים בפולמוס ולגלוג על עבודה זרה.
בפרק ג מ"א מונים חכמים סימנים לפסל אלילי. שוב, הסימנים עצמם מובנים ומוכרים בממצא, אך הרשימה חלקית ואיננה מייצגת. גם בפ"ג מ"ב נפגוש הסבר תלמודי שמעיד על הכרה חלקית בלבד של המציאות הפגאנית.
באופן כללי דברי חכמים מייצגים יותר טוב את המרכיב הרומי מאשר את המרכיב ההלניסטי או המזרחי. מרקוליס למשל הוא שיבוש של השם הרומי, ואילו השם ההלניסטי (הרמס) נשכח. גם אשירה, בעל פעור, בעל וכיוצא באלו הם שמות מקראיים ובתקופת חכמים רובם כבר פחות קיימים. מבין שמות האלים שחכמים מזכירים מופיעים לא מעט שמות מזרחיים,<sup class="footnote-marker">259</sup><i class="footnote">ספראי, אוכלוסייה ארמית.</i> אבל מעניין שהאלים הרומיים מיוצגים בצורה בולטת, מן הסתם יותר מחלקם במערך הפולחני בארץ.
מצד שני, לעומת כל האמור לעיל. לעתים מופיע בתלמודים או במשנה פרטים של עבודה זרה מוכרת וברורה, ואז מידע פרטי ומדויק. כגון הסיפור בריש לקיש שהלך לבוצרה. בפולחן המתואר במעשה הוא חיקוי מקומי של פולחן אפרודיטי במקדש הר הלבנון (הליו פוליס)<sup class="footnote-marker">260</sup><i class="footnote">ראו פירושנו לפ"ג מ"ד, בהסתמך על בלידשטיין, עבודה זרה, עמ' 320-211.</i> דוגמה אחרת היא הסיפור על דיקוריון ששלח לרבי דיסקוס עם מטבעות. יפה הראה בלידשטיין שלפנינו תיאור של מעין 'משלוח מנות' איש לרעהו בצורה רומית, משלוח מתנה הנקראת strenae, הנשלחת בחגים שונים ובעיקר בקלנדה ינואריס, ראש השנה הרומי.<sup class="footnote-marker">261</sup><i class="footnote">בלידשטיין, עבודה זרה עמ' 56 ואילך. לדעתנו הדיקוריון הוא קצין רומי, לפי שמו הוא מפקד כיתה של עשרה לוחמים שכן 'דקה' משמעו עשר. בפועל היו ביחידה רק שמונה לוחמים. ייתכן והכוונה לדיקוריון חבר במועצת העשרה של הפוליס הרומית. </i> כך גם הירושלמי (פ"א ה"ג) מדגיש שנשים נתפשו כמסורות פחות לפולחן האלילי, וממילא נחשבות לכאלה שיש מקום להקל באיסור לשאת ולתת איתן. גם קטע זה מעיד על מציאות מוכרת שבה הנשים היו מזרחיות מקומיות, והגברים חיילים רומיים, ובפולחנות רומיים הנשים מיעטו להשתתף.<sup class="footnote-marker">262</sup><i class="footnote">בלידשטיין, עבודה זרה עמ' 143-142.</i> גם הפרטים על הירידים מדויקים מאוד (פירושנו לפ"א מ"ד).
דוגמה אחרת לתיאור פולחן ספציפי היא המקרה אותו ביקר ריש לקיש בבוצרה (פירושנו לפ"ד מ"ד). במקרה זה ההלכה המתירה התבססה על עיקרון כללי וההלכה האוסרת על הבחנה מדויקת של אופי הפולחן הספציפי. מעתה כמובן עולה השאלה האם ריש לקיש שהתיר לא הכיר את פרטי הפולחן המיוחד הזה, או שלא רצה להכירם ולהתחשב בהם.
עדות אחרת היא המדרש: "[ויאמר יעקב אל ביתו] וגו' [והחליפו שמלותיכם] ר' כרוספדי בשם ר' יוחנן אין אנו בקיים בדיקדוקי עבודה זרה כיעקב. דתנינן המוצא כלים ועליהם צורת חמה [צורת לבנה צורת הדרקון יוליכם לים המלח, אמר ר' יוחנן כל כסות בכלל עבודה זרה" (בראשית רבה פא ג, עמ' 973).
הדרשן מניח שהחלפת הבגדים נועדה כדי לא להופיע למזבח בבית אל בבגדים שיש עליהם ציורי עבודה זרה. כוונת המדרש שיעקב הקל על בני משפחתו ולא דרש השמדת בגדים עם ציורי עבודה זרה. זאת מתוך שהכיר את פרטי עבודה זרה וידע אילו סמלים מותרים. לפי דרשה זו ההחמרות נובעות מחוסר הכרה של פרטי הפולחן הזר. אנו סבורים שזו אינההערכה היסטורית. ההחמרה וההקלה נובעות מסיבות אחרות. אבל חשובהים לחנו כאן דברי הדרשן, שבני זמנו אינם מכירים את פרטי הדקדוקים ומשמעויות הסמלים הזרים.
המדרש התנאי מקל באופן כללי בפרטי הלכות עבודה זרה: "'בחטאה בשגגה', להוציא את דקדוקי עבודה זרה. שהיה בדין ומה אם מצות קלות הרי הוא חייב על דקדוקיהם, עבודה זרה חמורה, אינו דין שיהא חייב על דקדוקיה? תלמוד לומר 'בחטאה בשגגה' להוציא את דקדוקי עבודה זרה. 'וכפר עליו', להוציא את הספק"  (ספרי במדבר קיב, עמ' 119). אין במדרש הסבר מדוע אין מביאים קורבן על דקדוקי עבודה זרה. ברם, לאור הקרבה הלשונית בין המדרש התנאי לבין המדרש האמוראי (השימוש במונח דקדוקי עבודה זרה), אולי כוונת המדרש שאין מקפידים על פרטי הפרטים, משום שאיננו בקיאים בהם. שתי הדרשות קשורות. פטורים על פרטי הפרטים, בגלל שהם ספק. זו הצהרה מעניינת. אמנם היא לא באה לתאר את החברה הקדומה, אלא כסיבה פורמאלית להקלה בהלכה (הקלה תיאורטית, שהיא בעיקר הצהרה אידיאולוגית, שהרי בימי חכמים למעשה כבר אין קורבנות).
להערכתנו שתי התופעות היו קיימות. מצד אחד יהודים הכירו את פרטי עבודה זרה, וגם הסיפורים האגדיים מלמדים על הכרה מסוימת. ברם, ההכרה הייתה בעיקר במישור עממי, פופולרי והמידע לעתים בלתי מדויק. חכמי התלמוד כבר מבטאים אמונות ונוהגים יותר פופולריים, אך תנאים יותר מדייקים ודבריהם משקפים הכרה טובה יותר של העולם הזר. התיאורים בעלי האופי הכללי (רשימת החגים, רשימת הירידים, רשימת אטריביוטים אליליים), איננה שקולה ואיננה מייצגת את התקופה.<sup class="footnote-marker">263</sup><i class="footnote">רשימת האלים ה'פעילים' בארץ ישראל נדונה בראשית המבוא. </i> חכמים לא הכירו עד כדי כך את העולם ההלניסטי, ועוד פחות את עולמה של העלית הרומית. הפולחנות הרומאיים 'שווקו' בעיקר על ידי האדמיניסטרציה הגבוהה והצבא. המפגש עם 'סוכני שיווק' החל בשלהי בית שני ובעיקר לאחר מרד החורבן. זו גם התקופה שבה חידדו חכמים את יחסם לעבודה זרה, לעובדיה ולמפגש החברתי עם הנוכרים. על כן האלילות הרומית מיוצגת ביתר פירוט מאשר האלילות הישנה (ההלניסטית והמזרחית) שאיתה כבר למדו יהודים לחיות.
רשימת האלים 'הפעילים' בארץ ארוכה מאוד. הם מופיעים על מטבעות הערים, סליהם מתגלים בממצא הארכיאולוגי, בכתובות, ואף בשמות האנשים (בעל-דגון, או קוסבר המשמר את שם האל האדומי קוס). עדות אחרת הם צלמיות האלים כמפורט בטבלה להלן
צלמיות בארץ ישראל בתקופה ההלניסטית-רומית
הממצא מוכיח עד כמה הייתה מגוונת עבודת האלילים המקומית. ובכל אזור 'זכה' כל אל ל'פופולריות' שונה.
<b>משנה ותוספתא</b>
הנחת היסוד של אפשטיין וגולדברג הייתה שהתוספתא ומדרשי ההלכה מאוחרים בחצי דור למשנה. התוספתא מסודרת על בסיס המשנה, מרחיבה אותה ומפרשת אותה. המשנה מציעה את הכלל, והתוספתא שואלת "כיצד" ומדגימה אותה.<sup class="footnote-marker">267</sup><i class="footnote">למשל תוס', עירובין פ"א ה"א (ראו פירושנו לעירובין פ"א מ"א) ומאות דוגמאות אחרות.</i> בתוספתא יש הרחבה של החומר התנאי. לעתים במשנה הלכה סתמית, ובתוספתא הרחבה, סיפור מעשה קדום או מחלוקת קדומה שהמשנה נקטה בה עמדה אחת, כלומר פסקה כאחת הדעות. דרכה של המשנה לעסוק בפרטים מבלי להסביר את הרקע ההלכתי. לדוגמה, היא פותחת בדיני עירוב מבואות ואינה מסבירה כלל עירוב מהו, היא דנה בפרטי הגט מבלי להסביר מהו גט ומה תוכנו, ותופעות דומות. לעתים יש בתוספתא הרחבה והסבר למשניות ולהלכות שבהן.
במשנה מיוצגים חכמים עד דור אושא, ורק מימרות ספורות נמסרות בשם חכמי דור רבי – רבי, רבי ישמעאל ברבי יוסי, רבי חייא וכיוצא באלו. בתוספתא ובמדרשים יש לחכמי דור רבי משקל מרכזי, ונראה שיש בהם חומרים מחצי דור מאוחר יותר, אך עדיין בתקופת התנאים.
אלבק סבור שהתוספתא מאוחרת לתלמוד הבבלי, ונערכה רק בראשית ימי הביניים.<sup class="footnote-marker">268</sup><i class="footnote">אלבק, מבוא לתלמודים, עמ' 63. לסיכום ראו פרידמן, ברייתות; אלמן, סמכות ומסורת; גולדברג, מבוא; גולדברג, משנה ותוספתא.</i> וואכהולדר הציע הצעה זהה לתארוך מדרשי ההלכה.<sup class="footnote-marker">269</sup><i class="footnote">וואכהולדר, מדרשים.</i> כפי שכתבנו במבוא הכללי למשניות דעות אלו נראות בעינינו רחוקות ביותר, והן נדחו במחקר. אדרבה, הבבלי הכיר את התוספתא ואת מדרשי ההלכה ומתייחס אליהם. לעתים קרובות הוא שואל שאלות מלאכותיות וספרותיות רק כדי שתהיה לו הנמקה להבאת הברייתא מהתוספתא או ממדרשי ההלכה.
עם כל הכבוד לדרכי ניתוח סוגיות והשתלשלותן, הניתוח איננו בטוח, והוא פרי פרשנות הכוללת הרבה הנחות יסוד. כגון מידת אימון הניתנת להבאת ברייתות מהבבלי, מידת החופש שהפרשן מייחס לעורכי הסוגיות הקדומות וכן הלאה. אלבק למשל הושפע ללא ספק מהאימון הבסיסי שחש כלפי התלמוד הבבלי, ושלשול המסורות שבו. הוא לא העלה על דעתו את הפרשנויות ה'מודרניות' של ריבוד סוגיה, העברת חומר ספרותי וכן הלאה.
לדעתנו, בסופו של דיון הבסיס לתיארוך טקסט שנמסר בעל פה הם המסורות שבו. אם הטקסט נערך במאה העשירית צריכים להיות בו ביטויים מתקופת עריכתו, ושרידי מסורות מהתקופות שקדמו. חוקרים 'סופר מודרני' מייחסים לעורכים השתלטות מוחלטת על החומר שלפניהם, עריכה חופשית שלו, והעלמת מסורות. לכל זה אין כל בסיס, הד, או זיכרון בספרות עצמה.
את המשנה יש לתארך לפי המאורעות האחרונים הנרמזים בה, ולפי תאריך פעולתם של החכמים האחרונים המצויים בה. את התוספתא לפי המאורעות והחכמים המאוחרים שבה. וכן את יתר מדרשי התנאים. כל אלה נערכו לכל המאוחר בראשית המאה השלישית. לאחר מכן אולי נוספו פה ושם פרטים, או רמזים, אבל היצירה הספרותית ברובה תוארכה מתוכה.
הוא הדין לתלמוד הירושלמי והבבלי, שבהם כמובן לא נעסוק במסגרת זו.
מעבר לכך אין בתוספתא כל רמז למציאות מאוחרת, אין בה שם של חכם מאוחר לשליש הראשון של המאה השלישית, אין בה מונח ערבי, אין בה ביטוי לשלטון נוצרי או מוסלמי או כל עדות אחרת למציאות מאוחרת. על כן דומה שדעתו של אלבק דחויה, והיא לא מצאה לה תומכים בספרות המחקר. הוא הדין לדעתו של וואכהולדר שהמכילתא נערכה בימי הביניים.
לעומת גולדברג ואפשטיין הציע לאחרונה פרידמן שהתוספתא קדמה למשנה.<sup class="footnote-marker">270</sup><i class="footnote">פרידמן, ברייתות; הנ"ל, תוספתא; הנ"ל, משנה ותוספתא, ועוד. לסקירת המחקר ראו זידמן, תוספתא ומשנה; אלמן, תוספתא פיסחה. ראו למשל פירושנו לתרומות פ"ה מ"ט ופ"ז מ"ד.</i> כל ההצעות הללו באו מתוך ניתוח ספרותי של הברייתות כפי שהן בקבצים התנאיים לעומת נוסחתן בתלמודים, ובעיקר בתלמוד הבבלי.<sup class="footnote-marker">271</sup><i class="footnote">טרם נערך מחקר מקיף על הברייתות כפי שהשתמרו בירושלמי. הערות מעטות ישובצו להלן, אך הנושא ממתין לבירור. </i> בשאלת היחס שבין התוספתא למשנה לא נעסוק במפורט, אך נדגיש שלדעתנו פרידמן הצליח להוכיח שתי טענות, אך לא את מסקנתו העיקרית. הוא הצליח להוכיח שהתוספתא אינה רק לקט סביב המשנה אלא יצירה ספרותית עצמאית, שהיה לה עורך שהפעיל שיקולי עריכה משלו. יתר על כן, הוא הוכיח את הידוע זה מכבר, שבתוספתא מצויים גם חומרים קדומים לעריכת המשנה. ברור שהמשנה היא סיכום קצר ובתוספתא יש הרחבה של חומרים נוספים, דוגמאות ומחלוקות. חומרים אלו בחלקם (הגדול?) קודמים למשנה. אין כלל קבוע בדבר. בדרך כלל התוספתא נערכה על בסיס המשנה, והיא מסבירה ומרחיבה אותה (תוך כדי כך היא מביאה גם חומרים הלכתיים שהם קודמים למשנה). אך יש פרקים שבהם התוספתא היא יצירה עצמאית שנערכה לפי שיטתו הספרותית או ההלכתית של העורך. בקטעים אלו התוספתא מלקטת משניות קודמות ומעבדת אותן כרצונה. לעתים המשנה מכירה את העריכה של התוספתא או שהיא מכירה את המשנה הקדומה שממנה הובאה התוספתא; לעתים התוספתא ערוכה על בסיס המשנה, אך לא על בסיס המשנה שבידינו, אלא על בסיס עריכה ארכאית יותר של המשנה.<sup class="footnote-marker">272</sup><i class="footnote">ראו למשל פירושנו לתרומות פ"ה מ"ט ועוד.</i> יש אף לזכור שתוספתא אינה רק יצירה ספרותית אלא שיטת לימוד ועריכה, שיטה המכירה הלכה קדומה ומרחיבה ומפרשת אותה. כך גם נבין כיצד המשנה מכילה הלכות שהן בבחינת תוספתא להלכות קודמות במשנה.<sup class="footnote-marker">273</sup><i class="footnote">וויס, משניות שהן תוספתא.</i>
אפשטיין וגולדברג מצד אחד, ופרידמן מהצד השני צודקים, אלא שכל אחד מהם בחן מספר גדול של מקורות ומצא הדים ברורים לשיטתו. ולדעתנו יש מסכתות (או חלקי מסכתות) שבהם רווחת שיטה אחת ויש שבהם רווחת השיטה השנייה.
עם כל זאת, בדרך כלל עריכת התוספתא היא סביב המשנה. במקביל יש בתוספתא יחידות שהן יצירות עצמאיות שסידורן שונה מזה של המשנה, ויש להקדיש להן מחקר עצמאי. גולדברג הביא מאות דוגמאות, ומספר המקרים הקטן שפרידמן מביא אינו מספיק כדי לשנות את התמונה הכוללת.
בנוסף לשני המודלים הללו, מצויים גם מצבים אחרים שבהם המשנה והתוספתא מקיימות אחת עם השנייה, יחסים ספרותיים שונים משתי הדרכים הקודמות. לעתים ליקטו גם המשנה וגם התוספתא חומרים קרובים מאוצר המשניות הקדומות. דוגמה מיוחדת היא משנת מעשר שני פ"ב מ"ב ומקבילתה בתוספתא פ"ג ה"ו. שני המקורות מביאים כדוגמה את הפירות שהרקיבו והמעות שהחלידו (כך יש לגרוס). אלא שבמשנה זו דוגמה למעשר שאין מחירו ידוע, ובתוספתא זו דוגמה לכך שיש לפדות מעשר שני בערכו האמיתי ולא במחיר מוזל. נראה אפוא שבמקרה זה התוספתא אינה מרחיבה את המשנה, אלא שני המקורות מלקטים את הדוגמה ממימרה תנאית קדומה כלשהי, אלא שכל עורך השתמש בה למטרה אחרת. אין זו אפוא סתם הבאה של ליקוט, אלא ליקוט ועריכה עצמאית של עורכים שונים. דוגמא אחרת היא משנת תמיד ומידות. במבוא למסכתות אלו עמדנו על עריכתה המיוחדת של משנה זו והצענו שהיא ומקבילותיה נלקטו ממשנה קדומה, ערוכה או בלתי ערוכה, של זכרונות מקדש. מאותה משנה קדומה ליקט העורך את פרקי א-ז ביומא, ואת מסכת תמיד-מידות. ל'אוצר זכרונות המקדש' היה סגנון מסירה מיוחד השונה מעריכת המשנה.
במבוא למסכת בבא קמא הצגנו בפירוט יחסי, את העמדות השונות בדבר יחסי התוספתא והמשנה. אין ספק ששני המכלולים קרובים. אך לא ברור מי תלוי במי, או ששניהם תלויים במקור קדום אחר. כמו כן לעתים בשני המקורות חומרים רבים זהים, ולעתים עושה העורך המאוחר (או שני העורכים) מאמץ לא לחזור אחד על דברי השני. יש בתוספתא גם יחידות שלמות שאינן במשנה. בתוספתא (פ"א ה"ט) דיון על כהן היוצא לחוץ לארץ ודין ארבעה 'אבקאות' (אבק שבועות, אבק ריבית, אבק עבודה זרה וכו'). נושא זה איננו במשנה כלל. הוא קשור להלכות האחרות בפרק שבתוספתא רק בצורה אסוציאטיבית, על ידי המינוח 'אבקת עבודה זרה'. זהו אפוא פיתוח עצמאי של התוספתא. נראה אפוא שבקטע זה, שני המכלולים (משנה ותוספתא) משתמשים ונשענים על טקסט קדום. המשנה משמיטה ומציגה הלכה בקצרה, והתוספתא מרחיבה הרבה יותר מאשר אותו טקסט קדום. גם בפרק ד (ה) בתוספתא סטייה לענין העלאת מחירים, נושא שאיננו במשנה והוא יחידה עצמאית שמן הסתם לא הייתה גם בטקסט הקדום שלפני התוספתא.
<b>תוספתא תלויה במשנה</b>
בפרקים א-ב מודל מקביל שבו שני העורכים חוזרים אחד על דברי השני ללא חשש. כמובן שבכל אחת מהעריכות (במשנה ובתוספתא) מעט חומר נוסף שאין בחיבור השני (סוף פ"א מ"ב). בפ"א מ"א-מ"ג חומר מקביל לתוספתא וניכר מאמץ של עורך התוספתא שלא לחזור על דברי המשנה. בפרקים אלו המשנה היא המקור הבסיסי שהתוספתא ערוכה כתגובה לה. עם זאת בתוספתא גם לקט עצמאי שאינו תלוי רק במשנה, אבל גם בה.<sup class="footnote-marker">274</sup><i class="footnote">ראו למשל פירושנו לפ"ד מ"י, התוספתא עצמאית.</i> פ"ג בכללותו מציג את המודל המקביל, שבו שני המקורות חוזרים אחד על דברי השני, עם תוספתות (ראו למשל מ"ד).
את המשפט על יום הגינוסיה (תוס', פ"א ה"ד – פירושנו לפ"א מ"ג) מציעים אנו לקרוא כך. במשנה נמנה "יום גינוסיא של מלכים" ובתוספתא: 'יום גינוסיא של מלכים - יום של כל מלך ומלך הרי כרבים'. כלומר, התוספתא מצטטת כאן את המשנה ומסיבה אותה לעניין שהיא מעוניינת לפתח (הבחנה בין חג פרטי לציבורי). אם כן במקטע זה התוספתא מכירה את המשנה ומרחיבה אותה, תוך עריכה אקטיבית. כמובן עריכה המשקפת את התפתחות ההלכה ושינוי במגמת ההקלה הכללית. בפ"ד ה"ז פותחת התוספתא "ואלו הן עורות לבובין" זו כמובן תגובה לטקסט קדום שהזכיר את העורות הלבובין. טקסט כזה נמצא במשנה פ"ב מ"ג, אבל שוב ניתן להסביר (בשני המקרים הללו) שהתוספתא מתייחסת לטקסט אחר קדום, שגם המשנה ציטטה ממנו. וכן פ"ד הי"א "ואיזו היא טרית" הנזכרת במשנה פ"ב מ"ו.
וכן פ"ג מ"ב, התוספתא מבארת את המשנה "על המכובדין". בפ"ג מ"ד - אגב אורחא למדנו שהתוספתא חוזרת על דברי המשנה ומוסיפה עליהם נימוק הלכתי (כך במשניות הקודמות), ותוספת פרטים. כך גם בפ"ה מי"ב התוספתא תלויה במשנה.
המשנה תלויה בתוספתא או בטקסט אחר
המשנה בפ"א מ"ד מוקדשת ליריד. אבל המילה "יריד" איננה מופיעה בה. לו קראנו את המשנה בלבד היה מתקבלת הלכה קטועה ובלתי סבירה. בדוחק ניתן להסביר שהמשנה אמנם עצמאית אך נמנעת מלהציג את ההלכות בצורה מובנית. גם בנושאים אחרים (מסכתות אחרות) המשנה איננה מציגה סדר עניינים מובנה. כך למשל מסכת ברכות פותחת בדין "מאימתי קוראים קריאת שמע", אף שאיננה מסבירה מהי קריאת שמע ואיננה מתחילה בכך שאדם צריך לקרוא קריאת שמע, או מתי הוא חייב בכך. ברם, במקרה זה המשנה קטועה, היא הייתה עשויה להתפרש כמדברת על כל חג אלילי. חג כזה נדון במשנה הקודמת שם. בתוספתא מתפרשים הדברים, ושם יחידה ארוכה יחסית העוסקת בדיני יריד. התוספתא בכללותהמציגה, בנושא היריד, הלכות מקילות יותר, וסביר שעריכתה כאן מאוחרת למשנה.
וכן בפ"ג מ"ט (תוספתא פ"ד ה"י) נוסח התוספתא תלוי במשנה, עד כדי הבאתה בצורה לא מדויקת מבחינה הלכתית.
פ"ב מ"ה - התוספתא תלויה במשנה וכן פ"ג מ"י. בפ"ה מ"ז הסקנו שהתוספתא מסבירה את שרשור ההלכות במשנה. ומצד שני היא תלויה במשנה, שכן המילים "בין כך ובין כך" מתייחסות למשפט שאיננו בתוספתא. אם כן עריכת המשנה תלויה בעריכת התוספתא, ועריכת התוספתא תלויה בעריכת המשנה.
בפרק ה' מי"ב נראה לכאורה שהתוספתא תלויה במשנה. הצענו שגם המשנה (פ"ה מי"א) וגם התוספתא מציגים נוסח קדום בצורה בלתי ריאלית. אבל בהמשך הדיון מתברר שניסוח המשנה מָטְעֶה והוא מבוסס על השלמת התוספתא או על חומר קדום משותף. וכן משנת פ"ד מי"א. המשנה תלויה בתוספתא {דברי רשב"א) מוסבים על התוספתא פ"ז ה"ז, עמ' 471, ומקבילה חלקית בירושלמי מד ע"ב, אבל הצענו גם פירוש אחר.
וכן המשנה פ"ד מי"א - אשר מתבארת רק אם נניח שהתוספתא הייתה מונחת לפני עורך המשנה.<sup class="footnote-marker">275</sup><i class="footnote">דנו בכך במבוא למסכת. </i> על כל פנים דברי רשב"א נאמרו בתוספתא והועברו למשנה ללא הקשרם המקורי. כלומר, עורך המשנה הניח שכל הלומד את המשנה מכיר את התוספתא (או טקסט אחר קדום שממנו התוספתא ליקטה). אם כן את המשנה ניתן להבין רק בהנחה שהיה לפניה טקסט קדום שהחל בהלכות יריד. טקסט מעין התוספתא. אבל התוספתא שלנו היא כבר פיתוח מורחב ואולי עצמאי של אותו טקסט.
פ"ה מי"א - אין למשנה קיום ריאלי כמות שהיא. אלא המשנה היא עיבוד בלתי מדוקדק של משנה קדומה ובה עורבו שתי ההלכות שבתוספתא, והיא מנוסחת בצורה הלכתית משפטית: אבן, עץ, חרס, השלישיה מסודרת מהקל אל הכבד. כך נוצרה דוגמה בלי ריאלית של גת וזפת, צירוף שאיננו ריאלי אך הוא נובע מהעיבוד לשפה המשפטית. זו הוכחה לכך שנוסח המשנה תלוי בתוספתא או במקור אחר שגם התוספתא השתמשה בו.
בפ"ב מ"ד - ניסוח המשנה מובן רק אם הוא קיצור וליקוט מהתוספתא. אבל בדוחק ניתן גם להסביר את המשנה כעריכה עצמאית, כמו שהצענו. אם כן המשנה והתוספתא משקפת עריכות שונות (פרשנויות שונות) לאותו חומר תנאי קדום. באותה משנה גם הבחנו שהתוספתא מוסיפה על דברי המשנה. זו תופעה רגילה למדי במסכת עבודה זרה, וכן במסכת נזיקין.
בפ"ה מי"א - לכאורה תוספתא תלויה במשנה. אבל בסוף סיכמנו "זו הוכחה לכך שנוסח המשנה תלוי בתוספתא או במקור אחר שגם התוספתא השתמשה בו".
התלות בטקסט קדום משותף
כבר במהלך דיוננו הצענו הצעה זו. כך למשל, הזכרנו את משנה ז בפרק ה. לכך נמצא, במהלך הפירוש, ראיות נוספות. כך למשל בפ"ג מ"ד המשנה עוסקת ביין והתוספתא בכלי הקיבול. הירושלמי מסביר שמדובר הן ביין והן בנוד, היין אוסר את הנוד שבו הוא ארוז, והנוד אוסר את היין הנארז בו. אם כן המשנה והתוספתא משקפת עריכות שונות (פרשנויות שונות) לאותו חומר תנאי קדום. כן נציע להלן בפ"ה מ"ז, שהמשנה והתוספתא השתמשו בחומר קדום. במהלך הפירוש לפרקים ה, ז, נראה שיש בשני המכלולים השלמה הדדית. שניהם ליקטו ממקור קדום. עריכת המשנה תלויה בתוספתא ועריכת התוספתא במשנה, ושני העורכים כאילו מחלקים ביניהם את החומר הקדום, מעט חוזרים עליו, ומשתדלים לא לחזור אחד על השני (בניגוד לפרקים א-ב שבהם כפילויות ברורות).
<b>מונחים יחידאיים</b>
פ"ג מ"י – מוקצה. נציין שהמונח 'מוקצה' בתוספתא הוא מוקצה לעבודה זרה, ומשמעותו שונה מדין 'מוקצה' הרגיל ברוב המשניות שהיא דבר שהקצה מדעתו (כגון בהלכות שבת). האם יש בכך רמז לשפה הלכתית שונה מיתר לשונות התנאים במשניות?
<b>עדי הנוסח </b>
(לפי רשימת רוזנטל)
<b>א </b>– כתב יד אברמזון (אברמזון, עבודה זרה)
<b>אפ</b> – כתב יד אפגניסטן ירושלים, כתבי י עבריים, 8330.3034<sup class="footnote-marker">276</sup><i class="footnote">כתב יד זה התגלה לאחר פרסום חיבורו של רוזנטל. יש בו את שני הפרקים הראשונים במסכת, ונשמטו בו שורות. עם זאת הוא מנוסח ארץ ישראל לפי כתיבו ויש בו נוסחאות ארץ ישראליות טובות כגון הכתיב המדויק 'קלנדיא, סטורנליא וקראטיסיס (פ"א מ"ג). וכן חסר בו המשפט "מפני שמילדת בן לעבודה זרה ((פ"ב מ"א). בפ"ב מ"א יש בו נוסחה ארץ ישראלית אך תיקון לפי נוסח בבל (ראו פירושנו להלן למשנה). כנראה שכתב היד עבר תיקון של מעתיק המכיר תא נוסחאות בבל. ראו עוד הערתנו להלן פ"ב מ"י.  </i>
<b>ל-</b> לאו
<b>פ </b>– פרמה דה רוסי 138
<b>מ</b> – מינכן 95
<b>פא</b> – פאריס 1337
בחיבורו ש רוזנטל רשימה ארוכה של קטעים מספריות העולם ומן הגניזה.
<b>סדר המשנה</b>
יחידה א: פ"א מ"א-מ"ח - קשרי מסחר עם הנוכרים בימי חג שלהם.
פרק א מתחיל באיסורים לפני החג ובעת החג (מ"א-מ"ג), ועובר לדיני התנהגות בחג שהוא יריד. לאחר מכן נמנים איסורי מסחר במצרכי עבודה זרה (מ"ה-תחילת מ"ח).
יחידה ב: פ"א אמצע מ"ח-פ"ב מ"ב - איסורי מסחר.
היחידה מתחילה באיסורי מסחר כלליים, כדי לא לחזק את התיישבות הנוכרים בארץ (פ"א מ"ח-מ"ט). ובהמשך איסורי מסחר בשל חששות אחרים. הרבעת בהמה, רפואה (פ"ב מ"א-מ"ב).
יחידה ג: פ"ב מ"ג-מ"ז - איסורי מזון
היחידה מתחילה במזונות האסורים בהנאה (פ"ב מ"ב-מ"ד) ואחר כך במזונות האסורים באכילה (פ"ב מ"ה-מ"ו) ומסיימת במזונות מותרים (פ"ב מ"ז).
יחידה ד: פ"ג מ"א-פ"ד מ"ז - איסורי פולחן לצלם, ולשאר מרכיבי עבודה זרה.
יחידה ה: פ"ד מ"ח-פ"ה מ"י - הלכות גת.
יחידה זו עוסקת בתירוש בטרם הפך ליין, ובמסחר ביין. ההלכות בה שונות במידת מה מאלו שביחידה השלישית. הנושאים שונים, משום שאין מדובר ביין בסעודה, אלא ביין כמוצר נסחר. בשלבים שונים בבור, דוגמה להבדל ביחס ההלכתי יידון בפירושנו לפ"ה מ"ט, משנה העומדת בניגוד למשנה בפ"ב מ"ג. וכן פ"ה מ"ג-מ"ד השונה מפ"ד מ"י-מי"א.
יחידה ו: פ"ה מי"א-מי"ב - טיהור מעבודה זרה





Chapter 1



Mishnah 1

<small>עפ”י כתב יד קופמן</small>
(בשוליים של משנה זו יש בכתב היד תוספת קשה לקריאה).
<b>לפני אידיהן </b>- יום איד הוא יום אבל. המשנה משתמשת בלשון סגי-נהור במקום יום חג, בהיפוכו. עצם השימוש במונח משקף עולם שלם של ניכור ואיבה. הביטוי "יום איד" כיום אבל הוא מקראי: "לִי נָקָם וְשִׁלֵּם לְעֵת תָּמוּט רַגְלָם כִּי קָרוֹב יוֹם אֵידָם וְחָשׁ עֲתִדֹת לָֽמוֹ" (דברים ל"ב, לה) וביטויים דומים. אך השימוש בביטוי זה ליום חג אלילי, הוא פיתוח של חז"ל, ומשקף את עולמם הרוחני-חברתי. יום החג הנוכרי מעורר תהודה של נקמה, איבה ועוינות. <b>שלגוים</b> – סתם 'גויים' בימי חכמים הם עובדי אלילים, פגאנים. גם בתקופת התלמוד כאשר כבר הכירו חכמים את השלטון הנוצרי, עדיין סתם גוי הוא עובד אלילים.
בעיני העולם הכללי ה'גויים' מתחלקים לעמים רבים, ודוברי מספר רב של לשונות שונות. גם חז"ל מכירים ב'מצרי', או 'ארמיא', וכמובן בשפות שונות. אבל בסך הכללי כל הנוכרים הם מאותו סוג. אין כאן תוצאות של בדיקה, אלא תחושה כללית שעיקרה ניכור והרחקה.
בבבלי (ב ע"ב) עדות מעניינת וחשובה על דרכי מסירת המשנה. מתברר שלפני האמוראים עמדו שתי נוסחאות 'אידיהן' או 'עידיהן' ושתיהן נחשבו נכונות. חילוף דומה מצוי גם במעט משניות אחרות.<sup class="footnote-marker">1</sup><i class="footnote">הרחיב בכך אפשטיין, מבוא, עמ' 184. </i> החילוף נובע מעמעום בהגיית האותיות הגרוניות, על תופעה זו יש בידינו עדויות רבות, בעיקר מארץ ישראל. המשנה נמסרה בעל פה ומכאן החילוף. היו חוקרים שראו בכך עדות שהמשנה עצמה לא נכתבה אלא נערכה בעל-פה. עסקנו בכך בקצרה במבוא הכללי לפירוש המשניות, לדעתנו החילוף של האותיות הגרוניות אינה רק תופעה של הגיה בעל פה. היא התפשטה גם לשפת הכתיבה. העובדה שהחילוף התהווה איננה מעידה על צורת מסירת המשנה.
<b>שלשה ימים אסור מלשאת ומלתת עימהן </b>- לנהל משא ומתן על מכירה או קנייה. <b>מלהשאילן ומלהשאיל עימהן</b> – לשאול מהם.<b> מלהלוותן ומללוות מהן מלפורען ומלפרע מהן</b> – אסור להחזיר חוב, או לקבל החזר חוב שהלווה נוכרי לישראל.<b> רבי יהודה אומר נפרעין מהן</b> – מקבלים תשלום של חוב מהם, או אפילו גובים אותו.<b> מפני שהוא</b> - הנוכרי<b> מצר</b> – הנוכרי מצטער על החזרת חוב, והדבר יפגע בחגיגיות החג שלו. ניכר שהחזר הלוואה איננה פעולה שבכל יום, היא אירוע משמעותי המשנה את מצב רוחו של הגובה ושל המשלם.
<b>אמרו לו אף על פי שהוא </b>– הנוכרי <b>מצר הוא עכשיו</b> – מצטער על התשלום ששילם.<b> שמח הוא לאחר זמן </b>- מהסיפא ניכר הנימוק של ההלכה. שלושה ימים לפני החג הנוכרי מצוי בהכנות לחג ובהתרוממות רוח לקראתו. קנייה או מכירה לפני החג הם חלק מהכנות השמחה, והיהודי אסור לו לתרום להתרוממות הרוח. אין במשנה חשש שהיהודי יראה כמשתתף בחג, אחרת לא היה רבי יהודה מתיר להיפרע מהם, הרי בוודאי אין זו תרומה לעבודה הזרה עצמה. אלא כל פעילות עם הגוי יש עימה השתתפות בשמחתו.
הטיעון של חכמים הוא שהעיסקה תגרום לרוממות רוח ולשמחה לנוכרי ותצטרף אצלו לשמחת החג<sup class="footnote-marker">2</sup><i class="footnote">"אמרו לו אף על פי שהוא מצר הוא עכשיו. שמח הוא לאחר זמן" (מועד קטן ט ע"ב) אם כן באיסור נובע מהרצון למנוע את שמחת הנכרי</i>, אם כן מה רע בכך? בין המפרשים מוצע שהנוכרי יודה לאל שלו על מזלו הטוב, ונמצא היהודי מעודד את עבודת האלילים. ברם, אין כל איסור לנוכרי לעבוד אלילים, ואין מצווה למנוע ממנו לעבוד, ובוודאי שלא לשמח. לפיכך יש להציע שהמשא והמתן עשוי להתפתח לשיחה ידידותית, אירוח או סתם הרמת כוסית לברכה, וזו תוקדש לאל, ונחשבת, בעיני הנוכרי, כחלק מהחג. אם כן מוקד האיסור הוא על ההשתתפות והחברותא.
מכל מקום, לפי המשנה הימים לפני החג הם כבר הקדמה לחג עצמו. נחזור לכך להלן.

Mishnah 2

<small>עפ”י כתב יד קופמן</small>
<b>רבי ישמעאל אומר שלשה לפניהן ושלשה לאחריהן אסור</b> – אסור לסחור עם נוכרים גם אחרי החג. שכן הנכרי עדיין מצוי בהתרוממות רוח וחש חגיגיות, ומסחר איתו הוא תרומה למצב רוחו הטוב.
התוספתא בפ"א ה"א מצמצמת את הדין במשנה לחגים קבועים, ולסחורה ש"מתקיימת" (חשובה). גם ההלכה הבאה בתוספתא מהלכת באותה מגמה אך שונה בפרטים: "לא ישא אדם ויתן עם הגוי ביום אידו, ולא יקל עמו את ראשו, ולא ישאל בשלומן במקום שמתחשב.<sup class="footnote-marker">3</sup><i class="footnote">שהוא (הגוי או הישראלי) אדם חשוב.</i> מצאו לפי דרכו שואל בשלומו בכובד ראש" (תוספתא פ"א ה"ב). המשנה אסרה משא ומתן שלושה ימים לפני החג, הלכה זו בתוספתא מגבילה זאת ליום החג עצמו. התוספתא מכירה איסור לשאול בשלומם של נוכרים, ומגבילה את האיסור. יתר על כן המשנה קבעה שאין לקיים יחסי מסחר עם הנוכרי שלושה ימים לפני החג, והתוספתא מצמצמת זאת ליום החג בלבד. יתר על כן מותר גם לשאול לשלום, אבל לא דרך חיבה וידידות, אלא "בכובד ראש." מכאן גם מוכח פירושנו שמטרת האיסור היא שלא לבטא יחסי חברות עם הנוכרי החוגג. אגב כך נתקלים אנו בתופעה שתחזור בכל המסכת, שבתוספתא נימות מקילות יותר מאשר במשנה. נסביר זאת בהנחה שהתוספתא משקפת רובד כרונולוגי מאוחר יותר, והתהליך הכרונולוגי השיטתי הוא של הקלה בהלכות הרחקה של עבודה זרה. הסברנו את הסיבות לכך במבוא. זאת ועוד, מסקנתנו במבוא הייתה שעריכת התוספתא מאוחרת למשנה ומתבססת עליה.
עם זאת משנתנו מדגישה 'מפני שמצטער' ובתוספתא "ואף על פי שגמר את כליו לפני אידו לא יוליכם לו ביום אידו, מפני שמשמחו". אם כן גם גורם זה מצטרף, ואסור לשמח את הנוכרי ביום החג שלו, כנראה משום שלדידו יש קשר בין פולחן האל להצלחה הכלכלית. <b>  </b>
<b>וחכמים אומרים לפני אידיהן אסור לאחר אידיהן מותר </b>– כפשוטו, חכמים הם תנא קמא במשנה הקודמת. למשנה מבנה מוכר וידוע. עמדה א' סתמית ואחריה מחלוקת, התנא הראשון חולק על הקביעה הראשונית והתנא השני מסכים עימה. מבנה מעין זה אינו ייחודי למשנתנו. בכמה משניות נוספות מצינו מבנה כזה.<sup class="footnote-marker">4</sup><i class="footnote">ראו פירושנו למשנה, שבת פ"ב מ"ב; פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג, מ"ו; פ"ה מי"ד; ראש השנה פ"ד מ"א; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; תוס', אהלות פי"א ה"י, ואולי גם שם ה"ז, תוס', פרה פ"ו ה"ב, עמ' 635; תוס', כלים בבא קמא פ"ה הי"ב, עמ' 573; משנה כלים פ"ה מ"ח ומ"י; פ"ו מ"א פ"י מ"ה; פי"ז מ"א; זבחים פ"ב מ"ה; פ"ו מ"ז; פ"ז מ"ד; פ"ט מ"ב; מנחות פ"א מ"ד; פ"י מ"ו; פי"א מ"ב; זבים פ"א מ"ב; בכורות פ"ו מי"ב; תמורה פ"ג מ"א; כריתות פ"ה מ"ד ועוד. בחלק מהם מנסים הבבלי, הירושלמי או מפרשי התלמוד למצוא צריכותא והבדל הלכתי (נפקא מינא) בין הדעה הראשונה לשלישית. בתוס', בכורות פ"ב ה"א דוגמה למבנה כזה, אלא ששם נשמר המבנה של היחידה הקדומה במשנה שם פ"א מ"א, כפי שפירשנוה. </i> לעתים, במקרים אלו הבבלי שואל 'היינו תנא קמא'? או שמפרשיו שואלים זאת.<sup class="footnote-marker">5</sup><i class="footnote">בבלי, שבועות יג ע"ב. זהו ניסיון תירוץ אחר בשיטת "חסורי מחסרא" בלא להזכיר מונח זה. </i> גם כאן הבבלי (ו ע"א) מוצא הבדל הלכתי בין הרישא (משנה א) לדברי חכמים, אך נראה שלפנינו עדות לתפר שבין שתי יחידות קדומות. האחת הציגה הלכה סתמית, והשנייה הציגה מחלוקת. <u></u>
</u>התוספתא (פ"א ה"א) מוסיפה פרטים רבים, כולם מקילים ומצמצמים את איסורה הכללי של המשנה. חלקן עמדות קדומות (מיוחסות לחכמים קדומים), וחלקן מן הסתם מאוחרות למשנה.
1. "נחום המדי אומר יום אחד בגליות לפני עידיהן אסור.
2. במה דברים אמורים? באידין הקבועין<sup class="footnote-marker">6</sup><i class="footnote">"קבוע" משמעו לעתים סדיר (חוזר כל שנה), ראו משנה סוכה פ"ה מ"ח, "משמר שזמנו קבוע" וכן נדרים פ"ח מ"ג. לעתים, "קבוע" הוא לעומת זמני, ראו בבא בתרא פ"ב מ"ח או זבחים פי"ב מ"א - מום קבוע לעומת מום עובר. יום איד קבוע הוא בניגוד לחג חד-פעמי לרגל אירוע כזה או אחר. ואולי מתייחס המשפט ליריד (להלן משנה ד). יריד קבוע הוא יריד העומד כל השנה, כך כנראה הבין הבבלי יא ע"ב. </i> אבל באידין שאינן קבועין אין אסור אלא אותו יום בלבד.
3. ואף על פי שאמרו שלשה ימים אסור לישא ולתת עמהן במה דברים אמורים? בדבר המתקיים אבל בדבר שאין מתקיים מותר.<sup class="footnote-marker">7</sup><i class="footnote">וכן בבלי ו ע"ב.</i>
4. ואף בדבר המתקיים לקח או שמכר הרי זה מותר, ר' יהושע בן קרחה אומר כל מלוה שבשטר אין נפרעין הימנו ושאינה בשטר נפרעין הימנו מפני שהוא כמציל מידם".
ההלכה הראשונה מתאימה את הלכת המשנה להלכת חוץ לארץ. כבר הירושלמי שואל מה טעם המחלוקת, ומסביר שנחום המדי מכיר את חגי הנוכרים בחוץ לארץ והם חוגגים רק יום אחד. "מאי כדון <u>תמן</u>? בדקו ומצאו שהן עושין צרכיהן ליום אחד ואסרו יום אחד. ברם <u>הכא</u> בדקו ומצאו שעושין צרכיהן לשלשה ימים ואסרו להן שלשה ימים" (לט ע"א). כפשוטו, נחום המדי משקף נוהגי עבודה זרה בבבל או במדי, והפרסים לא הרחיבו את חגיהם מעבר ליום עצמו. למעשה, גם מהבבלי משמע שהם הכירו חגיגה פגאנית שנמשכת יום אחד בלבד (ה ע"ב). שני התלמודים מחפשים ומוצאים רמזים במקרא ובמסורת חז"ל לחגיגה של שלושה ימים או של יום אחד. כפשוטו, חגיגות אלו משקפות את המקרא או חגיגות יהודיות ואינן מלמדות כיצד נהגו עובדי הכוכבים בימי חכמים.
לבריתא זו שבתוספתא שלוש נוסחאות. בתוספתא (פ"א ה"א) ובירושלמי לט ע"א מפורש שדברי נחום המדי נאמרו רק על הגלויות. ברם, בבבלי ז ע"ב מוצגים דברי נחום המדי בסתם, לא רק בגלויות,<sup class="footnote-marker">8</sup><i class="footnote">סוגיית הבבלי בהמשך מובנת רק על בסיס ההנחה, שהבבלי לא גרס בדברי נחום המדי את המילה "בגלויות". לעומת זאת הירושלמי בבירור גרס את המילה "בגלויות" בדברי נחום המדי.</i> וזו מסורת המיוחסת לחכם קדמון, לפיה האיסור הוא רק יום אחד. לדעת בלידשטיין<sup class="footnote-marker">9</sup><i class="footnote">בלידשטיין, עבודה זרה, עמ' 61-30.</i> דברי נחום המדי הם ההלכה קדומה, ודווקא המשנה מחמירה,<sup class="footnote-marker">10</sup><i class="footnote">בלידשטיין, עבודה זרה עמ' 48-20, לדעתו ההסבר המבחין בין הגלויות לארץ ישראל מאוחר. לדעתנו המצב הפוך. הבבלי מציג את ההלכה על הגלויות כהלכה סתמית, משום ש'עדכן' והתאים את דברי נחום המדי לזמנו ולמקומו של הבבלי. הראיה ששמואל (ז ע"ב) חוזר על ההבחנה בין הגלויות לארץ ישראל.</i> והניסוח בתוספתא ובירושלמי בא לתרץ את הסתירה בין ההלכה הקדומה (יום אחד), להלכה המאוחרת המחמירה יותר. למעשה, בלידשטיין מודה שאין לו ראיות לכך שזהו הסדר הכרונולוגי של האיסורים. ראיה אחת לנוהגי חגיגה של קדמוננו הוא מביא ממקבים א י 35-34, שכתב פריווילגיה הלניסטית, המאפשרת ליהודים ימי חופש שלושה ימים אחרי החגים שלהם. מכאן הוא למד על מנהגי התקופה. זו כמובן ראיה נסיבתית בלבד לעצם ההרחבה של החגים, אך אין מדובר על לפני החג, ובוודאי לא על מנהגי עבודה זרה. אם כבר ניתן להסיק מכאן שאחרי החג 'המשיכו' את החג עוד שלושה ימים, ומכאן אולי ניתן ללמוד שווקא הרחבה של שלושה ימים היא הכלל המקובל (במקביל לשבעת ימי חג במסורת היהודית).
בדברינו לעיל הצגנו תמונה שונה לפיה המשנה היא ההלכה המקורית, והברייתות מצמצמות בגולה את ההרחקה ליום אחד. אין ראיה לתהליך שאנו מציעים ואף לא להצעתו ההפוכה של בלידשטיין. אפשר גם שאכן במקורה של הלכה היו נוהגים שונים בתפוצות ובארץ ישראל. או אפילו שלפנינו מחלוקת תנאית.
מכל מקום בתוספתא צמצום של ההלכה, האיסור הוא רק ב'דבר המתקיים' כלומר מוצרי ברי קיימא, ולא מזון וכיוצא בו. דומה שהתוספתא רואה לפניה גם מכירה של קרקעות או בהמות, דבר שנאסר בהמשך (להלן מ"ו). וניתן לתרץ שמשנתנו מדברת ברהיט שאסור למוכרו, בניכוד למזון (המתכלה) שאמותר למכרו. זה צמצום גדול של האיסור. כן מצמצמת הברייתא בתוספתא את האיסור לימי חג קבועים. זה צמצום שאיננו מהותי. רוב ימי החג היו קבועים ורק לעתים רחוקות יחסית נקבע חג מיוחד לציון המלכתו של קיסר, לניצחון צבאי או אירוע דומה. בוודאי שבכל שנה היו ימי חג רבים, ורק אחת לכמה שנים יום חג שאיננו קבוע.<sup class="footnote-marker">11</sup><i class="footnote">ראו עוד להלן משנה ד. </i>
<b>תופעת הרחבת החגים האליליים</b>
עצם התופעה העולה מהמשנה היא של הרחבת החג. תופעה זו מוכרת גם בחברה היהודית. בערב שבת, קיימת תוספת שבת. בפסח איסור מלאכה מהצהרים או מהבוקר (פסחים פ"ד מ"א), בדיקת חמץ ערב קודם, וביעור חמץ מהצהרים בערך (המבוא למסכת פסחים). ביום כיפור תוספת לחג בצורת סעודה חגיגית (טקס החסר בחג עצמו) ובמוצאי ט' באב מחולות קודש בכרמים. גם אחרי חול המועד נהגו העולים לשהות בירושלים עוד יום אחד לפחות,<sup class="footnote-marker">12</sup><i class="footnote">ראו המבוא למסכת חגיגה. </i> בשבועות ניתן היה להקריב את קורבנות החג לאחר החג, וזהו המקור למנהג 'אסרו חג' של ימינו. עם זאת ההרחבה של חגי הנוכרים לשלושה ימים (ואיסור מסחר בהם) היא מן הסתם החמרה רבה.
אנו סבורים שבראייה כללית בתוספתא מצטברים תנאים מקילים. כך בכל הלכות עבודה זרה.<sup class="footnote-marker">13</sup><i class="footnote">ראו במבוא למסכת.</i> לפיכך אנו מניחים שרבי נחום מֵקֵל על ההלכה הקודמת. בין אם הֵקֵל רק על הגלויות ובין אם הֵקל באופן כללי, ותנאים צמצמו את ההיתר המרחיב שלו. עם זאת ייתכן שרבי נחום משקף הלכה קדומה למשנה, או שהוא פשוט חולק על המשנה, או משלים אותה. אין במשנה ראיות לכאן או לכאן. הבבלי קובע ש"נשתקע הדבר", כלומר בטל. הירושלמי גם הוא מגדיר שהנוהג בארץ ישראל הוא שלושה ימים בלבד (בגלויות זה אחרת, אך כאן האיסור של המשנה תקף). הווה אומר שגם אם זו מחלוקת וגם אם זו הלכה מאוחרת, לפחות בתקופת האמוראים כבר לא הייתה קיימת.
זמנה של ההלכה במשנה יידון להלן בסוף משנה ג.
<b>נחום המדי</b>
נחום המדי הוא, לפי שמו, חכם שעלה ממדי. הוא היה אחד החכמים הקדומים שפעלו בירושלים בסוף ימי בית שני. בפרק יג במסכת כתובות מופיעים חנן בן אבישלום ואדמון המכונים "דייני גזירות",<sup class="footnote-marker">14</sup><i class="footnote">בבבלי, כתובות קה ע"א נוסף דיין שלישי, חנן המצרי. בבבלי סנהדרין יז ע"א חנן המצרי נמנה עם חכמי דור יבנה. חכם בשם זה איננו בירושלמי אלא רק במסורות בבל, השוו ירו', מעשר שני פ"ב ה"ד, נג ע"ד.</i> והם פוסקים בכמה הלכות חשובות כנגד "בני כהנים גדולים". לא ברור, אם דייני הגזירות היו מינוי פרושי, או שמא הם דיינים שאינם מזוהים לחלוטין עם חכמים פרושים. מכל מקום במסורת מאוחרת יותר נמנה גם נחום המדי עם דייני הגזירות.<sup class="footnote-marker">15</sup><i class="footnote">תוס', בבא בתרא פ"ט ה"א; בבלי, כתובות קה ע"א; ירו', שם פי"ג ה"א, לה ע"ג.</i>
נחום המדי חי גם אחר החורבן, והתיר את נדרם של נזירים שבאו לארץ מיד לאחר החורבן ולא ידעו שעתיד המקדש להיחרב (נזיר פ"ה מ"ד). באותו מקור נאמר "טעה נחום המדי...", הניסוח 'טעה' הוא תוקפני, ויש בכך משום רמז שלא היה חכם רגיל, אלא ניצב במידת מה מחוץ לבית המדרש. עם זאת נחום המדי משתתף בדיונים הלכתיים שונים, ונראה שהשתקע בעולמם של חכמים, כפי שיוצא מהתוספתא שלפנינו.<sup class="footnote-marker">16</sup><i class="footnote">כגון משנה, שבת פ"ב מ"א; בבא בתרא פ"ה מ"ב ועוד.</i> נחום זה שהגיע ממרחקים הוא חלק מתהליך כללי של השתלבות של בני התפוצות (ובני העלית מהפריפריה בארץ ישראל עצמה) בהנהגה הירושלמית.<sup class="footnote-marker">17</sup><i class="footnote">ספראי, עילית בירושלים.</i> מבין שלושת חכמי הגזירות הידועים לנו (לפי הבבלי), שניים הם מהתפוצות (נחום המדי וחנן המצרי)<sup class="footnote-marker">18</sup><i class="footnote">כאמור במשנה רק שני דייני גזירות.</i>. זאת בנוסף לעדות על מנהיגים יהודיים שעלו לירושלים מהגליל כרבי חנינא בן דוסא ורבן יוחנן בן זכאי, שפעלו בערב שבגליל ובשלהי ימיהם פעלו בירושלים (שבת פט"ז מ"ז). יוסף מאימתיאה שהיה חבר הבולי בירושלים ועוד.<sup class="footnote-marker">19</sup><i class="footnote">ראו בלידשטיין, עבודה זרה, עמ' 30.</i>
נחזור לדברי התוספתא, כפי שכבר כתבנו פעמים אחדות,<sup class="footnote-marker">20</sup><i class="footnote">פירושנו לפאה פ"א מ"ז.</i> "במה (במי) דברים אמורים" עשוי לבטא הגבלה המקובלת על הכול, או דעה שונה. במקרה זה נראה שלפנינו שתי גישות, האחת מחמירה (במשנה) והשנייה מגבילה את ההחמרות (תוספתא). זו אפוא מחלוקת המוצגת כפרשנות.
בהמשך, בהלכה הבאה בתוספתא (ה"ג) היתר נוסף: "1. שואלין בשלום הגוים באידיהן מפני דרכי שלום. 2. אומנין של ישראל שהיו עושין אצל גוי בביתו של ישראל מותר, ובביתו של גוי אסור. 3. ר' שמעון בן אלעזר אומר, אם שכר היום בין בביתו של ישראל, ובין בביתו של גוי, אסור. 4. אם היה שכר קבלות בביתו של ישראל מותר, בביתו של גוי אסור. 5. במחובר לקרקע בין כך ובין כך אסור, ובעיר אחרת בין כך ובין כך מותר". אם כן הותר לקיים יחסי עבודה עם הנוכרי, ביום החג שלו, בתנאים מגבילים שלא ניכנס לפירוטם.
האיסור הכללי לשאת ולתת עימהם מוחלף באיסורים חלקיים לעבוד בביתו של הגוי. יתר על כן, בהלכה הראשונה נקבע שגם שואלים בשלום הנוכרים מפני דרכי שלום. זאת למרות האיסור העקרוני על כך בהלכה הקודמת - "מצאו לפי דרכו שואל בשלומו בכובד ראש" (תוס', עבודה זרה פ"א ה"ב, עמ' 460). כלומר שרק אם התרחשה פגישה אגבית מותר לשאלו לשלום, וגם זאת ללא סממני ידידות וחיבה.
העיקרון שאין לשאול בשלום נוכרים בימי חגיהם מובן. בקושי התירו חכמים לשאול בשלומם של נוכרים סתם. "ומחזקים ידי גוים בשביעית אבל לא ידי ישראל ושואלין בשלומן מפני דרכי שלום".<sup class="footnote-marker">21</sup><i class="footnote">שביעית פ"ד מ"ג פ"ה מ"ט; גיטין פ"ה מ"י ופירושנו להן. </i> השאלה הפרשנית במשנה זו (ממסכת שביעית) היא שאלת פיסוק, האם יש לפסק: "ומחזקים ידי גוים בשביעית, אבל לא ידי ישראל. ושואלין בשלומן [של גוים, וקל וחומר של עברייני ישראל] מפני דרכי שלום" או "ומחזקים ידי גוים בשביעית, אבל לא ידי ישראל - ושואלין בשלומן [של ישראל] מפני דרכי שלום", כלומר האם שואלין בשלומן הוא לישראל בלבד או גם לגויים. על כל פנים, אם הכוונה לנוכרים הרי רק מפני דרכי שלום הותר לשאול בשלומם. זאת ביום רגיל, בימי חג על אחת כמה וכמה. ומצד שני המדובר שם בשנת שביעית, שבה עבודת הקרקע אסורה. ואולי בשנה רגילה הדבר מותר. מכל מקום התוספתא שלנו מתירה לשאול בשלום הנוכרי מפני דרכי שלום. והיא הֵקלה בדין התוספתא הקודמת.
שאילת שלום
ברקע ההלכות יש לזכור ש'לשאול בשלום' אינה אמירה סתמית בשלומו של השני. אלא היא טקס שלם של הפגנת ידידות וכבוד. בתרבות המערבית בת זמננו שאילת השלום היא קצרה ביותר, מחווה נימוסית וכמעט טכנית. אבל בתרבות הערבית המסורתית במזרח (וממנה גם בתרבות היהודית של בני תפוצות המזרח) שאילת השלום היא טקס ארוך. בטקס זה מופגנת הידידות, אך גם הכפיפות של השואל לאדם שאת שלומו הוא שואל. לשאילת השלום נוסחאות ארוכות ומפותלות שלהן תשובות קבועות. חשיבותו של אדם מופגנת בצורה שבה שואלים לשלומו. בעולם היווני-רומי מוכרים טקסים דומים, בעיקר בעת ההופעה של קליינט אצל הפטרון.<sup class="footnote-marker">22</sup><i class="footnote">זו לדעתנו המשמעות של 'להקדים בשלום', ראו פירושנו לאבות פ"ד מט"ו. </i> להערכתנו יש להבין את ההיגד על רקע נוהגי החברה הקדומים. כאשר נפגשים שניים, במיוחד אם לא ראו זה את זה זמן רב, הקטן מקדים באמירת שלום לגדול. אמירת השלום איננה משפט קצר, אלא סדרת משפטים טקסיים המביעים חברות או יחסי תלות. במובן זה מופיעה המילה כבר במקרא.
כך, למשל, שאילת השלום של בני הנביאים את שאול מסתיימת במתנת אוכל: "ושאלו לך לשלום ונתנו לך שתי לחם ולקחת מידם" (שמואל א י', ד), וכן: "וישלח את הדורם בנו אל המלך דויד לשאל לו לשלום ולברכו על אשר נלחם בהדדעזר ויכהו כי איש מלחמות תעו היה הדדעזר וכל כלי זהב וכסף ונחשת" (דברי הימים א י"ח, י). אין זו רק ברכה אלא מעמד דיפלומטי, ברכות והוקרה שבין בני ברית. עשרות מקורות תנאיים ואמוראיים עוסקים בשאילת השלום, ומכללם עולה חשיבות המעמד. מהברייתא שלנו משמע שיש שאילת שלום בכובד ראש, ללא הבעות שמחה, מחוות גוף או הערכה, ויש שאילת שלום "אמִתית" שהיא כוללת מחוות ידידות וכבוד.
כן מתואר המפגש בין רבן יוחנן בן זכאי והמצביא הרומי אספסינוס: "כיון שיצא רבן יוחנן בן זכאי חוץ מפתחה של ירושלים הלך ושאל בשלומו של (מלך) אספסיאנוס כדרך (שואלין) [ששואלין] בשלומה של מלכות אמר ליה אי רידומני אימפוטרין" (אבות דרבי נתן, נו"ב פ"ו, י ע"א).<sup class="footnote-marker">23</sup><i class="footnote">מחוות הכבוד לאספסינוס איננה במקבילה באבות דרבי נתן (נו"א פ"ד, יב ע"א), מן הסתם משום שלא ראוי שחכם ישפיל עצמו לפני הגוי, אף שהוא קיסר.</i> רבן יוחנן בן זכאי הקדים שלום לקיסר ואמר לו "הי דומיני אמפרטורה" (Domini imperatore), שלום אדוני הקיסר. המשך שאלת השלום הוא משא ומתן דיפלומטי המתואר שם. איננו בטוחים שאכן המשא ומתן התנהל כמסופר. זה סיפור מאוחר הבא לתמצת תהליך שאולי ארך חודשים, אך המדרש מתארו כ'שאילת שלום' רגילה של נתין ושליט.
על כללי אמירת השלום אנו שומעים במדרש: "הרב והתלמיד שהיו מהלכין בדרך, בתחלה שואלים בשלום התלמיד ואחר כך שואלים בשלום הרב, אמר רבי הונא כד אתא רבי יהושע בן לוי לטבריה שאליה לרבי יוחנן ולריש לקיש" (בראשית רבה פרשה צד ה, עמ' 1175). כאשר חכם דרומי (ר' יהושע בן לוי) מגיע לטבריה הוא בא לשאול בשלום ראשי החכמים בעיר, כלומר לבקר אותם, ובוודאי שאין זו רק ברכה קצרה, אלא ביקור ואירוח של כבוד, וכמובן סדר הביקורים חשוב מאוד. יש לבקר לפי סדר החשיבות, וכל טעות בנושא מעוררת טינה. במקרה זה בא המבקר לביתו של רבי יוחנן ורק אחר כך לביתו של ריש לקיש.
דוגמה לכך היא הסיפור הבא בירושלמי, סיפור המשתמש במונח של משנת גיטין, ומדגים את הנוהל החברתי של "הקדמת שלום": "תרתין זרעין בציפרין: בלווטייא ופגנייא. הוו עלין ושאלין בשלמיה דנשייא בכל יום. והוון בלווטייא עלין קדמאי ונפקין קדמאי. אזלון פגנייא וזכון לאורייתא, אתון בען מיעול קדמאי...".<sup class="footnote-marker">24</sup><i class="footnote">ההמשך הוא הלכה נפרדת, אמוראית, המבססת את הטיעון של המשפחה הפשוטה שתלמיד חכם קודם לכל אדם, יהיה מכובד ככל שיהיה.</i> (ירו', הוריות פ"ג ה"ח, מח ע"ג – שתי משפחות [בתי אב] היו בציפורי, בלווטים [חברי הבולי – המועצה העירונית] ופגאנים [פשוטים]. היו עולים ושואלים בשלומו של הנשיא בכל יום. ומשפחת הבלווטים היו עולים ראשונים ויוצאים ראשונים. הלכו משפחת הפגאנים וזכו בתורה.<sup class="footnote-marker">25</sup><i class="footnote">אחד מבניהם זכה להיות תלמיד חכם חשוב.</i> רצו לעלות ראשונים). סיפור זה מסביר את המונח "להקדים שלום", שנזכר במשנה אבות פ"ד מט"ו, שהוא יותר מאשר "שאילת שלום".
לא כאן המקום לברר את עמדות האמוראים ביחס לאיסורי עבודה זרה, נסתפק בכך שמגמת ההקלה מתחזקת והולכת. שני התלמודים שואלים, מה הדין אם אדם עבר עבירה וקיים יחסי מסחר עם נוכרים בימי חגיהם (ירושלמי לט ע"ב; בבלי ו ע"ב). עצם השאלה מוכיחה על הקושי לשמור את מרחב המרחק שתבעו חכמים. ומי שפסק שהסחורה מותרת "ואפילו ביום עידו" (ירו' שם), העניק בכך גושפנקא הלכתית למסחר עם הנוכרים, ועסקנו בכך במבוא. בירושלמי אף מובאים סיפורים על יחסי רעות עם נוכרים בימי חגיהם (לט ע"ב).
באופן כללי ההלכה המרחיבה את האיסור לשלושה ימים בכל חג היא החמרה קשה ביותר. לוח החגים הרומי היה עמוס ביותר, שונה מעיר לעיר אבל כלל עשרות חגים, האיסור החל על שבעה ימים (שלושה ימים לפני החג, החג עצמו ושלושה ימים לאחריו) לפחות בכל חג נראה בלתי אפשרי לביצוע.<sup class="footnote-marker">26</sup><i class="footnote">היו גם חגים של יותר מיום אחד. </i>

Mishnah 3

<small>עפ”י כתב יד קופמן</small>
<b>אילו אידיהן שלגוים</b> – המשנה מדגימה מהו חג 'קבוע'. לכאורה המשנה מתייחסת למשנה הקודמת, הדנה בחגי הנוכרים, אך לדעתנו היא רשימה עצמאית ובלתי תלויה שנדון בזמנה וברקע שלה להלן. <b>קלנטס </b>- רבו חילופי הכתיב בשם החג. הצורה הקרובה ביותר ללטינית היא קלנדיס, כמו ב-<b>ל </b>או קלנדיא (<b>אפ</b>)<b>.</b> הגדיל לעשות בעל כתב יד פרמא שכתב "קלנדיס", ומחק את שמות שלושת החגים, כנראה כדי להמעיט מהתועבה. בדפוס "קלנדא", מסתבר שהכוונה לקלנדס שפירושו המילולי בלטינית יום ראש החודש, והוא שמו של חג הראשון בינואר ששימש כתחילת השנה בלוח הרומי, כלומר ראשית השנה. זה ההסבר הפשוט של המשנה.<sup class="footnote-marker">27</sup><i class="footnote">פרידהיים, עבודה זרה, עמ' 191-189. בלידשטיין, עבודה זרה, עמ' 61. </i>
בירושלמי (לט ע"ג) שתי מסורות מנוגדות: "רב אמר קלנדס אדם הראשון התקינו. כיון דחמא לילייא אריך, אמר אי לי שמא שכתוב בו "הוא ישופך ראש ואתה תשופנו עקב", שמא יבוא לנשכיני?! ואומר "אך חושך ישופיני" כיון דחמא איממא ארך אמר קלנדס קלון דיאו". רב אמר כנראה רק את המשפט הראשון "אדם ראשון התקינו", כלומר שזה חג הטבע המציין את תחילת השנה. ההמשך הארמי הוא הסבר לדברי רב - כיון שראה (אדם הראשון) שהלילה ארוך, חשש שמא נחש ינשוך אתו. כיון שראה שהיום מתארך אמר קלה דיאו כלומר יום יפה (חג משובח, חג גדול), כלומר השמש והירח מתחלפים בצורה טובה. יום השנה הוא אפוא הלילה הארוך ביותר. או יותר נכון למחרתו. זה כמובן הסבר דרשני המציע דרשה לשם. המשך הירושלמי מתדיין האם נברא העולם בתשרי (חג ראש השנה), והסבר זה הולם יותר את התיאוריה שהעולם נברא בראש השנה. היום הקצר בשנה הוא בממוצע 21 בדצמבר, והיום הארוך בשנה 21 ביוני.
בירושלמי גם הסבר שני, מפותל יותר, ששם החג הוא על שם קריאת העידוד קלנדס יינובריס, 'יחי יינובריס' והוא על שם גיבור רומאי מיתולוגי והחג מציין את שליטת רומא על העולם. אגב כך שומעים אנו על אגדה רומית ידועה,<sup class="footnote-marker">28</sup><i class="footnote">שלושת החגים הללו נזכרים בדברים רבתי כי תבוא ז, באסתר רבה ז ב קלנדס הופך לשם סטריאוטיפי לכל חג שהוא. </i> שחכמים הכירו אותה בערפול מה. המדובר בגיבור מיתולוגי ששמו יינובריס. זה הסבר לשם החודש הראשון 'ינואר', הנקרא במקורות על שם האל ינוס. לפנינו אפוא עיבוד של אגדה עממית רומית.
בבבלי הסבר אגדי עוד יותר ובו תאריך: "ואמר רב חנין בר רבא: קלנדא - ח' ימים אחר תקופה, סטרונייא - שמונה ימים לפני תקופה". אם כן, החג עצמו (סטרונייא) נמשך שמונה ימים והוא אחר ה"תקופה". התקופה הוא מונח מתחום הלוח העברי, ומופיעה על גלגלי המזלות על רצפות בתי הכנסת., השנה מחולקת לארבע תקופות. תקופת החורף למשל כוללת את החודשים טבת שבט אדר הם תקופת החורף, וכנראה הקלנדא, מבחינתו של התלמוד, לפני ינואר. שמונה ימים הם שמונה ימים לפני ינואר, כלומר 21 או 22 בדצמבר, זה כנראה ההסבר בבבלי, והפרשנות שהחג נמשך שמונה ימים היא פירוש משני שאיננו גוף ההסבר.
שלושת ההסברים (שניים בירושלמי ואחד בבבלי) הם כנראה אטימולוגיות עממיות. חכמים הכירו את ימי החג, אך פחות היו מודעים להסבר על מקורם. במחקר המודרני ויכוח ער עד כמה חכמים הכירו את התרבות הרומית. המשנה שלנו מעידה על הכרת החגים, ומצד שני ההסברים מעידים עד כמה התרבות הרומית הגבוהה הייתה בלתי מוכרת. חכמים הכירו את ההסברים העממיים ולא את התרבות המקורית ה'גבוהה' (האינטלקטואלית) יותר. בירושלמי שומעים אנו עוד שזה יום גרוע (חסר מזל) במיוחד (לט ע"ג).
לדעתנו, מן הראוי במקרה כזה לבדוק את המשמעות הרומית של המונח. מבחינה מילולית "קלנדיה" הוא היום הראשון בלוח הזמנים. ראשון השנה, ראשון בחודש וכדומה. מכאן צמח ה-calendar  שהוא השם הכללי ללוח החודשים. השם שימש כשם גנרי לחגים של התחלה. הקלנדיה הידועה ביותר היא הקלנדיה של השנה. בכתובת מהירפוליס שאותה הזכרנו במבוא,<sup class="footnote-marker">29</sup><i class="footnote">גרף, עבודה זרה, עמ' 84-85. לכתובת עצמה ראו אמלינג, כתובות, מס' 196.</i> תאריך הקלנדיה הוא שמונה בחודש הרביעי (בטבת). מכאן מובן גם התיאור בבבלי המתייחס ללוח החודשי-שמשי המשולב (לפי התקופה). בלוח זה השנה מתחילה בטבת (מועד חורף) ולכן ראש החודש וראש התקופה הם באותו יום.
נראה שאין זה מקרה שהיריד הרב דתי של אלוני ממרא<sup class="footnote-marker">30</sup><i class="footnote">ליריד זה ראו להלן מ"ד ובמבוא; ספראי, ירידים. </i> גם הוא חל בשמונה בטבת. לפי המסורת המיוחסת ליהודים זה יום מותו של אברהם. אבל לאור הדמיון ברור למדי שביריד חגגו את הקלנדיה. היהודים ייחסו את החג לאברהם, והנוכרים לקלנדיה, לערבים שהשתתפו גם הם היה מן הסתם הסבר אחר המתאים לדתם.
בלוח החגים של דורה, "קלנדיה" הוא הראשון בכל חודש.<sup class="footnote-marker">31</sup><i class="footnote">פפירוסי, דורה מס' 54. </i> בכרתים מצויה כתובת המציינת פלוני בשם קסניון Xsenion, שתרם למימון שמונה חגים. כולם הם חגי "קלנדיה". הראשונה היא הקלנדיה של רומא,<sup class="footnote-marker">32</sup><i class="footnote">יום העלייה לשלטון. ראו פירושנו לפ"א מ"א, גרף, חגים עמ' 90. </i> של הקיסרים,<sup class="footnote-marker">33</sup><i class="footnote">יום העליה לשלטון של הקיסר הספציפי.</i> הקלנדיה של התורם עצמו וכו'. קלנדא איננו אלא שם כללי לימי פתיחה (הולדת, ייסוד עיר, עלייה לשלטון). בקודקסי תיאדוסיוס מצוי צו המחולל מהפכה דתית. מספר החגים צומצם וזמנם קוצר. שם נזכרת הקלנדיה של רומא ושל קונסטנטינופול. אין צריך לומר שבצו הנוצרי חגים אליליים לא נותרו. אך נשארו חגים אימפריאליים.
ההסברים התלמודיים הם כולם, אפוא, עיבוד פופולרי של ההסבר ההיסטורי.
הקלנדס הוא חג דתי מובהק, חגגו אותו כל שנה לכבוד ה'שלישיה הקפיטולונית'<sup class="footnote-marker">34</sup><i class="footnote">שלושת האלים המרכיבים את אלוהויות רומא, המקדש בקפיטוליום (גבעה מרכזית ברומא) הוקדש לשלישיה זו, ונחשב למקדש הראשי בעולם הרומי. </i>. ואכן שלושת האלים מרכיבי השלישיה הם אלים נפוצים ברחבי הארץ. ועם זאת הקלנדס של רומי או של קונסטנטינופוליס הוא חג אימפריאלי. בהבדל זה נעסוק להלן.
[<b>ו</b>]<b>סטרגלייה</b> - גם לשם זה חילופי נוסח, אבל בכולם ניכר היסוד סטורנ. סטורנליה Saturanallia היה חג רומי מרכזי שנחגג במשך שבעה ימים, מה-17 ביולי עד ה-23 בחודש זה, שהם הימים הארוכים ביותר בשנה. מקור השם מהשורש satur, שמשמעו מלא. בירושלמי סדרת מימרות המשקפות גם את התפתחות ההלכה, וגם את התרבות העממית בערים המעורבות.
עוד שומעים אנו בירושלמי (לא ע"ג): "אמר רבי יצחק בי רבי לעזר ברומי צווחין ליה סנטורייה דעשו", ברומא קוראים לחג סנטורייא (חילוף נ-ל). המילה הארמית משמעה שומרים והכוונה לשומרים של עשו (רומא), זו שוב אטימולוגיה עממית לשם החג. אטימולוגיה עממית נוספת היא "סטרנלייה שנאה טמונה, שונא נוקם נוטר, היך מה דאת אמר" (כמו שאתה אומר). מן הסתם גם חכמים ידעו שהמילה היא לטינית, אך זה לא מנע חיבור דרשות על בסיס השפה העברית. אלו אינן מלמדות על מקור השם, אך מעידות היטב על היחסים בין מאמיני הדתות השונות בארץ. וגם על בורות (מן הסתם הדדית).
בבבלי (ח ע"א) נאמר שחוגגים את החג שמונה ימים לפני התקופה, ואת קלנדס שמונה ימים אחרי התקופה. המידע מדויק בחלקו. הסטורנלייה נחגגת שבעה ימים לפני התקופה, אבל הקלנדס, יום אחד לאחר התקופה. אם כן הנוהג המשתקף בבבלי הוא בניגוד למידע שבידינו מרומא עצמה. עם זאת, יש לזכור שהדת הרומית לא הייתה אחידה. בכל אזור חגגו את החגים מעט אחרת. הירושלמי (לט ע"ג) מדבר על חגים אחרים המוכרים בארץ ישראל ועל חגים בבבל שהם שונים לחלוטין מאלו שבאימפריה הרומית. הבדל זה בא לביטוי גם בתוספתא שציטטנו לעיל (בפירוש מ"ב) בדברי נחום המדי.
הסטורנליה הוא חג אלילי בעל אופי דתי, אם כי בעולם הרומי-הלניסטי הוא רק אחד מיני רבים. עם זאת הוא בולט בכך שגם בו, כמו בקלנדס, נערכו משחקי גלדיאטורים. עוד מיוחד החג בכך שהרומאים ראו ביהודים את עובדי סטורנוס הוא שבתאי.<sup class="footnote-marker">35</sup><i class="footnote">השבת הובנה על ידי הרומאים כיום של סטורנוס כדברי פרונטינוס (שטרן, סופרים א, עמ' 510), ראו עוד דיו קסיוס, היסטוריה ספר 37, 15:3 שטרן, סופרים, ב', עמ' 349; דו קסיוס, שם ספר 49 22:3, שטרן שם, עמ' 359 ומקורות זרים נוספים. </i> ספק אם היה יסוד דתי או ריאלי לזיהוי זה. דומה שהסופרים הרומאים הניחו שהיהודי הם עובדי אחד האלים, וניסו כל אחד לנחש לפי תבונתו איזה אל מעדיפים היהודים. שכן לפי הבנתם 'לא ייתכן' שעם יחיה ללא אלים בכלל.<sup class="footnote-marker">36</sup><i class="footnote">פרידהיים, עבודה זרה עמ' 214-212. </i>
אנו שומעים על "רבי זעורא דיזבון ליה עזיל קטן מן סטרנלייה דביישן. אתא גבי רבי יוסי, סבר דמורה ליה בהדא דרבי יהושע בן לוי שרי, והורי ליה בהדא דרבי יוחנן אסיר" (רבי זעירא רצה שיקנו לו מעיל קטן מהסטורנליה בבית שאן. בא לפני רבי יוסי, סבר שיתיר לו כדעת רבי יהושע בן לוי, ואסר עליו כדעתו של רבי יוחנן). סיפור זה משקף את הרשות שנטלו בני הדורות המאוחרים להקל בהלכה, ואת המחלוקות שלוו תהליך זה.
כאמור כבר רבי יוחנן מצמצם את ההלכה התנאית, ורבי יהושע בן לוי התיר לקנות מחנויות המעורבות בחג עצמו (או דוכנים שנפתחו לכבוד פסטיבל זה).
[<b>ו</b>]<b>קרטיסים<sup class="footnote-marker">37</sup><i class="footnote">כך גם ב-אפ.</i></b> – שני התלמודים מסבירים שזה יום שתפשה רומא את המלכות. כמובן לא היה יום אחד כזה. בניית האימפריה הייתה תהליך ארוך שנמשך מאות שנים. אבל זה היה יום חג של האימפריה. מהבבלי משמע שהקרטסיס איננו סתם יום תחילת מלכות אלא חג לניצחון היסטורי, והאמוראים דנים באיזה נצחון מדובר. מן המשנה משמע שהחג היה חג קבוע ונפוץ.
ליברמן עסק בנושא בקצרה והראה שהמונח בא מיוונית. בשטרות יווניים מצוי המינוח τῆς χαίσαρος χρατήσεως Ths kaisaros kratesews שמשמעו תאריך מיום הקרטסיס של הקיסר. קרטסיס הוא אפוא יום תחילת השלטון של כל קיסר.<sup class="footnote-marker">38</sup><i class="footnote">ליברמן, יוונים ויוונות, עמ' 10-8. פרידהיים, עבודה זרה עמ' 194-192; 212-209.</i> יום השליט היה חג חד פעמי שנחגג ברוב עם בדרך כלל במשחקי גלדיאטורים ופסטיבל פומבי. לעיתים נקבע יום זה כחג גם בשנים הבאות, כך למשל קלאודיוס קבע יום חג אחת לחמש שנים בעיר שבה ניצח את יריביו.<sup class="footnote-marker">39</sup><i class="footnote">סויטוניוס, הקיסרים, אגוסטוס, 18 (עמ' 56), לדוגמאות נוספות ראו פרידהיים, עבודה זרה, עמ' 212-210; בלידשטיין, עבודה זרה, עמ' 65-64.</i>
חג עליית הקיסר לא היה חג דתי ממש. הוא לא הוקדש לאל, אם כי ודאי שאגב הקרבנות שנשחטו הוזכרו שמות אלים, להערה זו חשיבות שבה נדון להלן. גם כאן הסברי התלמודים בלתי מדויקים, מקורו של השם איננו מוכר להם, אך עצם החג ידוע.
<b>ויום גניסיה שלמלכים</b> – גניסיה ביוונית או גנוסיה הוא יום התחלה,<sup class="footnote-marker">40</sup><i class="footnote">אלמסלי, משנה עבודה זרה, עמ' 22.</i> ולעתים הוא משמש גם כביטוי ליום המיתה כדברי הירושלמי (לט ע"ג) "יום גניסיא של מלכים. 'ויהי ביום השלישי יום הלדת את פרעה'. יום הלידה ויום המיתה". מיוונית genesia γενέσια. וכן גם בתרגום יונתן לבראשית מ' כ "יום הלדת" מתורגם "יום גינוסיה". גנסיה הוא יום הולדת של הקיסר או של השושלת. גם זה לא חג בעל אופי דתי אלילי, אלא בעל אופי אימפריאלי טבעי. אפשר היה לפרש שהכוונה לכל יום הולדת, של כל אדם לעצמו. אבל בהמשך מופיע יום הלידה כחג נפרד, על כן מסביר הבבלי "מאי ויום גינוסיא? של מלכיהם! אמר רב יהודה: יום שמעמידין בו עובדי כוכבים את מלכם" כלומר יום ההמלכה. ייתכן שיום הלידה ויום המיתה הנזכרים להלן הם הסברים ליום גניסיה. מבנה ספרותי שבלט במשניות הראשונות של מסכת סנהדרין. אם כן "יום גניסיה" סתם הוא יום לידה פרטי (בעיקר אירוע חד פעמי). אבל "יום גניסיה של מלכים" הוא או יום ההולדת של ילדו היורש של הקיסר, או יום ההולדת של הקיסר החל בכל שנה.<sup class="footnote-marker">41</sup><i class="footnote">בלידשטיין, עבודה זרה, עמ' 72-65.</i>
החוקרים מבחינים בין חגים אימפריאליים שציינו מאורעות שלטוניים, ובין חגים דתיים. גם טורטילינוס הנוצרי מבחין בין שני הסוגים (פרק 15) אבל לדידו זו הבחנה תיאורטית. בפועל מה שקובע את האיסור הוא צורת הטקס (הפולחן), טקס לפסל הוא עבודה זרה לכל דבר. ולכן יש להימנע מהשתתפות בחגים ממלכתיים, גם אם יש חובת משמעת.<sup class="footnote-marker">42</sup><i class="footnote">הוא מתבסס על איגרת פאולוס לרומיים 13.1.</i> כך אצל טורטילינוס, וכך גם במשנה. פורסטנברג,<sup class="footnote-marker">43</sup><i class="footnote">פורסטנברג, עבודה זרה. </i> מפתח הסבר זה וטוען שהרשימה במשנה היא בעיקר של חגים אימפריאליים. ייתכן אפילו שרק אלו נאסרו, ובכך ביטא הציבור היהודי את התנגדותו לשלטון הרומי. כאמור גם הקלנדיה הוא חג אלילי של השנה החדשה, ולצידו חג אימפריאלי שציין את יום ההקמה של בירות האימפריה (בתקופת המשנה הבירה היחידה היא כמובן רומא). עסקנו בכך מעט במבוא.
להערכתנו גם החגים האליליים ה'טהורים' נאסרו. והראיה שברשימת הירידים האסורים (בתקופה התנאית) נמנה יריד עזה. ממקורות רומיים שונים שומעים אנו שבעזה חגגו את יריד הוורדים. חג הוורדים, (הרוזליה הרומית) היה חג ידוע, בעל אופי אלילי מובהק, ולא בעל אופי שלטוני-אימפריאלי. אבל עם זאת ייתכן שהרשימה במשנה כוללת בעיקר חגים בעלי אופי ממלכתי-רומי. אפשר שהרשימה גובשה לאחר מרד החורבן. הצבא הרומי הגיע לארץ (לראשונה חנה בארץ לגיון רומי תיקני ולא רק יחידות עזר בעלות אופי אתני<sup class="footnote-marker">44</sup><i class="footnote">הלגיון הוא יחידת הבסיס של הצבא הרומי והוא כולל כ-6000 לוחמים, ובראשו מפקד ממעמד הסנטורים. גויסו אליו, בתקופה זו אזרחים רומיים מכל הפרובינציות. אופיו התרבותי היה לטיני לחלוטין. יחידת עזר היא בגודל של 120-250 חיילים, שגויסו מאזור מרוכז והתרבות שלו הייתה חצי רומית וחצי מקומית.</i>). היהודים התוודעו לחגים של האימפריה והמשנה היא ביטוי לתגובת הרתיעה מהחגים הללו.
ההבחנה בין חג ממלכתי לחג דתי אמנם מופיעה גם בספרות הרומית. ברם, ספק אם חכמים ראו בה חשיבות, שכן גם בקלנדיה הממלכתית הקריבו לאלים ספציפיים. כך למשל בפפירוס דורה 54 רשימת קורבנות שהקריבו בכל אחד מהמועדים שנחגגו (לפחות 42 בשנה, והכתובת קטועה בסופה וראשה). ובכלל, האימפריה הרומית הייתה ספוגת דתיות פגאנית.
ואכן בפועל הגבול בין עבודת הקיסר לעבודה הדתית פגאנית היה מטושטש. קיסרים מונו (לאחר מותם) לאלים, ולעתים מינו את עצמם לכאלה עוד בחייהם. בפועל ומבחינה חברתית כמובן לא היה כל שוני עקרוני בפולחן ועיצובו הטקסי (טקסי כל חג היו שונים זה מזה אך לכולם אופי זהה). ההבחנה במשנה היא בין אירוע פרטי, לאירוע ממלכתי, ולא בין חג דתי לחג ממלכתי. גם ברשימה לעיל מנויים חגים 'ממלכתיים' כקרטסיס, או יום גניסיה.
כבר בתוספתא מתחיל תהליך של כרסום באיסור. "עיר אחת עושה ועיר אחת אינה עושה, אומה אחת עושה ואומה אחרת אינה עושה, משפחה אחת עושה ומשפחה אחרת אינה עושה, העושין אסורין ושאין עושין מותרין. קלנדא אף על פי שהכל עושין, אין אסור אלא לפולחין בלבד" (פ"א ה"ד). המשפט האחרון סותר את עצמו. את קלנדס כולם חוגגים, אבל האיסור של המשנה חל על הפולחים בלבד. כלומר ההיתר נתלה על כך שלא כולם משתתפים בחג. וחג שאיננו אחיד בכלל איננו נחשב לאסור. התוספתא מבחינה בין נוכרים ה'פולחים' לבין נוכרים ש'אינם פולחים'. הבחנה כזאת אפשר שהיא בכלל בלתי מציאותית. אם היא מציאותית, הרי שהפולחים הם 'משתתפים בכירים' הלובשים סמלים, משתתפים בתהלוכה וכו'. זאת לעומת סתם נוכרים שאינם פעילים, ושהחג חולף על פניהם. במצב כזה כל האיסור מעורער. בוודאי שהאיסור איננו יכול להתחיל לפני החג, או אחריו, כאשר אי אפשר לדעת כיצד נהג או ינהג נוכרי פלוני.
בירושלמי מתרחבת ההקלה לקלנדא עצמה. ההקלה מיוחסת לרבי יוחנן: "רבי יוחנן אמר אין אסורה אלא לפלחין בה. סטרנלייה אסורה לכל. רבי יוחנן אמר בין קלנדס בין סטרנלייה אינה אסורה אלא לפלחין בה". אם כן, משא ומתן עם סתם נוכרי מותר גם ביום החג הראשי, אבל לא עם אלה הפולחים בחג. מן הסתם התכוון האמורא שאין למכור לנוכרי הנראה חוגג או מבצע פולחן קודש בפועל, ולמעשה חומת האיסור נפרצת. גם הבבלי מכיר עמדה זו (ח ע"א) זו דוגמה נוספת לתהליך הכרסום בהלכות עבודה זרה, שבו עסקנו במבוא.
העדות בדבר נוכרים שאינם משתתפים בפולחן נוכרי זה או אחר מעניינת במיוחד. ניתן לטעון שהיא משקפת אחד מכמה תהליכים:
1. ירידה בעוצמת הדתיות הפגאנית וריבוי נוכרים שאינם עובדי עבודה זרה. תהליך כזה עשוי להשתלב בהתפשטות האמונה הנוצרית העוינת לפגאניות.
חוקרי העולם הרומי נחלקים, האם במאה השלישית, לפני עליית הנצרות כבר החל תהליך הפקפוק באמונה הפגאנית, ותהליך זה הבשיל במאה הרביעית וגרם להתנצרות האימפריה. או שמא העבודה הזרה לא נחלשה והשינוי הדתי התחולל רק בחצר הקיסרות, וממנה גלש לאט לרחבי האימפריה. לדעתנו, הממצא מארץ ישראל, כולל העדות הארכיאולוגית ורוב מקורות חז"ל מעידים על ההסבר השני. אין סימנים לערעור מעמדו של הפולחן הפגאני במרחב העירוני. דברי התוספתא והתלמודים הם כמובן הבחנה שמטרתה להקל, אך הם חושפים את המצב הרגיל. החג נחגג, אך רבים אדישים לו, שקועים בחיי היום יום, חייבים בהמשך עבודה לבני הבית שלהם. זאת כשם שרבים (עובדי אלילים) משתתפים בו.
2. תהליך של 'פרטיזציה' (פיצול) שבו כל אזור מאמץ אלים אחרים, והחגים הנזכרים במשנה, שהם חגים נפוצים בתרבות הרומית, פסקו מלעניין את תושבי המזרח (או חלק מהם).
3. הנימוק ההלכתי מלאכותי ואיננו משקף שינוי בחברה הנוכרית, אלא הקלה הלכתית שנבעה מלחץ כלכלי (מלאכותית, מבחינת החשיבה ההלכתית).
4. הנימוק ההלכתי מלאכותי ונבע משינוי בהלכה עצמה. השינוי נבע מתחושת חוסן וירידת החשש מהשפעה תרבותית ודתית פגאניות.
המשנה ומקבילותיה כאן אינן מזכירות את הנוכרים שהם מתנגדי עבודה זרה. לא נוצרים ולא סתם אדישים. נתון זה מצטרף לאשר כתבנו במבוא על היעדרות הנצרות מהמסכת.
[<b>ו</b>]<b>יום הלידה ויום המיתה דברי רבי מאיר</b> – יום הלידה של אדם נחגג על ידיו, וכן יום המיתה שנחגג על ידי יורשיו. לעיל הצענו שזה פירוש ופירוט של "יום גניסיה". אבל סביר יותר לקבל את דברי הירושלמי (לט ע"ג).<b> "</b>יום הלידה ויום המיתה עד כאן לציבור מיכן ואילך ליחיד". כלומר שיום המיתה ויום ההולדת הן ימים של יחיד, נוכרי שעושה מסיבה פרטית, שלמרות אופייה החילוני, מסיבת הנוכרי מוקדשת לעבודה זרה (כמו שמסיבה יהודית מוקדשת לאלוקי ישראל).
ההבחנה בין חג ציבורי לחגיגה פרטית עולה גם מהתוספתא שציטטנו לעיל "עיר אחת עושה ועיר אחת אינה עושה, אומה אחת עושה ואומה אחרת אינה עושה, משפחה אחת עושה ומשפחה אחרת אינה עושה, העושין אסורין ושאין עושין מותרין...". התוספתא כמו המשנה, אוסרת להשתתף בחגיגה של נוכרי גוי. אבל התוספתא מדגישה שרק אותו נוכרי אסור. לעומת זאת במשנה, בחגים הנזכרים בשמם, האיסור הוא כללי, ורק האיסור של השתתפות ביום הולדת ויום המיתה מוגבל לאותו האיש או המשפחה. לא ייתכן שבגלל פלוני החוגג באופן פרטי יאסר כל משא ומתן עם נוכרים באותו יום. גם טורטילינוס הנוצרי (פרק 16) מבחין בין חג פרטי לחג ציבורי.
בירושלמי עדות מעניינת הלכה למעשה: "ומנחמין אבילי ישראל ואבילי גוים, ומכניסין כלי גוים וכלי ישראל, מפני דרכי שלום. גירדאי שאלון לרבי אימי יום משתה של גוים מהו? סבר מישרי לון מן הכא מפני דרכי שלום אמר לון רבי בא והתני רבי חייא יום משתה של גוים אסור.<sup class="footnote-marker">45</sup><i class="footnote">הגרדיים שאלו את רבי אמי יום משתה של גויים מהו? (האם מותר להשתתף בו), סבר להתיר להן מפני דרכי שלום. אמר להם רבי אבא והרי שנה רבי חייא יום משתה של גוים אסור?</i> אמר רבי אימי אילולי רבי בא היה לנו להתיר עבודה זרה שלהן וברוך שריחקנו מהם".<sup class="footnote-marker">46</sup><i class="footnote">ירו', לט ע"ג; דמאי פ"ד ה"ג, כד ע"א; גיטין פ"ה ה"ט, מז ע"ג. "יום משתה של גוים מהו? וסבר מישרי לון מן הדא, 'מפני דרכי שלום'. אמר ליה רבי אבא והתני רבי חייה, יום משתה של גויים אסור..."? פרידהיים, עבודה זרה, עמ' 229-226. </i> הברייתא "מנחמים אבלי גויים..." מלמדת על השתתפות בימי אבל פרטיים של נוכרים. אבל דברי רבי חייא ועמדתו של רבי אבא שונה. אין לטשטש את הניגוד. יש האוסר ויש מתיר, ומי שקבע שמנחמים אבלי גויים, חולק כנראה על משנתנו, כשם שרבי אמי חולק על רבי אבא.
כפי שראינו גם במשנה א' דעה חולקת המתירה השתתפות בחגים מפני דרכי שלום.
עצם העובדה שיום מיתה הוא יום משתה איננה עובדה מפליאה. המשתה הוא אחד מדרכי האבל. וכן שנינו: "יום שמת אדם הראשון עשאוהו יום טוב, ועשו אותו יום משתה ושמחה. וכן היתה שמחה לשלשה דברים הללו, מלאך המות..." (תנא דבי אליהו רבה, פט"ז, עמ' 81). ממקורות שונים אנו שומעים שבימי הבית נהוג היה לציין את יום המוות בסעודה גדולה,<sup class="footnote-marker">47</sup><i class="footnote">רובין, קץ החיים, עמ' 188-186.</i> והדברים ידועים ומוכרים בחברות שונות.
<b>וחכמים אומרים כל מיתה שיש בה שריפה יש בה עבודה זרה ושאין בה שריפה אין בה עבודה זרה</b> – בכתב יד אפ "שיש בה שריפה ושבה עבודה זרה" ואלו שני תנאים. חכמים מבחינים בין חגיגת מוות (אבל או חגיגה) שיש בה סממן אלילי לבין ציון פטירה שאין בו סממנים אליליים. המבחן הוא מעמד של שריפה. כדברי הירושלמי "עד כאן לציבור מיכן ואילך ליחיד וכתיב 'בשלום תמות וכבשרפות אבותיך הראשונים' וגו'. כיני מתניתא כל מיתה שיש בה עישון ושריפה יש בהן עבודה זרה, ושאין בה עישון ושריפה אין בה עבודה זרה<b>" </b>(ירו', לט ע"ג). אם כן השריפה נתפשת כמאפיין אלילי, וקיומה הופך טקס פרטי לטקס בעל אופי דתי.
מבחינה הלכתית ניתן לפרש את דברי חכמים בשתי צורות.
א. חכמים חולקים על המשפט הקודם שיום גניסיה (כולל יום לציון פטירה של מלך) אסור, וקובעים שרק יום גניסיה שיש בו שריפה אסור.
ב. חכמים חולקים על רבי מאיר הקובע שאסור להשתתף באירועי משתה של יום פטירה פרטי. לדעתם, רק ביום פטירה בעל צביון דתי אלילי נאסר להשתתף.
דברי חכמים צובעים את כל המשניות באור דתי. כל האיסורים אינם כדי להרחיק יהודים מחברות עם הנוכרים, אלא כדי להימנע מעבודה זרה. ביטוי לכך גם מצאנו בירושלמי שציטטנו לעיל "אילולי רבי בא היה לנו להתיר עבודה זרה שלהן וברוך שריחקנו מהם". ברם, המשפט "ברוך שריחקנו מהם" מלמד שהבעיה של השתתפות בעבודה זרה איננה כל השאלה. ההרחקה מעבודה זרה היא גם, או בעיקר, לרחק את ישראל מהם, מהנוכרים. בשאלה זו עסקנו במבוא וראינו ששני השיקולים הללו מעורבים זה בזה. לא תמיד ההסבר הדתי עומד במרכז, והצורך בריחוק חברתי מתערב בשיקול הדתי, וחכמים מערבים במודע, או שלא במודע את שני השיקולים.
<b>קבורת בשריפה</b>
למה התכוונו חכמים בדברם על טקס שיש בו שריפה?
נוהג הקבורה הרומי המקובל והנפוץ ביותר היה בשריפה, שרפו את הגופה ואת האפר אספו בכד, אותו הניחו בכוך במערה (איור 10). מערת קברים כזאת מכונה קולומבריום, וכד האפר מכונה אורנה urna. במקביל, לעתים גם נקברו גופות שלמות בארון או באדמה. ההסבר הפשוט הוא שטקס קבורה שבו אסרו להשתתף הוא טקס של שריפה, שיש בו נוהג אסור לפי ההלכה, שכן לפי ההלכה יש לקבור את הגופה. עם זאת הסבר זה איננו מספק. הרי הנוכרים לא הצטוו במצוות, ומדוע הפעולה השגרתית של שריפת הגופה הופכת למאפיין דתי, וסיבה להרחקה? שריפה איננה מחווה דתית אלילית יותר מאשר הטמנת הגופה בקרקע.
במקביל אפשר שמדובר לא בשריפת הגוף אלא בשריפת תכשיטים או מוצרי ערך לאות אבל. בתוספתא שבת שנינו: "ממשיכין יין ושמן בצינורות לפני חתנים ולפני כלות, ולא משם דרכי האמורי. מעשה ביהודה והלל בניו של רבן גמליאל שנכנסו לכבול, והמשיכו אנשי  העיר  לפניהם  בצנורות יין  ושמן.  שורפין את המלכים,  ולא מדרכי האמרי. שנאמר 'בשלום תמות ובמשרפות' וגומר. כשם ששורפין על המלכים, כך שורפין על הנשיאים, אבל לא על הדיוטות. ומה הן שורפין עליו? מטתו וכלי תשמישו. מעשה שמת רבן גמליאל הזקן ושרף עליו אנקלוס הגר יתר משבעים מנה" (תוס', שבת פ"ז הי"ז-הי"ח<sup class="footnote-marker">48</sup><i class="footnote">ראו עוד מסכת שמחות פ"ח ה"ו, עמ' 151. שם תמהים חכמים על מנהגו של אונקלוס. כנראה במהלך תקופת המשנה והתלמוד נעקר מנהג השריפה ששורשיו בחברה האלילית.</i>). אם כן היה מנהג לשרוף חפצים אישיים, והברייתא מבחינה בין שריפה לשם 'דרכי האמורי' לבין שריפה 'שלנו' שהיא לגיטימית.
רוב הנוהגים המכונים 'דרכי האמורי' בתוספתא שבת שם הם מעשים הקשורים לפולחן מאגי. ברם, דומה שהשריפה נועדה בעיקר לבטא צער, וגם ל'ספק' לנפטר ציוד בדרכו לעולם הבא. ניתן להתבונן על המנהג דרך משקפיים מונותיאסטיים קפדניים ולראות בו בזבוז משווע, ואמונה תפלה, ואפשר להתבונן בו במבט יותר סלחני. על כל פנים התוספתא מבחינה בין שריפה 'נכונה' לבין שריפה אלילית, ודבריה מסבירים את דברי חכמים במשנתנו.
נראה שחכמים מסתייגים מנוהגי השריפה של חפצים. הם רואים בכך בזבוז וחשש למאגיה. אבל נראה שהנוהג היה מוכר גם להם. הוא איננו 'אסור' באופן מוחלט וכנראה רווח, לפחות באופן חלקי.
במהלך הדיון והערכת המקורות צריך לזכור מרכיב קבוע, הנכון בכל החברות היהודיות (בכל הזמנים) ההלכה, מצידה, מנסה לכוון את אורחות החיים בכל התחומים. אך בכל הקשור לפולחני ההלכה איננה הגורם היחידי. גם ההלכה מצידה מכירה בכך שיש משקל למנהג המקומי, כך שלימוד ההלכה איננו משקף את כל מה שהתקיים סביב פולחני האבל. לעתים המנהגים המקומיים, נוספים להלכה, ולעתים גם מנוגדים לה. לעתים המנהג המקומי הופך לחלק מההלכה ולעתים ההלכה מנסה לעקור את המנהג המקומי. במקרה שלפנינו. ההלכה התנגדה למנהג שריפת חפצים, וקבורתם עם המת. ההתנגדות הצליחה במידה רבה. הממצא הארכיאולוגי מעיד שהקבורה היהודית בולטת במיעוט מנחות למתים, יחסית לעמים אחרים באותה תקופה. עם זאת ההצלחה לא הייתה מלאה ומנהג הנחת החפצים לא פסק לחלוטין. במבט רב תקופתי בסופו של דבר במקרה זה ההלכה ניצחה. הנחת חפצים ליד המת לשימושו בעולם הבא, וכן ושריפת חפצים עם המת פסקה, אך רק לאחר תקופתנו.
לפנינו דוגמה ליחסם של חכמים למאגיה בכלל ולמאגיה בטקסי אבל בפרט. הם קיימים אך מסתייגים מהם. או לפחות יש חכמים המסתייגים מהם.<sup class="footnote-marker">49</sup><i class="footnote">על כך בהרחבה במבוא למסכת חגיגה. </i>
מן הפן הארכיאולוגי יש להעיר שקברי יהודים מצטיינים במיעוט חפצים ובעיקר מיעוט חפצי נוי. זה אמנם מאפיין יהודי, אך גם נמצאו קברים יהודיים עם חפצי נוי, תכשיטים וכיוצא באלו. מעבר לכך היו, מן הסתם, גם חפצי נוי שלא השתמרו (בגדים, כלי עץ). גם בין חכמים כורסמה הלכה זו.
...ותולין מפתחו ופנקסו של מת בארונו של מת מפני אגמת [עגמת] נפש; וכשמת שמואל הקטן תלו לו מפתחו ופנקסו בארונו מפני שלא היה לו בן (שמחות פ"ח ה"ז, עמ' 152<sup class="footnote-marker">50</sup><i class="footnote">ראו עוד שם עמ' 236, שם מודגש שהנחת חפצים איננה אסורה משום 'דרכי האמורי' (זו מאגיה מותרת), ומי שאסר ראה בכך, מן הסתם, דרכי האמורי (מאגיה שחורה). </i>), אמנם מדובר במעשה, שלפי מסכת שמחות הוא חריג. אבל ברור שהעורך והציבור לא ראו בכך איסור של ממש. כן שומעים אנו שחפצים שנגעו במיטת המת מוקדשים למת ואין לקחתם. הרי שההלכה מכירה בקבורת חפצים ומעניקה לכך גושפנקא חוקית.
שודדי קברים למיניהם טרחו וחיפשו תכשיטים בארונות קבורה. מן הסתם ידעו שיש סיכוי למוצאם. עקבות פעולתם ניכרים גם במערות שהיו פתוחות בעבר. מכאן שהם הבחינו בכך שיש סיכוי לעבודתם. מן הסתם מעיד הדבר שפה ושם מצאו שלל בארונות.
מכל מקום, חכמים מקלים ומבחינים בין טקסי קבורה שיש בהם מרכיב אלילי דתי ובין טקסי פולחן שאינם בעלי מאפיינים דתיים (שריפה). לפנינו עדות לכך שהאיסור איננו רק בגלל השתתפות בפולחן עבודה זרה. שכן לפי רבי מאיר כל השתתפות בפולחן קבורה אסורה.<sup class="footnote-marker">51</sup><i class="footnote">הכול לפי הבבלי יא ע"א. </i>
מן הראוי להעיר שכל טקס בעולם הקדום היו בו מרכיבים דתיים כאלה או אחרים. הדת הייתה נוכחת בכל אירוע ואירוע, כל אחד ודתו. האמונה שנפש המת יורדת לשאול, או למקום אחר, בקשה לרחמים המופנית לעולם של מעלה, שליחות המוטלת על המת כלפי גורמים שמיימיים. כל אחד מהם יכול להוות ביטוי לרגש דתי נייטרלי ועמום, אך גם יכול להתפרש באקט פולחני מוגדר, במסגרת טקסים הספציפיים לדת מסוימת. ההבחנה של חכמים קשה להגדרה. כאמור הייתה שריפה גם בחברה היהודית, ומן הסתם היו דרכים שונות לשריפה שנקיטת אחת מהם הופכת את המחווה ממחווה כבוד פנים יהודית, למחווה 'אנטי יהודית' (אנטי הלכתית), מאגית, פגאנית או אחרת.
<b>יום תיגלחת זקנו </b>- אחד ממנהגי עבודה זרה היה לציין את יום ההתבגרות המתבטא בגילוח הזקן, או בגילוח שער הראש.<sup class="footnote-marker">52</sup><i class="footnote">הלוי, משניות, עמ' 356-355. אלבק פירש שהטקס המיוחד היה גילוח זקן ובלורית כאחד, ואיננו מכירים טקס פגאני כזה. </i> <b>ובלוריתו</b> – או יום תגלחת בלוריתו. הבלורית היא מסממני עבודה זרה. ישראל אמורים שלא לגדל בלורית. לכאורה אפשר להבין מהמשנה שמדובר ביום תגלחת של המלך, אך מההמשך ברור שמדובר לא במלך אלא רק באדם פרטי.<sup class="footnote-marker">53</sup><i class="footnote">לדעת רש"י כאן מתחילה רשימת החגים הפרטיים, לדעת רמב"ם גם יום הלידה ויום המיתה הם חגים פרטיים. גם בין החוקרים ויכוח בשאלה מתי מתחילה רשימת החגים הפרטיים, ראו בלידשטיין, עבודה זרה 93-85.</i> הבבלי (יא ע"ב) דן בשאלה אם מדובר בהעברת זקן ובלורית, או בשני טקסים שונים. דומה שאלו טקסים שונים שכן הם חלים בתאריכים אחרים. עצם השאלה אופיינית למי שלפניו טקסט כתוב, ולא מנהגים פולחניים קיימים. מי שהכיר את הפולחן בוודאי לא התחבט בפרשנותו, הרי מתואר כאן מה שאמור להיות מנהג רווח? ייתכן שהדיון בתלמוד תיאורטי, וייתכן שבבבל לא הכירו מעמדות אלו.
<b>יום שעלה בו מן הים</b> – חג פרטי של פלוני שניצל מהפלגה מסוכנת.<b> יום שיצא בו מבית האסורים</b> – שוב אדם פרטי, אך יש גם מלכים כקיוס קליגולה ששהו בצעירותם במאסר ושוחררו<b>. אינו אסור אלא אתו היום </b>[<b>ו</b>]<b>אותו האיש </b>- בעדי הנוסח השייכים לענף הבבלי נוסף <u>בלבד.<sup class="footnote-marker">54</sup><i class="footnote">רוזנטל, עבודה זרה, עמ' 62.</i></u> זו חגיגה פרטית ונאסר לסחור רק עם אותו האיש או אותה המשפחה. אפשר להבין מהמשנה שאדם פרטי עושה חגיגה לבני העיר או לבני המשפחה והשכנים. לא נאסר משא ומתן עם כל המשתתפים, אלא רק עם אותו האיש החוגג. פרידהיים מרכז מקורות פגאניים על אנשים פרטיים שחגגו יום גילוח, או שחגגו אותו בהקדשת השערות לאל או כהנים שחויבו לגלח את כל שערותיהם. כך היה המנהג הפגאני במזרח, בפולחנות יוון ורומי ואף במצרים. הוא גם מביא בבקיאות רבה דוגמאות רבות עד למנהגים כאלה בכפר הערבי המסורתי.<sup class="footnote-marker">55</sup><i class="footnote">פרידהיים, עבודה זרה, עמ' 229-221. </i>
ואכן לא צריך להלך למרחקים. מנהגים אלו של גילוח לכבוד ה', או גילוח בכורה והקדשת השערות לה' בשריפה נהוגים עד היום במסגרת תרבות הקדושים בעם ישראל (במירון ואתרי קודש אחרים), ושורשיהם לפחות בימי הביניים, ואין כאן מה להרחיב.
המשפט האחרון במשנה (יום תגלחת ואילך) מציין חגים פרטיים, וגם הם נאסרו כך נאמר במפורש בירושלמי (לט ע"ג). בדוחק ניתן לפרש שמדובר ביום תגלחת זקנו של הקיסר.<sup class="footnote-marker">56</sup><i class="footnote">רש"י כאן פירש שזה יום פרטי, והרמב"ן בשם 'אחרים' פירש שמדובר בשל מלך. וכן ראב"ד להלכות עבודה זרה פ"ט ה"ה וכן רשב"א בשם הראב"ד. ועוד.</i> לפי זה יום שעלה בו מן הים הוא היום שבו ניצל יוליוס קיסר משבי הפיראטים. אך כפשוטה כוללת המשנה חגים פרטיים משום שאלו נחגגו תמיד עם קורבן תודה לאל כלשהו.
<b>העולם האלילי שחז"ל הכירו </b>
הרכב החגים במשנה תמוה. בעולם הרומי, החגים שכמובן כולם אליליים, היו מרכיב נפוץ וקבוע. מספר החגים גדול בהרבה ממספר החגים הקטן שמונה המשנה. לכל אל חגים משלו, ובכל אזור או עיר היו נוהגים משלה. בין לוחות השנה השונים הייתה קרבה, והיו גם חגים כלליים, אך הייתה גם שונות רבה. המשנה מבחינה בין חגים כלליים וחגים של "אותו האיש". כמובן גם שבכל מקדש נהגו טקסים מעט שונים, ובמקדשים הגדולים היו טקסים ייחודים, שאף פעם איננו יודעים מתי בדיוק נוצרו, ומה הם מסמלים. במשנה שלנו כמעט אין ביטוי לחגים של אותה העיר, או אותו האזור. הבחנה כזאת תופיע, במשנה הבאה, אך שם מדובר בתופעה חברתית אחרת כפי שנסביר. ההבחנה מופיעה פעם אחת בתוספתא למשנתנו "עיר אחת עושה, ועיר אחת אינה עושה. אומה אחת עושה, ואומה אחרת אינה עושה. משפחה אחת עושה ומשפחה אחרת אינה עושה, העושין אסורין ושאין עושין מותרין" (פ"א ה"ד). התוספתא מכירה את התופעה אבל מסבירה שהמשנה עוסקת בחגים כלליים החלים על הכל. קלנדס למשל היה מוכר בכל זרועות התרבות הרומית. אך לא בכולם נחגג היום הראשון של ינואר בהדגשה יתרה, והיו מקומות שכל ראש חודש נחוג באותה מידה.
זאת ועוד, אנו מכירים את החגים הרומיים העיקריים ואין כל הסבר מדוע נבחרו דווקא אלה הנזכרים במשנה, כחגים הייצוגיים. בשאלה זו עסק פרידהיים, ולטענתו נבחרו דווקא חגים אלו משום שהם היו קשורים למשחקי גלדיאטורים, יותר מאשר חגים אחרים.<sup class="footnote-marker">57</sup><i class="footnote">פרידהיים, עבודה זרה, עמ' 218-204. </i> הדיון מרשים ביותר ומצביע על בקיאות מרובה. מוכח בו שבמקומות לא מעטים חגים אלו נחגגו בקרבות גלדיאטורים. אבל עדיין אין כל ביטחון שמשחקי גלדיאטורים לא אפיינו גם חגים אחרים, או את כל החגים. ככלל, משחקי גלדיאטורים היו תופעה רגילה במיוחד באזורים שהיו רוויי צבא רומי. כל הזדמנות חגיגית הייתה מתאימה לקרבות כאלה.
יתר על כן, האלילות בארץ הייתה בעיקרה יוונית, והחגים הללו שבמשנה הם חגים רומיים. התרבות הרומית העממית במזרח הייתה יוונית, בתרבות הרומית נהגו נציגי השלטון ובעיקר אנשי הצבא הרבים שחנו בארץ. בפרובינציית פלשטינה הרומית חנה הכוח הצבאי הגדול ביותר באימפריה, יחסית לגודל הפרובינציה. במאה השנייה חנו בה שני לגיונות. שהם 6% מהכוח הצבאי הרומי (שטח הפרובינציה פחות מאחוז אחד מכלל האימפריה). אנשי הצבא היו גם הגורם המניע העיקרי של משחקי גלדיאטורים. ייתכן אפוא שבעצם המשנה משקפת התנגדות להשתתפות בחגים ובמשחקים שארגן הצבא או שנועדו למען אנשי הצבא. ברם, אם כך, היכן הם החגים האליליים הרגילים? אותם פולחנות שאנו מכירים היטב ממטבעות וכתובות בארץ. במיוחד חסרים חגים של האלים היווניים הראשיים (זאוס, בעל לבנון, אפרודיטה, מלקרת וכיוצא באלו). כן חסרים אלי המזרח הידועים שפולחנם לא נפסק כמרנא העזתי, בעל הדד הסורי. חסרים במיוחד האלים 'ממוצא יווני' המופיעים רבות בכתובות או בהמשך המשנה (מרקוריס, דיוניסוס ואחרים).
המשנה שלנו מחדדת את השאלה האם אכן המשנה היא מראה של חיי הדת הפגאניים בארץ? שמות האלים המוכרים לנו מארץ ישראל הם שמיים או יווניים, ורק מיעוטם בעלי שמות לטיניים. מדוע לא מזכירה המשנה איזה פולחן פגאני מקובל ונפוץ של אל ממוצא 'יווני'. כך למשל הדוגמה הרגילה בספרות חז"ל לאל זר היא מרקוריוס (מרקוליס – להלן פ"ד מ"א) והוא איננו ברשימה שבמשניות שלנו.
רוב החגים במשנה הם חגים בעלי תפקיד אימפריאלי. יום השנה של השלטון הרומי, או של הקיסר. הממלכה הרומית הנהיגה פולחן אימפריאלי שהיה בעל אופי דתי. הקיסר הוא האל והממלכה היא בעלת משמעות אלוהית. חז"ל הדגישו את ההתנגדות לחגים אלו המזוהים עם השלטון הרומי. אין אלו רק חגים אליליים של דת אחרת, אלא סמלי שלטון ושעבוד.
מאליה עולה השאלה האם באמת מתכוונת המשנה לייחד את החגים הנזכרים (כלומר שחגים בעלי אופי דתי יווני או פיניקי פחות אסורים), או אולי אלו רק דוגמאות מקריות, ואולי חכמים בעצם לא הכירו את ההווי האלילי היום יומי בארץ. הם ידעו עליו באופן כללי, אך לא התמצאו בפרטים.
במהלך הדיון ראינו שאכן חכמים לא הכירו את פרטי העבודה הזרה, ולא התמצאו בהסברים האינטלקטואליים, הם מציגים פרשנות 'עממית' בלבד. עסקנו בכך במבוא. אבל הם בוודאי הכירו את החגים הנהוגים במרחב, שהרי אי אפשר היה להתעלם מהם. תושבי הערים נוכחו בטקסים וגם תושבי הכפרים בוודאי שמעו משהו על החגים. ועוד, ההלכה מדברת ממילא לציבור הפוגש נוכרים, הוא פוגש את התגרים בכפרים ואת תושבי העיר האחרים הבאים לקנות. ניתן להבין שהציבור היהודי לא הבין בפרטי הקורבנות אך רשימת החגים עצמה הייתה ידועה. ואם אכן לא הכירו חכמים את מנהגי העבודה הזרה, מדוע ידעו לנקוט דווקא בחגים אלו?
מבחינה ספרותית משניות ב-ג לא נכתבו כתשובה למשנה א, אין הם מתייחסים למשנה א, אלא זו רשימה עצמאית. קל יהא להבין אותה אם זו רשימה שנקבעה בעת ההשתלטות הרומית על הפרובינציה כלומר בשנת 6 לספירה לפחות. אז הגיעו החגים הרומיים למרחב הארץ ישראלי. אולי נערכה הרשימה מאוחר קצת יותר, לאחר שהצבא הרומי בהמוניו הגיע לארץ.<sup class="footnote-marker">58</sup><i class="footnote">בלידשטיין מציע את גזרות יח דבר כהזדמנות לחידוד המסר האנטי-פגאני.</i> אפשר שהמועד המתאים הוא לאחר המרד הראשון, כאשר לארץ הגיע לראשונה לגיון רומי שלם שחנה בארצנו קרוב למאתיים שנה. על כל פנים אנו מציעים שהרשימה נוצרה כדי לצרף את החגים הרומיים הממלכתיים, שלא היו החגים הדתיים הרגילים זה מכבר, והידועים לציבור ההלניסטי בארץ. מן הסתם בשנים הראשונות של השלטון הרומי, החגיגות האליליות היו מועטות והקיפו רק את העילית היוונית-רומית, וכאשר החגים הרומיים התפשטו בציבור צריך היה לצרפם לרשימה הידועה זה מכבר.
לעומת זאת רשימת החגים הפרטיים היא מקיפה למדי' ומהווה דוגמה לחגים האישיים הרגילים. החתונה לא נמנית כאן. גם החתונה לוותה מן הסתם בקורבן, אך כנראה שלא אסרו על ההשתתפות בה, משום שעיקרה יחסי שכנות ולא רצו להחמיר בכך משום 'דרכי שלום'.
התוספתא בפ"א ה"א-ה"ד, מקבילה למשניות א-ג. אך בניגוד למשניות נזיקין וסנהדרין אין היא מכילה חומר המצוי במשנה עצמה. אדרבה היא מכילה חומר שאמנם לדעתנו מאוחר למשנה ומכיל את ההקלות, אך הוא עצמאי. יתר על כן בתוספתא מצויות ההלכות עצמן, אלו שהמשנה מתבססת עליהן. כגון "לא ישא אדם ויתן עם הגוי ביום אידו, ולא יקל עמו את ראשו. ולא ישאל בשלומן במקום שמתחשב. מצאו לפי דרכו, שואל בשלומו בכובד ראש" (פ"א ה"ב). זו ההלכה הבסיסית. במשנה אסרו שלושה ימים לפני החג ואחריו, או רק יום אחד (נחום המדי), ואילו כאן נאסר רק החג עצמו. אפשר לראות בכך הקלה מהמשנה, או אולי הדין הבסיסי שהמשנה החמירה בו ונחום המדי צמצם את ההחמרה. עסקנו בכך לעיל במשנה א, וראינו שעל כל פנים דבריו משקפים הלכה קדומה. אם כן, בתוספתא לקט הלכות מתקופות שונות, אך לקט עצמאי ואינו תלוי רק במשנה.
בזמן שהמשנה מונה רשימת חגים הרי בתוספתא "עיר אחת עושה ועיר אחת אינה עושה, אומה אחת עושה ואומה אחרת אינה עושה, משפחה אחת עושה ומשפחה אחרת אינה עושה - העושין אסורין ושאין עושין מותרין. קלנדא אף על פי שהכל עושין, אין אסור אלא לפולחין בלבד. סטרנריא, יום שאחזו בו את המלכות, קרטיסים, יום גינוסיא של מלכים, יום של כל מלך ומלך, הרי כרבים. יחיד אפילו יום המשתה שלו ויום שנעשה בו שלטון ר' מאיר או' אף יום שעמד בו מחליו אסור" (פ"א ה"ד). אם כן התוספתא מפתחת את ההבחנה בין חג ציבורי לפרטי ואגב כך מביאה את החגים במשנה. נעיר שהדין בתוספתא לגבי קלנדא שנוי במחלוקת בירושלמי (פ"א ה"ג, לט ע"ג).
במקרה זה נראה יותר שהתוספתא מתייחסת לרשימה שבמשנה, אבל משעבדת אותה כדוגמה להבחנה שבמשנה, בין חג של יחיד לחג מלכים. את המשפט על יום הגנוסיה מציעים אנו לקרוא כך:
יום גינוסיא של מלכים - יום של כל מלך ומלך הרי כרבים'. כלומר, התוספתא מצטטת כאן את המשנה ומסיבה אותה לעניין שהיא מעוניינת לפתח (הבחנה בין חג פרטי לציבורי). אם כן במקטע זה התוספתא מכירה את המשנה ומרחיבה אותה, תוך עריכה אקטיבית וכמובן עריכה המשקפת את התפתחות ההלכה ושינוי במגמת ההקלה כללית. עם זאת מביאה התוספתא גם הלכות קדומות (נחום המדי).

Mishnah 4

<b> הקדמה - היריד</b>
המשנה הבאה עוסקת לדעתנו ביריד. היריד הוא המינוח העברי ל- nundinae בלטינית, πανήγυρις ביוונית (פנגוריס (paneguris. הכוונה ליום שוק עִתי שנקבע לפי מועד מסוים: כל שבוע, פעם בחודש, השבוע השני של חודש פלוני בכל שנה, או לפי קביעת זמן אחרת. היריד היה שילוב של יום שוק, פסטיבל ומועד פולחן לאל שנקבע מלכתחילה. בזמן היריד היו הנחות מכס שהוקדשו כמעין מתנות של האל. "רבי נתן אומר: יום שעבודת כוכבים מנחת בו את המכס. מכריזין ואומרים, כל מי שנוטל עטרה ויניח בראשו ובראש חמורו לכבוד עבודת כוכבים, יניח לו את המכס. ואם לאו אל יניח לו את המכס. יהודי שנמצא שם מה יעשה? יניח, נמצא נהנה! לא יניח, נמצא מהנה" (בבלי יג ע"א). השורש ההלכתי של האיסור הוא אפוא הנאה (רווח) מעבודה זרה. זה אמנם נימוק המופיע, אבל הוא אינו נחוץ. לאחר שראינו במשנה א' את חובת ההרחקה מימי חג של נוכרים הרי עצם ההשתתפות ביריד היא השתתפות פסיבית או אקטיבית למחצה בחג. עצם הכניסה ליריד מהווה הצהרת השתתפות ודי בכך, אין צורך אפוא בנימוק המשפטי. לעתים רחוקות יותר שומעים אנו גם על העלאת המס ישירות להיכל המקומי, כלומר שהשלטונות העבירו את המס למקדש. במקרה כזה נמצא היהודי ממש מהנה את העבודה זרה.<sup class="footnote-marker">59</sup><i class="footnote">בלידשטיין, עבודה זרה, עמ' 369-370.</i> ושוב אין צורך בכך לביסוס ההלכה עצמה.
ביריד השתתפו הסוחרים הגדולים מכל הארץ אשר נמשכו למקום בזכות גודלו של השוק, ססגוניותו והורדה או ביטול המכסים. ביריד נערכו בעיקר עסקות מיוחדות בקנה מידה גדול. עם זאת נזכרות גם עסקות מקומיות, כממכר בהמות וקרקעות. הגידול במספר הירידים ובעצמתם קשור גם להתחזקות הפגאניות בארץ, ולירידה במעמדו של הציבור היהודי.<sup class="footnote-marker">60</sup><i class="footnote">לפירוש זה ראו ספראי, יריד, בלידשטיין, עבודה זרה, למשנה זו. ליריד הרומי ראו מקמילן, יריד; לייט, ירידים.</i> כל הירידים המוכרים לנו אינם מוקדמים למרד בר כוכבא. במיוחד קשור למרד יריד בית אילנים (אלוני ממרא) שנוסד על ידי הדרינוס, שהסב בכך מקום קודש יהודי, ליריד אלילי (<u>איור</u> 11).<sup class="footnote-marker">61</sup><i class="footnote">ראוי לציין שהדוגמה היא מאזור יהודה שלאחר מרד בר כוכבא (שרק אחריה נוסד היריד), בתקופה זו לא היה יישוב יהודי בהר יהודה. </i>
המשנה שלנו דנה בירידים אלו, ובאופן כללי אסרה על השתתפותם של יהודים בירידים. מסתבר שבמרוצת תקופת התנאים ואחריה השתנה היחס ליריד. מהתנגדות מוחלטת עברו חכמים להתנגדות חלקית, ועד להיתר מלא של השתתפות כמעט בכל הירידים. הכרסום בהתנגדות לירידים לא נבע מטשטוש אופיים הפגאני, אלא מכוחם הכלכלי של הירידים, כך שהחרמתם הפכה לבלתי אפשרית (איור 12). סדרת ההקלות מופיעה בתוספתא וכוללת סעיפים רבים שנדונו בספרות המחקר.<sup class="footnote-marker">62</sup><i class="footnote">ראו ההערה הקודמת.</i>
יום שוק עִתי השני הוא האיטליז.<sup class="footnote-marker">63</sup><i class="footnote">ליברמן, אטלס. לסקירת המחקר במקורות היהודיים ראו ליברמן, שם, וספראי, ירידים. </i> המילה "איטליז" באה, לדעת ליברמן, מהיוונית, ̉ατελής , שמשמעה חופשי (חופשי ממס), ולא מ"קטלזון" (κοτυλίζων) שמשמעה לרדת לקנות, כלומר שוק. בספרותנו מופיע: "דבר אחר, 'פי החירות' אין חירות אלא מקום חירותן של מצריים, מקום איטלין, מקום עבודה זרה שלהם" (מכילתא דרבי ישמעאל, בשלח מסכתא דויהי, א, עמ' 83). אם כן גם האטליז אלילי, במקרה זה מוקדש לפי החירות.<sup class="footnote-marker">64</sup><i class="footnote">פי הוא במצרית הוא ה' הידיעה. </i> האטליז מופיע גם תחת המינוח 'אטלס' וגם כקטלוזה: "הנמכר בקטלוזא אסור מפני שמערבין בו יין" (בבלי, עבודה זרה מ ע"ב). האיטליז מופיע בספרות הרומית (ateleia) ועל כתובות כמונח מקביל ליריד (פנגוריס), או לעתים כמונח המתאר את היריד, Πανήγυρις  ̉aτελής – יריד חופשי.<sup class="footnote-marker">65</sup><i class="footnote">כעין זה לייט, ירידים, עמ' 48-45.</i>
בניגוד ליריד המופיע רק החל מימי מרד בר כוכבא, האיטליז נזכר במקורות קדומים יותר. כך למשל במשנת ערכין "...וכן פרה אם ממתינים אותה לאטליס משבחת היא וכן מרגלית אם מעלין אותה לכרך משבחת היא. אין להקדש אלא מקומו ושעתו (פ"ו מ"א). משנתנו (ערכין)<sup class="footnote-marker">66</sup><i class="footnote">וכן בכורות פ"ה מ"א.</i> עוסקת בימי הבית, אם כי עדיין יש מקום לטוען לטעון שהיא משתמשת בניסוח "אנכרוניסטי", כלומר היא מתנסחת בלשון תנאים מאוחרים אף שתוכנה קדום. גם כאן מדובר בימי הבית, אבל עדיין ניתן לטעון שהניסוח הוא מאוחר ומשתמש במונחים מהמאה השנייה בלבד.
ברור יותר הוא המעשה הבא: "אמר רבי עקיבא שאלתי את רבן גמליאל ואת רבי יהושע באטלס של אמאום, שהלכו ליקח בהמה למשתה בנו של רבן גמליאל..." (משנה, כריתות פ"ג מ"ז ומקבילות). שני החכמים הוותיקים, בני דור יבנה, הולכים עם תלמידם לקנות פרה לאירוע חגיגי, ואינם מסתייגים מקנייה באטלס, הווה אומר שהאיטליז הזה פעל עוד לפני מרד בר כוכבא.
יתר על כן, בניגוד ליריד שלהשתתפות בו התנגדו חכמים, אין ביטוי להתנגדות להשתתפות באיטליז. אדרבה, גדולי החכמים של דור יבנה הלכו לקנות שם (לעיל). כלומר שההלכה בדור יבנה לא ראתה בהשתתפות בו בעיה שיש להסבירה. וכן המשנה מתלבטת האם יש להמתין עם הקדש עד לאטלס שבו המחירים יהיו גבוהים יותר (ערכין פ"ו מ"א), אבל אין בעיה בעצם ההשתתפות באטליז. כמו כן מסופר שיעקב בנה איטליס לאנשי שכם: "...'ויחן את פני העיר' – שהיו עושין איטליסן ומוכרין בשוק" (ירו', שביעית פ"ט ה"א, לח ע"ד; בראשית רבה, עט ו, עמ' 940 ומקבילות). אם כן המוסד 'אטליז' איננו מעורר משמעויות שליליות, אלא נחשב למוסד חברתי חיובי.
אגב אורחא נעיר. בין חוקרי המשנה בעת המודרנית יש הסבורים שהעורכים המאוחרים תמיד כפו דעתם על הטקסט הקדום ו'תיקנו' (עיוותו) עדויות קדומות שהתאם למגמות ההלכתיות שלהם. גם אנו מעלים לעתים טיעונים כאלה. ברם, אנו מעלים הצעות כאלה רק במקרים שיש לטיעון עדות מסייעת, ולא כקו מנחה. במקרה זה ברור שדווקא תמונת החיים הקדומה ממשיכה להשתקף במקורות תנאיים ואמוראיים, והעורכים לא שינו את המינוח או את ההלכה הקדומים.
בספרות הרומית אין הבדל בין האטליז (אטילאיה) והפנגוריס, אבל כנראה בארץ ישראל נודעה לאטיליאה משמעות פחות אלילית. כבר חז"ל הבחינו בין יריד רשמי, שהוא אלילי מובהק, לבין יריד מקומי שאופיו פחות אלילי: "יריד שנתנה מלכות ושנתנה מדינה ושנתנו גדולי מדינה מותר, אין אסור אלא יריד של עבודה זרה בלבד" (תוס', עבודה זרה פ"א ה"ז, עמ' 461-460). אם כן, היו ירידים שאינם אליליים, ולקבוצה זו שייך גם האיטליז. עם זאת, מהמכילתא שציטטנו משמע שגם האטיליאה הוא מקום עבודה זרה. באזכור אחר במסכת עבדים שנינו: "הנמכר בגניבתו לא ימכר לא בשוק ולא באיטליס, שנאמר כי לי בני ישראל עבדים וגומר" (פ"ב ה"ז). אם כן המכירה באיטליז היא מכירה לגוי. בעל המסכת איננו מסביר מה הפגם במכירה בשוק יותר מאשר מכירה רגילה.<sup class="footnote-marker">67</sup><i class="footnote">כל פנים ההסבר המקובל שמכירה באיטליז היא דרך בזיון אין לה בסיס ריאלי.</i> אלא דיבר הכותב בהווה, את העבד מוכרים בשוק הגדול. על כל פנים המכירה היא לגוי שכן אין כלל אפשרות הלכתית שיהודי יעסיק עבד יהודי. על ולכך החכם מתנגד, ואם כן גם באטליס הסוחרים הם נוכרים.
ייתכן שהאיטליס היה גם הוא מוקדש לעבודה זרה, אבל היה זה מוסד ותיק שפעל כבר בימי הבית והוא לא נקשר בתודעה עם פעילות אלילית בוטה. לאחר מרד בר כוכבא נבנו עוד ירידים, והם נתפסו, ובצדק, כחלק מהמאמץ לפגאניזציה של ארץ ישראל. בוטנה היא אלוני ממרא, למשל, הופקע מקום קודש יהודי חשוב, ונבנה בו יריד אלילי שנמכרו בו לעבדים שבויים מארץ יהודה. על כן בתודעת החברה היהודית (בהנהגת חכמיה) נוצרה הסתייגות מהירידים, אבל לא התנגדו לאטלסים הוותיקים שכבר קנו את מקומם בחיי הכלכלה.
נסיים בכך שבאטליס מכרו כל סחורה שהיא, כגון מרגלית, פרה או שפחה (פסיקתא דרב כהנא, עשר תעשר ז, עמ' 168). בעברית של ימינו יוחד המונח "אטליז" לחנות של בשר, וזו פרשנות שגויה, המבוססת על אחת ההופעות של המונח (לעיל), אך איננה משקפת את כלל השימוש במונח.
כאמור, חכמים אסרו על השתתפות ביריד, משום שכל הפעילות בו הייתה קשורה לעבודה זרה. התעוררה כאן בעיה של הנאה מעבודה זרה (ניצול הנחות המכס), וכן האווירה החברתית שבכללה הייתה אלילית. אלו שני נימוקים הראשון משפטי והשני חברתי וכללי יותר. אגב פרשנות המשניות נוכיח את הטענות המועלות כאן. במבוא עסקנו ב'חלוקת התפקידים' שבין הפן ההלכתי-טכני (הנאה מעבודה זרה) לפן החברתי.
<b>עיר שיש בה עבודה זרה חוצה לה מותר</b> – לכאורה המשנה תמוהה. אם יש פסל או מקדש העיר נאסרת? וכי הייתה בארץ עיר ללא פסלים או מקדשים? בכל פוליס רגילה היו כמה וכמה מקדשים, וברחובות ובכיכרות הוצבו פסלים רבים. והמשנה מדברת כאילו מדובר בתופעה מיוחדת. אין לנו אלא להסביר שמדובר בתופעת היריד. כך מתברר גם מהמקבילה בתוספתא (פ"א ה"ד ואילך) המתמקדת ביריד. אם בעיר יש יריד, העיר אסורה, כלומר שבזמן שיש יריד בפוליס, אין להיכנס אליה לשם מסחר, אבל חנויות מחוץ לעיר לא נאסרו. קל וחומר, ומובן מעצמו שאסורה ההשתתפות ביריד עצמו.
אפשר שנוסח המשנה תלוי בתוספתא שממנה מובן שמדובר ביריד. ברם, גם ייתכן שהמשנה מסתמכת על על משנה קדומה למסכת עבודה זרה. שקבעה את האיסור הכללי בסגנון 'אין הולכין ליריד' או סגנון דומה. ועדיין המשנה איננה שקולה ונראית כאילו מתחילה באמצע הנושא.
הניסוח שבתוספתא עוסק בהלכה פרטית אחרת. "יריד שבאותו הכרך אין הולכין לאותו הכרך, ולא לעיירות הסמוכות לו, מפני שהוא כנראה הולך ליריד דברי ר' מאיר. וחכמים אומרים אין אסור אלא הכרך בלבד". עדיין חסרה ההלכה הבסיסית - "אין להשתתף בירידים". להערכתנו, משנתנו מתייחסת למשנה הקודמת (מ"א) ובה כבר נקבע שאין לשאת ולתת עם הנוכרים ביום אידם. היריד הוא יום איד. המשנה משמיטה את ההלכה הבסיסית - 'יריד הוא אחד מימי האיד'. הניסוח של המשנה מדבר למי שמכיר את ההלכה ויודע ש"עבודה זרה" במשנה זו, אינו סתם פסל אלא חג לעבודה זרה.
על כל פנים אין בכך עדות לתלות של המשנה בבתוספתא שכן גם בתוספתא הלכות יריד מתחילות בפרט כלשהו.
<b> היה </b>- היריד <b>חוצה לה עבודה זרה</b> – 'עבודה זרה' הוא הכינוי ליריד. היריד מתקיים מחוץ לעיר. <b>תוכה מותר</b> – העיר עצמה מותרת כעיר רגילה. <b>מה הוא לילך לשם</b> – המשנה שואלת שאלה שכמובן היא רטורית והתשובה מוכנה לה. זה סגנון יוצא דופן. בדרך כלל השאלה היא כיצד? אך לעתים נשמר סגנון דומה לזה שבמשנתנו.<sup class="footnote-marker">68</sup><i class="footnote">כגון שבת פי"א מ"ד "וכמה הוא רקק מים? פחות מעשרה טפחים". </i> זה יש להניח שהסגנון הוא שריד של שאלה אמיתית שנשאלה. כגון זו שנשאלת בכריתות פ"ג מ"ז: "אמר רבי עקיבא שאלתי את רבן גמליאל ואת רבי יהושע, באטלס של אמאום שהלכו ליקח בהמה למשתה בנו של רבן גמליאל. הבא על אחותו ועל אחות אביו ועל אחות אמו בהעלם אחד, מהו? חייב אחת על כולן או..." וכן במשנה שאחריה: "ועוד שאלן רבי עקיבא אבר המדולדל בבהמה, מהו? אמרו לו לא שמענו אבל שמענו באבר המדולדל באדם". וכן במשנת ידים: "בו ביום אמרו עמון ומואב מה הן בשביעית? גזר רבי טרפון מעשר עני, וגזר רבי אלעזר בן עזריה מעשר שני... (פ"ד מ"ג). או "אמרו לו מהו שיקרבו זה בזה? אמר להם יקרבו" (שבועות פ"א מ"ד). ובתוספתא "האוכל תרומה טהורה משלם מן החולין טהורין שלם מן החולין טמאין מהו? סמכוס אומר בשוגג תשלומיו תשלומין" (תרומות פ"ז ה"ז). ועוד מעט משניות ובריתות דומות.<sup class="footnote-marker">69</sup><i class="footnote">לעתים מופיעה השאלה 'מהו', אך אין כאן שאלה אלא פתיחת משפט חיווי. "בכניסתו מהו אומר? ..." (תוספתא ברכות פ"ו הט"ז).</i>
<b>בזמן שהדרך מיוחדת לאותו המקום</b> – יש כביש ייעודי ליריד, וכל ההולך בכביש נראה בבירור כהולך ליריד. <b>אסור</b> – ללכת בכביש גם אם אין בכוונתו להגיע ליריד, אלא לעצור בדרך ולחכות שהיריד יעבור. להבנת ההלכה יש לזכור שהיריד נגמר, ומי שמגיע ליריד לאחר זמנו מוצא שוק נטוש, ללא הנחות מכס מיוחדות. כאן ניכרת החמרה נוספת. לא רק ההשתתפות ביריד אסורה אלא גם מה שעלול להתפרש בטעות בעיני הרואה אסור משום 'מראית עין'. או אולי משום שגם בשולי היריד יש מעט פעילות פולחנית, של אחרוני מבקרי היריד.
<b>אם יכול לילך בה ממקום<sup class="footnote-marker">70</sup><i class="footnote">"ממקום" כמו "למקום" או "במקום", וכך ברוב עדי הנוסח.</i> אחר</b> – אם הדרך מובילה ליריד, אך ניתן להלך בה גם למקום אחר. <b>מותר</b> – להלך בכביש אך לא להיכנס ליריד. ייתכן שכבר על הדרך מצויות חנויות המשתתפות ביריד, או קישוטים הקשורים אליו. אך הדבר לא נאמר במפורש. לפנינו הקלת מה. ובתוספתא הלכה מחמירה יותר. "יריד שבאותו הכרך, אין הולכין לאותו הכרך ולא לעיירות הסמוכות לו, מפני שהוא כנראה הולך ליריד דברי ר' מאיר. וחכמים אומרים אין אסור אלא הכרך בלבד" (פ"א ה"ה). דברי חכמים הם סתם משנתנו ורבי מאיר חולק. בתוספתא גם הלכה מקילה. "עובר אדם בשיירה ממקום למקום, ונכנס לכרך שיריד בתוכו ואינו חושש שהוא כנראה הולך ליריד" (פ"א ה"ו).
אם אדם משתתף בשיירה והשיירה מגיעה ליריד, מותר לו להצטרף אליה. זאת למרות שהוא נראה כהולך לשם (לא רק נראה אלא הולך בפועל). הנימוק הוא משום שאין זה מדעתו, אלא הוא חלק משיירה, ומסוכן לנטוש את השיירה. ברור שזה נימוק חלש, שאיננו עולה בקנה אחד עם ההלכות הקודמות. כפי שאמרנו בראשית המשנה, בתלמודים סדרה ארוכה של הקלות, שמהן משמע שמותר להשתתף ברוב הירידים חוץ מכמה ירידים שהם אליליים במיוחד. בירידים בעלי האופי האלילי הבוטה נאסר להשתתף אבל בפועל שומעים אנו שגם בירידים אלו (יריד בוטנה הוא אחד מהם) השתתפו יהודים למורת רוחם של כל המנהיגים, הן חכמים והן למורת רוחם של מנהיגי הנצרות כאחד.
ההקלות מתחילות כבר בספרות התנאית. "הולכין ליריד של גוים ומתרפאין מהן ריפוי ממון, אבל לא ריפוי נפשות. ואין לוקחין מהם, בתים, שדות, וכרמים, עבדים ושפחות מפני שהוא כמציל מידם. וכותב ומעלה בערכאים, כהן מיטמא להם להעיד ולדון עליהם בחוצה לארץ" (תוספתא פ"א ה"ח). למרות שכתוב "ואין לוקחין" צריך כנראה לגרוס "ולוקחין", אחרת הנימוק סותר את ההלכה. מותר אפוא לבוא ליריד ועל כך אין שאלה. מותר גם לנצל שירותי רפואה המצויים במקום כחלק מהווי יום השוק. במציאות ההגבלה על ההיתר רק 'רפואת ממון',<sup class="footnote-marker">71</sup><i class="footnote">הבבלי מציע שרפואת ממון היא רפואת בהמות. אך כפשוטו רפואת ממון היא כל ריפוי שאין בו סכנת נפשות. חז"ל אסרו להתרפא מעבודה זרה גם אם מדובר בפיקוח נפש, שהרי הרפואה היא בשם האל. ראו להלן פ"ב מ"ב; תוס', חולין פ"ב הכ"ב, עמ' 503. בתוספתא שם איסור לקנות מנוכרים קרקעות וכן להתרפא מהם גם רפואת ממון. התוספתא שלנו מנוסחת כנגד התוספתא בחולין. שם כל רפואה על ידי מרפא נוכרי, ובמיוחד רפואה בשם אלים אסורה, ואצלנו רק רפואת נפשות אסורה.  </i> איננה משמעותית מאוד<b>. </b>וכן מותר לקנות טובין יקרי ערך, משום שכך הקונה מציל קרקע מאחיזת הנוכרים. זה המסלול שבו מתפוגגות הלכות ההרחקה מהיריד.
כאמור<b>, </b>בתוספתא סדרת הלכות מקבילות שבהן הקלות באיסור. עוד שומעים אנו "יריד שנתנה מלכות, ושנתנה מדינה, ושנתנו גדולי מדינה מותר, אין אסור אלא יריד של עבודה זרה בלבד" (פ"א ה"ז), אם כן יש ירידים שבהם הנחת המכס ניתנת על ידי פטרונים פרטיים, המדינה, הגדוליס או המלכות, ואז היריד מותר. כאן ניכרת ההבחנה ה'טכנית' שהאיסור הוא רק עצם ההנאה מהנחת המכס. בהלכות אחרות שציטטנו משמע שההשתתפות ביריד מותרת אם כי יש מגבלות על ניצולו. "הולכין ליריד של גוים ומתרפאין מהן ריפוי ממון, אבל לא ריפוי נפשות. ואין לוקחין מהם בתים שדות וכרמים עבדים ושפחות, מפני שהוא כמציל מידם" (פ"א ה"ח). עצם העובדה שיש הגדרה של 'רכוש ישראל' שראוי להצילו, היא הגדרה חדשה ובעלת אופי לאומי. עסקנו בכך במבוא.
בתקופה האמוראית ההיתרים מתפשטים ומתרחבים. בשני התלמודים רשימה של ירידים אסורים, ומשמע שסתם יריד מותר (ירושלמי לט ע"ד<sup class="footnote-marker">72</sup><i class="footnote">כגון: "אמר רבי אבהו ואני לא שאלני רבן גמליאל ברבי, מהו לילך ליריד? ואסרתי לו. והתני 'הולכין ליריד ולוקחין משם עבדי' ושפחות'? ריש לקיש אמר לא סוף דבר עבדים ישראל, אלא אפילו גוים מפני שמקרבן תחת כנפי השכינה. מאי כדון? רבן גמליאל אדם קטן היה וביקש ר' אבהו לגודרו אבל ר' יודן נשייא אדם גדול היה וביקש ריש לקיש לגדור הדבר" (ירו', לט ע"ב). אם כן, רבי אבהו החמיר ואסר על הנשיא להשתתף ביריד. העורך תמה על האיסור ומצטט את הבריתא בתוספתא ואף מוסיף את דברי ריש לקיש שמותר לקנות ביריד גם עבדים ממוצא נכרי. התירוץ הוא שהנשיא היה "אדם קטן" ורבי אבהו רצה לגודרו. או ההיפך שהיה איש חשוב והחכם רצה להקטין את האיסור. אם כן החכם מסתייג, אבל בציבור רווח ההיתר. כל הגמרא היא תמוהה, שכן השאלה איננה שאלה, הרי במשנה ובתוספתא ברור שאין הולכין ליריד. אלא שהאמוראים לא ראו במשנה מסמך מחייב תמיד, וכנראה רווחה ההנחה הכללית שהאיסורים במשנה לא נועדו להישמר במציאות של 'היום'.  </i>; בבלי יא ע"ב). וכן מסופר בירושלמי על אמוראים שהתירו זה לזה ללכת ליריד (ירו', לט ע"ב). ולא נאסרו אלא רק חלק מהירידים שהיו אליליים במיוחד. כגון: "חמשה בתי עבודת כוכבים קבועין הן, אלו הן: בית בל בבבל, בית נבו בכורסי,<sup class="footnote-marker">73</sup><i class="footnote">צריך להיות: בורסיף היא פרבר של בבל.</i> תרעתא שבמפג, צריפא שבאשקלון,<sup class="footnote-marker">74</sup><i class="footnote">סריפיאה, מקדש האל סראפיס שהיה כנראה עיר עצמאית ליד אשקלון. מקומו המדויק של המרכז הפולחני בלתי ברור. ממזרח לעיר מצויה ח' שרף, שהיא אולי מקומו של המקדש הזה.</i> נשרא שבערביא.<sup class="footnote-marker">75</sup><i class="footnote">צריך להיות: דושרא, שהוא אל ערבי חשוב.</i> כי אתא רב דימי, הוסיפו עליהן: יריד שבעין בכי, נדבכה שבעכו.<sup class="footnote-marker">76</sup><i class="footnote">זה פולחן פגאני ממוצא שמי, שכן המילה נדבחא כוללת בתוכה את המרכיב מזבח = מדבחא.</i> איכא דאמרי: נתברא שבעכו..." (בבלי יא ע"ב).<sup class="footnote-marker">77</sup><i class="footnote">זו עדות לשינון הברייתא בעל פה. הצורה נדבחא היא ארמית במקורה (מזבח), בכתובות נזכר יופיטר מדבחאוס שמשמעו בארמית יופיטר של המזבח.</i>
<b>עיר שיש בה עבודה </b>[<b>זרה</b>]<b> והיו בה חנ</b>[<b>ו</b>]<b>יות מעוטרות ושאינן מעוטרות</b> – העיטור הוא סימן לכך שהחנות משתתפת ביריד. קשה לדעת האם לפנינו כבר שלב של הקלה באיסור. מותר להשתתף ביריד, אך לא בחנויות המעוטרות. או שמא לפנינו נוהג שלפיו היו חנויות שממש לא נהנו מהנחות המכס. על כל פנים החנויות הבלתי מעוטרות בזרים, מותרות במסחר. הזֵר הוא סמל אלילי מובהק לכבוד האל. אפולו מעוטר בעלי זית. ומן הסתם בחג השושנים שהיה היריד הידוע של עזה עיטרו את החנויות, בזרי שושנים. על מנהג זה של קישוט או סימון החנויות נשמע גם להלן פ"ד מ"ב. <b>זה היה מעשה בבית שאן ואמרו חכמים מעוטרות אסורות ושאינן מעוטרות מותרות</b> – ההלכה מנוסחת לפי המעשה ומן הסתם נקבעה לפי התקדים המקומי.
<b>'</b>מעוטר' איננו סימון פגאני מקרי. אלא סמל נפוץ המכונה בארמית 'כלילא' כבר בתקופת החשמונאים חויבו כנראה יהודים להניח זרים בצורת כתר במקדש, ובמגילת תענית יום מועד לציון הוצאתם מירושלים - "בעשרים ושבעה ביה<sup class="footnote-marker">78</sup><i class="footnote">באייר, ורד, מגילת תענית, עמ' 193-191.</i> איתנטילת כלילאי מירושלם". על מהותו של החג מסביר ה'סכוליון' למסכת תענית "שבימי מלכות יון היו עושין עטרות בפתחי חנויות וחצרות ושרים בשירי לעז...". איננו יודעים ממתי התיאור ועד כמה הוא מייצג את המצב הקדום (בימי בית שני). אבל ברור שהוא מתאר מציאות בארץ ישראל הפגאנית בימי מחבר הסכוליון (תקופת האמוראים). על כל פנים בחשמונאים ב מסופר כיצד ביום חג לדיוניסוס נדרשו יהודים להשתתף בחג בנושאם מקלות עטופי קיסוס בתהלוכת החג האלילית (מקבים ב ו ז).<sup class="footnote-marker">79</sup><i class="footnote">ראו עוד מכבים ג ב כט. קיסוס הוא הענף המעטר פולחן דיוניסוס. בארץ ישראל היהודית עיטרו חתנים בחופתם (סוטה פ"ט מ"ד) ועיטור זה בוטל לאחר מרד החורבן. כפי שהסברנו את המשנה במקומה, הביטול נעשה לא כדי לצמצם שמחה, אלא כדי לבדל מאורח החיים הפגאני. </i>
<b>מעשה והלכה, הלכה ומעשה</b>
בשולי המשנה נעיר שלעתים קרובות מצויים במקורות מעשה ייחודי והלכה שנפסקה ושניהם משדרים אותו שדר הלכתי מדויק. ברור שיש קשר ספרותי בין השניים. אנו תמהים, בעקבות חוקרים קודמים, מה משמעות הקשר הספרותי.
1. האם במקרה ההלכה והמעשה מנוסחים באותה לשון ומתארים אותו מצב ייחודי.
2. או שמא המעשה לא אירע אלא בא לתאר מקרה שבו ההלכה מתבצעת.
3. או להיפך שההלכה נוסחה בעקבות המעשה, נלמדה מהמעשה<sup class="footnote-marker">80</sup><i class="footnote">אין ספק שמבנה זה היה קיים. ראו דה פריס, מעשה, וראו המבוא הכללי שלנו לפירוש המשניות (במסכת שבת).</i> ושניהם ריאליים מבחינה היסטורית. המעשה התחולל, וההלכה נלמה ממנו. לעתים יש חשד שההלכה היא ניסוח תיאורטי (לא תמיד מלא) של המעשה. בבחינת "ששמע השומע וטעה" (משנה, אהלות פט"ז מ"א, כפי שפירשנוה).
4. או שההלכה היא תיאור תיאורטי עקרוני של המעשה הפרטי, ואיננה מיועדת להיות הלכה עקרונית כללית.
במקרה שלנו המשנה מציגה את המעשה כדוגמה מציאותית להלכה. במקרים אחרים התשובה פחות ברורה. כזאת למשל היא ההתחבטות האם ההלכה שמטמאים את הכהן הגדול בבוקר שחיטת פרה אדומה (משנה, פרה פ"ג מ"ח). האם זה אכן היה הטקס, או שמא זה ניסוח כביכול עקרוני, אך למעשה הוא סיכום של מעשה אחד ויחיד. הצעה כזאת הציע שטמפפר.<sup class="footnote-marker">81</sup><i class="footnote">שטמפפר, פרה; וכנגדו, שוורץ, פרה, וראו פירושנו לפרה פ"ג מ"ח. </i>
וכן "1. נושא אדם אשה על מנת שלא לזון על מנת שלא לפרנס. 2. ולא עוד אלא שפוסק עמה שתהא זנתו ומפרנסתו ומלמדתו תורה. 3. מעשה ביהושע בנו של ר' עקיבא שנשא אשה ופסק עמה, על מנת שתהא זנתו ומפרנסתו ומלמדתו תורה. 4. היו שני בצרות עמדו וחלקו..." (תוס', כתובות פ"ד ה"ז). ברור שמי שניסח את ההלכה (2) ומי שסיפר את המעשה בניסוח זהה, הם אותו מקור. האם ההלכה היא סיכום המעשה (אפשרות 3), או ניסוח כוללני של מקרה פרטי (4). או שהמעשה הוא דוגמה (דמיונית) להלכה (2). דוגמה אחרת שבה העלינו אפשרות זו היא המשנה להלן פ"ג מ"ז. שם אין כל ראיה לכך שהמעשה לא התרחש, וההלכה העקרונית נגזרה ממנו ובצדק.
כל אשר כתבנו עומד במקביל לסדרת מקרים אחרים. שבהם המעשה איננו מתאים להלכה. על כך שואלים בדרך כלל בגמרא: "מעשה לסתור?" בנושא זה עסקנו במקום אחר.<sup class="footnote-marker">82</sup><i class="footnote">ראו למשל ברכות פ"ב מ"ה ועוד</i>

Mishnah 5

<small>עפ”י כתב יד קופמן</small>
<b>אילו דברים אסורין למכור לגוים</b> – מן הסתם הם משמשים לעבודה זרה בפועל. ולכן אסור למוכרם גם בימים כתיקונם. לא ברור האם האיסור חל בכל השנה, או שזו הרחבה למשנה א' והאיסור חל לפני החגים, או אולי מתייחסת משנתנו למשנה הקודמת הדנה בימי היריד עצמם. שתי הפרשנויות האחרונות מקילות יותר מהפרשנות הראשונה. בעל תיו"ט בעקבות רמב"ם פירש כפירוש הראשון, וכך גם מופיעה ההלכה בצורה סתמית, כאיסור ללא הגבלת זמן ומקום. אין לפירושים האחרונים יתרון על הראשון, המקובל. בבחינת 'אם קבלה היא נקבל, ואם לדין יש תשובה'.
<b>איצטרובילין</b> – האצטרובל הוא פרי אורן הסלע המכונה עד היום בשם זה. כאשר מניחים אותו במדורה הוא יוצר פיצוצים והבזקים הנובעים מהתלקחות השמן האיתרי שבתוך הפרי.<sup class="footnote-marker">83</sup><i class="footnote">פליקס, עצי פרי, עמ' 181-175. </i> אורן הסלע היה במרכז עבודת האלילים של האלה קיבֶּלֶה באסיה הקטנה. היה זה אחד הפולחנות הראשונים שהחל כפולחן מקומי באסיה הקטנה והתקבל בכל בעולם הרומי.<sup class="footnote-marker">84</sup><i class="footnote">כומונט, דת רומי, עמ' 46 ואילך, וירגיליוס, אאנדה, 9.85.</i> פולחן האורן היה מתועב במיוחד משום ששימש כאחד מסמלי המין, והאל מתואר כבעל איבר מין גדול במיוחד, כאורן עצמו. <b>ובנות שוח</b> - בנות שוח הם כינוי אחר לאורן, אולי זן אחר, או שנכתב איצטרובלין, ו'בנות שוח' הוא פרשנות לאצטרובל.<sup class="footnote-marker">85</sup><i class="footnote">פליקס, שביעית ח"א עמ' 301-298.</i> מכל מקום הירושלמי (לט ע"ד) מדגיש, אגב אורחא,  שאלו מינים שונים. וכן משמע מהבבלי.<sup class="footnote-marker">86</sup><i class="footnote">בבלי יד ע"א, בבבלי דיון מהו עץ זה ומסקנתו "פירי דארזא" כלומר האיצטרובלים הם פירות הארז. </i> <b>בפ</b>[<b>ו</b>]<b>טרותיהן<sup class="footnote-marker">87</sup><i class="footnote">בעדי נוסח מהענף הבבלי "ופטוטרותיהן". ראו רוזנטל, עבודה זרה עמ' 160.</i></b> - העוקץ המחבר את הפרי לענף. הבדל הנוסחאות הוא חד משמעי. הבבלי (יד ע"א) גרס "ופטוטרות", והבין שהמשמעות היא בנות שוח עם הפטורטרות. עדי הנוסח מהענף הבבלי גורסים את המילה ב-ו. הירושלמי גרס "בנות שוח בפטוטרותיהם ואיצטרובלין במטולטוליהן" (לט ע"ג), וכן גרסו עדי הנוסח מנוסח ארץ ישראל. לכל הדעות הכוונה, בנות שוח עם הפטוטרות, והן המקבילות ל'מטוטלת' כלומר העוקץ המחבר את הפרי לעץ. ואסור למכור את הפרי עם הענף.<sup class="footnote-marker">88</sup><i class="footnote">רוזנטל, עבודה זרה, עמ' 160 ועמ' 245. אפשטיין, מבוא עמ' 974 סבר שכל המילה היא פרשנות אמוראית, ומבחינה ריאלית ללא המילה הזאת כל המשמעות משתנית. בוודאי סתם 'בנות שוח' לא נחשבו תוצר מובהק של עבודה זרה. </i>
האורן עץ בר אך מסתבר שלקראת החג האלילי נמכרו פירותיו כמוצר שוק רגיל.
<b>ולבונה</b> – בשמים המשמשים לפולחנות השונים. מצרך זה הוא מרכיב קבוע בכל פולחן אלילי. התוספתא התירה למכור חבילה שלמה של ענפי בשמים (כמה ענפים מאותו עץ או ענפים מצמחים שונים - תוס', פ"א הכ"ה), כלומר מכירה סיטונאית. משום שאין כאן מכירה ישירה לצורך טקסי (יד ע"א). להיתר עצמו משמעות משנית, אך יש בו חידוש עקרוני. התוספתא מבהירה שמותר למכור חפצים כל זמן שאינם משמשים לפולחן ישיר, למרות שבסופו של תהליך מן הסתם ישמשו לעבודה זרה. <b>ותרנגול לבן</b> – ייתכן שהתרנגול שימש לטקסי האגורי (Augur) אלו היו טקסים שבהם הכוהנים ש'התמחו' בכך ידעו לנבא את העתיד על סמך מעוף הציפור. בפולחן זה שימשו ציפורים שונות, כולל תרנגולים. כך למשל מסופר שבקרב דרפנום (249 לפני הספירה) המצביא הרומי ניבא את דרכו על סמך זאת שהתרנגולים סירבו לאכול את מאכליהם. פולחן זה היה נפוץ יותר ברומא מאשר ביוון. עם זאת התרנגול איננו הקורבן המועדף, ובציורי פסיפס הוא איננו מופיע לעתים קרובות. בפסיפסים מגליה תופש התרנגול מקום מרכזי, אך לא במזרח. תרנגול לבן הוא הקורבן המעודף של אסקלפיוס.<sup class="footnote-marker">89</sup><i class="footnote">דליצה, פלשטינה, עמ' 36. </i>
כיום מכירים אנו במרחב היהודי את טקס הכפרות, וייתכן ששורשיו נעוצים בנוהג פגאני כלשהו. ברם, בניגוד למה שרווח בספרות החצי מחקרית אין להשערה זו הוכחה. היא אפשרית, אך נותרה כהשערה. מכל מקום הבחירה דווקא בתרנגול איננה מובנת מאליה.
<b>רבי יהודה אומר מוכר לו<sup class="footnote-marker">90</sup><i class="footnote">ב-פ מוכר הוא לא, ובעדי נוסח מהענף הבבלי מותר למכור לו. ראו רוזנטל, עבודה זרה עמ' 155. חילוף, דומה מצוי בעוד מספר משניות (מוכר לעומת מותר).</i> תרנגול לבן בין התרנ</b>[<b>ו</b>]<b>גלים</b> – כנראה שלפולחן שימש רק תרנגול לבן. ולכן מותר למכור לנוכרי מספר תרנגולים מעורבי צבע. במקביל ללפי התוספתא, מותר למכור לנכרי חבילת בשמים מסוגים שונים. בשני המקרים הנכרי עשוי לברור מהמקח פריט לעבודה זרה. אך המכירה היא בעלת אופי כללי, ולאו מכירה לשם עבודה זרה. בהלכה זו בולט המרכיב של האופי החיצוני של המכירה. אין כאן נסיון למנוע את טקסי העבודה זרה, ואפילו לא להימנע מלסייע בהספקה לטקסים אלו. אך חשוב שהמכירה לא תיראה כמכירה ישירה לעבודה זרה. <b>בזמן שהוא בפני עצמו</b> – אם היהודי התבקש למכור דווקא תרנגול לבן. <b>קוטע את אצבעו ומוכרו <sup class="footnote-marker">91</sup><i class="footnote">בעדי נוסח ממוצא בבלי נוסף לו לפי. רוזנטל, עבודה זרה, עמ' 62.</i>שאין מקריבין חסר לעבודה זרה</b> – עבודה זרה, כמו גם המקדש היהודי איננו מקבל חיות בעל מום. כמובן הנוכרי מצידו לא יקנה תרנגול קטוע אצבע, אלא אם כן נועד לאכילת חולין. <b>ושאר כל הדברים סתמן מותר</b> – מותר ליהודי למכור חפץ שישמש לפולחן, אם בעת המכירה לא נאמר במפורש שהיא נועדה לטקס פולחני. <b>ופירושן</b> – אם התבקש למכור חפץ לפולחן, כגון כבש לזבח,<b> אסור</b> – למכור לנוכרי.
<b>רבי מאיר אומר אף דקלטב</b> – דקל טוב כלומר עץ דקל (תמר) טוב. כנראה שדקלטב הוא זן של תמר.<sup class="footnote-marker">92</sup><i class="footnote">הבבלי סבר שזה תיאור של העץ ויש 'דקל טוב', ויש 'דקל רע'. ודוחה מסקנה זו. </i><b> וחצד</b> – כך בכתב היד וב<b>- מפ </b>ובכל עדי הנוסח מהענף הארץ ישראלי. בעדי הנוסח מענף בבל 'חצב'. אבל <b>ב-</b>מל חצב<sup class="footnote-marker">93</sup><i class="footnote">ראו רוזנטל, עבודה זרה עמ' 166-164.</i> <b>ונקלבס</b> - זן של תמר. פליניוס מכנה אותו ניקולאוס.<sup class="footnote-marker">94</sup><i class="footnote">ראו לונדון, תמר.</i> בירושלמי: "רבי חמא בר עוקבה אמר קוריוטה. רבי לעזר בי רבי יוסי אמר מין הוא ושמו חצדא. עבר ומכר יי בה כיי דמר רבי לעזר עבר ובנה מותר. וכא עבר ומכר מותר." (עבר ומכר? יהא בה כמו שאמר רבי לעזר, עבר ובנה מותר, וכאן עבר ומכר מותר"). דקל ניקולאוס הוא אפוא מין תמר המכונה גם קוריוטא. חצד גם הוא מין עץ תמר. אגב כך ברור שהירושלמי גרס חצד וכך היה הכתיב הארץ ישראלי המוכר גם ממכתבי התקופה (להלן). לעומת זאת, הבבלי ועדי הנוסח שלו גרסו 'חצב'. מכיוון שבידינו עדות ברורה לזן תמרים בשם חצדא (להלן) ומכיוון שהחצב הוא צמח אחר, נראה שנוסח בבל במקרה זה הוא שיבוש גרפי.<sup class="footnote-marker">95</sup><i class="footnote">רוזנטל, עבודה זרה, עמ' 165-164. רוזנטל התחבט מה הגרסה הנכונה משום שבזמנו טרם התגלו פורסמו מסמכי מדבר יהודה. לדעתו, רמב"ם פירש שחצב הוא קנה סוכר, ולא נעסוק בכך שהרי קנה הסוכר לא חדר למזרח לפני התקופה הצלבנית. </i>
רבי מאיר מתייחס לרישא של המשנה, ולא למשפט השני העוסק בפרטי דין תרנגול, וכמובן גם שאיננו מתייחס לדברי רבי יהודה. משנה זו אפוא מרובדת. הרישא נשנתה בדור יבנה ועליה מגיבים רבי מאיר ורבי יהודה. כל אחד על נושא אחר. מהירושלמי שנביא להלן משמע אולי שהמשפט כולו לא היה במשנה, שכן התלמוד מוסיף אותו כברייתא.
ומוסיפה הגמרא שאם עבר ומכר "מותר", כלומר, מותר ליהנות מהכסף. ההלכות בדבר התמרים משקפות כנראה את ההלכה שנהגה בעמק הירדן או בעמק בית שאן. שם כאשר דיברו על סתם עצים חשובים,  התכוונו לעצי תמר.  בחבלי ארץ אחרים ניסחו את אותה הלכה אחרת. שם אין למכור לנוכרי שדות (להלן), ולא דיברו על עצים חשובים המניבים פרי. ההלכה אותה הלכה, אך בכל אזור התייחסו לתוצרת המקומית מהרשימה משמע שלא כל העצים נאסרו למכירה אלא רק עצים חשובים. אם כן אסור למכור סוגי תמרים טובים, אך אם עבר ומכר מותר ליהנות מכספי המכירה. תופעה זו של אי שמירה על איסורי חכמים חוזרת בספרות האמוראית בתחום עבודה זרה, וראשיתה כבר בתוספתא. זו עדות להתרופפות השמירה על ההלכה. ועסקנו בכך במבוא.
שמות הזנים הללו ידועים. בשטר אחד משנת שלוש לבר כוכבא, המשקף את דרום ים המלח (בקעת עין גדי, או צוער) מודה החוכר שחכר "תדקל הטוב ותחצד שבכפר" (את הדקל הטוב ואת החצד בכפר).<sup class="footnote-marker">96</sup><i class="footnote">פפירוס נחל חבר 46; ירדני תעודות עמ' 118. </i>
<b> אסור למכור לגוים</b> – אסור למכור להם עץ מניב. זו כבר הלכה מתחום אחר לחלוטין. לא חפצי עבודה זרה אלא עצי פרי וזו פתיחה להמשך האוסר למכור לגויים נכסי קרקע. בירושלמי לט ע"ד הנוסח הוא : "רבי מאיר אומר אף דקל טב, וחצד, ונקלביס, אסור למכור לגוים".
הירושלמי מזכיר ארבעה זני תמרים: דקל טב, חצד, קריוטא וניקלאוס (או 'נקלס'). זנים אלו נזכרים בתיאוריו של פליניוס את זני התמרים. הבבלי (יד ע"ב) מזהה את החצב (כך במקום חצד) עם זן ה'קשבא'. ומספר שחכמי ארץ ישראל זיהו אותו עם קוירייטי (כמו הירושלמי). האמורא הבבלי איננו מכיר את זן הניקלאוס "תנן נקלס ולא ידעינן מהו" (יד ע"ב). בארץ ישראל ובבל גדלו זני תמרים שונים והשמות היווניים לא הוכרו בבבל. הסופר הרומי הידוע, פליניוס הזקן,<sup class="footnote-marker">97</sup><i class="footnote">פליניוס, ההיסטוריה של הטבע ספר 13 סעיף 45. פליקס, עצי פרי, עמ' 124-115; שטרן, מחברים א' עמ' 491-490.</i> מקדיש תיאור ארוך לתמרי פיניקיה ויהודיאה. למעשה, התמרים ה'פיניקיים' שגם עליהם הוא מדבר רבות, גם הם תמרים שגדלו ביהודה הסמוכה. הוא מזכיר כמה זנים: סנדליס (Sandalis) קריותה (Caryota) הוא הזן הנזכר בירושלמי קריוטא, תמר ניקולאוס (Nicholas). לדעתו של פליניוס דקל ניקולאוס הוא היפה מכולם, ושני לו הקריוטא.
בשנים האחרונות זיהו חוקרים והחיו מחדש זני תמר גדול ויפה המקובל, אך זיהויים המדויק עם מין זה או אחר הנזכר במקורות – בעייתי.
הבבלי (יד ע"ב) מקשה ממשנתנו, ושואל מדוע מודגשים עצים אלו הרי כל עץ אסור למכור לנוכרי. לפי דרכנו, הסתירות הפנימיות הללו הן עדות לגמישות המערכת ההלכתית. ההלכות בנושאי ההרחקה לא היו קשיחות והאיסורים לא נשמרו כלשונם. לא ראוי למכור כל עץ אבל במיוחד אסור למכור עצים טובים.

Mishnah 6

משנתנו מופיעה כלשונה במסכת פסחים פ"ד מ"ג. בפרק שם סדרה ארוכה של מנהגים מקומיים שונים. המשנה שלנו (עבודה זרה) מצויה בתוך מערכת ההלכות בדבר היחסים הכלכליים עם הנוכרים. באופן כללי, כפי שהצענו במבוא ההלכות הללו נקבעו או התגבשו בדור אושה. עד מרד בר-כוכבא היה המפגש הבין דתי מצומצם, ובחיי היום יום כל עדה דתית ניהלה את חייה בנפרד. הציבור הנוכרי התרכז בערים המתייוונות, שם כמובן נפגשו עמם יהודים, אך במגזר החקלאי המפגש היה מועט ביותר. לאחר המרד החלה חדירה נוכרית מסיבית, אזורים אחדים בארץ הפכו לנוכריים, ובאחרים הייתה האוכלוסייה מעורבת. במקביל התחדדה הרגישות וההתנגדות להתעצמות היישוב הנוכרי. מתקופה זו מתחילות להופיע במפורש הלכות המצמצמות את המפגש הכלכלי עם הנוכרי, ואוסרות על מכירת חפצים מסוימים לגוי. עד למשנה שלנו ההלכות הן בעיקרן סתמיות, אך הדעות החלוקות מופיעות בשם חכמי דור אושה, ובמשנתנו הדבר בולט, שכן השלב הראשון שתיארכנו במקרה זה לדור יבנה, סתמי, והחכמים המגיבים (רבי מאיר, רבי יהודה וגם ריב"ב) הם בני דור אושה.
ההלכה הקדומה, מימי הבית, אסרה לעתים קנייה של חפצים ופירות מסוימים מנוכרים, וצמצמה את הייבוא מחו"ל. לא כאן המקום לבירור פרטי הדברים, אך ברור שהנימוק העיקרי הניתן במקורות כרוך בדיני טהרה. ייתכן שהמרכיב הלאומי השפיע על קביעת ההלכה, אך האיסור נוסח ונקבע במסגרת דיני טהרה. רק מדור אושה מדובר על איסור מכירת חפצים לנוכרים, מעבר להשתתפות ישירה בעבודה זרה.<sup class="footnote-marker">98</sup><i class="footnote">בכך עסקו שפרבר, הקרקע, עמ' 176-160; כהן, בתקופת התנאים, עמ' 80-47 ורבים אחרים.</i>
באופן כללי, מכירת חפצים לנוכרים מעלה סדרה של חששות הלכתיים:
1. חשש שהחפץ ישמש לעבודה זרה.
2. חשש שבחפץ ייעשה איסור או לא תקוימנה בו ההלכות הנדרשות (הפרשת תרומות ומעשרות) ולא יישמרו האיסורים (עבודה בשבתות וכדומה).
3. חשש מהתחזקות כלכלית של הנוכרים בארץ.
4. חשש שהחפץ ישמש לעשיית נזקים.
כפי שנראה להלן, לכל הלכה נימוק אחר מבין הנימוקים הללו. ברם, כל הנימוקים הם כנראה מסגרת הלכתית שעיקרה החשש הכלכלי והחשד החברתי. כלומר, מעבר לחשש החברתי משתקף בדברים כולם חשש וחשד עמוק כנגד זרים שאינם חלק מנחלת ישראל. עדות לכך יש בסיפור בתלמוד הירושלמי שמטרתו לתבוע שלא ילמדו את הגויים סודות מקצועיים. לפי הסיפור היו בכפר בירי<sup class="footnote-marker">99</sup><i class="footnote">בנוסח הדפוס "גירו". הניסוח "בירו" או "בירי" מופיע בציטוט של בעל אור זרוע את המימרא. </i> שתי משפחות או אגודות של בעלי מלאכה, נגרים וזגגים. הזגגים לא לימדו את אומנותם לגויים ונשארו בכפר, והנגרים לימדו את אומנותם ונעקרו.<sup class="footnote-marker">100</sup><i class="footnote">ירו', עבודה זרה פ"ב ה"א, מ ע"ג, וראו לעיל, פירושנו לפ"ג מ"ב.</i> איסור הוראת מלאכה לגוי אינו ידוע מהמקורות, וברור מהסיפור שהחשש הכלכלי-חברתי הוא המניע לעמדתם של חכמים.
איסור ללמד אומנות איננו נאמר במפורש, אלא בתוספתא "אין מוכרין להן, ואין לוקחין מהן. ואין נושאין מהן, ואין נותנין להן. ואין למדין את בניהן אומנת, ואין מתרפאין מהן לא ריפוי ממון ולא ריפוי נפשות" (חולין פ"ב הכ"א, עמ' 503). ההקשר הוא של שחיטת נוכרי אך דומה שמשפט זה מצוטט מתוך מקור אחר, קדום לתוספתא, שהיה כללי יותר ומחמיר בהרבה מהמשנה שלנו.
ההקשר של התוספתא איננו נהיר. בהלכה הקודמת שנינו: "בשר שנמצא ביד גוי מותר בהנאה. ביד המין אסור בהנאה. היוצא מבית עבודה זרה, הרי זה בשר זבחי מתים. מפני שאמרו שחיטת המין ע"ז, פתן פת כותי, ויינם יין נסך, ופירותיהן טבלין, וספריהן ספרי קוסמין, ובניהן ממזרין" (פ"ב ה"כ, עמ 503): ייתכן אפוא שהכ"א שציטטנו קודם מתייחסת למין ולא לסתם נוכרי. המין הוא כמובן נושא נפרד, דינו כעובד אלילים, ואף חמור ממנו. מכל מקום ההמשך עוסק בדוגמאות של הלכות מינים, שהם תלמידי ישו הנוצרי.
מכל מקום הלבוש ההלכתי השונה של כל הלכה אינו רק צורת טיעון, אלא התפיסה ההלכתית העקרונית משולבת ומזינה את הנימוקים החברתיים-כלכליים וניזונת מהם. ואכן, המשנה מגדירה חלק מהלכות אלו כמנהגים, ובכך הרחבנו במבוא.
<b>מקום שנהגו למכור בהמה דקה</b> – כבשים או עזים, <b>לגוים מוכרים</b> – המשנה אינה מסבירה באילו מקומות נהגו למכור בהמה דקה, ואף לא את סיבת האיסור או ההיתר למכור להם בהמה דקה. התלמודים מרחיבים על כך את הדיבור. הירושלמי<sup class="footnote-marker">101</sup><i class="footnote">ירו', ל ע"ד; עבודה זרה פ"א ה"ו, לט ע"ד, ובקיצור גם בבבלי, שם יד ע"ב. ראו לעיל, פ"ב מ"ב, ובאריכות במבוא למסכת שבת.</i> דן בנושא בהרחבה. לכתחילה הגמרא מנסה להסביר כי החשש הוא שמא תיעשה בבהמה הדקה עבֵרה. ההסבר הראשון הוא שהגוי לא יפריש את ראשית הגז כפי שההלכה מחייבת, ואם זו עז שאינה חייבת בראשית הגז הרי שהגוי לא יפריש ממנה בכורות. הסבר זה נדחה משתי סיבות. ראשית אין איסור על מכירת חיטים או שמן, אף שבכך המוכר היהודי מפקיע את המוצרים מברכה. יתר על כן, מה ההבדל בין בהמה גסה, שתמיד אסור למכור לגוי, לבין בהמה דקה, שיש מקומות שבהם נהוג למכרה? בסופו של דבר, חכמי התלמוד הירושלמי והבבלי מסיקים שאין למכור בהמה גסה משום גזֵרה מיוחדת, שמא ימכור את הבהמה לניסיון והגוי יעבוד בה בשבת, ונמצא עובד בבהמת ישראל. לפיכך, אין האיסור חל על בהמה דקה שאינה עובדת.
בשלב זה בעצם לא ניתן הסבר למנהג לאסור מכירת בהמה דקה, שהרי הטענה שהגוי מוציא אותה מידי גיזה בעצם נדחה. נוסף על כך, בהמשך נאסר על מכירת עגלים וסייחים; אלו אינם יכולים לעשות מלאכה אלא לאחר זמן, ולפיכך אין כל אפשרות שבתקופת הניסיון תעבוד הבהמה באיסור. יתר על כן, גם האיסור שהבהמה תעבוד בשבת בהיותה בידי נוכרי מפוקפק ואינו מעוגן במסורת ההלכתית. על כן, דומה שהסיבה העיקרית היא חברתית-כלכלית. בהמה גסה שימשה לעבודות החקלאיות והיוותה חלק מהתשתית החקלאית, חיזוק כוח הייצור של הגוי. גם הצאן הוא חלק מאותה תשתית, אך ערכו וחשיבותו פחותים ולכן מכירתו לא נאסרה באופן מוחלט, אלא הייתה שנויה במחלוקת ותלויה בנוהג מקומי. הבדלי הנוהג היו תלויים, אולי, גם במטרת המכירה. יש מקומות שמכירת בהמה דקה נעשתה בהם לצריכה, לשם שחיטה, ואין בכך חשש של סיוע לתשתית החקלאית של הגוי. ברם, יש מקומות שבהם רווח גידול הצאן ומכירת בהמה דקה נועדו להגדלת כוח הייצור של עדר הצאן, וזאת רצו חכמים למנוע. על כן מובן מדוע תלוי האיסור במנהג המקום.
נמצאנו למדים שההלכה נקבעה כחלק מהמאבק הלאומי על האחיזה בארץ ישראל. עם זאת כדרכם של תלמודים הם מוצאים לכך סיבה 'הלכתית' טכנית.
שני התלמודים קושרים את משנתנו למשנה אחרת במסכת עבודה זרה: "אין מעמידין בהמה בפונדקאות<sup class="footnote-marker">102</sup><i class="footnote">הפונדק היה מעין אכסניה או בית מלון.</i> של גוים מפני שחשודין על הרביעה" (פ"ב מ"א). אם כן, הגוי חשוד שהוא עלול לרבוע בהמה דקה או גסה, ולכן אסור לאפשר לו לעשות את זממו עם בהמה של יהודי. התלמודים דנים האם מי שאסר למכור אסר גם לייחד בהמה דקה עם הגוי, או שמא אין שתי העמדות זהות (ירו', ל ע"ד; עבודה זרה פ"א ה"ו, לט ע"ד; בבלי, שם יד ע"ב). כך או כך, האיסור הוא משום חשש רביעה.
כאמור, ייתכן שההבדל בין המנהגים, ובין בהמה דקה ובהמה גסה, הוא כלכלי. בהמה גסה היוותה מרכיב מרכזי במשק החקלאי. איסור על מכירתה היה בו משום מאבק בהיאחזות הכלכלית של הגוי. בהמה דקה, לעומת זאת, הייתה למטרות צריכה מיידית, ולכן היו שהתירו את מכירתה.
האיסור לייחד בהמה בפונדקאות של גויים מוצג כהלכה מקובלת לכל דבר. לכאורה מוזר שהאיסור למכור בהמה דקה, הקשור לו, מוצג כמנהג בלבד. הבבלי מסביר שבכל מקום שיש מנהג לאסור מכירה, הרי שהוא הופך בכך לאיסור (עבודה זרה יד ע"ב). זו אוקימתא בעייתית, שכן לפיו בעצם לא היה צריך להיות הבדל ספרותי בין איסור למנהג. כפי שראינו במבוא לפרק, ההבחנה בין מנהג לאיסור רופפת. מנהג שהשתרש והתקבל בבית המדרש הפך להלכה לכל דבר, ולעתים קרה ההפך, שהלכה הפכה למנהג, ורק התלמוד טורח להבחין ביניהם.
הירושלמי מתחבט בשאלה כיצד מותר למכור בהמה דקה והרי אסור לגדלה, ואכן האיסור לגדל בהמה דקה נקבע בדור יבנה (משנה, בבא קמא פ"ז מ"ז ועוד). הירושלמי מתרץ שמדובר במקומות כמו "מדבר מהיר" שבו מגדלים צאן. מדבר מהיר הוא כנראה מדבר מחיר-מכיר-מכוור, סביב המבצר מכוור בדרום עבר הירדן (ירו', ל ע"ד; עבודה זרה פ"א ה"ו, לט ע"ד). ברם, התירוץ, כמו גם השאלה, הם מדרשיים במקצת. אמנם הייתה הלכה שאין לגדל בהמה דקה, אך עם אותה ההלכה נקבעו גם סייגיה, ומותר לגדל צאן במדבריות ובטרשים. בפועל היה משק המרעה בארץ מפותח למדי, ויש לו עדויות רבות במקורות, והצענו לנתון זה, הסותר לכאורה את ההלכה, הוסבר במקומו.<sup class="footnote-marker">103</sup><i class="footnote">ראו פירושנו לבבא קמא פ"ז מ"ז. לתיאור מבנה משק המרעה ראו ספראי, הכלכלה, עמ' 172-165.</i>
<b>מקום שנהגו שלא למכור</b> – בהמה דקה לגויים, <b>אינן מוכרין</b> – כאמור החשש הוא מפני רביעת הבהמה, וייתכן שהרצון למנוע את התחזקותו הכלכלית של הגוי היה הנימוק המכריע לאיסור, <b>ואל ישנה אדם מפני המחלקות</b> – עיקרון זה נקבע כבר בשתי המשניות הקודמות למסכת זו ברשימה שבמסכת פסחים, והעורך חוזר על כך למען ההדגשה. המשפט חסר בחלק מהנוסחאות המשנִיות,<sup class="footnote-marker">104</sup><i class="footnote">עדי הנוסח למסכת פסחים וילנא, דו, רג.</i> ואכן בפסחים הוא מיותר, שכן כבר הופיע במשניות הקודמות, אך בפרקנו הוא נחוץ. יש להעיר שב-<b>אפ</b> המשפט חסר, אך מופיע בכל עדי הנוסח האחרים. <b>בכל מקום אין מוכרין להם בהמה גסה</b> – כפי שכבר נאמר, החשש ההלכתי הטכני הוא שמא תעבוד הבהמה בשבת בתקופת הניסיון ונמצא הגוי עובד בבהמת ישראל. ברם, בעיקרה נועדה ההלכה למנוע את חיזוקם הכלכלי של גויים.
כמו כן אין מוכרין <b>עגלים וסיחים שלימים ושבורים</b> – אסור למכור גם בהמות צעירות, אף שכרגע אין הן בבחינת מחוללי איסור מידי, והתועלת מהן רחוקה. <b>רבי יהודה מתיר בשבורה</b> – רבי יהודה מתיר למכור בהמה שבורה; התוספתא ובעקבותיה התלמודים מדגישים שמדובר בבהמה שבורה שאינה יכולה להתרפא (תוס', עבודה זרה פ"ב ה"ג, עמ' 462). חכמים החולקים עליו טוענים "הרי מרביעה והיא יולדת"? (שם, שם), הווה אומר שמכירתה של בהמה שבורה אסורה. אמנם אין היא עובדת, אך היא ממליטה והוולד יעבוד. שוב ברור שאין מדובר בבהמה הנמכרת לניסיון, אלא במכירת קבע, ורבי יהודה מתיר משום שחשש הרֶוח של הגוי רחוק. יתרה מזאת, בדרך כלל נועדה בהמה שבורה לשחיטה, ומותר למכור לגוי בהמה גסה או דקה לשחיטה: "מוכר אדם בהמתו לגוי על מנת לשחוט וישראל עומד על גביו" (תוס', שם ה"א). ההלכה דורשת שהישראל ישמור שאכן הגוי שוחט את הבהמה ועושה זאת כהלכה. ברור שמכירת בשר לצריכה הותרה. כנראה על בסיס זה רבי יהודה מתיר למכור בהמה שבורה, שכן זו נועדה בעיקר לאכילה, או לחליבה.<sup class="footnote-marker">105</sup><i class="footnote">במשנת פסחים פ"ד מ"ג מקבילה. כנראה משנת פסחים ריכזה מנהגים מקומיים המצויים במשניות אחרות, כולל המשנה שלנו שהועברה מפרקנו. ההבדלים בין הדיון התלמודי שם וכאן הם פרשה מרתקת החשובה לאבחנות פנים תלמודיות, שאינן במרכז דיוננו. </i>
אשר לתוספתא, הדרישה שישראל 'עומד על גביו' מופיעה בהלכות אחרות, ומטרתה לוודא שלא הוכנסה תערובת למזון, כדי להתיר את המזון לאכילת יהודים. ברם, כל העדויות מחוץ לתוספתא הן ששחיטת נוכרי אסורה (משנה חולין פ"א מ"א) קשה להאמין שהיה מי שהתיר שחיטת נוכרי, אפילו אם מבחינה טכנית נעשתה כהלכה (ובלא ברכה כמובן, או שהיהודי בירך). לפיכך פירשנו שההיתר הוא למכור את הבהמה, ובתנאי שישראל יוודא שהבהמה מועדת לשחיטה. אבל הבשר עדיין פסול לאכילת יהודי בגלל שחיטת נוכרי (נבילה או טריפה). ועדיין מעט קשה שכן לכאורה בהמה צעירה עשויה להימכר לעבודה אך בהמה קשישה מן הסתם נועדה לשחיטה. מדוע התוספתא איננה משתמשת בסימן זה. ועוד קשה, שהשימוש 'עומד על גביו' איננו במשמעותו הרגילה.<sup class="footnote-marker">106</sup><i class="footnote">אבל גם בתוספתא פ"ג הי"ב, גוי מל וישראל עומד על גביו. במקורות התנאיים מופיע המונח רק עוד פעם אחת בפ"ד ה"י (ואיננו במשנה). השימוש הרווח עליו כתבנו הוא אפוא אמוראי בלבד, וצריך עיון. </i> ואולי מתירה התוספתא את מה שאסרו כל יתר המקורות? על כל פנים איסור אכילה משחיטת נוכרי היא הלכה ידועה ובסיסית, אחד משורשי המטבח היהודי.
<b>בן בתירא מתיר בסוס</b> – חכמים רואים בסוס בהמה לכל דבר, אך בן בתירא סובר שהסוס לא נועד למלאכה. התוספתא והתלמודים מסבירים שהסוס אינו עושה בשבת מלאכה שחייבים עליה חטאת, שכן רכיבה אסורה רק משום שבות ואין חייבים עליה חטאת.<sup class="footnote-marker">107</sup><i class="footnote">תוס', עבודה זרה פ"ב ה"ג, עמ' 462; ירו', לא ע"א; עבודה זרה פ"ב ה"א, מ ע"א; בבלי, שם טז ע"א. ראו פירושנו לביצה פ"ה מ"ב.</i> זה הסבר טכני, שבעייתי מבחינה ריאלית. נראה שוב שהסיבה היא יותר כלכלית. הסוס לא שימש כלי עבודה אלא סמל סטטוס חברתי. תפקודו העיקרי היה לרכיבת ראווה, ורק עשירי העם רכשו סוסים.<sup class="footnote-marker">108</sup><i class="footnote">בר, הסוס. ראשונים חשו בכך שסוס נועד לצריכת מותרות בעלת אופי הלניסטי, אך הדגימו את הדבר בדוגמאות על רקע זמנם. הרמב"ם, למשל, מתאר את תפקיד הסוס כך: "סוס הידוע למשא הנץ וכיוצא בו מבעלי החיים הצדים" (פירוש למשנתנו לפי תרגום קפאח). לדעת הרמב"ם הבעיה היא שלעתים יש בכך איסור טלטול בשבת, וזאת לפי פירושו (ראו להלן). </i> על כן אין הסוס חלק מהתשתית הכלכלית, אדרבה, הוא גורם להוצאות. כמו ביתר הפסקאות אין הנימוק הכלכלי-חברתי מופיע במפורש, ובמקומו מוצגים הסברים אחרים. בבבלי ז ע"ב מופיעה עמדה דומה המיוחסת לנחום המדי: "תניא אידך, נחום המדי אומר: מוכרין להן סוס זכר וזקן במלחמה; אמרו לו: נשתקע הדבר" (בבלי ז ע"ב). הבבלי מתנגד להלכה זו, וטוען שנשכחה.<sup class="footnote-marker">109</sup><i class="footnote">דברי נחום המדי ודחיה דומה מופיעים בבבלי גם לגבי פ"א מ"א. כפשוטו, נחום המדי כבן בתירא, והבבלי מנסה לבדל ביניהם.</i> בירושלמי נוסף: "לא אמר רבי יודה אלא בסוס זכר שהוא הורג בעליו" (לא ע"א; עבודה זרה פ"א ה"א, מ ע"א). סוס זכר אכן נחשב למסוכן, שכן אם הוא נתקל בסוסה מיוחמת הוא עלול לנטוש את כללי המשמעת ולרדוף אחריה. ברם, חזקה על הפרש המנוסה שידע לקדם את הרעה.<sup class="footnote-marker">110</sup><i class="footnote">בדרך כלל מסרסים סוס רכיבה זכר.</i> בין השאר על ידי סירוס הסוס. יתר על כן, סוס זכר משמש להרבעה, וכאמור במקרה מעין זה היה צריך לצפות לאיסור מוחלט. נראה, אפוא, שאין בדברים עמדה הלכתית רֵאלית, אלא ביטוי לעמדתם של אמוראים נגד ההיתר של בן בתירא.<sup class="footnote-marker">111</sup><i class="footnote">לתלמוד פשוט שבן בתירא (או פתירא בתוספתא, עבודה זרה פ"ב ה"ג) הוא רבי יהודה (יודה) בן בתירא, ונראה שהכוונה לתלמידו של רבי עקיבא, בן דור אושה, שירד לבבל וכיהן בנציבין, וראו להלן.</i> חכמים האוסרים מתנגדים למכירת סוס משום שני דברים, משום כלי זין ומשום בהמה גסה. כידוע נאסרה מכירת נשק לגויים (בבלי, עבודה זרה טו ע"ב), משום חשש נזק לרבים, ולכן אסורה גם מכירת הסוס המשמש, במובן מסוים, ככלי נשק (ירו', שם; עבודה זרה שם). החשש השני הוא "לכשיזקין הוא כודנו לריחיים" (ירו', שם; עבודה זרה שם), הווה אומר שכאשר הסוס יזקין ירתום אותו בעליו לרֵחיים, וכך יעשה הסוס מלאכה בשבת, וכפי שאמרנו גם יהפוך שוב למכשיר כלכלי. רבי נחום המדי בא מבבל רבתי, כמו רבי יהודה בן בתירא שניהם מבבל, וכנראה גידול סוסים מסחרי היה נפוץ שם יותר מאשר בארץ ישראל.
יש מהראשונים שהסבו את הדין במשנה לשבת, "לא ימכרנה לו ערב שבת", כיוון שהישראל עשוי לחמר את הבהמה בשבת כדי לשדלה ללכת עם המוכר, או אם המוכר ירצה להחזירה, או שהמכירה (כל מכירה?) היא לניסיון בלבד. כך מפרשים הרמב"ם, המאירי ואחרים. ההסבר מבוסס על פירוש הבבלי במסכת עבודה זרה האומר "משום נסיוני" (טו ע"א). משמעות ההסבר בתלמוד אינה ברורה, ומכל מקום קשה לצמצם את משנתנו לשבת בלבד.
נראה שבדרך כלל נשמרו ההלכות האוסרות מכירת בהמות לגויים. בירושלמי אנו שומעים על ריש לקיש שקנס בכפל את מי שמכר גמל לגוי, כנראה באזור המדבר (עבודה זרה פ"א ה"ו, לט ע"ד - מ ע"א). אם כן היו עבריינים, אך מסגרת ההלכה נאכפה. כנגד זה אנו שומעים על חסיד אחד שמכר בהמה לגוי (פסיקתא רבתי, פרשת פרה, עמ' נז), ובעקבות התנהגותה החסידית של הבהמה התגייר הגוי ונקרא רבי יוחנן בן תורתא (בן הפרה). הסיפור כנראה בא להסביר את שמו של החכם הידוע. יתר על כן, הפרה עובדת בשבת והחסיד "מסביר" לה כי היא אכן "חייבת" לעבוד בשבת. עבודת הבהמה לא נחשבה אפוא לאיסור, ורק משום "חסידותה" המיוחדת נמנעה מכך בהמתו של החסיד. כל זאת, כפי שכבר אמרנו, משום שהיא נחשבה לבהמתו של גוי, וממילא אין איש החייב בשביתתה. אין זה הסיפור היחיד שמסופר בו על נוהגים הלכתיים מיוחדים ולא שגרתיים של חסידים.<sup class="footnote-marker">112</sup><i class="footnote">על חסידים ואורחות חייהם ראו: ספראי, חסידים ואנשי מעשה; ספראי, דרך ארץ; ספראי, משנת חסידים. </i> אך עיקר עניינו של המדרש הוא נוהגו החסידי הקפדני של החסיד ביחסים שבין אדם לחברו, ומחויבותו שלא לפגוע באף אחד, אף לא בגוי שהבהמה נמכרה לו. ייתכן שהסיפור צמח על רקע של תורה הלכתית שונה במקצת מבית מדרשם של חכמים, כלומר מבית מדרש חסידי, ומאידך גיסא כיוון שהוא מופיע רק במסורת אמוראית ייתכן שיש בו ביטוי לכך שלפחות בימי האמוראים, כאשר סופרה האגדה, כבר היה האיסור רופף במקצת. תהליך דומה של התרופפות איסורי ההרחקה הכלכליים מן הנוכרים התחולל גם בהלכות אחרות.
רבי יהודה בן בתירא, הנזכר במשנה, חי בדור יבנה. בחלק מהנוסחאות נזכר סתם "בן בתירא". במקביל אנו מכירים גם את רבי יהושע בן בתירא ואת רבי שמעון בן בתירא, כולם כנראה אחים שפעלו בדור יבנה. לעתים קרובות נקרא רבי יהודה זה סתם "בן בתירא", והחילופים בין נוסחאות המשנה, כאן ובמקומות אחרים, רבים.<sup class="footnote-marker">113</sup><i class="footnote">מלאכת שלמה למקום; אפשטיין, מבוא, עמ' 1187. וראו עוד משנה, בכורות פ"א מ"א המעידה על מכירת בהמה לנכרי, אף על פי שאינו רשאי. </i><u></u>
<b>הנימוקים להלכות המשנה</b>
בתוספתא: "אין מחליפין להם לא רעים ביפים, ולא יפים ברעים. לא שבורים בשלימים ולא שלימים בשבורין, ר' יהודה מתיר בשבורה, שאינה יכולה להתרפות. אמרו לו הרי הוא מרביעה והיא יולדת. בן פתירא מתיר בסוס שאינו עושה מלאכה בשבת שחייבין עליה חטאת. ור' אוסרו משום שני דברים משום כלי זיין ומשום בהמה גסה" (פ"ב ה"ג). לפנינו שתי גישות, האחת תולה את האיסורים בעבודה בשבת, וזאת לפי האידיאולוגיה שאנו היהודים חייבים על חילול שבת של הנוכרים. סוס מותר במכירה משום שאיננו משמש למלאכה אסורה בשבת שכן רכיבה בשבת היא איסור קל ('מדרבנן'). על כן אסור ליהודי לסייע לנוכרי לחלל שבת. לא נאמר מה דעת חכמים (רבי) החולקים, הרי סוס איננו גורר חילול שבת. יש להניח שהם מתנגדים למכירת סוס שכן הוא בבחינת כלי נשק.
עם זאת התוספתא איננה מסבירה את ההלכה בדרך זו. היא בוחרת בנימוק 'משפטי טכני' איסור מלאכה בשבת. ברם, אם זו הייתה הסיבה לא היה מקום להתיר (ולו בדוחק) מכירת בהמה דקה. הרי גם בהמה דקה יש לרעות בשבת, ניתן לחלוב אותה בשבת, והרי זה חילול שבת. במישור הטכני, ניתן לטעון שחליבה בשבת איננה חמורה ואיננה איסור מלאכה ממש.<sup class="footnote-marker">114</sup><i class="footnote">חליבה בשבת אסורה לכל הדעות, אבל מקורה שנוי במחלוקת תנאים: "החולב, והמחבץ, והמגבן כגרוגרת, המכבד, והמרבץ, והמרחיץ והסך, והרודה חלת דבש בשבת - חייב חטאת, וביום טוב לוקה את הארבעים דברי ר' ליעזר. וחכמים אומרים בין בשבת בין ביום טוב פטור, ואינו חייב כי אם שבות" (תוס', שבת פ"ט הי"ג). בבבלי שבת צה ע"א חוזרת המחלוקת וניכר שהאמוראים חלוקים בחומרת האיסור. סוגיה שנייה בפסחים סה ע"א מצטטת את התוספתא ללא שינוי. אבל הסוגיה בשבת קמד ע"ב מקילה בחומרת איסור חולב ומאפשרת חליבה לצורך אכילה מיידית. הירושלמי מצטט אף הוא את הברייתא אבל מוסיף פרשנות משלו שבעצם אין מחלוקת בין התנאים: "1. המכבד, המרבץ, המגבן, המחבץ, החולב והרודה חלות דבש חייב חטאת דברי רבי אליעזר, וחכמים אומרים משום שבות. 2. אמר רבי יוסי בי רבי בון ולא פליגין. המכבד המרבץ חייב משום דש, המגבן והמחבץ חייב משום לש. החולב והרודה חלות דבש חייב משום קוצר. הסוחט זתים מאביהן חייב משום קוצר" (ירו', שבת פ"ז ה"א, י ע"ג). כלומר החליבה אסורה לכל הדעות והמחלוקת היא רק אם היא לאו לעצמו (מה שאנו קוראים היום 'אב מלאכה'), או שהוא תולדה של אב מלאכה אחר. הדעה ש'חולב' אסור משום 'חולב' אמורה גם בבבלי (שבת צה ע"א).</i>
ברקע הדיון ההבדל בין הבבלי לירושלמי בהבנת רשימת לט אבות מלאכה (משנה, שבת פ"ז מ"ב). כפי שהראינו בפירושנו למשנה, הירושלמי ראה, בדרך כלל, את הרשימה כיצירה ספרותית המונה מספר מאבות המלאכה, אך לא את כולם. והבבלי ראה ברשימה רשימה מלאה (בעלת משמעות הלכתית), וכל מה שאיננו ברשימה איננו אב מלאכה והוא מותר, או אסור כתולדה "חולב משום מפרק". על כל פנים, הפרשנות של הירושלמי שרבי אליעזר וחכמים "לא פליגין" אין משמעה שאין כלל מחלוקת אלא שאין מחלוקת הלכתית ולכל הדעות החליבה אסורה. הירושלמי לדרכו איננו מבדיל מבחינה הלכתית בין אב לתולדה ושניהם אסורים באותה מידה.    </i> זאת בניגוד לפרה שניתן לחרוש בה וזה כבר ממש אב מלאכה.
אבל ניתן למצוא גם איסורי תורה בבהמה דקה, כגון לא לתת בכורות, לבצע הרבעה אסורה ועוד. בנוסף לכך ההבחנה ברמת האיסור בעייתית.
בירושלמי כאן ובמסכת פסחים דיון מפורט בשאלה ההלכתית.<sup class="footnote-marker">115</sup><i class="footnote">ירו', עבודה זרה פ"א ה"ו, לט ע"ד; פסחים פ"ד ה"ג, ל ע"ד-לא ע"א.</i>
1. למה? 2. מפני שמוציאה מידי גיזה. הגע עצמך שהיתה עז? מפני שמוציאה מידי בכורה. הגע עצמך שהיה זכר? מפני שמוציאו מידי מתנות. 3. מעתה חיטין אל ימכור לו מפני שמוציאו מן החלה. יין ושמן אל ימכור לו, לו מפני שמוציאן מן הברכה. 4. בכל מקום אין מוכרין להן בהמה גסה למה? בהמה גסה יש בה חיוב חטאת, ובהמה דקה אין בה חיוב חטאת. ואינו חולב? ואינו גוזז?! 5. אמר תמן היא מתחייבת ברם הכא הוא מתחייב 6. מכיון שהוא מוכרה לו לא כבהמתו של גוי היא? 7. ר' אמי בבלייא בשם רבנין דתמן פעמים שמוכרה לו לניסיון והוא מחזירה לאחר שלשה ימים, ונמצא עובד עבודה בבהמתו של ישראל. 8. מעתה - לניסיון אסור שלא לניסיון מותר? זו מפני זו".
הירושלמי מצטט את משנתנו ושואל (1) מה הסיבה להלכה? הניסיון הראשון (2) הוא שהמכירה גורמת לעבירות או לאי עשיית מצוות. הירושלמי מציע מספר הצעות אפשריות ודוחה אותן. אם החשש הוא מפני אי נתינת ראשית הגז, הרי אין סיבה שהאיסור יחול על מכירת עז. ואם מפני הוצאת הבהמה ממצוות בכורה, אין האיסור אמור לחול על זכר. כל אחת מהשאלות נענות. ואז מופיעה הטענה השלישית (3) האיסור נובע בגלל הוצאת המכר מחובת מצוות. אם כך - אסור גם למכור לנוכרי חיטים או שמן. בשלב זה מסתיימת הסוגיה ומסקנתה היא שהאיסור על מכירת בהמה איננו נובע מהפסד מצוות. בשלב זה אין אפוא תשובה לסיבה של המנהג לאסור על מכירת בהמה דקה.
נוסיף עוד שמכל מקום עצם העובדה שמותר לנהוג ולמכור בהמה דקה לנוכרי מלמדת שאין כאן איסור ברור.
עתה (4) מצטט הירושלמי את המשך המשנה ושואל מדוע בהמה גסה אסור למכור, ובהמה דקה איננה אסורה למכירה ועונה שעבודה בבהמה גסה עונשה חטאת. על כך שואל התלמוד, הרי בהמה דקה עלול הנוכרי לגזוז בשבת או לחלוב בשבת. הירושלמי איננו מבחין בין לא תעשה לעשה, וכן בין חיוב חטאת (לאו מהתורה). יתר על כן הירושלמי מתייחס לתשובה הראשונה (2) ואיננו מזכיר שבעצם תשובה זו נדחתה.
במקום זה הוא מציע הבחנה אחרת. במצוות ראשית הגז חייבת הבהמה ולא הבעלים. ולכן אין איסור על מכירתה לנוכרי. אבל בחריש בשבת חייב האדם, ואסור לסייע לנוכרי לעבור עבירה. שואל הירושלמי (6), הרי אין איסור לחרוש בבהמת נוכרי? ועונה בשם רבי אמי הבבלי (7) שלעתים המכירה היא זמנית (לניסיון) ואם תחזור הבהמה לרשות ישראל, נמצא שנעבדה בה (בבהמת ישראל) עבודה בשבת. התלמוד מסרב לקבל את הפתרון משום שלא נאמר שהאיסור הוא רק במכירה על תנאי, ועונה (8) שמכירה רגילה נאסרה משום מכירה על תנאי.
המהלך כולו הוא עיסוק מלאכותי בעל אופי ספרותי ולא הלכתי. הרי הסיבה של הוצאה ממצוות עשה נדחתה. החשש של מלאכה בשבת איננו חל על סוס, ולמעשה הירושלמי מודה שאין איסור לגרום לנוכרי לעבוד בשבת. הטיעון שהנוכרי יעבוד בבהמת ישראל גם הוא חלש ביותר, שכן בזמן שהבהמה ברשות הנוכרי היא שייכת לנוכרי, וכשתחזור לישראל היא לא תעבוד בשבת. ובכלל על מי מוטל האיסור שבהמת ישראל תשבות בשבת? רק על היהודי ולא על הנוכרי שכן איננו חייב במצוות.  האיסור אינו חל על הבהמה כבהמה - אלא רק בהיותה בהמה של יהודי.
הדיון ההלכתי בירושלמי מוביל אפוא למבוי סתום מבחינה הלכתית.
הדיון בתלמוד הבבלי לעבודה זרה (טו ע"א) מציע דרך הסבר דומה. גם הבבלי מזכיר את עניין המכירה לנסיון, אבל מסביר אחרת, שהחשש הוא שהיהודי ילווה את הנוכרי בזמן הנסיון. לאחר מכן מציע הבבלי, מתוך ראיה של כל המשניות בפרק, כמה חששות של הפסד מצוות. כגון מכירת בית האסורה משום אי קיום מצוות מזוזה. הבבלי מתחבט גם בשאלה האם יהודי צריך למנוע עבודה של נוכרי (בבהמתו של הנוכרי) בשבת. להלכה נקבע שיהודי איננו אחראי על עבודת הנוכרי.<sup class="footnote-marker">116</sup><i class="footnote">ראו על כך בהרחבה במבוא למסכת שבת.</i> יתר על כן אפילו אם הנוכרי מצווה על שמירת שבת של בהמת נוכרי, האם כל מה שאסור, אסור גם למכור? למעשה בסופה של הסוגיה אין תשובה הלכתית מדוע נאסרה מכירת בהמה גסה לנוכרי.
עיקרון הנסיון נזכר בתוספתא אבל בהקשר אחר מזה שבתלמודים.
1. לוקחין בהמה מהן לניסיון, ומחזירין להן כל אותו היום. וכשם שלוקחין מהם בהמה לנסיון, ומחזירין להן כל אותו היום, כך לוקחין מהן בהמה עבדים ושפחות לנסיון, ומחזירין להן כל אותו היום. כל זמן שאתה רשאי להחזיר לישראל, אתה רשאי להחזיר לגוי. אי אתה רשאי להחזיר לישראל, אי אתה רשאי להחזיר לגוי. 2. מוכר ישראל בהמתו לגוי על מנת לשחוט, וישראל עומד על גביו והגוי שוחט (פ"ב ה"א).<sup class="footnote-marker">117</sup><i class="footnote">במשפט השני דנו לעיל.</i>
ההלכה הראשונה מגדירה מהי מכירה לנסיון. 'נסיון' היא מכירה על תנאי ולמשך יום אחד בלבד. הטיעון שאיסור המכירה של בהמה נובע מחשש שבתקופת הנסיון יעבוד בה הנוכרי בשבת, איננה הולמת אפוא את המשמעות הריאלית של 'נסיון'. נמצאנו למדים שהירושלמי מוכן להשתמש בטיעון לא ריאלי, ובלבד למצוא הצדקה להלכה בטיעון 'הלכתי'. ההלכה השנייה מאשרת שמותר למכור בהמה למטרת שחיטה, ובלבד שיהודי ישגיח שהשחיטה תיעשה כהלכתה. זו אפוא סיבה נוספת למה אסור יהיה למכור בהמה לנוכרי (דקה כגסה). כלומר האיסור יהיה בגלל שהנוכרי ישחוט את הבהמה בבוא עיתה, בשחיטה שלא כהלכה. התוספתא איננה מציגה זאת כסיבה לאיסור מכירה, ואכן בעניין זה שוב אין הבדל בין בהמה גסה לבין בהמה דקה. כלומר לא זו הסיבה להלכות המשנה.
אם כן הנימוקים האפשריים העולים במקורות הם:<sup class="footnote-marker">118</sup><i class="footnote">ראו בלידשטיין, עבודה זרה עמ' 167.</i>
א. עבירה עתידית בבהמה כגון חילול שבת, והנימוק להיתר מכירה הוא שרכיבה איננה מלאכה האסורה מדאורייתא (אין מביאין עליה חטאת) - תוס', פ"ב ה"ד.
ב. אי עשיית מצווה עתידית בבהמה.
ג. קורבנות לעבודה זרה.<sup class="footnote-marker">119</sup><i class="footnote">רבי נתן אב הישיבה, אלבק, מועד קטן עמ' 478. בברית דמשק יב ח, "אל ימכר איש בהמה ועוף טהורים לגוים בעבור אשר לא יזבחום. יש להעיר שבפולחן הקדום סוס הוקרב לעתים רחוקות יחסית שכן בשרו פחות טוב מחזיר, כבש או עז. </i>
ד. לא תחונם (סיוע להיאחזות בקרקע).
ה. נזק לרבים.
ו. פרייה ורביה (לכן מותר למכור סוס זכר). פעולה כזאת של החרמה גורמת לעלייה במכירו של הסוס (הקטנת ההיצע גורמת לעליית מחיר). וכמובן מהווה פגיעה במגדלים, למעשה הם מנועים, לפי ההלכה לעסוק במקוע עתיר הכנסה זה.
ז. סיוע כלכלי. חכמים אוסרים משום ש"כודנו בריחיים" (ירו', פסחים פ"ד ה"ג) – כלומר לאחר שהסוס יסיים את תפקידו כסוס רכיבה (שהוא הוצאה בלבד) ישמש לטחינת הקמח בריחיים - כלומר בעתיד יהיו ממנו רֶוָח פורתא. הבבלי מנסח אחרת: "מטחינו ברחיים בשבת" (כאן טז ע"א), כלומר בעתיד יעשה מלאכה בשבת.
במבוא עסקנו בשאלת המכירה לנוכרים וטענו שהאיסור העיקרי נבע מרצון להטיל חרם כלכלי על הנוכרים ולהחליש את אחיזתם הכללית, ובכלל למעט בקשרים חברתיים עם הנוכרים. במקביל אוסרת התוספתא (פ"ב ה"ז) מכירה של כלי נשק וכלים שבהם אפשר להזיק לישראל, ובכלל. "אין מוכרין להן לא זיין, ולא כלי זיין, ואין משחיזין להן את הזיין, ואין מוכרין להן את הסדן. ולא כובלין ולא קוללין ולא שלשלאות של ברזל" (פ"ב ה"ד). האיסור בתוספתא מזכיר את הסיפור של דיוקסיוס כיצד התקינו מורדי בר כוכבא נשק לעצמם. הם קיבלו את כלי הנשק לתיקון ופגמו בהם. כלומר שמקובל היה לתקן כלי נשק של גויים ושל חיילים. אולי על סמך ההיתר של רבי אליעזר (להלן). על כל פנים קשה להניח שהיה מי מבין החכמים שהאמין שהאיסור להתקין (ולתקן) נשק יפגע בכשרותו של הצבא הרומי. אין זאת אלא שיש כאן הרחקה חברתית וכלכלית מהצבא הרומי.
דומה שהתלמודים משתמשים בשפה ההלכתית, אבל בעצם אין תשובה הלכתית המסבירה מה נאסר ומה לא נאסר. ההסבר טמון במצב החברתי. ההלכות נועדו להרחיק יהודים מנוכרים, ואוסרים לסייע לנוכרים.
אגב דיוננו נזכיר את המדרש הקובע בפשטות שהמוכר בהמה לנוכרי, נפטרה מן הבכורה (תנחומא הנדפס בא יב): "'אשר יהיה לך' חוץ מן המוכר עובר בהמתו לנכרי, והלוקח עובר בהמתו מעכו"ם. יכול יהא חייב? תלמוד לומר 'אשר יולד בבקרך ובצאנך, הזכרים לה' ". אגב אורחא שומעים אנו פעם נוספת על יהודי שאיננו שומר על ההלכה בבחינת 'עבר ומכר', וריכזנו את העדויות לכך במבוא.
ראוי לציין שלעתים נמצאו אורוות סוסים ביישובים יהודיים בגולן, בשפלת יהודה ועוד. מן הסתם הסוסים נמכרו לנוכרים.<sup class="footnote-marker">120</sup><i class="footnote">טפר סוסים.</i> שכן הנוכרים הם השוק הטבעי לסוסים. אין ספק שהאורוות והסוסים לא נועדו לצרכי התושבים הפשוטים בכפרים. הסוסים שירתו את העלית הרומית ואת הצבא. איסור מכירת נשק לצבא איננו מופיע במפורש, אבל טבעי להניח שמי שאסר מכירת כל דבר שיש בו נזק לרבים, אסר גם כל מכירת נשק. והנה רואים אנו שבפועל ביישובים יהודיים הכינו סוסים למכירה. כאמור, דיו קסיוס הרומי מספר לנו שלקראת ההכנות למרד בר כוכבא פעלו האומנים היהודים לגניבת נשק מהרומאים בדרך זו. הם הכינו כלי נשק פסולים, קיבלו מתכת מחודשת והכינו ממנו חרבות טובות, וכך נצברו כלי נשק בידי היהודים. בדימוי הרומי אומנים יהודים מכינים נשק לרומאים, ובפועל האיסור של חכמים לא נשמר.
אפשר גם שהאיסור הוטל רק בדור אושה, ומערות האורוות בשפלת יהודה קדמו לו.<sup class="footnote-marker">121</sup><i class="footnote">ברוב המערות השימוש האינטנסיבי פסק לאחר מרד בר כוכבא. זמנם של האורוות טרם נבדק.</i> מן הראוי להעיר שאכן בממצא הארכיאולוגי עד עתה לא נמצאו אורוות מסחריות ביישובים יהודיים. איננו יכולים לקבוע האם הדבר משקף את האיסור שהוטל בדור אושה, או שהדבר נובע רק מהממצא המועט שבידינו.
בשולי משנתנו נעיר שבין התנאים מחלוקת האם מותר להשכיר בהמה לנכרי. בתוספתא: "משכיר ישראל בהמתו לגוי, ופוסק עמו על מנת שהגוי זנה, ובלבד שלא יאמר לו כך וכך שעורין תהא מטיל לפניה כך וכך עמיר תהא מטיל" (תוס', דמאי פ"א הכ"א). אם כן אין איסור להשכיר ואין בכך חשש, אך יש לוודא שלא ינוצל המצב כדרך למעט באכילת תבואה של הבהמה על ידי הבעלים היהודי. אבל במכילתא: "'ובהמתך' לא ישכיר אדם בהמתו לגוי, ולא ישאילנו. ושלא תצא במשוי בשבת. [יכול ירכין לה יתר ותאכל? ויאחז לה עשבים ותאכל? תלמוד לומר 'לו' אתה. יכול יחזר אחריה, שלא תהיה תולשת ועוקרת. תלמוד לומר 'לו'...] (מכילתא דרבי שמעון בר יוחאי כ י, עמ' 151; מדרש תנאים לדברים ה יד, עמ' 22-23). אם כן חל איסור על השכרה והנימוק הוא חשש חילול שבת על ידי בהמת ישראל המצויה אצל הנוכרי, כמו גם החשש שמא הבעל הנוכרי יחסום שור בדישו, ולא יספק לבהמה די מזון. כאן השימוש בנימוק של חילול שבת תקף יותר, שהרי הבהמה היא עדיין בהמת ישראל. ייתכן שהחששות העולים במשנתנו לחילול שבת, מקורם במדרשי התנאים המדברים על מצב שונה (השכרה ולא מכירה). מכל מקום התפישה המקילה כבר במקורות תנאיים (תוספתא), כמו גם במשנה עצמה ("מקום שנהגו" ו"מקום שלא נהגו").
אם כן שלוש עמדות לפנינו: 1. מותר להשכיר בהמה לנוכרי, 2. אסור להשכיר בהמה לנוכרי 3. תלוי במנהג המקום. אגב כך נלמד שהבחנה בין מנהג להלכה היא תיאורטית. המנהג עוסק בנושא הלכתי (כזה שמוגדר במקבילות כהלכה). המנהג הוא מעין פסק הלכה של הציבור המקומי. זאת בניגוד לתפישה ההלכתית המאוחרת, לפיה קיים הבדל דיכוטומי בין נושאים שהם הלכתיים, לבין אלו שתלויי מנהג.

Mishnah 7

<small>עפ”י כתב יד קופמן</small>
<b>אין מוכרין להן דובין ואריות ולא כל דבר שיש בו נזיקה לרבים</b> – הנימוק של נזק לרבים תמוה. הרי הדובים לא יסתובבו חופשיים, ומן הסתם ייכלאו בכלובים, אם כן אין כאן נזק לרבים. דומה שיש לבחון את הפן בכללים של ההלכה. לשם מה מוכרים דובים או אריות? ובאיזה הקשר הם נמכרים? בעולם הקדום לא היו גני חיות. חיות טרף שימשו רק, או בעיקר למטרה אחת, למלחמת חיות. מלחמת חיה בחיה במקרה ה'טוב', ומלחמת חיה באדם במקרה היותר פראי. הקרבות נערכו באמפיתיאטרון. משחקים אלו שימשו לשעשוע ההמונים, ולעתים גם למטרה נוספת של הענשה. הפושע שנדון למשחק חיות הובא לאיצטדיון, ונאלץ להילחם בחיה מורעבת ופראית ללא נשק או עם ציוד מזערי. לעתים היו אלו מחזות טרף בלבד. האדם הובא קשור והונח לפני האריות ללא הגנה כלשהי. אם כן, האיסור במשנה מכוון נגד משחקי חיות אלו, וההשתתפות בתרבות השעשועים הברברית של הרומאים.
אם כן 'נזק לרבים' הוא ביטוי משפטי, המסתיר את הנימוק האמיתי, מניעת שותפות בתרבות האמפיתיאטרון הרומית. מתקני אמפיתיאטרון מאפיינים את התרבות הרומית ואת הצבא הרומי. היוונים מאסו בבידור זה. וגם הכנסיה הביזאנטית נאבקה נגד מוסדות אלו. אם כן הרקע הכרונולוגי המתאים למשנה, הם בעיקר השנים לאחר המרד הראשון, שכן עד אז לא היו מוצבים בארץ ישראל גייסות רומיים 'טהורים', אלא רק חילות עזר.
כבר ראינו במשנה ג בפרק א ששיתוף פעולה עם משחקי הגלדיאטורים נחשב לבעייתי מבחינה דתית. כפי שהצענו במשנה א, בשמו של פרידהיים, חלק גדול מאיסורי המשנה מכוון נגד תרבות האמפיתיאטרון. פולחן דתי התקיים בכל אירוע, ופסלים קישטו כל מבנה ציבורי. אך ההתנגדות לתיאטרון פחותה מאשר לאמפיתיאטרון או לקרקס.
<b>אין בונין עימהן בסילקי</b> – בסיליקי הוא כל בנין שיש בו שני טורי עמודים אבל השימוש המובהק היה למטרות משפט. ומילא גם להוצאה להורג.
<b> וגרדון</b> – גרדום להוצאה להורג בתלייה או צליבה.<b> אסטרייה</b> – איצטדיה, איצטדיון או סטדיון, למרוצי סוסים. מן הסתם ההתנגדות למירוצי סוסים הייתה משנית. יחסית לשעשועים אחרים החשש הדתי בה היה מינורי. כמובן המרוץ התחיל בפולחן דתי, אבל מעבר לכך המרוץ היה חילוני לחלוטין. הכנסיה הנוצרית, למשל, שהתנגדה בתוקף לעבודת האלילים, השלימה עם מרוצי הסוסים, ואפילו היו 'מפלגות' (בלשוננו היום, מועדוני ספורט) נוצריים.<sup class="footnote-marker">122</sup><i class="footnote">ירון, הכחולים והירוקים. </i> <b>ובימה</b> – בימת משפט עליה יושב המושל או הנציב. כל אלה שייכים לתרבות ההריגה. הריגה במסגרת שעשוע, והריגה במסגרת בית דין משפטי רומי. בבניית אלה אסור ליהודי להשתתף.
<b>אבל בונין עימהן דימוסיות</b> – דמוס הוא הקהל העירוני. דימוסיות הן בעיקר מרחצאות ציבוריים. כך בעדי הנוסח מהענף הארץ ישראלי. בעדי נוסח מהענף הבבלי ובדפוסים שובשה המילה ל'בימסיות'.<sup class="footnote-marker">123</sup><i class="footnote">רוזנטל, עבודה זרה, עמ' 192, הערה 1.</i> בימסיות הוא ריבוי של בימה והמשפט סותר את קודמו. הבימה משמשת למושב השליט, או כמזבח. <b>ומרחציות</b> – זה הסבר לדימוסיות, דימוסיות הוא כל מבנה ששיך לדמוס, (הציבור בקהילה בפוליס). כלומר בית מרחץ ציבורי. <b>הגיעו לכיפה</b>.<b> שמעמידין בה עבודה זרה </b>– גומחה שבה הוצב הפסל<b> אסור לבנותה</b> – מותר להשתתף בבנייה אבל לא בבניית עבודה זרה עצמה או סידוריה. בית המרחץ עצמו איננו אסור אבל אסור להשתתף בבניית החלק המוקדש לאלים. למרות הכסות האלילית בית המרחץ עצמו לא נאסר. אפילו אם היה בו פסל הוא לא פסל את המבנה לשימוש.<sup class="footnote-marker">124</sup><i class="footnote">להלן פ"ג מ"ד והמקבילות שנביא שם.</i>
<b>השתתפות בחיי הספורט</b>
הצבת הפסלים בגומחאות היא מאפיין אדריכלי רומי מקובל. חז"ל הכירו אותו, ומקצרים בלשונם. עם זאת היו גם פסלים שהוצבו לא רק בגומחאות, אלא בשטח הפתוח. אלו הוצבו רק לאחר סיום הבנייה. מותר לפועל פועל יהודי להשתתף בהקמת מבנה שאסור לו להשתתף בפעילותו. אך בהגיעו למה שישמש לעבודה זרה באופן ישיר, אסור לו להשתתף, כבר בעת הבנייה.
כאמור, למעשה האצטדיון לא היה יותר אלילי מבית המרחץ. מרוצי סוסים לא היו אקט דתי כלל. ומהמשנה לא ברור למה הסטדיום נאסר יותר מבית המרחץ. ייתכן שהדבר נובע מכך שלעתים ערכו בסטדיום משחקי חיות, ולעיתים הסבו אמפיתיאטרון לסטדיון.<sup class="footnote-marker">125</sup><i class="footnote">כך למשל בבית שאן. </i> ברם, כנראה שבסופו של דבר לא רמת הדתיות הפגאנית השפיעה על ההחלטה אלא המצב החברתי. משום מה מרוץ המרכבות או מירוץ הסוסים נחשב למזוהה יותר עם החברה הפגאנית. אותו נימוק חברתי השפיע על כך שהנצרות אימצה את מרוץ המרכבות לתוך תרבות הפנאי הביזאנטית (הנוצרית), ואילו עבור היהודים שימש הדבר לעילה להרחקה.
כאמור, בתקופה הביזאנטית אגודות הספורט של הרכיבה הפכו למפלגות חברתיות. לעתים, הנוצרים היו מפלגה אחת והפגאנים המפלגה השנייה. לכל מפלגה היה צבע והמאבקים היו בין הירוקים לכחולים. אמנם מדובר בקבוצות ספורט, אך הם התפתחו לאיגודים חברתיים שפילגו את הפוליס הביזאנטית לשני מחנות חברתיים, ולעתים גם דתיים.<sup class="footnote-marker">126</sup><i class="footnote">בעזה למשל הנוצרים תמכו במפלגה אחת והפגאנים בשנייה. בקיסריה השומרונים היו ממונים על אחת ממפלגות הקרקס. </i> לעתים הם התפתחו ממאבקים ספורטיביים למלחמות. כך למשל מרידות השומרונים במאה השישית פרצו מתוך מהומות כאלה בין השומרונים לנוצרים. בידינו גם עדויות על התמסמסותו של איסור על מרוצי הסוסים בחברה היהודית. איננו שומעים על מפלגות ספורט יהודיות, אפילו לא בערים המעורבות, אבל אנו שומעים על תומכים יהודיים במפלגה זו או אחרת.
מסתבר שחכמים רצו להתרחק מהחברה הנוכרית (פגאנים ונוצרים כאחד). אלה כאלה היו 'גויים', והאיסור לבנות עמהם סטדיום הוא איסור להשתתף במישרין או בעקיפין בעסקי הפוליטיקה והחברה הפנימיים של הפוליס.
בתוספתא הגדרות שונות של האיסור [בסוגריים נוסח כתב יד וינה]. "העולה לתרטיאות [תרטאיות] של גוים אסור משום עבודה זרה, דברי ר' מאיר. וחכמים אומרים בזמן שמזבחין [מזבלין]<sup class="footnote-marker">127</sup><i class="footnote">לזבל לעבודה זרה הוא כינוי גנאי רגיל. במקום ל'זבח'. לזבל הוא משחק מילים כפול עם 'לזבח' ועם 'זבול' שהוא כינוי לקודש. </i> אסור משום עבודה זרה, <u>אם אינן מזבחין אסור משום מושב לצים</u>" (המסומן בקו חסר בכתב יד וינה פ"ב ה"ה). אם כן לפי כתב יד ערפורט לכל הדעות אסורה ההשתתפות בתיאטרון. רבי מאיר קושר זאת לפולחן הנעשה במקום. הפולחן איננו מטרת המפגש. המפגש היה לשם הצגה כלשהי, והפולחן היה בפתיחה והיה משני בלבד (לצרכי הטקס). דברי חכמים משקפים את הפן החברתי של ההתנגדות. ברור לחכמים שזה אסור. אבל גם הם יודעים שהפן האלילי משני, ולכן מוצאים סיבה נוספת. "מושב לצים". זה כמובן נימוק חלש בהרבה, והוא כינוי לאותו ריחוק חברתי שאנו מדגישים. לפי כתב יד וינה בעצם יש במשפט היתר ללכת לתיאטרון כשאין מזבלין ישירות לעבודה זרה. איננו יודעים האם אכן היה תיאטרון מסוג כזה.
כל זאת לפי נוסח כתב יד ערפורט. לפי כתב יד וינה האיסור הוא 'רק' כשבתיאטרון עובדים לעבודה זרה. ואפשר היה להבין שאם אין במקום פולחן הותרה ההשתתפות תיאטרון. בעינינו נראה נוסח זה מוקשה. האמנם הותר התיאטרון עצמו? לפיכך אנו מציעים לדיות<?> את נוסח כתב יד וינה כהשמטה. כך או כך בפועל כל הצגת תיאטרון התחילה בטקס פולחני, ובכל תיאטרון קישטו את הבמה פסלי אלים (לעיל איור 6). כך שההגבלה רק 'בזמן שמזבחין (מזבלין)' היא תיאורטית.
עוד ממשיכה התוספתא (בסוגריים מרובעים נוסח כתב יד וינה) "ההולך לאיצטרטיונין [צטרדיונים] ולכרכומיו [כרקומין], ורואה את הנחשים [נטים?]<u>ואת החברין, בוקיון, ומוקיון,<sup class="footnote-marker">128</sup><i class="footnote">חסר בכתב יד וינה.</i></u> מוליון, סגלריון, סגלריא, הרי זה מושב לצים. שנאמר "ובמושב לצים לא ישב כי אם בתורת ה' חפצו". הא למדת שמביאין את האדם בטל מתלמוד תורה" (פ"ב ה"ו<sup class="footnote-marker">129</sup><i class="footnote">להלן נברר את המקבילות לתוספתא.</i>). אם כן ההשתתפות במרוצי הסוסים אסורה לא משום עבודה זרה. כאן אפילו רבי מאיר מודה שאין חשש עבודה זרה. אבל ההתנגדות היא לעצם תרבות הפנאי הזרה.
הנימוק 'בטל מלימוד תורה' מתאים לחכמים, עבור הציבור היהודי לימוד התורה או 'ביטול תורה' לא היה נושא כה מרכזי. ממילא רבים מהציבור לא עסקו בתורה כל הזמן. נימוק כזה הוא 'פנימי' בתוך שכבת החכמים עצמה. לו היה הנימוק העיקרי הייתה אסורה כל פעילות שאיננה לימוד תורה. אבל האיסור מתמקד במאגיה בוקיון, חֲבָּרים וכו'.
וממשיכה התוספתא (שם ה"ז): "העולה לתרטייאות של גוים אם היה ציירו (צרח<sup class="footnote-marker">130</sup><i class="footnote">כלומר, צורח או צווח בקול רם להציל את הנידון.</i>) מפני צורך מדינה, הרי זה מותר. אם מתחשב הוא הרי זה אסור. היושב באיסטרטון [אסטדין] הרי זה שופך דמים, <u>ר' נתן מתיר. משום שני דברים<sup class="footnote-marker">131</sup><i class="footnote">חסר בטעות בכתב יד וינה.</i></u> מפני שצווח ומציל נפשות [שוות], ומעיד על האשה שתנשא. הולכין לאיצטריונין [טדיונין] מפני שצווח ומציל נפשות, ולכרקום [ולכרכומיו] מפני ישוב מדינה. ואם מתחשב הוא הרי זה אסור".
אם כן מצאו חכמים היתר להשתתפות בתיאטרון ואפילו לאצטדיון. זאת אף שבתיאטרון אין כלל משמעות למשפט "צווח ומציל דמים". משפט זה נכון רק באמפיתיאטרון, במלחמות לודרים או במלחמת חיה ואדם. לאחר הקרב צריך היה מנהיג המשחק (המלך או הנציב) להחליט האם להוציא להורג את המנוצח, או לעתים גם את המנצח. להמון היה משקל רב בהכרעה, ובדרך כלל המנהיג נשמע לצווחת הקהל (כפי שהבין את הרעש שיצר ההמון. זו לא הייתה החלטה מסודרת עם הצבעה מושכלת). אם כן שתי מסקנות ניתן להסיק מהקטע. ראשית - חכמים מצאו היתר להשתתפות אפילו במחזות הדמים המתועבים ביותר (מבחינה יהודית). רק על חשובי הקהל נאסרה ההשתפות (מן הסתם אלו היו הראשונים שהפרו את ההחלטה האוסרת). יתר על כן ההבחנה של חז"ל בין סוגי המתקנים הייתה רופפת. איצטדיון הוא למעשה קרקס וגם ההבחנה בין תיאטרון לאמפיתיאטרון לא הייתה מובחנת באופן מלא. זו עדות לתפישה של התרבות העממית שבה כללי התרבות העילית לא היו מוכרים כהלכה.
ואולם ממקורות אחרים עולה תמונה אחרת: " 'לשחוק אמרתי מהולל' - אמר רבי אבא בר כהנא: מה מעורבב השחוק שאומות העולם שוחקים בבתי קרקסיאות ובבתי תיארטיאות שלהם. 'ולשמחה מה זו עושה' - מה טיבו של תלמיד חכם להכנס שם".<sup class="footnote-marker">132</sup><i class="footnote">קהלת רבה, ב ב; תנחומא, אחרי מות א, ומקבילות נוספות.</i> נמצא שרק תלמיד חכם אינו מבקר בתיאטרון, ואילו אדם רגיל עשוי לבקר שם לעתים. ואכן מהתפוצות השתמרו מספר כתובות המעידות על השתתפות יהודים בתרבות הפנאי הרומית. בצור נחשפה כתובת בקרקס העירוני, ועליה כתובת המעידה שזה מקומה של גברת שהייתה סוחרת בצדפות ארגמן (או אשתו של סוחר כזה) וליד הכתובת מנורה, המעידה שהגברת הייתה יהודיה גאה, שלא נמנעה מלרכוש מקום קבע בקרקס העירוני.<sup class="footnote-marker">133</sup><i class="footnote">נוי, כתובות המזרח ג, עמ' 18.</i> באודיאון באפרודיסאיס שבאסיה הקטנה, נמצאה כתובת המציינת את מקומם של "העברים".<sup class="footnote-marker">134</sup><i class="footnote">אמלינג, כתובות המזרח ב, עמ' 114-112.</i> אודיאון הוא מקום מפגש להקראות והצגות קטנות. ובמקרה זה מדובר במקום שנועד לבני הקהילה היהודית של העיר. בכתובת אחרת שם נאמר מקומם של היהודים הזקנים. אפשר גם לתרגם 'של הכחולים, [ו]של היהודים הזקנים.<sup class="footnote-marker">135</sup><i class="footnote">אמלינג, כתובות המזרח ב, עמ' 115-114.</i> באחת הכתובות מהתיאטרון במילטוס נכתב: (מושב) היהודים הכחולים.<sup class="footnote-marker">136</sup><i class="footnote">אמלינג, כתובות המזרח ב, עמ' 172.</i> הקשר בין האתנוס היהודי לבין הכחולים היה כנראה ידוע לשם דבר, או שמא היו יהודים בשתי הקבוצות. הכתובת באודיאון מעידה על השתתפות ציבורית בתחרויות האמפיתיאטרון והקרקס, ודאי שלא ברצון חכמים. לפי הקריאה השנייה, ליהודים נשמרו מקומות, לצידם של בני מפלגת הכחולים. לפי קריאה זו יהודים השתתפו בפעולות האודיאון, אך לא היו חלק ממפלגות הקרקס. השתתפות באודיאון היא יותר תרבותית מהשתתפות בקרקס, אך שני המוסדות היו אליליים במהותם. בתיאטרון במילטוס שבאסיה הקטנה נמצאו שתי כתובות המסמנות את המקום של היהודים,<sup class="footnote-marker">137</sup><i class="footnote">אמלינג, כתובות המזרח ב, עמ' 172-168. </i> אחת מהן היא כתובת הכחולים שהזכרנו קודם. גם בגימניסיון בסרדיס נמצאו כתובות המציינות את מקום מושבם של יהודים. שתיים על שמו של יעקב,<sup class="footnote-marker">138</sup><i class="footnote">אמלינג, כתובות המזרח ב, עמ' 221-220.</i> ועוד שתי כתובות, האחת על שמו של יעקב (נוסף) שהיה פרזביטרוס, כלומר בעל מינוי פורמלי בקהילה.
אין בידינו כתובות דומות מהארץ, אבל בסך הכל נתגלו בארץ רק מעט מאוד כתובות של מקומות במתקני הספורט, ובדרך כלל השם בלבד איננו מאפשר לזהות את דתם של המשתתפים.
מכל מקום, עולה מספרות חז"ל שהם הכירו את מתקני הבידור ושאביזריהם היו מוכרים לציבור הרחב. דרך משל. המשנה עוסקת בשאלת דינו של <b>שור איצטדיון</b>, שור המשתתף במלחמת שוורים, שנגח שור או אדם מחוץ לאיצטדיון (בבא קמא פ"ד מ"ה). מקורות אחרים מזכירים את ה<b>לודר</b> ואת ה<b>פלוטמיא</b>, יום הפולמוס, הוא יום המלחמה (תחרות הלודרים). אף יש מקורות המדברים על אתלטים המתגוששים בפומבי.<sup class="footnote-marker">139</sup><i class="footnote">שמות רבה, לד כא; בראשית רבה, פכ"ב ט, עמ' 216; פע"ז ג, עמ' 912; תנחומא, ויגש ג, ועוד. בכל המדרשים נזכר האתלט או אטלטס בזיקה ל"מלך", כלומר לעילית הנכרית. </i> לא נמנה כאן את כל המקורות, אך אין ספק שיהודים תושבי הערים היו חשופים למציאות הנוכרית (איור 13).
בידינו עדויות מעטות בלבד ללודרים יהודיים, כגון ציור של לודר בקבר יהודי שנתגלה באזור בית-גוברין.<sup class="footnote-marker">140</sup><i class="footnote">קלונר, לודר.</i> כמו כן, ההלכה העוסקת בפדיון שבויים קובעת שיש לפדות את מי שמכר את עצמו לעבדות בגלל מצוקה כספית, אבל "אם מכר עצמו ללודים אפילו פעם אחת, אין פודין אותו. מעשה באחד שמכר את עצמו ללודים. אתא עובדא קומי [= בא המעשה לפני] רבי אבהו. אמר: מה נעשה? מפני חייו עשה" (ירו', גיטין פ"ד ה"ט, מו ע"ב). ההלכה מבטאת התנגדות עזה למשחקי לודרים, אך ניכר בה גם ריכוך כלשהו של היחס אליהם. למעשה, הלודר הוא עבד, אך ההלכה התנאית ראתה בלודרות חטא נוסף של רצח, ואף על פי כן ר' אבהו מגלה יתר הבנה למצוקתו האישית של מי שנאלץ למכור את עצמו, ואולי גם הבנה גדולה יותר למשחקי הלודרות. אף הסיפור שעולה ממנו שריש לקיש עצמו היה לודר, אף כי אפשר שאינו אלא אגדה (בבלי, גיטין מז ע"א),<sup class="footnote-marker">141</sup><i class="footnote">אין לאגדה הד במקורות ארץ ישראל, אדרבה, שם מובאים סיפורים אחרים על תחילת לימודו של ריש לקיש. </i> מעיד על האפשרות שיהודי נטלו חלק במשחקי קרבות כלודרים, בין כעבדים בין כשכירים..
כל אלה מעידים על השתתפות יהודים בקרבות לודרים אפילו כלוחמים, שלא ברצון חכמים, אך בהיתר דחוק שלהם.

Mishnah 8

המשפט הבא, כולל דברי רבי אליעזר (אלעזר?), איננו בכתב יד קופמן ובעדי הנוסח מהענף הארץ ישראלי. והוא מצוי רק בחלק מעדי הנוסח מהענף הבבלי.<sup class="footnote-marker">142</sup><i class="footnote">רוזנטל, עבודה זרה עמ' 192-201. הפיסקה איננה נזכרת בתשובות גאונים ולא אצל חכמי ספרד, אך מופיעה אצל חכמי אשכנז. </i> לדעת רוזנטל לא ייתכן שהפִסקה לא הייתה במשנה, שכן איש לא היה מוסיף מדעתו את עמדתו המהפכנית של רבי אליעזר. לדעתנו הנוסחה מקורית אך אין מקורה במשנה. עדות עדי הנוסח היא ברורה, ואין בסיס לטענה שנכללה במשנה. זו ברייתא מקורית, אך מהבבלי וחדרה למשנתנו.
<small>עפ”י כתב יד קופמן</small>
<b>אין עושים תכשיטין לעבודה זרה</b> תכשיטים שישרתו את באי החגיגה או את צלם האל. <b>קוטלאות</b> - קטליות היא צורת הרבים של קטלה, תכשיט זה מופיע במסכת שבת (פ"ו מ"א) וכלים (פי"א מ"ח). במסכת שבת הוא דוגמה לתכשיט של נשים. שם זה רווח לשרשרת התלויה סביב הצוואר. התלמוד הבבלי מתרגם את קטלה "מנקטא פארי" (שבת נט ע"ב), ורש"י פירשו בשני פנים: מעין בד רקום התלוי ברצועה על הצוואר והרקמה נתונה כנגד לב האישה; תכשיט זהב כמין חצי עיגול הנתון על הצוואר. אולם במקום אחר פירשו רש"י לפי עניינו: "ענק של זהב" (מעילה יח ע"ב), כלומר תכשיט זהב מלבני התלוי על הצוואר (איור 14).
הבבלי עצמו מציג את התכשיט כאחד מסוגי החבקים שה"אשה חונקת את עצמה" בהם, ומשמע מדבריו שמדובר בשרשרת המתוחה על הצוואר (שבת נז ע"ב).<sup class="footnote-marker">143</sup><i class="footnote">כך פירש אף הרמב"ם, הלכות כלים פ"ט ה"ה.</i> תיאורו המלא של תכשיט זה ידוע לנו מהמשך משנת שבת: "קטלה שחליות שלה שלמתכת בחוט שלפשתן [או] שלצמר, ניפסק החוט החליות טמאות, שכל אחד ואחד כלי בפני עצמו. [ו]חוט שלמתכת וחליות שלאבנים טובות ושלמרגליות ושלזכוכית, נשתברו חליות והחוט בפני עצמו קיים, טמא. שירי קטלא כמלוא צואר קטנה, רבי אליעזר אומר: אפילו טבעת אחת טמאה, שכן תלויין בצואר". נמצא שמדובר במחרוזת שהחוט החורז שלה עשוי צמר או פשתן וחוליותיה מתכת, אך לעתים החוט החורז שלה עשוי מתכת, חוט זהב או כסף, וחוליותיה אבנים יקרות. משנתנו אף אומרת שאם יש בשאריות שרשרת שנקרעה, "שירי קטלא", כדי להקיף צוואר ילדה קטנה, הן נחשבות לשרשרת. רבי אליעזר מחמיר, ואומר שגם חוליה אחת מן השרשרת נחשבת לשרשרת, מפני שהנשים תולות, לעתים, על צווארן שרשרת בת חוליה אחת נאה.
בתוספתא נאמר: "קטלא שחליות שלה של אילמוג ואוחזות באונקלאות של מתכת, הרי אלו טהורות" (כלים בבא מציעא פ"א ה"ט, עמ' 579). נמצא שהיו קטלאות שחוליותיהן של אלמוג הנמנה עם האבנים היקרות. הקטלה המתוארת בתוספתא מורכבת מחוט ומחוליות של אלמוג מחוברות לווי מתכת.
<b>ונזמים–</b> גם הנזמים מופיעים במסכת שבת (פ"ו מ"א) וכלים (פי"א מ"ח), ופירש הבבלי (שבת, שם נט ע"ב) מסביר "נזמי אף". לכאורה זהו הגדרה של סוג התכשיט. אבל רש"י מוסיף שאין אישה יוצאה בנזמי אף, אך יוצאת בנזמי האוזן. במקרא משמש הנזם קישוט לאף, מעין טבעת התלויה בקצה האף: "ואתן נזם על אפך" (יחזקאל ט"ז, יב), "נזם זהב באף חזיר" (משלי י"א, כב). ובמקביל הנזם מופיע גם באוזן. כגון בבראשית ל"ה, ד: "וַיִּתְּנוּ אֶל יַעֲקֹב אֵת כָּל אֱלֹהֵי הַנֵּכָר אֲשֶׁר בְּיָדָם וְאֶת הַנְּזָמִים אֲשֶׁר בְּאָזְנֵיהֶם וַיִּטְמֹן אֹתָם יַעֲקֹב תַּחַת הָאֵלָה אֲשֶׁר עִם שְׁכֶם", ושמות ל"ב, ב-ג: "וַיֹּאמֶר אֲלֵהֶם אַהֲרֹן פָּרְקוּ נִזְמֵי הַזָּהָב אֲשֶׁר בְּאָזְנֵי נְשֵׁיכֶם בְּנֵיכֶם וּבְנֹתֵיכֶם וְהָבִיאוּ אֵלָי. וַיִּתְפָּרְקוּ כָּל הָעָם אֶת נִזְמֵי הַזָּהָב אֲשֶׁר בְּאָזְנֵיהֶם וַיָּבִיאוּ אֶל אַהֲרֹן". משקל הנזם הנזכר במקרא, כנזם מפואר, הוא בקע (בראשית כ"ד, כב). בחפירות ארכאולוגיות נמצאו משקלות הנקראות "בקע" ומשקלן מעט יותר מ- 6 גרם, כחצי מהשקל המקראי (איור 15). אם כן הנזם הוא המתלה וניתן לתתו על האף או על האוזן.
ברם, בספרות חז"ל הנזמים הם, כנראה, נזמי אוזן. במשנה מתואר נזם "כקדירה מלמטן וכעדשה מלמעלן" (כלים פי"א מ"ט), זהו תכשיט הנראה כחצי עיגול ועליו מעין מכסה שטוח. אי אפשר לתלות על קצה האף תכשיט כזה, וברור שזהו עגיל התלוי באוזן. כן מתאר רב הונא את הנזם שבקע משקלו: "אבן יקרה היה בו ומשקלה בקע" (בראשית רבה, פרשה ס כב, עמ' 646). אם כן זהו תכשיט שמשובצת בו אבן, ושוב לא ייתכן שזהו תכשיט אף. רב הונא רצה להגדיל בערך התכשיט, אך כבדרך אגב חשף את תפיסתו שהנזם הוא לאוזן. נזמי האף נזכרים (משנה, כלים פי"א מ"ח), אך אז מודגש "נזמי אף".
אם כן הנזמים הנזכרים בספרות חז"ל, הם כנראה נזמי האוזן, כך משמע ממשנתנו במפורש שכן היא מונה "נזמים" לחוד ו"נזמי האף" לחוד.
התכשיט <u>עגיל</u> נזכר אף הוא לעתים במקורותינו, ויש שהוא נקרא "דפוס של דדין", והוא בגד עגול המונח על החזה, מעין החזייה של ימינו (בבלי, שבת סד ע"א; מסכת כלה רבתי, פ"א ה"י, סע"ו).<sup class="footnote-marker">144</sup><i class="footnote">מכל מקום, יש מקום לאסור תכשיט שיש חשש שיסירוהו ברשות הרבים. על כן קישוט התלוי על הטבעת שבאוזן יש חשש שיסירו אותו, אך קשה להניח שיסירו את התכשיט התחוב באוזן או באף. הבבלי הכיר כנראה מצב שבו יש חשש שאישה תסיר גם נזם אף, ואולי אסרו זאת דווקא משום שאין דרך נשים לצאת כך ואין זה בבחינת לבוש רגיל.</i> פעם אחת נזכר העגיל בירושלמי, ושם מובא גם שמו הארמי של העגיל, קדשייא, ונאמר עליו שהוא עגיל האוזן (שבת פ"ו ה"ד, ח ע"ב). נראה שהוראתה המילולית של המילה "עגיל" היא טבעת עגולה לאוזן, והנזם הוא למעשה התכשיט שנתלה עליה. לפי המשנה מותר לאישה לצאת בעגיל בשבת, וראיה לדבר ההיתר לבנות לצאת בחוטים שבחור האוזן (שבת פ"ו מ"ו), ואם מותר לצאת בחוט שנועד למנוע את סתימת החור שבתנוך האוזן על אחת כמה וכמה שמותר לצאת בשבת בעגיל עצמו. נראה אפוא שהתירו חז"ל לאישה לצאת בשבת בטבעת עצמה, אך התעוררה השאלה אם מותר לתלות עליה את הקישוטים. מכאן ניתן ללמוד שהנשים נהגו באותם ימים להרכיב על אוזנן טבעת קבועה ולתלות עליה תכשיטים, והם הנקראים נזמים.
לפי פשטה של המשנה בשבת נאסר על האישה לצאת רק בנזם, משום שהיא יכולה להסירו מן העגיל ולהראותו לחברותיה או שהוא עלול להישמט מעצמו, והיא עלולה לטלטלו ברשות הרבים. הבבלי פירש שמדובר בנזמי האף כדי לומר שרק הם נאסרו, כפי שפירש רש"י, אך אפשר גם שבני בבל לא הכירו את תכשיטי ארץ ישראל ופירשו את הנזמים כמשמעם המקראי בלא קשר להלכה בת זמנם. מכל מקום, הפסיפסים משופעים בציורי דמויות של נשים מקושטות בתכשיטים, אך לא ראינו בהם נזמי אף אלא עגילים ושרשראות בלבד (איור 16).<b>וטבעות</b> – שלושת התכשיטים הללו מופיעים יחדיו במשנת כלים ובמשנת שבת. אבל בכלים ושבת מבחינים בין סוגי טבעות, הבחנה שאין לה משמעות בהקשר של משנתנו.<b> רבי אליעזר אומר בשכר מותר</b> – מן הסתם זו מחלוקת גלויה על תנא קמא. ברור שאסור לעשות תכשיטים בהתנדבות לעבודה זרה. הרי זו תרומה כספית לעבודה זרה. וגם הרישא מדברת על עשייה בשכר. רבי אליעזר מתיר כאן היתר דרמטי המאפשר מסחר בחפצי עבודה זרה. מן הסתם רבי אליעזר חולק על כל המשנה. ומותר לבנאי יהודי להשתתף כפועל, בשכר, בכל פעילות שנועדה לעבודה זרה (משנה ז'). משפט זה (רבי אליעזר מתיר) איננו באותם מעט עדי נוסח שבהם נכללת כל הפיסקה במשנה. כאמור, לדעת רוזנטל<sup class="footnote-marker">145</sup><i class="footnote">רוזנטל, עבודה זרה, עמ' 201-198.</i> המשפט לא היה במשנה. אף שבתחילת הדיון בפיסקה זו שבמשנה, הוא השתמש בטיעון ההפוך, לדעתו איש לא היה מוסיף מדעתו חידוש כה מהפכני למשנה. במקרה זה נראה לנו שהמעתיקים והמפרשים נרתעו מהחידוש הגדול ולכן מחקו את המשפט.<sup class="footnote-marker">146</sup><i class="footnote">ראו אורבך, מחקרים, עמ' 137-136.</i> אבל גם ייתכן שזו תוספת של חכמי אשכנז שהחדירו את המשפט למשנה ובכך משתקפת עמדתם המקילה מכירה של חפצי עבודה זרה לנכרים. הלכה שחודשה באשכנז, לאור התנאים שם והתפקיד הכלכלי של היהודים בצרפת וגרמניה של המאות השנים עשר, ואילך.
ההלכה המקילה של רבי אליעזר היא בניגוד למה ששנינו במשנה ז' ובמקבילות שהבאנו,<sup class="footnote-marker">147</sup><i class="footnote">בלידשטיין, עבודה זרה, עמ' 205 ואילך.</i>
</i> שאין בונים עם הנכרים מבני תרבות ועבודה זרה. אם מותר לייצר למענם תכשיטים בשכר, ודאי מותר לעבוד בבנייה עבור הפוליס. הצענו שאולי זו עמדה בתר תלמודית, אבל במבוא ראינו שאכן הייתה עמדה מקילה כזאת בימי התנאים. מכל מקום דברי רבי אליעזר (אלעזר) אם אינן משנה, עדיין דברי הלכה הם. זו עמדה מתנגדת מקילה ביותר בכל דיני הרחקת עבודה זרה. היא אוסרת רק קשרי ידידות ולא קשרי מסחר. במבוא עמדנו על דעתו המיוחדת של חכם זה בנושא (וראו להלן פ"ג מ"ט).
לא זו בלבד, אלא שקשה להניח שעורך הגמרא 'המציא' עמדה כזאת מדעתו של אחד האמוראים. שכן היא מנוגדת לקו הכללי הנקוט בהלכות עבודה זרה. על כן גם אם אין זה משפט במשנה, הוא משקף עמדה תנאית. אולי הלכה קדומה שפעם רווחה בבית המדרש, ואולי רק דעת יחיד קדומה.
נימוקי האיסור ברורים. השתתפות בעבודה זרה, הנאה מעבודה זרה (קבלת שכר). <u>
</u><b>אין מוכרין במחובר לקרקע</b> – מחובר לקרקע הוא עץ או בניין. במשפט זה מציעה המשנה עניין חדש, שעיקרו המאבק הלאומי על הקרקע, מאבק חברתי מובהק שאיננו קשור דווקא לעבודה זרה.  <b>אבל מוכר </b>[<b>הוא</b>]<b> משיקצץ</b> – מותר למכור פירות או עצים כרותים.<b> רבי יודה אומר מוכר לו </b>- גם <b>על מנת לקוץ</b> – מותר למכור את הפרי על העץ או עצים על מנת לכורתם. הם אמנם עתה מחוברים לקרקע אבל זה מצב זמני. ייתכן שרבי יהודה פותח פתח להערמה. הגוי מתנה שיקצוץ את העצים אבל בפועל איננו מתכוון לכך. אבל גם ייתכן שאפילו תנא קמא יודה שבמקרה כזה מותר למכור לנוכרי, שכן החיבור לקרקע הוא זמני. כמובן כל פרי המצוי על העץ נועד לקטיף. ועצים הנמכרים בשביל כריתה ערכם נמוך בהרבה מעצי פרי בריאים. כך שהתנאי מעשי וברור, ולא צריך לחשוד בגורם הערמה. ברור מהמשנה שאין מוכרים לנוכרים קרקע כלשהי, אבל הלכה בסיסית זו מופיעה רק בהמשך. היה מקום לצפות שהסיפא תופיע לפני הרישא. ברם, זו דרכה של המשנה, להציע נושאים לא לפי מה שהיום היינו רואים כ'סדר הגיוני'.
<b>אין משכירין להם בתים לארץ ישראל ואין צורך לומר שדות</b> – אין מוכרים בתים כי הם מחוברים לקרקע, אבל אסור אפילו להשכיר להם בתים. וקל וחומר שדות שכן השדה משמש להיאחזות הנוכרי בארץ ישראל. <b>ובסורייה משכירין<sup class="footnote-marker">148</sup><i class="footnote">בעדי נוסח ממוצא בבלי נוסף "להם", לפי רוזנטל, עבודה זרה, עמ' 62.</i> בתים אבל לא שדות</b> – כמבואר בטבלה. <b>ובחוץ לארץ מוכרין בתים ומשכירין שדות </b>- אבל לא מוכרים שדות. <b>דברי רבי מאיר</b> – כמעט אין שום הגבלה על מכירת נכסים לנוכרי בחוץ לארץ. אבל אין מוכרים להם שדות. ללמדך שהאיסור נובע מהציווי להתרחק מהנוכרי, ומהצורך להחליש אותו. ולא רק מהפן הלאומי הארץ ישראלי. ועם זאת בארץ ישראל האיסורים בדרגה אחת חמורים יותר, כדי למנוע היאחזות בארץ ישראל. בסוריה האיסור פחות חמור מאשר בארץ ישראל (בדרגה אחת), אך עדיין קיים. <b>רבי יוסה אומר אף בארץ ישראל משכירין להן בתים </b>- רבי יוסי מֵקל ברמה אחת. <b>ובסוריה מוכרין בתים ומשכירין שדות ובחוץ לארץ מוכרין אלו ואלו </b>- המאבק עם הנוכרי הוא רק על ארץ ישראל וסוריה.
מכירה לנוכרי לפי רבי מאיר
מכירה לנוכרי לפי רבי יוסי
זו דוגמה קלאסית אופיינית למחלוקת כמותית המציגה סולם היררכי של 3X3 דרגות.
1. מכירה היא שלב אחד חמור יותר מהשכרה.
2. שדה הוא שלב אחד חמור מבית, משום שבית הוא קניית נכס שמהווה הוצאה ללא הכנסה, ואילו השדה הוצאה לשם הכנסה (השקעה).
3. חיזוק הנוכרי בארץ ישראל הוא שלב אחד חמור יותר מחיזוקו בסוריה, והקשר בסוריה שלב אחד חמור יותר מהקשרים הכלכליים עימו בחוץ לארץ.
רבי מאיר מחמיר שלב אחד יותר מרבי יוסי.
אגב הניסוח המתמטי של ההלכה מוזנח הנימוק התוכני. אם מדובר במאבק על הבעלות על ארץ ישראל, מדוע יש הגבלה על מכירת נכסים בחוץ לארץ, וקשה על רבי מאיר האוסר מכירת שדות בחוץ לארץ. ואם הנימוק הוא מאבק כלכלי בגויים היה דין סוריה צריך להיות כחוץ לארץ. ובכלל קשה להניח שחכמים מטילים מגבלות כלכליות על יהודי סוריה. האם באמת חפצו חכמים למגר את היישוב הנוכרי בסוריה? וקיוו לכך?
מבחינה משפטית הנימוק החברתי (הרחקה מהנוכרי) והנימוק הלאומי עשויים להיראות כסותרים אבל מבחינה מעשית הם מתאחדים ואין לדקדק בדקדוקים משפטיים (בניגוד להמשך דלהלן). הווה אומר שההלכה איננה נצמדת לעילות המוצהרות, וההלכה שלפנינו נובעת משילוב של סיבות שונות. זה מרכיב אחד במכלול המיוחד של הלכות עבודה זרה, שאין להם רק סיבה הלכתית אחת, כפי שהראינו במבוא.
מכל מקום לפנינו מה שהגדרנו 'מאבק על הקרקע' ובנספח למסכת דמאי הרחבנו בכך. בתוספתא חוזרת המחלוקת שבמשנה, אבל להשכרה מצרפים חכמים גם את "אין נותנין להם עיריסיות וקבלנות בהמה, אחד הגוי ואחד הכותי" (פ"ב ה"ח). הנוסח בתוספתא קצר יותר ולכאורה לא כל הדרגות מוצגות שם, אך לדעתנו הדבר נובע רק מקיצור התוספתא ואין ליצור מחלוקת מלאכותית בין המקורות, אלא אם כן יש ראיה לכך.
כרגיל, במסכת שלנו המשנה איננה מנמקת את ההלכות, ואנו מפרשים אותן על רקע חברתי. במשנה הבאה נימוק הלכתי ונעסוק בו להלן.
שתי הדעות החולקות במשנה מוצגות בתוספתא, אבל התוספתא ממשיכה בהלכה ט שם: "כאן וכאן לא ישכיר ישראל את ביתו לגוי, מפני שבידוע שמכניס לתוכה עבודה זרה" (פ"ב ה"ט). 'כאן' ו'כאן' הם בארץ ישראל ובסוריה או בארץ ישראל ובחוץ לארץ, שכן הנימוק חל גם על חוץ לארץ. המשך הברייתא חולק אפוא גם על רבי מאיר (המתיר להשכיר בתים בארץ ישראל ובסוריה) וגם על רבי יוסי (המתיר להשכיר בתים גם בארץ ישראל). זו דעה אחרת הנראית בעליל מאוחרת יותר, שכן היא מתייחסת לרישא ("כאן וכאן"). היא גם מעלה הנמקה אחרת. מיעוט בקיום מצווה כלשהי. נימוקים דומים ראינו במשנה ו' לאיסור מכירת בהמה לנוכרי.
<b>ההנמקה המשפטית להלכות הרחקה מעבודה זרה</b>
שאלת ההנמקה המשפטית מעסיקה גם את התלמודים. הם בדרכם חפצים למצוא הנמקה משפטית אחידה. אבל להלכה שבמשנה הם מציעים דרשות.
מהפסוק בדברים ז', ב: "וְהִכִּיתָם הַחֲרֵם תַּחֲרִים אֹתָם לֹא תִכְרֹת לָהֶם בְּרִית וְלֹא תְחָנֵּם" – "'לא תחנם', 1. לא תתן להם חנייה בקרקע... 2. לא תתן להם חן" (ירו', מ ע"א; ברכות פ"ט ה"ג, יג ע"א; ברכות בבלי כ ע"א). הדרשה דרשה אבל תוכנה חברתי. הנימוק שמאחורי הדרשה הוא הרצון לא לחזק את הנכרים, ולמנוע את השבחתם. דרשה שלישית המופיעה רק בבבלי היא "לא תתן להם מתנת חינם".<sup class="footnote-marker">149</sup><i class="footnote">בתוספתא כאן פ"ג הט"ו, רומזת דרשה אחרת למילים "לא תחנם" לא תתן להם מתנת חינם. התוספתא עצמה מסיקה שהאיסור נאמר רק על 'ברית' עם נכרים, ומותר ליהודי לתת לנכרי מתנם חינם. זו מסקנה מעניינת המהפכת את תוכן הדרשה הטבעית. </i> לכאורה דרשה כזאת מתירה את איסורי המכירה, ואוסרת רק מתנת חינם. הבבלי אינו מסיק מסקנה זו, ושולל, בזכות הדרשה, מכירת קרקע לנוכרי, אבל הדרשה שהוא מצטט בעצם מתירה את כל האיסורים.
זו דוגמה לטענה שאותה העלינו במבוא לנוסח המשניות<sup class="footnote-marker">150</sup><i class="footnote">ראו עוד המבוא למסכת נזיקין.</i> שהדרשה איננה מקור להלכה אלא רק אזכור מקראי לה. מהדרשה ניתן להסיק את האיסור, והגבלת האיסור אין לה מקור מקראי.
עמדת התוספתא בנושא בעייתית. בפ"ג הי"ב-הי"ג דיון בברית ידידות עם הכותי (שומרוני). בשתי ההלכות הבאות שנינו: "1. ומוכרין להן ונותנין להם מתנת חנם. 2. במה דברים אמורים בגוי שאין מכירו, או שהיה עובר ממקום למקום. אבל אם היה אוהבו או שכינו הרי זה מותר, שאינו אלא כמוכרו לו. 3. כתוב אחד אומר, 'לא תכרת להם ברית', וכתוב אחד אומר 'לא תחנם' אם ללמד על הברית הרי ברית אמורה אם כן למה נאמר 'ולא תחנם' מלמד שנותנין להן מתנות חנם". לכאורה התוספתא אחידה שנותנים לנוכרי מתנת חינם. אבל הדרשה מהופכת "לא תחנם" שנותנים מתנת חינם הרי זה היפוך המקרא, ואף על פי כן התוספתא ברורה. נותנים מתנת חינם ובעל התוספתא מכיר את הדרשה "לא תחנם" אין נותנים מתנת חינם, והופך אותה. וכן לכאורה ממשפט 1. אבל המשפט השני (במה דברים אמורים...) מתייחס במפורש לאיסור כלשהו. לפיכך, אולי המשפט הראשון עוסק בכותים הנזכרים בהלכה הקודמת. והמשפט השני ("במה דברים אמורים") מתייחס לנכרי שאין לתת לו מתנת חינם, אבל אם הוא שכן הרי כל מתנת חינם היא למעשה מכירה שכן תמורת מתנת חינם, תינתן מתנת חינם אחרת.
אשר לדרשה, בכתכ יד וינה אכן כתוב "כתוב אחד אומר, 'לא תכרת להם ברית'. וכתוב אחד אומר, 'לא תחנם' אם ללמד על הברית, הרי ברית אמורה. אם כן למה נאמר 'ולא תחנם' מלמד שנותנין להן מתנות חנם. אם כן גם ברית ידידות עם נוכרי אסורה וגם מתנת חינם נאסרה.
נראה לקבל את נוסח כתב יד וינה, ושחזור הברייתא בתוספתא הוא אפוא (בסוגרים השלמות שלנו):  "1. ומוכרין להן [לכותים] ונותנין להם מתנת חנם. 2 [ואין נותנים מתנת חינם לגויים]. 2א. במה דברים אמורים בגוי שאין מכירו, או שהיה עובר ממקום למקום. אבל אם היה אוהבו או שכינו הרי זה מותר, שאינו אלא כמוכרו לו. 3. כתוב אחד אומר, 'לא תכרת להם ברית', וכתוב אחד אומר 'לא תחנם' אם ללמד על הברית הרי ברית אמורה אם כן למה נאמר 'ולא תחנם'? מלמד <u>שאין</u> נותנין להן מתנות חנם".
דומה אפוא שלפנינו דוגמה טובה לעיצוב ההלכה.
בשלב <b>ראשון</b> (משנה) נקבעו הלכות הרחקה מהנוכרי, או יותר נכון מחלוקות על מספר פרטים.
בשלב <b>שני</b> (תוספתא) מחפשים חכמים הנמקות משפטיות פורמאליות שיבטאו את המגמה החברתית. במקרה זה לא נמצאו הגדרות משפטיות אחידות. אבל נמצאו מספר נושאים הלכתיים שהוצגו כרקע ההלכתי למגמות החברתיות. הנושאים ההלכתיים עצמם כוללים בעיות, הלכתיות ושילובם או השימוש בהם בעייתי. אך הם רק השפה שבה באה לביטוי ההרחקה החברתית.
בשלב <b>שלישי</b> התלמודים מביאים דרשות לאישוש ההלכה, אך אגב הדרשות מתבררת הסיבה האמיתית החברתית, והיא מנוסחת בדרשה. הדרשה איננה מקור להלכה. אבל היא ניסוח מדרשי של הטעם החברתי המקורי.
אגב דיון העלינו את האפשרות שהייתה אולי גם גישה שרק מתנת חינם נאסרה ולא כל עיסקה מסחרית. וגם מתנת חינם מותרת בין שכנים, שכן יש בה הדדיות. רק מתנת חינם חפה מכל אינטרס נאסרה. במבוא הרחבנו במגמה מקילה זו. שנדחתה מההלכה הקנונית. לכאורה גם התוספתא (פ"ג הי"ד) קובעת זאת, אך אותה פירשנו בדרך שונה.
בשולי ההלכה נעיר שהתפישה הכלכלית העולה מהמשנה היא שקנייה של חפץ היא התחזקות ומכירתו היא החלשה או חולשה. כיום, התפישה הכלכלית שונה. כל מכירה נמדדת בדרך שונה, אם היא במחיר טוב זו הצלחה של המוכר, ואם במחיר נמוך מערך השוק זו החלשה או חולשה של המוכר, והצלחה לקונה. עצם מכירת החפץ איננה חולשה, וכלכלנים ישבחו כל עיסקה שהיא הצלחה של שני הצדדים. התפישה של המשנה שונה ואופיינית לכלכלה שאיננה כלכלת שוק, שיש בה מעט מסחר. הצלחה נמדדת ברכישת נכסים ולא בכמות המזומנים שעומדים לרשות האדם. כך בבהמות ועוד יותר בקרקעות. מכירת שדה לנוכרי איננה עיסקת נדל"ן מוצלחת של המוכר, אלא כישלון שלו ויתרון לקונה. במבוא למסכת נזיקין עמדנו על תמונת מצב זו.
בתקופת האמוראים הקלו באיסור כפי שמסופר בירושלמי: "1. רבי סימון היו לו נוטעי כרמים בהר המלך. שאל לרבי יוחנן, אמר ליה יבורו ואל תשכירם לגוי. שאל לרבי יהושע, מהו להשכירן לגוי? ושרא ליה רבי יהושע. 2. מקום שאין ישראל מצויין כהדא בסוריא. 3. הדא סוריא? נישמעינה מן הדא, רבי חגין נחת לחמץ, אתון ושאלון ליה אילין דבר עשתור בגין דלית ישראל שכיחין ואנן מוגרין לעממין, מהו לעשר על ידיהם? שלח שאל לר' זעירא. שאל ר' זעירא לרבי אמי. אמר ליה רבי מהו לעשר? אמר ליה אינו צריך לעשר על ידיהם.<sup class="footnote-marker">151</sup><i class="footnote">עד כאן מצוטט בר"ן על הרי"ף עבודה זרה דף ו עמוד ב.</i> 4. מנה את ר"ש להשכיר כרבי יוסי 5. ועוד מן הדא דמר רבי חנינה בריה דרבי אבהו בשם רבי אבהו אבא הוה ליה עובדא, ושלח שאל לרבי חייה לרבי יסא לרבי אמי, והורון ליה להשכיר כרבי יוסי. 6. הא לעשר אין מעשרין על ידיהן" (ירושלמי, למשנתנו מ ע"ב).
הקטע מחייב הסבר הכולל את שכתוב מפורש ואת שטמון בין השורות. רבי סימון חי ופעל בלוד במאה השלישית. הוא בעל מטעים הנמצאים בהר המלך. מקומו המדויק של ההר בלתי ברור, אך באופן כללי הוא ההר שבצפון יהודה. עשירי האזור ובעלי הקרקעות שוכנים בלוד.<sup class="footnote-marker">152</sup><i class="footnote">קליין, ארץ יהודה, עמ' 42-41; ספראי חידה, ינקלביץ, הר המלך, שחר, הר המלך, ספראי, הר המלך.</i> רבי שימון (שמעון-סימון) רוצה להשכיר את נחלתו לנוכרי, ומבקש מרבי יוחנן היתר ולא נענה (1). מבקש מרבו רבי יהושע בן לוי, וריב"ל מתיר את האיסור (1). רבי סימון ידע, מן הסתם, את ההלכה שבמשנה. אבל קיווה לקבל היתר מהחכם הגלילי המפורסם. מאחר שלא נענה בחיוב, פנה לחכם המקומי יותר, המכיר את הרקע המקומי. ורבי יהושע מנמק את ההלכה שמקום שישראל אינם מצויים שם, ואין לו אריסים פוטנציאליים יהודים, דינו כסוריה (2) - מותר להשכיר את הקרקע לנוכרים, שכן הדרך החילופית היחידה היא להובירם.
למה לא פנה רבי שימון מלכתחילה למורו ורבו האישי (ריב"ל)? אולי במקרה, ואולי חפץ בהיתר מהודר מחכם שסמכותו על אזורית. במשפט השלישי נפל כנראה שיבוש ויש לגרוס כמו המקבילה הבאה: "מינה את שמע, להשכיר כרבי יוסי בסוריה". משמעו מכאן אתה שומע שמותר להשכיר את הקרקע כדעת רבי יוסי במשנה (שבסוריה מותר להשכיר שדה לנוכרי). רבי יוחנן החי בגליל מתנגד להיתר או משום שסבור כחכמים במשנה או שכיהודי החי בגליל הוא פחות מודע למצב היישובי בהר המלך שליד לוד. במשפט הרביעי סיפור נוסף בשם רבי אבהו, ראש החכמים בקיסריה במאה הרביעית, שם מיוחס ההיתר להשכרת קרקע בארץ ישראל, כנראה במקום שאין בו יהודים, וכרבי יוסי.
המקבילה לסיפור משבצת אותו בהקשר שונה במקצת:
1. עד כדון במקום שישראל מצויין. במקום שאין ישראל מצויין? 2. נישמעינה מן הדא. רבי סימון היו לו שדות בהר המלך, שאל לרבי יוחנן אמר ליה יובירו ואל תשכירם לגוי. שאל לרבי יהושע בן לוי ושרא ליה. סבר רבי יהושע בן לוי מקום שאין ישראל מצויין כהדא סוריא. 3. דהדא סוריא נישמעיניה מן הדא 3א. רבי חגיי נחת לחמץ אתון שאלון ליה אילין דבר עשתור. בגין דלית ישראל שכיחין ואנן מוגרין לעמים, צריכין לעשר אנן על ידיהון? 3ב. שלח שאל לרבי זעירא. 3ג. שאל רבי זעירא לרבי אימי אמר ליה אינו צריך לעשר על ידיהן. מינה את שמע להשכיר כרבי יוסי" (ירו', דמאי פ"ו ה"א, כב ע"ב).
עד כאן דנו במקום שישראל מצויים, במקום שאין ישראל מצויים? [ניתן ללמוד] מן [המעשה] הזה של רבי סימון. וכאן חוזר התלמוד על מעשה רבי סימון. ניכר שהסוגיה מכירה את ההסבר הלמדני ושואלת אותה כשאלה רטורית. הסוגיה מסכימה עם רבי יהושע בן לוי, שכן רבי יוחנן חולק. ואין בעצם מסקנה, זו מחלוקת אמוראים ותו לא. אלא שלעורך הסוגיה החלטה משלו והוא מסכם כמות שסיכם. המעשה השלישי מקביל ועוסק בשאלה האם מותר לעשר. המדובר בחוץ לארץ וממילא אין הרמת מעשרות בחוץ לארץ. אבל בני משפחת עשתור המתגוררים בסביבות חומס (אמסה בצפון סוריה של היום) רוצים להרים מעשרות.<sup class="footnote-marker">153</sup><i class="footnote">כך נהגו בחסידות תושבים מסוריה ראו הנספח למסכת שביעית. בני עשתור הם בני גרים החיים בסביבה נכרית בצפון סוריה (בחמץ היא אמסה), ראו ירושלמי ביכורים פ"א ה"ד, סד ע"א.</i> בני משפחת עשתור מתחילים בכך שהם משכירים לנוכרים כלומר פוסקים כרבי יוסי שמותר להשכיר שדות בחוץ לארץ. ומותר גם להרים מהם מעשרות, למרות שהשדות מוחזקים בידי נוכרים.
נראה אפוא ברור, שאמוראים הקלו באיסור. הם פסקו כרבי יוסי שמותר להשכיר בסוריה, ואף הקלו להשכיר שדות לנוכרים בארץ ישראל במקום שאין יהודים מצויים, כלומר באזור יהודה. בגליל שישראל היוו עדיין רוב מניינו ובניינו של היישוב, ההיתר לא היה מקובל (כדעת רבי יוחנן).

Mishnah 9

<small>עפ”י כתב יד קופמן</small>
<b>אף במקום שאמרו להשכיר</b> – בסוריה או בחוץ לארץ <b>לא לבית דירה אמרו</b> – השכרת בית דירה אסורה: מפני שהוא מכניס לתוכה עבודה זרה <b>שנאמר לא תביא תועבה אל ביתך</b> והיית חרם כמוהו שקץ תשקצנו ותעב תתעבנו כי חרם הוא  (דברים ז כו) – לעיל כבר פגשנו הנמקה זו והבאנו אותה בשם התוספתא. <b>בכל מקום</b> – בארץ ישראל אך גם בחוץ לארץ, <b>לא ישכיר לו את המרחץ מפני שהיא נקראת על שמו</b> – על שמו של ישראל ויעבדו ברכושו בשבת. בתוספתא: "לא ישכיר ישראל את ביתו לגוי, מפני שבידוע שמכניס לתוכה עבודה זרה. אבל משכירין להן אוריאות<sup class="footnote-marker">154</sup><i class="footnote">הורֵאָה horea הוא מונח שמקורו בלטינית ומשמעו מחסן. המילה התפשטה ליוונית ואף לארמית הסורית. המילה 'אוצרות' היא הסבר למונח הלועזי. </i> אוצרות ופונדקאות, אף על פי שבידוע שמכניס לתוכו עבודה זרה. ר' שמעון בן גמליאל אומר מכל מקום לא ישכיר מרחיצו לגוי, מפני שנקראת על שם ישראל ורוחצין בה בשבתות. ר' שמעון אומר, בכל מקום לא ישכיר שדהו לגוי, מפני שנקראת על שם ישראל, ועושין בה מלאכה בימים טובים" (פ"ב ה"ט). בשלב המאוחר את מקום הנימוק הלאומי והחברתי המשולב, תופש נימוק משפטי טכני. מועלים שני נימוקים.
• מכניס עבודה זרה.
• רכוש הקרוי על שם ישראל יעבוד בשבת.
שני הנימוקים אינם עומדים לעצמם. לכאורה אם מכניס עבודה זרה, אסור גם למכור פונדק או מחסן. ואם נימוק זה איננו משמעותי מותר יהא למכור אפילו בית. אלא שהכנסת עבודה זרה היא רק הכנסה שיש בה חשיבות והתפשטות עבודה זרה (ה'נוכריות') בעולם. מעבר לכך איסור השכרת בית, ואיסור השכרת מרחץ הם איסורים דומים. מדוע אי אפשר לנמק את איסור מכירת בית באותו נימוק, "שהיא נקראת על שמו"? במילים אלו מציעה המשנה נימוק נוסף שטרם שמענו. חשש ששמא תיעשה עבודה במתקן שקשור לשם ישראל. זו מעין 'מראית עין'. שמא זר מתבונן יסבור שבית מרחץ השייך ליהודי עובד בשבת. הטעם מלאכותי במקצת שכן ביישוב קטן בוודאי הכל יודעים שהמרחץ נקרא על שם פלוני יהודי, אך גם יודעים מי בעליו הנוכחי. אבל בכרך גדול חשש כזה משמעותי.
כמובן ניתן להחיל את הנימוק על ההלכות הקודמות (בהמת יהודי עובדת, עובדים בשדה של יהודי, יהודי בנה מקדש לעבודה זרה וכן הלאה). עם זאת אין מקור המעיד שנימוק זה משמש גם בהלכות הקודמות. הווה אומר, הנימוק שהרכוש קרוי על שם ישראל איננו שיטתי, וכי אסור לישראל שיעבדו ברכוש הנקרא על שמו? אולי אסור לישראל לאפשר לנוכרי לעבוד בשדה שהיה פעם שלו בשבת? וכי כיצד יכול יהודי לפקח על כך? לפיכך יש לומר ש"שם ישראל נקרא עליו" איננו נימוק משפטי, אלא נימוק חברתי. אפשר גם שהוא מסתיר נימוק אחר, שישראל מצווים להקפיד על שמירת שבת של הנוכרים, ואסור לישראל לגרום לנוכרי לעבוד בשבת. עמדנו על תפישה כזאת במבוא למסכת שבת. התפישה לא התקבלה להלכה, אבל נותרו ממנה שרידים שעליהם עמדנו. ייתכן שגם כאן זה היה הנימוק הבסיסי, והוא סיבה רק לאסור על מכירה והשכרה של שדות. אבל חכמים הרחיבו אותו, בצורה לא משפטית.

Chapter 2



Mishnah 1

<small>עפ”י כתב יד קופמן</small>
<b>אין מעמידין בהמה בפונדקנית שלגוים מפני שהן חשודין על הבהמה<sup class="footnote-marker">1</sup><i class="footnote">בעדי נוסח בבליים 'על הרביעה'. ראו רוזנטל, עבודה זרה עמ' 64. ב-אפ נכתב 'הבהמה' ותקן ל-'רביעה'</i></b> – הנוכרים חשודים על משכב בהמה, ויש אפוא מעין חשש שבהמת ישראל תשמש כאובייקט מיני. החשד נראה מופרז. גם אם נקבל שהנוכרים לא הקפידו על משכב בהמה מן הסתם עדיין הייתה זו תופעה שולית. האיסור עצמו כתוב מפורש בתורה "וּבְכָל־בְּהֵמָה לֹא־תִתֵּן שְׁכָבְתְּךָ לְטָמְאָה־בָהּ וְאִשָּׁה לֹֽא־ תַעֲמֹד לִפְנֵי בְהֵמָה לְרִבְעָהּ תֶּבֶל הֽוּא" (ויקרא י"ח, כג). ברם, המדקדק בפסוק יבחין שבעצם האיסור הוא על יהודי ועל יהודיה לשמש במשכב בהמה, לא ברור כלל שיש איסור על הבהמה עצמה, ועל אדוניה. יש להבין אפוא שההאשמה המרומזת במשנה היא שכל נוכרי באשר הוא, חשוד על משכב בהמה. לפנינו אפוא חלק מתמונת העולם הדמונית שבה מתארים חכמים (או החברה היהודית) את הנוכרי בצורה מוקצנת.
בספרא ההאשמה מצומצמת יותר " 'כמעשה ארץ מצרים אשר ישבתם בה לא תעשו וכמעשה ארץ כנען' וכו'. הקיש מעשה מצרים למעשה כנעניים, ומעשה כנעניים למעשה מצרים. ויש אומרים שטופים מצרים. מה מעשיהן של כנעניים שטופים בעבודת אלילים, ובגלוי עריות, ובשפיכות דמים, ובמשכב זכור, ובהרבעת בהמה. אף מעשיהן של מצרים כיוצא בהן... " (ספרא אחרי מות פרק יג ה"ח, פה ע"א) אם כן, לא כל הנוכרים שטופים במשכב בהמה, אלא רק מצרים וכנענים המתוארים כגרועים בעובדי הכוכבים. וכן "לא יקשור ישראל בהמתו אצל בהמתו של גוי, אם הלכה בהמתו מאליה אין מחייבין אותו להחזירה" (תוס', דמאי פ"א ה"כ). לא רק הגוי חשוד אלא גם בהמתו נוטה למעשים אסורים. ההלכה משובצת במסגרת דיון באכילת טבל. אבל הירושלמי משתמש בה במסגרת דיון בענייני רביעה: "1. רבי חגיי בשם רבי זעירא לא סוף דבר בהמתו של ישראל אצל הגוי. אלא 2. אפילו בהמתו של גוי אצל של ישראל לא ייחדינה אצלו. של גוי אחר חבירו שלא תמציא לו תקלה. 3. מעתה אפילו שכר את בהמתו לא נאה לחזור לייחדה אצלו, שלא תמציא לו תקלה. 4. חשוד הוא לבוא על בהמתו של חבירו ואינו חשוד לבוא על בהמה עצמו. 5. שמתוך שיודע שאם בא עליה הוא מעקרה אף הוא אינו בא עליה". אם כן הברייתא ממסכת דמאי מנוצלת ומפורשת לעניין 'תקלה' ומסביר התלמוד מיד שתקלה היא רביעה.
לכאורה הירושלמי מוקשה האם לא הבחין האמורה שהדיון בברייתא (זו שאנו מכירים מהתוספתא) הוא לעניין דמאי? שתי תשובות משולבות בעניין. האחד האמורא מצטט מימרא שההקשר שלה בלתי ידוע. עורך התוספתא הביא אותה לעניין מזונות בהמה, והאמורא לעניין אחר. ואנו הלומדים נותרים עם שאלה בלתי פתורה, מהו ההקשר המקורי של הברייתא (טבל או רביעה).
ההסבר השני הוא שבאמת עבור האמוראים (ועבור התנא בדמאי) פרטי הנימוק אינם חשובים חשובה יותר ההלכה הכללית והיא מבטאת חשש כללי מהכל. האיסור הא כללי בלתי תלוי בפרט הלכתי זה או אחר, או בנימוק משפטי זה או אחר. הנימוק האמיתי להלכה הוא הרצון להרחקה חברתית. רק בשלב שני ניתנת להלכה החברתית נימוק משפטי טכני.
משכב זכר הוא הפרעה פסיכולוגית<sup class="footnote-marker">2</sup><i class="footnote">כך היה מקובל עד לפני שנים ספורות. כיום המחקר מפקפק בזכות לכנות בחירה כזאת 'הפרעה פסיכולוגית'. זו שאלה מדעית מעניינת, שמשום מה הפכה יותר 'פוליטית' ו'מוסרית' מאשר עובדתית. לא כאן המקום להרחיב. חז"ל לא הגדירו מעולם תופעה כ'הפרעה פסיכולוגית', עבורם זה חטא ותו לא. </i> המוכרת בעולם המדעי היוונים כינו זאת <b>ζωοφιλία zoofilia</b>
בתרבות הרומית ההפרעה נחשבת למגונה אך לא יתר על המידה. לא נביא כמובן תמונות בנושא ונסתפק בכך שבמקדש הודי בקג'אריה אנדרטה המציגה משכב כלב, ונראה שבעיני עובדי המקדש התופעה לא נחשבה כה מגונה.<sup class="footnote-marker">3</sup><i class="footnote">סמיטה, אדם וחיה.</i>
<b>הפונדק </b>
הפונדק הוא מוסד רומי ידוע והוא שילוב של בית מלון ומסעדה. לאורך הכבישים הרומיים בארץ נבנו פונדקים.<sup class="footnote-marker">4</sup><i class="footnote">רוזנפלד, פונדק; ספראי, טיפול, עמ' 176-169.</i> הפונדק שימש כאכסניה לעוברי אורח שנעו על הכבישים. הפונדק עשוי היה לספק רק מקום לינה, אך לעתים סיפק גם ארוחות חמות או קרות.<sup class="footnote-marker">5</sup><i class="footnote">למשל בבלי, חולין י ע"א; ירו', תרומות פ"ח ה"ו, מו ע"ד ועוד.</i> אחד המודלים המקובלים היה שכל אחד מהאכסנאים מביא אתו את סעודתו ואוכל אותה לעצמו,<sup class="footnote-marker">6</sup><i class="footnote">משנה, חולין פ"ח מ"ב; בבלי, חולין קז ע"ב; ירו', ברכות פ"ז ה"ד, יא ע"ג; תרומות פ"ח ה"ו, מו ע"א; שקלים פ"ז ה"ב, נ ע"ג ועוד.</i> במקורות חז"ל מופיעה האפשרות שהפונדקאית מחממת את המזון ואף מבשלת אותו. עובר האורח, שהוא "חבר", מביא עמו מזון והפונדקאית מבשלת אותו (דמאי פ"ג מ"ה).
מקצוע הפונדקאית הוא אחד המקצועות הבודדים המיוחדים לנשים. אמנם נזכר גם הפונדקאי, הזכר,<sup class="footnote-marker">7</sup><i class="footnote">בראשית רבה, פצ"ב ו, עמ' 1144; שמות רבה, טו יח; ויקרא רבה, פ"ט ט, עמ' כד. המונח "פונדקאי" מתייחס לגברים ונשים כאחד, ראו למשל תנחומא בובר, לך לך י, עמ' 68.</i> אך רוב האזכורים הם של פונדקאית אישה.<sup class="footnote-marker">8</sup><i class="footnote">תנח' בובר, שם שם; משנה, יבמות פט"ז מ"ח; אסתר רבה, ג ד ועוד.</i> כך למשל ביבמות פט"ז מ"ז מתואר הלך שחלה וחבריו הניחו אותו בפונדק, וקיבלו את עדותה שנפטר ממחלתו. הפונדקאית במשנה זו אינה חברה, ואפילו חשודה מעט. כך היא גם מופיעה במקורות אחרים. שם הפונדקאית היא אישה מפוקפקת החשודה בכיעור ובדומה לו.<sup class="footnote-marker">9</sup><i class="footnote">משחק המילים שבמשנה, יבמות שם שם, מבוסס על ההנחה שפונדקאית היא אישה המוכרת את גופה. הבבלי, יבמות קכב ע"ב, התקשה בדוגמה מתוך שרצה להעביר את ההלכה שבמשנה למציאות מקומו וזמנו, ושם הייתה כנראה פונדקאית אישה הגונה (בדרך כלל) המעניקה שירותי אכסון כשרים וטהורים. גם בספרות הרומית הפונדקאית היא מילה מחליפה לזונה. רחב הזונה הנזכרת בספר יהושע מתוארת כפונדקאית או כזונה, והיינו הך. </i> במשנת דמאי שהזכרנו הפונדקאית שייכת לעמי הארץ, והדבר עולה בקנה אחד עם תדמיתה בספרות חז"ל. גם הפונדקאי מתואר כטיפוס בעייתי ולעתים אף שותף לליסטים (בראשית רבה צב ג, [עמ' 1145]). הפונדקאי הגבר איננו כה חשוד כמו הפונדקאית, אבל הוא איננו טיפוס חיובי במיוחד.
האיסור, שבמשנתנו, לאפשר לבהמת המשא להינפש באורווה של הפונדק הוא אפוא מטרד לא מועט. ייתכן שלרקע המפוקפק של הפונדק יש קשר לאיסור שבמשנה, אך התחושה שהמשנה מעניקה היא שכל נוכרי חשוד באשר הוא. כך למשל מותר לאדם להניח חפצים בפונדק בהנחה שהפונדקאי לא ייגע בהם, אבל אם הוא מודיע לפונדקאי שהוא ייעדר, עליו להימנע מלהשאיר אצלו יין (תוס', להלן פ"ז הי"ב [עמ' 472]).
<b>לא תתיחד אשה עימהן</b> – עם הנוכרי, ואפשר גם לפרש שלא תתיחד עם בהמה, אבל מההמשך עולה שהכוונה לנוכרי.<b> מפני שהן</b> – הנוכרים<b> חשודין על העריות </b>– עריות במובן ההלכתי הוא יחסי אישות עם קרובי משפחה. אבל כאן הלשון איננה הלכתית אלא כללית. הנוכרי חשוד לתקוף אפילו אשת איש וקל וחומר פנויה. בהלכה זו חידוש מועט משום שלאישה אסור להתייחד גם עם גבר יהודי. ההלכות בנושא אינן אחידות. במשנת גיטין נאסר להתייחד עם גרושתו, משום שלבו גס בה "לא תתיחד עמו אלא בפני עדים אפילו עבד אפילו שפחה חוץ משפחתה... " (גיטין פ"ז מ"ד). אבל בקידושין "לא יתיחד אדם עם שתי נשים, אבל אשה אחת מתיחדת עם שני אנשים. רבי שמעון אומר אף איש אחד מתייחד עם שתי נשים, בזמן שאשתו עמו" (פ"ד מי"ב). אם כן האיסור הוא כללי, כל גבר אסור לו להתייחד עם כל אישה, ואולי גם עם שתי נשים. האיסור על ייחוד עם הגוי מרחיק לכת יותר, אך איננו ייחודי לגוי.
<b>לא </b>[<b>י</b>]<b>תייחד אדם</b> – גבר או אישה מישראל<b> עמהן מפני שהן חשודין על שפיכות דמים</b> – הנוכרי חשוד ברצח, ולכן אין להישאר עם נוכרי יחידי. התיאור של הנוכרי בהחלט מופרז. הוא מעיד מחד על דמוניזציה של הנוכרי. כל נוכרי הוא אנס ורוצח בפוטנציה. ומצד שני מן הסתם תיאור דמוני כזה לא היה תופש לולי היה מבטא לפחות תחושה עממית. החשד ברצח הוא נימוק מרחיק לכת. לו היה הלכתי היה גם סיבה להלכה הקודמת. לא תתייחד אישה איתו, לא רק מפני שחשוד על עריות אלא גם מחשש רצח. יתר על כן בפיסקה הקודמת דובר על איסור רק על אישה, ומשמע שאין חשש שיהודי גבר יתייחד עם נוכרי. ההפרזה מלמדת לדעתנו על מגמה של הטפה, ולא של קביעת הלכה.
<b>בת ישראל לא תיילד את הנ</b>[<b>ו</b>]<b>כרית</b> – גם בהלכה זו בולט רצון ההרחקה. אין לסייע לנוכרית להרבות ילדים בעולם. בדפוס נוסף "מפני שמילדת בן לעבודה זרה" נימוק זה יידון להלן, אבל ברור שאיננו גוף המשנה, שכן איננו בנוסחאות הקדומות. <b>אבל נ</b>[<b>ו</b>]<b>כרית מילדת את בת ישראל</b> – הנוכרית איננה חשודה על שפיכת דמים או על הפרעה ללידה.<b> בת ישראל לא ת</b>[<b>י</b>]<b>נ</b>[<b>י</b>]<b>ק את בנה שלנכרית</b> – כדי למנוע התחזקות הנוכרי. <b>אבל נ</b>[<b>ו</b>]<b>כרית מניקה את בנה שלבת ישראלית ברשותה </b>- אין איסור לינוק מנוכרית, אבל יש סכנה בדבר. המשפט במשנה איננו נהיר. נאמר שמותר שהיא תניק תינוק יהודי ברשותה. ולא ברור האם מותר לה להניק ב'רָשותה' (בביתה או בחצרה) של האם היהודיה. או ההפך, מותר לה להניק תינוק ישראל גם ברָשותה של הנוכרית.
בתוספתא שלוש הלכות המקבילות למשנה. ההלכה הראשונה מוסיפה שההגבלות שבמשנה אינן חלות על כותי. הכותי הוא במצב ביניים בין יהודי לנכרי, ולעתים הוא הפכו של הנוכרי "מעמידין בהמה בפונדקאות של כותים אפילו זכרים אצל נקבות, ונקבות אצל זכרים. ונקבות אצל נקבות, ומוסרין בהמה לרועה שלהן, ומוסרין לו תינוק ללמדו ספר, וללמדו אומנות. להתייחד עמו בת ישראל. מילדת ומניקה בנה של כותית והכותית מיילדת ומניקה את בנה של בת ישראל" (פ"ג ה"א, [עמ' 463]). מעניין שהתוספתא מניחה בפשטות שנותנים לכותי בת ישראל להתייחד עימו, זאת אף שכפי שראינו אסור לגבר, אפילו יהודי, להתייחד עם אישה.
נראה שאין כאן מחלוקת אלא דיבור ברמות שונות. האיסור להתייחד עם נוכרי וההיתר להתייחד עם שומרוני הם הלכה לכל דבר. ואילו האיסור של ייחוד גבר ואישה איננו הלכה פורמלית אלא הנהגה טובה ורצויה בלבד. האיסור המכונה בספרות ההלכה המאוחרת 'יחוד' הוא איננו באותו לקסיקון הלכתי כמו יתר האיסורים. ייתכן שפרשנות זו מוטית מעט בגלל תפישת העולם של מפרשי משנה זו. אך אם לא נפרש כך יהיה עלינו לדייק מהמשנה, שייחוד אישה עם גבר ישראל שנוי במחלוקת.
ההלכה השנייה בתוספתא חוזרת על המשנה (פ"ג ה"ב, עמ' 463) ומוסיפה פרטים ואיסורים כגון "ואין מוסרין בהמה לרועה שלהן, ואין מוסרין לו תינוק ללמדו ספר, וללמדו אומנות ולהתייחד עמו" (פ"ג ה"א, עמ' 463). האיסור למסור לו תינוק הוא חלק מאותו תהליך דמוניזציה עליו כתבנו לעיל.
ההלכה השלישית עוסקת בהנקה ומפרטת: "בת ישראל לא תניק בנה של נכרית, מפני שמגדלת בן לעבודה זרה. אבל נכרית מניקה את בנה של בת ישראל ברשותה. בת ישראל לא תיילד את הנכרית, מפני שמיילדת בן לעבודה זרה. ונכרית לא תיילד את בת ישראל, מפני שחשודין על הנפשות, דברי ר' מאיר. וחכמים אומרים, נכרית מיילדת את בת ישראל, בזמן שאחרים עומדין על גבה. בינו לבינה אסור מפני שחשודין על הנפשות" (פ"ג ה"ג, עמ' 463). אם כן התוספתא מוסיפה את הנימוק שאין לסייע לנוכרים לגדל בנים לעבודה זרה, או לשפיכות דמים. ומתברר שמשנתנו היא דברי רבי מאיר. וחכמים מתירים לנוכרית לסייע לישראל תחת השגחה. בתוספתא נידה שנינו: "תינוק המכיר את אמו, אין נותנין אותו למיניקת אחרת, מפני סכנות נפשות. יונק תינוק מהנכרי ומן הבהמה טמאה, ומכולן הוא יונק ואפילו בשבת. היה גדול,<sup class="footnote-marker">10</sup><i class="footnote">'גדול' כאן הוא מונח יחסי, עדיין מדובר בבן יונק שהוא עד גיל שלוש לכל היותר. </i> אסור. אבא שאול אומר יונקין היינו מבהמה טהורה ביום טוב" (תוס', נידה פ"ה ה"ב, עמ' 645). אם כן הנקה על ידי נוכרית היא מצב המתקבל על דעתם של חכמים.
ברוח זו מציע גם הירושלמי את ההלכה "ותני כן מיילדת מבחוץ אבל לא מבפנים. לא תכניס ידה לפנים, שלא תמיק את העובר במיעיה. ולא תשקינה כוס של עיקרין. היתה חכמה? ייבה כיי <sup class="footnote-marker">11</sup><i class="footnote">יהא בה כמו שאמר. </i> דמר רבי יעקב בר אחא בשם ר' יוחנן 'אם היה רופא אומן מותר'. והכא אם היתה חכמה מותר" (מ ע"ג). הירושלמי מיקל ומאפשר רפואה מבחוץ. בשלב האמוראי הוא מביא את עמדת רבי יוחנן שמותר ללכת לרופא אומן וכן ל'חכמה' כלומר למיידת. ברור שלפנינו שינוי בהלכה במטרת הקלה.
<b>רופא אומן </b>
ההיתר לקבל עזרה מרופא נוכרי בשכר מתאים לדרכו של רבי אליעזר ש"בשכר מותר". כאמור, במשנה ח' זו עמדה נועזת אך ספק אם היא תנאית או אמוראית, ואולי רק מאוחרת עוד יותר. עמדתו של רבי יוחנן עולה מסיפור אחר בעל אופי מאגי. בסיפור פונה רבי יוחנן למכשפה לקבל ממנה תרופה, זו מציעה לו מרשם מאגי, בין השאר ניקלבס הוא תמר ניקולאוס של המשנה לעיל (פ"א מ"ה). המכשפה משביעה אותו לבל יגלה את התרופה לציבור. רבי יוחנן מבטיח לה זאת ומיפר את הבטחתו. גם שם מנמק התלמוד את פנייתו למכשפה בכך שאם היה רופא אומן מותר לפנות אליו לעזרה. במקביל אנו שומעים על נכדו של רבי יהושע שסירב קיבל רפואה בשמו של ישו הנוצרי (פנדירא),<sup class="footnote-marker">12</sup><i class="footnote">לפי האגדה האמוראית, ישו היה בנו הממזר של חייל רומי בשם פנדירה או פנתירא.</i> ומת (ירו', שבת פי"ד ה"ד, יד ע"ד). מעניין שמכשפה מתוארת כרופא אומן. והנוצרים נחשבים לגרועים מעבודת אלילים וממאגיה.
מעשה דומה מסופר בתוספתא: "מעשה בר' אלעזר בן דמה שנשכו נחש. ובא יעקב איש כפר סמא, לרפאותו משום ישוע בן פנטרא. ולא הניחו ר' ישמעאל. אמרו לו אי אתה רשאי בן דמה! אמר לו אני אביא לך ראיה שירפאני, ולא הספיק להביא ראיה עד שמת" (חולין פ"ב הכ"ב, עמ' 502). בן דמא הוא תלמידו של רבי ישמעאל (תוס', שבועות פ"ג ה"ד, עמ' 449). התלמיד רוצה להביא ראיה שמותר להתרפא על ידי רופא נוצרי, ורבי ישמעאל מתנגד לכך. להערכתנו, מהסיפור משמע שרבי ישמעאל מחמיר במיוחד, ובעצם היה לתלמיד על מה לסמוך. ושוב הרופא הוא נוצרי והוא מרפא בשמו של ישו הנחשב למין וכופר, ודינו חמור מנוכרי.
חשוב לציין שחכמים כמובן לא האמינו באלים, אך לא כפרו לגמרי בכוחם הרפואי. הדבר עולה היטב מהדו שיח בין זונין לרבי עקיבא. "אמר ליה זונין לרבי עקיבא: לבי ולבך ידע דעבודת כוכבים לית בה מששא. והא קחזינן גברי דאזלי כי מתברי, ואתו כי מצמדי. מאי טעמא? אמר לו: אמשול לך משל, למה הדבר דומה לאדם נאמן שהיה בעיר, וכל בני עירו היו מפקידין אצלו שלא בעדים, ובא אדם אחד והפקיד לו בעדים. פעם אחד שכח והפקיד אצלו שלא בעדים, אמרה לו אשתו: בוא ונכפרנו. אמר לה: וכי מפני ששוטה זה עשה שלא כהוגן, אנו נאבד את אמונתינו? אף כך יסורין, בשעה שמשגרין אותן על האדם, משביעין אותן: שלא תלכו אלא ביום פלוני, ולא תצאו אלא ביום פלוני ובשעה פלונית, ועל ידי פלוני ועל ידי סם פלוני. כיון שהגיע זמנן לצאת הלך זה לבית עבודת כוכבים, אמרו יסורין: דין הוא שלא נצא, וחוזרין ואומרים: וכי מפני ששוטה זה עושה שלא כהוגן אנו נאבד שבועתנו?" (בבלי נה ע"א).<sup class="footnote-marker">13</sup><i class="footnote">ראו בהרחבה פירושנו לפ"ד מ"ז.</i>
זונין שהיה מאמידי לוד שואל את רבי עקיבא כיצד זה רואים אנו שההולכים לבית עבודה זרה מתרפאים. הרי "לבי ולבך יודע שאין בהם [באלים] ממש". זונין מתנהג כיהודי אך הספק מתגנב ללבו, שכן הרפואה הפגאנית מסייעת לחולים. החשש הוא אפוא, לא שהרופא הנוכרי יהרוג, אלא להיפך, שיצליח לרפא.
הרפואה הקדומה הייתה מעורבת. חלקה היה רפואי ומדעי, ברמה שהייתה אז, וחלקה דתי. ספק רפואה, ספק תפילה. הרופאים המאגיים ריפאו בזכות מרשם כזה או אחר, אבל גם בשם האל. היו אף מקדשים שהתמחו ברפואה, והיו רופאים שריפאו בשם אל מסוים. מהסיפורים שציטטנו ברור שהחשש הגדול הוא מרפואה בשם האל הזר, כלומר הנאה מעבודה זרה. החשש העיקרי שהמשנה שלנו מציגה הוא החשש שהרופא ינסה לגרום לחולה נזק. כמובן זה נימוק שונה לחלוטין.
אם כן ההלכה ברורה. יש איסור על רפואה פגאנית, ויש הקלות מאוחרות. אך הטעמים הפוכים. ודומה שלא נחטא לאמת אם נגדיר שהטעם האמיתי הוא עצם ההתרחקות מעבודה זרה ומעובדיה. ובניסוח אחר, הפנייה לרפואה מאגית ואלילית יש בה השתתפות של ממש בעבודה זרה עצמה. ישו בן פנדירא אינו מואשם בעבודה זרה<sup class="footnote-marker">14</sup><i class="footnote">לא ניכנס כאן למחלוקת ההלכתית, האם צריך להגדיר את הנצרות כעבודה זרה. שאלה זו מחייבת להגדיר לא מהם סממני עבודה זרה, אלא מה המרכיבים החיוניים לה. ברור שבפועל הנצרות היא פחות עבודה זרה מזו שהכירו חכמים בזמנם, בעולמה של הקיסרות הרומית. כן ברור שמבחינת הנצרות היא רואה עצמה כמתנגדת לעבודה זרה. </i> ובוודאי שלא יותר מרופא אליל רגיל. אך הציווי להתרחק ממנו חזק יותר מאשר הצורך להתרחק מנוכרים.
מן הראוי להעיר שבספרות חז"ל החשש ממאגיה ('דרכי אמורי') מעורב עם חשש עבודה זרה, וזה נושא הראוי לעיון בפני עצמו.
מגמת ההקלה שראינו אצל אמוראי ארץ ישראל חוזרת גם בתלמוד הבבלי, מותר לקנות מהם בהמה למרות חשש ההרבעה (כב ע"א) אף שגם הנוכרים שאמוראי בבל הכירו נתפשו כפרוצים מבחינה מינית,<sup class="footnote-marker">15</sup><i class="footnote">"ואמר רבי ירמיה מדיפתי: אני ראיתי ערבי אחד שלקח ירך מן השוק וחקק בה כדי רביעה, רבעה, צלאה ואכלה" (בבלי כב ע"ב) </i> ומסוכנים וחשודים ברצח (כה ע"ב). וכמובן אסור שתרפא בת ישראל אלא אם אחרים רואים (כו ע"א). גם כאן החשש מרצח במהלך הריפוי, מופיע כנימוק העיקרי. ברם, מאחר שאנו מבינים שהנימוק ההלכתי איננו הנימוק העיקרי, אלא הוא רק השפה שבה האיסור מנוסח, הרי שגם ההיתר איננו נובע מהפיקוח על המרפאה, אלא מסיבה חברתית יותר. כפי שהראינו במבוא למסכת.
הלכה זו שבמשנה נדונה רבות בספרות ימי הביניים. ראשונים ואחרונים התחבטו האם עדיין הנוכרים אסורים כמו שהיו אסורים בעבר. שאלה עקרונית זו לבשה פנים שונות, כל פרשן בדרכו, וגם כל סעיף לעצמו, בהתאם לתנאים החברתיים והכלכליים שבו. היו שעמדו על כך שהנוכרים של היום (נוצרים, מוסלמים) אחרים בטיבם מאלו שבתקופת חז"ל (פגאנים). והיו שהפגינו שמירה על הלכות העבר, אבל לדעתם הלכות העבר אינן חלות על נוצרים או על מוסלמים, או שהיום יש מצוות דרכי שלום שפעם לא חלה על הנוכרים וכן הלאה. זו פרשה מרתקת ורבת חשיבות והיא פרק בפני עצמו בהתפתחות ההלכה היהודית בנסיבות משתנות.
מבחינה הלכתית של הנאה מעבודה זרה, ריפוי מרופא אלילי יש בו יותר היגיון הלכתי מאשר השתתפות בטקס פגאני, שכן יש בו ממש הנאה מעבודה זרה, השתתפות במעשי פולחן ולא רק בפן החברתי שלהם אלא ממש בבקשת העזרה האל. ברם, כל זאת רק אם אכן יש חשש מה (או תקווה) שהאל עוזר לרפואה. אם החולה הנרפא מנותק מכל אמונה דתית במעשה הפולחן עצמו, וגם אם הלחש בו הרופא פונה נחשב ללחש סתמי, הרי יש בהליכה לרופא המרפא בשם האל, השתתפות של ממש בפולחן אסור, והודיה בו. עם זאת היחס לרפואה האלילית פחות חמור ממכירה של קרקעות. פן זה יתאשר במשנה הבאה. זו ראיה נוספת לכך שהחשש העיקרי הוא חברתי ולא הלכתי-טכני.

Mishnah 2

<small>עפ”י כתב יד קופמן</small>
<b>מתרפין מהן ריפוי ממון אבל לא ריפוי נפשות</b> – ההלכה הוזכרה גם לעיל פ"א מ"ד שבה הבאנו את התוספתא. ההקלה מצויה כבר בספרות התנאית: "הולכין ליריד של גוים ומתרפאין מהן ריפוי ממון, אבל לא ריפוי נפשות. ואין לוקחין מהם, בתים, שדות, וכרמים, עבדים ושפחות מפני שהוא כמציל מידם" (תוספתא פ"א ה"ח). שני התלמודים מסבירים שריפוי ממון הוא רפוי בהמות. בניגוד לרפואת אדם.<sup class="footnote-marker">16</sup><i class="footnote">ירו', מ ע"ד; בבלי כז ע"א. בעקבות התלמודים מסבירים כך גם רמב"ם ואחרים. הבבלי מעלה את האפשרות שריפוי ממון הוא חיצוני, ודוחה אותו. </i> בפירוש זה קושי מסוים שכן אין שום סיבה לא לאפשר לנוכרי לרפא בהמה.<sup class="footnote-marker">17</sup><i class="footnote">הבבלי מציע שריפוי ממון הוא ריפוי בשכר, ודוחה זאת (כז ע"א), לאחר מכן מציע שריפוי ממון הוא ריפוי קל (זו ההצעה שהצענו לעיל), ודוחה אותה. אבל הדחייה איננה מלאה. לאחר מכן מציע את ההסבר של ריפוי בהמה.</i>
מכל מקום מיד לאחר הפירוש שריפוי ממון הוא ריפוי בהמה, מספרים שני התלמודים סיפורים על ריפוי ממון, ובשניהם מדובר על ריפוי פצעים חיצוניים של בני אדם. רבי יהודה נשיאה שלקה באצבעו בעת נסיעה לחמת גדר, וקיבל תרופה מנוכרי (ירו' מ ע"ד), ובבבלי (כז ע"א) רבי יוחנן קיבל מרשם רפואי ממכשפה פלונית.<sup class="footnote-marker">18</sup><i class="footnote">הסיפור הובא לעיל.</i> בבבלי הסיפור הוא סיפור של היתר, ובירושלמי מתברר שהרופא הנוכרי קלקל (בכוונה?). גם בהמשך הירושלמי ברור שריפוי מותר הוא ריפוי פצע חיצוני, וריפוי נפשות שאסור הוא ריפוי חלל הגוף - "חברייא בשם רבי בא בר זבדא כל שהוא מן השפה ולפנים מרפין אותו בשבת" (מ ע"ד).<sup class="footnote-marker">19</sup><i class="footnote">הירושלמי מביא את כללי הריפוי בשבת ככללים המתאימים גם למשנה שלנו. מה שמותר בשבת הוא "ריפוי נפשות", כלומר כשיש חשש פיקוח נפש. </i> כלומר שבעצם הירושלמי פירש כפי שהצענו, ובמקביל הציע פירוש נוסף. בשני התלמודים עולה כאן הטיעון המקל, שרופא אומן מותר, בו דנו במשנה הקודמת.<sup class="footnote-marker">20</sup><i class="footnote">בירושלמי מגבלה נוספת "אם היה נחמם אסור". בעל פני משה מפרש, אם רואים שהתחממה המכה כלומר שהדלקת מתפשטת אסור להירפא מהם, שכן חושדים בכך בנכרי שהוא מנסה להזיק ליהודי. טיעון זה מעמיד במרכז את החשד שבעלי המקצוע הנכרים רוצים לפגוע בחולה היהודי. אפשר גם לפרש אם היה "נחמם", כלומר אם הרופא מרפא את האדם או הבהמה על ידי חימום (כינוי לגירוי מיני) אסור, וההסבר מדבר בעיקר על טיפול בבהמות וראו פירוש הרידב"ז, המפרש שמדובר ברפואת אדם. </i>
על כן עדיף אולי לפרש שרפואת ממון היא רפואה חיצונית של פצע חיצוני שאין סיכוי שהרפואה נעשית בשם האל, או שיש בה סיכון לחולה. ההיתר לרפואת ממון הוא כמו ההיתר לחכמה להקל על החולה מבחוץ, מבלי לשלוח את ידה פנימה. כפי שכבר הראינו במשניות קודמות, באופן כללי התלמודים מקילים באיסורי התנאים ומאפשרים יותר קרבה עם הנוכרים עובדי האלילים. במקרה זה הפירוש התלמודי המוצע איננו יוצר הקלה ברורה, אלא החמרה. שכן לפי הפירוש האמוראי ריפוי חיצוני בבני אדם נאסר. לעומת זאת אם ריפוי ממון הוא ריפוי פצע חיצוני, הרי שלפי המשנה והתוספתא הוא מותר.
המשנה הקודמת אסרה ריפוי אלילי, ומשנתנו היא מעין 'במה דברים אמורים" בריפוי נפשות... אין בה במפורש מחלוקת על המשנה הקודמת וראוי לקרוא את שתי המשניות כהלכה אחת. עם זאת אפשר גם שלפנינו שני רבדים כרונולוגיים. כמו בתוספתא, בשלב א' הכל נאסר, בשלב ב' הותרו פעולות מסחריות.
<b>אין מסתפרין מהן בכל מקום </b>– זו אמנם פעילות חיצונית. ולכאורה אין חשש של עבודה זרה בעצם התספורת על ידי נוכרי. כשם שאין בעיה הלכתית בכך שהנוכרי יבנה שולחן ליהודי, או יתפור לו בגד. ברם, התספורת היא אחד הפרטים החיצוניים המבדילים בין יהודי לנוכרי. תגלחת הזקן, שימוש בתער, גידול והבלורית וכן המספר קומי (תוס', שבת פ"ו ה"א) כולם דברים האסורים, והליכה לספר נוכרי תגרור אותם. ייתכן גם שחששו שהספר העובד סביב הצוואר והראש ובידו תער כזה או אחר, עלול לגרום לנזק גופני בכוונה. <b>דברי רבי מאיר</b> – דברים אלו עולים בקנה אחד עם איסורי המשנה לעיל, וכבר ראינו במשנה הקודמת שמשנתנו היא בשיטת רבי מאיר.<b> וחכמים אומרים ברשות הרבים מותר אבל לא בינו לבינו </b>– נראה שלדעת חכמים החשש הוא מנזק שהנוכרי יגרום בכוונה, ולכן בחנותו בחוץ הדבר מותר. בתוספתא: "ישראל המסתפר מן הגוי רואה במראה. מן הכותי, אין רואה במראה. התירו לבית רבן גמליאל להיות רואין במראה מפני שהן קרובין למלכות" (פ"ג ה"ה).
באופן כללי אסור להסתכל במראה משום שהדבר נחשב למעשה נשים, ולא ראוי לגבר. אבל המסתפר אצל גוי רשאי להתבונן במראה לוודא שהתספורת מתאימה ולפקח על הספר. כאן עולה החשש שהגוי מספר שלא כהוגן, בתספורת 'נכרית' כגון 'המספר קומי'. זו אפוא נימה חדשה של פרשנות נוספת לאיסור ההסתפרות. אפשר גם לראות בכך עדות שההלכה האוסרת הסתפרות לא נשמרה. בדוחק ניתן להעמיד את התוספתא כדעת חכמים ובמקום גלוי וציבורי.
במבוא הרחבנו מעט בסממנים החיצוניים שהבחינו בין ישראל לנכרים. עמדנו על כך שהתספורת הייתה סממן מבדיל מעין זה, וחשיבותה החברתית רבה.
בנושא תספורת לא מוצעת ההבחנה המתבקשת בין ספר אומן לספר בלתי מיומן. זו הוכחה עד כמה הדינים בנושאי ההרחקה מהגוי אינם נסמכים על נימוק הלכתי טכני, אלא ביטוי למערכת חברתית שחז"ל רוצים לצמצמה, ובכל נושא ננקטת ההלכה המתאימה למצב החברתי שבאותו מגזר.
במקבילה בתוספתא מנויים כל הנושאים שבמשנה: "מתרפאין מהם ריפוי ממון אבל לא ריפוי נפשות. לא תחתך נכרית העובר במעיה של בת ישראל, ולא ישקנה כוס עיקרין, מפני שחשודין על הנפשות. ולא יתייחד ישראל עם הגוי בבית המרחץ, ולא בבית המים. מדבק ישראל עם הגוי, נותנו לימינו ואין נותנו לשמאלו.<sup class="footnote-marker">21</sup><i class="footnote">מדבק, הכוונה לכך שהם מהלכים בחבורה. אם הנכרי בשמאלו הרי קל יותר יהיה ליהודי להתגונן מפניו. כמובן רוח הדברים היא שרצוי שישראל יתרחק מהנכרי, אך לא תמיד הדבר ניתן. ונראה שבפועל למרות הדמוניזציה של הנכרי נוצרו קשרי ידידות ושיתוף פעולה. </i> ר' ישמעאל בנו של ר' יוחנן בן ברוקה אומר, בסייף בימינו, במקל בשמאלו. וגו' (פ"ג ה"ד, עמ' 463). בתוספתא חולין גוש הלכות העוסק בהרחקה ממין. כללי ההרחקה, והשפה ההלכתית, נגזרת מאיסורי הנוכרי: "... מפני שאמרו שחיטת המין עבודה זרה, פתן פת כותי, ויינם יין נסך, ופירותיהן טבלין וספריהן ספרי קוסמין<sup class="footnote-marker">22</sup><i class="footnote">זו עדות נוספת לתפישת המינות כמאגיה.</i> ובניהן ממזרין" (תוספתא חולין פ"ב ה"כ, עמ' 503). "אין מוכרין להן ואין לוקחין מהן, ואין נושאין מהן. ואין נותנין להן, ואין למדין את בניהן אומנת, ואין מתרפאין מהן לא ריפוי ממון ולא ריפוי נפשות" (תוספתא חולין פ"ב הכ"א, עמ' 503). יש להתרחק מהמינים עוד יותר מאשר מהנוכרי.
ברור למדי שבהגיעם אל המין חכמים מגבירים את מגמת ההרחקה, וקשה להפריד היכן קיים חשש ריאלי, והיכן באה לביטוי תחושת התיעוב, ממי שהוא אח שהתרחק. ההלכה הבאה בתוספתא מביאה את סיפור בן דמה שנאסר עליו להתרפא ריפוי נפשות ממין (נוצרי).

Mishnah 3

<small>עפ”י כתב יד קופמן</small>
משנתנו היא אחת המשניות המשפיעות ביותר בהיסטוריה היהודית. המשנה עיצבה את דרך התנהגותו של העם היהודי בארץ ישראל ובגולה. היא קובעה את הבסיס ההלכתי למערכת היחסים המסחרית עם הנוכרים, או לפחות את מה שחכמים ראו כמודל להתנהגות נאותה בעולם נוכרי. באופן טבעי היא זכתה לפרשנות, פיתוחים וכמובן גם לפיתוחים הנראים כפרשנות. לעתים המפרשים המאוחרים הטביעו את חותמם בנוסח המשנה כדי לעצבה לפי תנאי החיים שלהם, והמציאות עימה התמודדו. מובן שאנו נעסוק בעיקר ברובד התנאי, אבל נרמוז ונזכיר גם כמה מההתפתחויות המאוחרות.
<b>אילו דברים שלגוים אסורין</b> – באכילה. המילה "אסורין" משמשת במובן שונה. עד עתה במשנת עבודה זרה "אסור" היה איסור לתת לנוכרי עבודה, או למכור ולקנות ממנו. ועתה נושא חדש. איסור אכילה ואיסור הנאה.<b> ואסור</b>[<b>י</b>]<b>ן איסור הנייה</b> – אם נפל לידיו מאכל אסור, האיסור כולל גם הנאה כלומר מכירתו ושימוש בהכנסה הכספית מהמכירה. ממילא האסור בהנאה אסור גם בעשייה, שהרי אין מה לעשות בו.
ההבחנה ההלכתית בין איסור אכילה ואיסור הנאה נראית ללומד פשוטה. הוא התרגל אליה מזה שנות לימוד ארוכות. אבל למעשה היא עצמה איננה פשוטה ואיננה 'טבעית' בעולם ההלכה. כמובן כל אוכל שאיננו כשר או שיש חשש לכשרותו, אסור באכילה. אך איסור ההנאה הוא רמה יותר גבוהה של חומרה. במבוא ניסינו לסכם מתי הסתפקו חכמים באיסור אכילה ומתי החמירו ואסרו גם על הנאה. ניתן למצוא איסורי הנאה גם בתחומים אחרים כגון תרומה. תרומה אסורה באכילה, והאוכלה חייב בתשלום קנס של חומש. היא רכוש כוהן וכמובן אסור לאדם (ישראל) לגזול את רכוש הכוהן. אך היא מותרת בהנאה, הנאה היא התשלום (הסמוי) שהכהן מעניק לישראל תמורת מתן התרומה דווקא לו. לעומת זאת השימוש בשמן תרומה לתאורה, שגם זו הנאה מסוימת מותר רק במקרים בהם הכהן שותף. אם כן איסור הנאה מתרומה איננו זהה לאיסור הנאה מעבודה זרה.
אסור לעבוד בחול המועד אבל אין איסור על הנאה מעבודה אסורה. אשר לשבת הדין סבוך הרבה יותר. יש הגבלות מסוימות על שימוש במלאכה שנעשתה בשבת (כולל טלטול) אך לא איסור הנאה כולל, האיסור תלוי בסדרת הלכות תנאיות, וכמובן גם רווי מחלוקות.<sup class="footnote-marker">23</sup><i class="footnote">פירושנו לשבת פכ"ג מ"ד.</i> הוא הדין בבשר נבלה שמותר בהנאה.<sup class="footnote-marker">24</sup><i class="footnote">חז"ל מסיקים זאת מהפסוק "לכלב תשלכון אתו" (שמות כב ל) וכך בכל מדרשי ההלכה ראו למשל מכילתא דרבי ישמעאל, מסכתא דנזיקין, בכספא, כ, עמ' 321; בבלי פסחים כא ע"ב ומקבילות רבות. ראו עוד חולין פ"ח מ"ד ופירושנו לה; תוס', שבת פ"ז ה"ג. </i> כמובן יש תחומים שבהם האיסור אסור בהנאה (כגון הקדש, בשר קודשים שנפסל ועוד). אך בכל זאת עדיין זו החלטה חריגה. יתר על כן זה אחד התחומים הבודדים שבו קיים מדרג כזה של איסור. מדרג דומה קיים למשל בנושא כלאיים. איסורי תורה אסורים בהנאה, איסורים שהם הרחבה של חז"ל מותרים באכילה אבל אסור רק לקיים, ואיסורים קלים גם מותר לקיים (כלאים פ"ח מ"א ואילך). וכן דין חמץ, חמץ בפסח אסור בהנאה, וחמץ שעבר עליו הפסח של ישראל אסור בהנאה, של נכרי מותר בהנאה (פסחים פ"ב מ"ב ומקבילות), וכן מספר מקבילות מועט.
בכל המקרים הללו מדובר באיסורי תורה מפורשים וברורים. לעומת זאת בהלכות עבודה זרה אין מדובר באיסור ברור. מהתורה אסור לעבוד עבודה זרה, וניתן להרחיב את ההלכה לכלל הנאה מעבודה זרה. אבל במשנה שלנו, ובקודמותיה מדובר באיסורי הרחקה שהמרחק בינם לבין איסור ממש הוא גדול מאוד. יתר על כן, גם המרחק שלהם מעבודה זרה רחוק. יכולים אנו לומר שאיסור הרחקה מעבודה זרה הורחב מאוד. או אולי אפילו 'גויס' לעניין הרחקה ממעשי נוכרים.
שוב חוזרים אנו לעיקרון שהסיבה העיקרית להלכות עבודה זרה אינה ההלכתית-טכנית אלא החשש החברתי, והסיבות ההלכתיות הן הנמקות משניות בלבד.
<b>היין</b> – במבוא הרחבנו בשאלת יין נוכרים. ברור שיין נוכרים נאסר. אבל הסיבה לכך בעייתית ביותר. או יותר נכון הטכניקה ההלכתית של האיסור בעייתית. הסקנו שהאיסור נובע מרצון למנוע קרבה וחברה משותפת, אבל ההסבר החברתי נוסח בשיח מעין משפטי. יין הנוכרים מכונה יין נסך, מקורו של המונח ביין שחולק בסעודות חגיגיות שראשיתו נוסכה לאלים בטקס בעל אופי חיצוני דתי לחלוטין, זאת למרות שממבט אנתרופולוגי מדובר בסדרי סעודה. אך בחברה היוונית-רומית (וגם בחברה היהודית), הלבוש החיצוני היה דתי באופן מלא. היין שעליו מדברת המשנה איננו אפוא היין הנקנה בשוק, אלא יין שחלק ממנו נוסך ממש. יין במשמעות זו מכונה בפינו יין נסך במשמעות המצומצמת. המשנה שלנו מתמקדת בחפצי עבודה זרה ממש, עורות לבובין (כפי שנסביר להלן) ויין שהושמש לאכילה בטקס של ניסוך (במהלך הסעודה). כך גם להלן בפ"ה מ"ט היין הוא יין נסך, והוא אסור כחפץ. אם כן, לכאורה המשנה בשלב זה מתמקדת ביין נסך במשמעותו המצומצמת. ברם, הניסוח של המשנה עצמה סתמי וכללי, "יין... של נכרים", וכפשוטו כל יין של נוכרים אסור.
הבבלי (כט ע"ב) פירש שמדובר בסתם יין וכן הירושלמי (מא ע"א), אם כי הירושלמי איננו אומר שזה פירוש המשנה, אלא שסתם יין נוכרים נאסר. כפי שאמרנו במבוא, להלכה המאוחרת ברור שסתם יין נוכרים אסור משום יין נסך או חשש יין נסך, לפיכך עצם העובדה שכך מניח הירושלמי איננה אומרת מאומה ואיננה מסייעת בהבהרת המשנה. השאלה היא האם במשנה עצמה כבר הפירשו את האיסור בצורתו הרחבה. ועל שאלה זו אין לענות בעזרת התלמודים. בהמשך נחזור לשאלה ונראה שאת המשנה יש לפרש במשמעות הרחבה, שכל יין נוכרים נאסר. גם אם איננו חפץ עבודה זרה ממשי.
<b>והחומץ שלגוים שהיה מתחילתו יין</b> – יין שהחמיץ אסור משום שהיה פעם יין. למרות שבמצבו כחומץ הוא איננו מוצר בעל אופי פגאני בדווקא. כשהיה יין טרם נעשה בו שימוש. מעתה שתי אפשרויות פירוש פתוחות לפנינו, והן נוגעות בשאלה האם המשנה עוסקת ביין נסך במשמעות המצומצמת או במשמעותו המורחבת.<sup class="footnote-marker">25</sup><i class="footnote">האם הוא במשמעותו המצומצמת יין שניתן בסעודה והכוס הראשונה ממנו נוסכה בפועל במהלך הסעודה. המשמעות המורחב תהיא שסתם יין של נוכרים, האסור בגלל ההרחבה של איסור יין נסך. מושגים אול נוסחו על ידינו במבוא. </i> לפי המשמעות המצומצמת החומץ שעליו מדובר הוא יין שהוגש בסעודה ונוסך ממנו, ועתה החמיץ. החמצתו איננה הופכת אותו למזון שאיננו פולחני. לפי הסבר זה סתם יין שהחמיץ בתהליך העיבוד צריך היה להיות מותר. ואם אסרו עליו הרי שזו מעין גזירה מרחיבה. לפיכך סביר יותר שהיין האסור במשנה בא במשמעות מורחבת. כל יין נוכרים אסור, לכן גם מה שהתחיל את דרכו כיין נוכרים והחמיץ, אף שמחבית זו בוודאי לא ניסכו. לכל היותר חשב הגוי לשתותו כיין (להגישו בסעודה), אבל הוא לא עשה כן, משום שהיין החמיץ והוא נותר לפנינו. אך 'עברו' כיין מספיק כדי להגדירו כחפץ של עבודה זרה.
הנימוק נרמז במשנה עצמה "שהיה תחילתו יין". עוד יותר מפורש הנימוק לגבי יין מבושל. מפורש בירושלמי "דתני רבי חייה יין מבושל של גוים למה אסור? מפני שהיה מתחילתו יין. חומץ של גוים למה אסור? שהיה מתחילתו יין. אמר רבי יוסי מתניתא אמרה כן היין והחומץ של גוים שהיה מתחילתו יין" (ירו', תרומות פ"ח, ה"ג, מה ע"ג).<sup class="footnote-marker">26</sup><i class="footnote">ליברמן, תוסתא לתרומות עמ' 341.</i> "מתחילתו יין" אין משמעו שהוגש לסעודה, אלא שהיין אסור היה עוד לפני שתוכננה סעודה כלשהי. היין אסור משום שהוא עתיד להיות מוגש לסעודה וחלק ממנו יהא מנוסך לאלים.
לאור זאת מפתיע אפוא שלדעת התוספתא יין מבושל מותר. "וכן היה רבן שמעון בן גמליאל אומר, אף יין מבושל אין בו משום גלוי, ואין בו משום יין נסך" (תוס', תרומות פ"ד ה"ד). דומה שלדעת רשב"ג יין נסך האסור הוא במשמעות המצומצמת בלבד (יין שראשיתו נוסכה בפועל במהלך הסעודה), או שיש חשש שכך היה. יין מבושל אין מנסכים ממנו. אבל בתוספתא שלנו (עבודה זרה) גם יין מבושל אסור "יין מבושל ואלונטית הרי אילו אסורין מפני שתחילתן יין" (פ"ד הי"ב). הירושלמי שציטטנו מייחס לרבי חייא עמדה ברורה שיין מבושל אסור, ועבורו זו הנחה מוקדמת. גם בבבלי חוזר האיסור (כאן כט ע"ב, ל ע"א) אבל בהמשך הבבלי עמדה שונה "רבה ורב יוסף דאמרי תרוייהו: יין מזוג אין בו משום גילוי, יין מבושל אין בו משום ניסוך" (ל ע"א). בהמשך הסוגיה דיון על יין מבושל שהתגלה ויש בכך מחלוקת.
אם כן הייתה מחלוקת תנאית גם לגבי יין מבושל. או שהיין המבושל היה בראשיתו מותר משום יין נסך, ולאחר מכן נאסר. לדעתנו זו המחלוקת העיקרית האם יין נסך אסור במשמעות המצומצמת או במשמעות המורחבת של המונח.
איסור יין נוכרים הפך במשך הדורות לכלל מנחה בסיסי המעצב את מערכת היחסים עם הנוכרים, ועוד יותר את מה שחכמים ראו כמערכת היחסים הנכונה. למרות הקישור הטבעי בין יין נוכרים ליין נסך, הרי שבפועל שני האיסורים המשיכו כל אחד לעצמו. הקשר בין ניסוך ליין עומעם במהלך הדורות. הנוכרים חדלו מלהיות עובדי עבודה זרה. גם הנצרות וגם האסלאם חברו ליהדות במאבק בעבודה זרה, אך איסור יין נסך המשיך לשרור למרות השינויים הללו. חכמים דאגו לשמר את תפישת הנוכרים כ'עבודה זרה',<sup class="footnote-marker">27</sup><i class="footnote">לא נעסוק כאן במחלוקת הראשונים האם הנוצרים נחשבים לעובדי עבודה זרה. בוודאי שהם (הנוצרים ומנהיגיהם) לא היו מגדירים עצמם כפגאנים. הדיון על מהות הנצרות השפיע על הלכות עבודה זרה שבמסכת, אך לא על איסור יינם. גם כך גם בארצות האסלאם המתרחקים מסממני עבודה זרה לא פחות מהיהדות.  </i> למרות השינוי. למעשה ההלכה והחברה היהודית לא ניצלה את ההזדמנות ההלכתית לשנות את הלכות יין נוכרים. ניתן היה לטעון שהנוכרים בימי הביניים אינם עובדי עבודה זרה, או שהתפתחות המסחר מעקרת את איסור יין נוכרים ממהותו החברתית. אבל ההלכה לא ניצלה הזדמנויות אלו. אדרבה האיסור נותק מטעמיו ההלכתיים והוחזר לתפישות החברתיות הראשוניות, עליהן הצבענו. יין נוכרים אסור לגופו בחומרה רבה כעיקר תורה, בגלל הריחוק מהנכרים וכדי לעצב מודל התרחקות מהם.
חכמים מאוחרים בימי הביניים הקלו בחלק מהמגבלות בדבר המסחר ביין, אך עצם האיסור נותר בעינו.
<b>וחרס אנדריאני</b> – חרס על שם האדרינוס. בעדי נוסח אחרים 'האדריאני' או 'הדריאני'. להלן פ"ה מ"ט חוזרת הרשימה ובה חרס האדריאני איננו מופיע ונעסוק בכך בפירוש המשנה להלן. החרס האדריאני איננו נזכר גם ברשימות אחרות של חפצי עבודה זרה מובהקים.<sup class="footnote-marker">28</sup><i class="footnote">ומופיע במקבילה בתוספתא פ"ד ה"ח.</i>
הבבלי כבר מתחבט בשאלה (לב ע"א)  "1. מאי הדרייני? אמר רב יהודה אמר שמואל: חרס של הדריינוס קיסר. 2. כי אתא רב דימי אמר: קרקע בתולה היתה שלא עבדה אדם מעולם, עבדה ונטעה, ורמי ליה לחמרא בגולפי חיורי ומייצי להו לחמרייהו, ומתברו להו בחספי ודרו בהדייהו, וכל היכא דמטו תרו להו ושתו" (= כאשר בא רב דימי,<sup class="footnote-marker">29</sup><i class="footnote">רב דימי היה מרבנן נחותאי שנסעו בין ארץ ישראל ובבל, והעבירו (לימדו) את תורת ארץ ישראל, בתפוצה היהודית. </i> אמר קרקע בתולה הייתה שלא עבדה אדם מעולם. עבדה ונטעה ומניח את היין [שצמח באותה קרקע] בגולפות לבנות [העשויות מאדמת חיוור] וממצה את היין שלהם. ושוברים להם בחרסים ומניחים בתוכם). המשפט הראשון ברור, חרס האדריני נקרא על שם הקיסר הדרינוס.<sup class="footnote-marker">30</sup><i class="footnote">מדברי רמב"ם משמע שהאדרינוס קדם למשנה, אבל חכמים הכירו את הנוהג הקדום. לאמיתו של דבר האדרינוס שלט בין השנים 139-117 בדור יבנה ובימי מרד בר כוכבא. </i> המשפט השני קשה יותר.
רמב"ם מפרש שלוקחים היו טיט יבש, מספיגים אותו ביין וכאשר רצו לשתות מהיין היו משרים את הטיט המים, הטיט היה שוקע והמים היו מקבלים טעם יין. רע"ב מפרש: "אדריאנוס קיסר היה מגבל טיט ביין ועושה ממנו כלים ולא היה מצרפן בכבשן, ונושאים אותן במלחמה, וכשרוצים לשתות משימים אותם החרסים במים ונימוחים שם, והטיט שוקע למטה, ונשאר היין מזוג במים". הפירוש קשה, שכן למה לשאת יין בכלי שטרם נצרף ולא בכלי צרוף.
ברור שרע"ב ורמב"ם סברו שגולפא של הבבלי הוא כלי בלתי צרוף.
<b>גולפא</b>
גולפא וברבים גולפי הוא מונח המופיע רק בתלמוד הבבלי.<sup class="footnote-marker">31</sup><i class="footnote">בראנד, כלי חרס, עמ' פא-ג, סבר שהיא של חרס. לדעתו גולפא זהה לקולפא היוונית γἀλπη או γἀλπιϛ קלפיס בעברית קלפי. לדעתנו, דיונו של בראנד בנושא מוטעה לחלוטין. כך למשל מסופר "ר' יהודה כד אזיל לבי מדרשא שקיל גולפא על כתפיה, אמר: גדולה מלאכה שמכבדת את בעליה. רבי שמעון שקיל צנא על כתפיה, אמר: גדולה מלאכה שמכבדת את בעליה". רב יהודה היה נושא לבית המדרש גולפא ורבי שמעון היה נושא 'צנא' (תלמוד בבלי מסכת נדרים דף מט ע"ב). רש"י פירש שגולפא הוא קנקן "לישב עילה" על פיו. ומכאן הסיק בראנד שפי גולפא בקוטר גדול דיו לישיבה ברם, פירושו של רש"י אינו מוכרח. אפשר שהגולפה נועד פשוט לאספקת מים או יין ללומדים. על כל פנים המונח הוא בבלי בלבד. והקשר שלו לקלפי מפוקפק.</i> הבבלי דן בעניין 'תשלום' של עולי הרגל למארחים שלהם בירושלים, ומסביר שאין לשלם להם, אך נהגו לפצות את המארחים בעור הכבש שהוא לקורבן. ולאביי מיוחס הניסוח "אמר אביי: שמע מינה אורח ארעא למישבק איניש גולפא ומשכא לאושפיזיה" (בבלי, יומא יב ע"א) – נסיק מכך שדרך אדם לתת את הגולפא ואת העור למארח שלו. הגולפא עשויה לפקוע אם ממלאים אותה יותר מדי (בבלי, שבת מב ע"א). אמנם גם כלי חרס עשוי להתפוצץ מבפנים (בבא מציעא ע"א-ע"ב), אך הדבר נדיר ומתאים יותר לכלי עור. אמנם הבבלי הדן בנושא מחליף בין העיסוק בכלי חרס לעיסוק בגולפא. אבל זאת לצורכי הדיון ההלכתי, כמובן דינם זהה לעניין השימוש בשבת. כמות שנאמר בבבלי שבת (מב ע"א): "והתניא: נשברה לו חבית של טבל בראש גגו - מביא כלי ומניח תחתיה. בגולפי חדתי, דשכיחי דפקעי" (בגולפי חדשות שרגילות לפקוע) (איור 17).
מכל מקום הגולפי נועדו בעיקר לאחסון יין. הדיון בבבלי עבודה זרה עליהם הוא במסגרת הדיון על שימוש חוזר בנודות עור של נוכרים (להלן פ"ב מ"ד). וקובע הבבלי: "א"ר זביד: האי דורדיא דחמרא דארמאי, בתר תריסר ירחי שתא שרי. אמר רב חביבא בריה דרבא: הני גולפי, בתר תריסר ירחי שתא שרי (בבלי, כאן לד ע"א – הדורדים של יין נוכרים אחרי תריסר ירחים מותרים. גולפים אלו אחרי שנים עשר חודשים מותרים). אי אפשר לדעת האם הגולפים עשויים חרס (כמו קנקנים) או עור, אך הם כלים מובהקים של אגירת יין. בהמשך הבבלי שם דיון על גולפי שחומים או אדומים (שחורים). סביר יותר שהכוונה לכלי חרס אמנם ייתכנו גם נודות בצבעים שונים, אבל בעורות לצבע אין כל משמעות, ואילו בכלי חרס כלים שחורים נצרפו בדרך שונה וצריך האמורא להדגיש שלעניין טיהור מיין נסך דינם זהה. על כל פנים הם משמשים לאחסון יין וכן הסיפור בבבלי כאן סה ע"א.
חומר הגלם ממנו עשויים הגולפי משפיע על ההלכה בדיון בבלי אחר. שם עולה השאלה האם באמת נודות עור (שהיה בהם יין נוכרים) דינם כקנקני חרס לעניין טיהור.
הדיון הוא סביב המשנה להלן פ"ה י"א העוסקת בטיהור כלי עבודה זרה. המשנה שם קובעת שכלי חרס אי אפשר לטהרו לעולם אפילו אם היה מזופת וקילף את הזפת.
בתוספתא: "הגת והמחץ והמשפך של גוים ר' מתיר וחכמים אוסרין. ומודה רבי בקנקנים שהן אסורות. ומפני מה אילו אסורות ואילו מותרות? אילו עשויות למוכנס, ואילו עשויות שלא למוכנס. של עץ ושל אבן צריך לנגב, אם היו זפותין צריך לקלף" (פ"ח ה"א). התוספתא איננה מזכירה כלי חרס במפורש. אך מדברת על 'קנקנים', קנקנים עשויים בדרך כלל מחרס, ואכן לדברי רבי קנקנים אי אפשר לטהר. ברם, התוספתא מסבירה שאין זה בגלל חומר הגלם ממנו קנקנים עשויים, אלא משום שקנקנים הם כלי אגירה, בניגוד לגת ולמחץ שהיין עובר בהם לזמן קצר בלבד.
בפירוש המשנה (פ"ה מי"א) נדגיש את משמעות הברייתא ליחס בין המשנה לתוספתא, אך בשלב הנוכחי של הדיון חשוב רק שהתוספתא מקבלת את אותה הלכה כמו המשנה, אך מעניקה לה הסבר אחר, ממנו משמע שדין כלי חרס זהה לכלי אבן וניתן לטהרו. זאת לעומת המשנה בפ"ב מ"ד המדברת על כך שגם נודות וגם קנקנים (מן הסתם מחרס). עם זאת משנת פרק ב איננה עוסקת כלל בדרכי טהרה ולכן שומעים אנו ממנה שהנודות וכלי החרס דינם זהה בכך ששניהם אסורים לשימוש (אסורים בהנאה), אבל איננו יודעים מהמשנה בפרק ב, האם דינם זהה לעניין טהרה.
חומר הגלם ממנו עשויים הגולפי משפיע על ההלכה בדיון בבלי אחר. שם עולה השאלה האם באמת נודות עור (שהיה בהם יין נוכרים) דינם כקנקני חרס לעניין טיהור.
אם כן יש מחלוקת על כלים מחרס האם תמיד נאסרו או שמא נאסרו באותה רמה כמו כלים אחרים. ואכן הבבלי מסביר "אמר רבא: סיפא דמתני' אתאן לרבנן", כלומר דין חרס כדין אבן. משנתנו כחכמים הסבורים שגם גת אבן נטמאת (נפסלת) על ידי יין הנסך שנדרך בה. בהמשך מסופר על רבא ששלח גולפי להרפניא, והוא סוגר אותם וחותם כדי שלא ייפסלו לשימוש. בהחלט ניתן להבין שהעורך סבר שהגולפי הם מחרס ולא מעור.
חומר הגלם ממנו עשויים הגולפי משפיע על ההלכה בדיון בבלי אחר. שם עולה השאלה האם באמת נודות עור (שהיה בהם יין נוכרים) דינם כקנקני חרס לעניין טיהור.
הבבלי (עד ע"ב)  מצטט ברייתא דומה לזו שבתוספתא
יש הבדל בין התוספתא כפי שהביאה הבבלי לתוספתא במקורה, בגת של אבן, אם הגת מזופתת האם היא אסורה לשימוש, או מותרת לאחר קילוף. הבבלי מביא ברייתא אחרת שהיא כתוספתא ומתרץ בדרך שמתרץ.<sup class="footnote-marker">32</sup><i class="footnote">אם השתמש בגת המזופתת אין די בקילוף, ואם לא השתמש בה, די בקילוף. </i> בשלב זה מצטט הבבלי את המשנה והאנן תנן: "של חרס, אף על פי שקלף את הזפת - הרי זו אסורה! אמר רבא: סיפא דמתני' אתאן לרבנן", כלומר דין חרס כדין אבן. משנתנו כחכמים הסבורים שגם גת אבן נטמאת (נפסלת) על ידי יין הנסך שנדרך בה. בהמשך מסופר על רבא ששלח גולפי להרפניא, והובאו הדברים לעיל.
נסכם את הדיון בכל הנוגע לחרס האדריני. הבבלי מתאר תיאור שיש בו נימה אגדית (נוטע בקרקע בתולה). אך החשוב הוא שחרס האדריני הוא כלי שבו אוגרים יין נוכרים, ומשתמשים בו בשנית, ואגב כך מופק מהכלי עצמו עוד מעט יין, ממה שנבלע בתוכו.
וכן מהירושלמי משמע שחרס האדרייני הוא כלי לכל דבר העשוי לשמש לבישול או לכל צורך אחר (ערלה, פ"ג ה"א, סג ע"א). כך גם פירש רש"י לעבודה זרה כט ע"ב, שזהו כלי חרס המובהק ליין. וכנראה לכך גם התכוון הבבלי בהדגישו 'גולפא'.
מאחר דאתינו להכא, סביר ש'האדריאני' או 'אדריאני' איננו שם הקיסר אלא הים האנדריאטי. בשם זה כונו כלי יבוא שהגיעו מאיטליה, אלו הכילו כמובן יין נוכרים מיובא. גם בשימוש חוזר היין שכלי חרס אלו נאסר גם איסור הנאה, משום שביין החדש התערב מעט מהיין הישן.
לעומת זאת נודות יין, או כלי חרס (קנקנים) משימוש מקומי, ספק אם במקורם שימשו ליין נסך או ליין יהודים רגיל. בעת השימוש החוזר בהם, היין החדש אסור בשתייה משום תערובת יין נסך. אבל מחלוקת האם היין נאסר גם באיסור הנאה. המחלוקת נובעת מכך שספק אם היין המקורי הוא יין נסך, וכן שבסך הכל התערב ממנו מעט מאד ביין החדש.
בוודאי יין הגיע בנודות סגורים או בקנקנים סגורים,<sup class="footnote-marker">33</sup><i class="footnote">תמיד היין מובל בכלים סגורים כדי שטעמו לא יתקלקל, כמובן ההלכה דרשה זאת מסיבות הלכתיות, ודרשה חותם כדי להבטיח שלא השתמשו ביין. אך גם ללא הדרישות ההלכתיות, כך נהגו, וכך נוהגים עד היום מגדלי יין ומשווקי יין. </i> לפיכך אין כאן כל חשש שחלק מהיין נוסך בפועל. בוודאי אין עדות שהוא נוסך לאל כלשהו. ולכן ברור שכאן יין נסך הובן במשמעות המרחיבה, ככל יין של נוכרים. וכמובן האיסור כלל יין יבוא. את היין המיובא זיהו לפי כל החרס בהם השתמשו לשיווקו.
בירושלמי מחלוקת על המשנה ויש הפוסקים שחרס הדרייני אין איסורו איסור הנאה (ירו', מא ע"ב). זו הקלה הלכתית אמוראית שכמוה מנינו רבות במבוא.
<b>ועורות לבובין</b> – עורות לבובים נזכרים במשנה בהקשר של מנהגי עבודה זרה. ההסבר המלא הוא בתוספתא: "ואילו הן עורות לבובין כל שנקוב כנגד לבו ועשוי כמין ארובה אבל אם היה משוך מותר" (תוס', עבודה זרה פ"ד [ה] ה"ז, עמ' 466). והירושלמי כאן (מא ע"ב) מסביר: "כיצד הוא עושה? קורעה עד שהיא בחיים, ומוציא לבה לעבודה זרה. כיצד הוא יודע?<sup class="footnote-marker">34</sup><i class="footnote">לא ברור אם הוציאו את הלב בעוד הבהמה בחיים?</i> רבי הונא אמר בשעה שקורעה עד שהיא בחיים הוא נסלל ונעגל, לאחר שחיטה הוא נמשך", אם כן מדובר בחפץ של עבודה זרה. נראה שעובדי עבודה זרה נוהגים היו להוציא את הלב מהקורבן ולהקריבו לחוד. לא מן הנמנע שבשר הלב שימש כחפץ המעורר ניחוש ומאפשר לחזות העתיד. על כל פנים כדי להוציא את הלב, צריך היה לקרוע בעור קרע עגול. חכמים אסרו כמובן ליהנות מעור של בהמה שהוקרבה לעבודה זרה. לכן אם הנקב עגול, סימן שהבהמה הוקרבה בטקס של עבודה זרה. אך אם הקרע משוך, כלומר חתך פשוט, סימן שהבהמה נשחטה לצרכים רגילים.
במשנה שבת פ"ה <b>מ"ב </b>שנינו<b>: "</b><u>זכרין יוצאין לבובין</u><b>" (כך בכתב יד קופמן)</b> - האילים יוצאים עם מתקן או משהו מעין בגד המכונה "לבוב". בירושלמי שם מוסבר "שהוא נותן עור מבורסינין כנגד לבו והוא מתריס כנגד חיה" (ירו', ז ע"ב) בעל מלאכת שלמה פירש שבורסינין היא שם חיה, ברם, לא שמענו על חיה בשם זה. על כן נראה בפשטות שהכוונה שהוא לוקח את העור מהבורסי (בורסקי - מעבד העור). ועור זה מגן עליו כתריס (מגן משלושה צדדים).<sup class="footnote-marker">35</sup><i class="footnote">תריס הוא מעין מגן המקיף את הלוחם משלושה צדדיו. המילה יוונית במקורה, ומופיעה בהקשר צבאי.</i> אלא שעדיין קשה האם באמת יכול מגן עור להגן כנגד חיות בר? ולמה קושרים אותו ללב, ומדוע רק הזכרים נושאים מגן זה. נראה שבתלמוד הבבלי הכירו את הפירוש, ותמהו בו ופירשו: מאי לבובין? רב הונא אמר תותרי מאי משמע? דהאי לבובין לישנא דקרובי הוא דכתיב - לבבתני אחותי כלה -. עולא אמר עור שקושרין להם כנגד לבם כדי שלא יפלו עליהם זאבים. זאבים אזכרים נפלי אנקבות לא נפלי? משום דמסגו בריש עדרא וזאבין - בריש עדרא נפלי, בסוף עדרא לא נפלי? אלא משום דשמני… רב נחמן בר יצחק אמר עור שקושרין להם תחת זכרותן כדי שלא יעלו על נקבות" (בבלי, נג ע"ב) (= על זכרים הם נופלים ועל נקבות לא נופלים? משום שהולכים בראש העדר וזאבים בראש העדר נופלים [תוקפים] בסוף העדר אינם תוקפים? אלא משום שהם [הזכרים] שמנים).<sup class="footnote-marker">36</sup><i class="footnote">דה לנגה פרסם קטע ובו תרגום של המילים הקשות במשניות. את המונח "לבובים" הוא מתרגם "דירמא איספקפזמן טושמטון דיאטומיפידן" שמשמעו עור המכסה את הגוף (Swma) כדי למנוע הזדווגות. הסבר זה מופיע כאמור בבבלי, אך שם הוא נדחה. הווה אומר שהמחבר לא הבין את כל סוגיית הגמרא, מסר את ההסבר הראשון ולא ירד לעומק הבנת הסוגיה (דה לנגה, טקסטים ביוונית, עמ' 306-295, הקטע המעניין אותנו בעמ' 296).</i> אם כן שלושה הסברים בתלמוד: א. תותרי ב. הגנה על הזכרים, ג. כיסוי לאבר הזכרות. הגמרא מעדיפה את הפירוש השני. תותרי הוא לשון קרבה, ורב האי גאון פירש שקושרים את רגלי הבהמה זו לזו כדי שלא תרוץ ותברח.<sup class="footnote-marker">37</sup><i class="footnote">אוצר הגאונים לשבת, עמ' 23. תופעה זו ראינו בכפר הערבי המסורתי. את הפירוש השני (שקושרים שני זכרים זה לזה), איננו מכירים מהכפר המסורתי. </i> המאירי פירש מלשון "תרי", שקושרים אותם שניים שניים. מבחינה הלכתית שתי ההצעות ההלכתיות סבירות. ברם, הקושי כפול, מדוע מודגש שרק הזכרים יוצאים קשורים. יתר על כן, הרי ההלכה בדבר קשירת הבהמה נדונה במשנה שבת פ"ו מ"ג. המאירי לדרכו פירש שנקבות הולכות מדוד בישוב דעת, ורק זכרים צריך לרסן. ספק את הכבשות אכן שונות בכך מבני המין השני. רבנו חננאל פירש שהכוונה לסמרטוטין יפים שמניחים על הבהמה (סוס) ליפותה. אין ספק שהוא הושפע מהפסוק "לבבתיני אחותי כלה", ברם, הבבלי אומר שזו לשון קרבה. יתר על כן ניתן להבין שמייפים סוס, ברם, סתם זכרים בלשון חכמים הם כבשים זכרים, ולשם מה ליפותם?
הפירוש השני הוא מעין הירושלמי, אלא שההסבר מדוע קושרים את העורות רק על הזכרים קשה. הבבלי מתחבט בעניין, ולא כל הדיון שם צוטט. הטענה שהזכרים יוצאים בראש העדר אינה משכנעת את התלמוד, שכן הזאבים תוקפים בכל מקום. אין ספק גם שזאבים יטרפו גם בהמות נקבות אם יוכלו. ההסבר האחרון בתלמוד הוא שהזכרים מגביהים ראשם ולפיכך כאילו מתגרים בזאבים (כך לפי רש"י), ושוב קשה להלום פירוש זה אם המצב הריאלי בעדר. ההסבר השלישי הוא הגיוני במבנה המשנה, והוא כעין הסיפא, זכרים לבובים, רחלות שחוזות (להלן), ובשני המקרים מדובר בהתקן שנועד למנוע הרבעת הבהמה. הקושי היחידי הוא שהמילה "לבובים" אינה מוסברת. מהדיון ברור שבבבל לא הכירו את המונח ופירשוהו לפי עניינו, והיה זה נוהג ארץ ישראלי בלבד.
בארץ ישראל הכירו את מחזור הרביעה של כבשים והיו מודעים לו. על כן בהחלט ייתכן שפעלו לעיכוב ההריון, אולי כדי שההמלטה בעדר תהיה פחות או יותר אחידה. או שרצו לכוון את הלידה לתקופה מוגדרת. עם זאת למרות שפירוש הירושלמי לשבת הגיוני מבחינת חיי העדר, ראינו גם פירוש אחר הקושר את העורות הלבובין עם מנהגי עבודה זרה. ברור אפוא שגם במשנת שבת ובוודאי במשנתנו יש לפירוש זה עדיפות.
לאור משנת שבת ברור שנאסר לבהמות (צאן) לצאת בשבת כשלגופן עורות לבובין. כלומר שהיה מנהג כזה ביום חול. זו דוגמה נוספת לאשר כתבנו במבוא, שלעתים איסורי המשנה כורסמו, או לא נשמרו ברחוב היהודי.
<b>הרחבה</b>
לפנינו עדות מעניינת לחדירת מנהגי עבודה זרה. המנהג היה לחתוך בעור הבהמה החיה, חתך בצורת לב, ולעקור את הלב מהבהמה החיה. נראה שאחר כך נהגו לתלות את העור הנחתך (בצורת לב) כקמיע מאגי. יש להניח שבמקורו העור הלבוב נחשב לסגולה, אצל עובדי עבודה זרה, משום שמהבהמה הקריבו לעבודה זרה. חז"ל אסרו על ניצולו של עור לבוב לכל מטרה, ואכן הציבור קיבל לכל היותר את ההלכה הפורמלית. ניתן לפרש שהם לא השתמשו בעור עבודה זרה, אבל אימצו את הצורה, חתיכת עור הגזורה כעין לב. אבל כפשוטה הם תלו על הזכר המנהיג עור לבוב ממש. לחכמים לא היה בסיס הלכתי לאסור את תליית העור הלבוב על הזכר מנהיג העדר, שהרי העור אינו לקוח מבית עבודה זרה. ברם, הם אסרו לצאת עם עור לבוב בשבת, משום שהוא איננו תרופה יעילה. המשנה אוסרת לבהמה לצאת עם עור כזה בשבת. משום שהיא מתנגדת לסממן עבודה זרה. ובלשון הלכתית, המשנה איננה רואה בכך רפואה יעילה, ולכן אסור לצאת עם חפץ זה בשבת. עם זאת משנת שבת משקפת את החברה היהודית שבה נהגו לצאת עם סמל או קמיע מאגי זה ביום חול. המשנה בשבת איננה אוסרת לצאת עם הקמיע ביום חול או משום שחכמים היו מודעים לאוזלת ידם והבינו שההמון לא ישמע להם, או שלא ראו בכך איסור עבודה זרה, אלא רק חפץ לא יעיל שאסור לטלטל אותו בשבת. כך או כך שתי המשניות יחדיו מציגות הסתייגות מהמנהג האלילי-מאגי, מאבק עקיף נגדו, אך לא איסור.<sup class="footnote-marker">38</sup><i class="footnote">על סמך דוגמה זאת ואחרות עיצבנו את תפישתנו הכללית בדבר יחסם של חכמים למאגיה ולסוד. ראו הנספח למסכת חגיגה.</i>
בימי האמוראים כבר בטל המנהג, האמוראים אינם מכירים אותו ולכן צריכים לפרשו. ראינו כי כבר התוספתא הייתה צריכה לבאר את המונח, ומכאן שכבר בראשית המאה השלישית נשכח הנוהג המעין פגאני, ואחרונים כבר צריכים היו לבארו. אם נדייק, הרי הבבלי לא הכיר כלל את המנהג, ופירש לפי העניין ההלכתי, והמסורת ההלכתית. בין חכמי הירושלמי היו שהכירו את הנוהג והיו שלא הכירוהו. במבוא עסקנו בשאלה עד כמה הכירו אמוראים את פרטי עבודה זרה. אגב כך שומעים אנו בעקיפין שכנראה היו מי שאימצו את מנהג עורות לבובין. משנתנו מתנגדת לו, ומשנת שבת אוסרת עליו רק בשבת, ומשמע שביום חול האיסור חלש. זו דוגמה להעדפתם של חכמים לנמק הלכות במסגרת דיני שבת, ולא להדגיש את הטעם הלאומי חברתי.<sup class="footnote-marker">39</sup><i class="footnote">דוגמה לכך הוא דין סנדל מסומר (ראו שבת פ"ו מ"ב ופירושנו לה. והרחבנו בכך במבוא). </i>
במקרה זה ההלכה לא נשמרה לא בגלל לחץ כלכלי. העור הלבוב לא היה בעל ערך כלכלי נדיר, אלא נחשב לסגולה בשל הקורבן האלילי שנעשה בבהמה. האמונה האלילית הייתה, במקרה זה, עזה יותר מאיסורי חז"ל. בעינינו ניתן להגדיר את הנוהג האלילי כמאגיה (רכה) או כאמונה תפלה. כך או כך חז"ל קידשו עליה ועל היין מלחמה. המלחמה ביין הצליחה במיוחד, והמאבק בעורות הלבובים נכשל, לפחות באופן חלקי. למרות שחז"ל גייסו את איסור טלטול בשבת כחיזוק להתנגדות לנוהג האלילי.
לעומת זאת בהלכה הבתר אמוראית נקבע שעורות לבובים אסורים בהנאה ואסור לכתוב עליהם ספרים ומזוזות.<sup class="footnote-marker">40</sup><i class="footnote">מסכת סופרים פ"א ה"ד; מסכת ספר תורה פ"א ה"ג.</i> כאן אין מדובר בעורות לבובים ממש, אלא בעור שלוקחים מה"בורסינין" כלומר עור רגיל שלוקחים מהבורסי שיש בו חור בצורת לב. במשנה נדרים פ"ב מ"א מופיע מוצר זה כדוגמה לחפץ פגאני. ברם, הוא איננו מופיע בעדי הנוסח הטובים ונוסף בהשראת משנתנו.<sup class="footnote-marker">41</sup><i class="footnote">משנה, נדרים פ"ב מ"א. אינו בחלק גדול מעדי הנוסח (אינו ב- ב, ג2, ד, ז, כ, ל, נ, ן, ן2, פ, פ1, ת), ומחקו רבי יהוסף אשכנזי.</i>
את העור קשרו כנראה על הזכר ההולך בראש העדר כסגולה. יכול להיות שקשרו אותו ללב הזכר, אך אין צורך בהסבר זה, שכן המונח לבוב בא כאמור מהקשר אחר. בעדר רגיל, זכר אחד הולך בראש, ולכן קשרו למוביל את הסגולה. מכאן ניתן להבין את תולדות הדיון והגלגול הספרותי בבבל. עולא הארץ ישראלי הביא את הפירוש הארץ-ישראלי לבבל. חלק מהפירוש היה שמדובר בקשירת העור למוביל העדר. ברם, במציאות של בבל לא היה המנהג מוכר, והם ניסו להבינו על רקע תנאי החיים שלהם. כל הסוגיה עד הזכרת הובלת העדר היא ריאלית, והמשכה ספרותי בלבד.
<b>רבן שמעון בן גמליאל אומר בזמן שהקרע שלו עגול אסור ומשוך מותר</b> – אם הקרע עגול סימן שהעור נחתך כדי להוציא את הלב, כלומר שהלב שימש לפולחן עבודה זרה. ואם העור משוך סימן שהעור נקרע לא לשם הוצאת הלב החי, והרי זה סתם עור קרוע. בתוספתא (פ"ד ה"ז): "ואילו הן עורות לבובין - כל שנקוב <u>שקדור<sup class="footnote-marker">42</sup><i class="footnote">כך בכתב יד וינה, ואולי יש לקרוא 'שקרוע'.  מכל מקום קודר משמעו קורע ומוציא. כך בתוספתא שבת פי"ג ה"ה (ספרי במדבר נשא טז עמ' 21; בבבלי שבת דף קטז ע"א): " "הגליונים וספרי מינין אין מצילין אותן מפני הדליקה אלא נשרפין במקומן הן והזכרותיהן. ר' יוסה הגלילי אומ' בחול קודר את הזכרותיהן וגונזן". וכן בבלי ולין עז ע"א בעניין אחר.</i></u> כנגד לבו, ועשוי כמין ארובה. אבל אם היה משוך מותר". לא ברור האם חכמים חולקים על רשב"ג, או שהוא מפרש את האיסור הקדום.
<b>בשר הנכנס לעבודה זרה מותר</b> – לפני שנכנס לזבח מותר בהנאה, ואם נשחט כהלכה מותר באכילה. לכאורה הבשר נשחט על ידי יהודי, ובכל זאת שימש לפולחן ממשי וישיר של עבודה זרה. זו עדות לקשרי יהודים לעבודה זרה.<b> והיוצא </b>- מהמקדש הפגאני <b>אסור מפני שהוא זבחי מתים</b> – בשר זה הוא קורבן שחלקו נזבח במקדש לעבודה זרה, ולכן שאריתו אסורה, אף שבשארית לא נעשה פולחן אסור.<b> דברי רבי עקיבה</b> - ולא ידוע מי חולק עליו.
זבחי מתים הוא כינוי מקובל לקורבן לעבודה זרה. זאת מתוך לגלוג על האלילים שהם אינם חיים. הביטוי שאוב מתהלים פרק קו המתאר את פרשת פנחס "וַיִּצָּמְדוּ לְבַעַל פְּעוֹר וַיֹּאכְלוּ זִבְחֵי מֵתִים" (תהלים ק"ו, כח). הביטוי מצוי גם ב'איגרת ירמיהו' שבספרים החיצוניים.<sup class="footnote-marker">43</sup><i class="footnote">משפט 32. </i>
<b>ההולכים לתרפות<sup class="footnote-marker">44</sup><i class="footnote">ב-פ' וב-ל' בתרפות, ב-אפ בטריפות. נוסח זה הוא כנראה תיקון של סופר שלא הבין את המונח תרפות. </i></b> – שם גנאי לבית עבודה זרה. בתוספתא מתחברת הלכה זו להלכות היריד. "ישראל ההולכין ליריד מותר לישא ולתת עמהן, ובחזירה מותר. גוים שהולכין לתרפות אסור לישא ולתת עמהם, ובחזירה מותר מפני שהוא כעבודה זרה שהניחוה עובדיה. וישראל בין בהליכה ובין בחזירה אסור" (פ"א הט"ו). 'תרפות' הוא אפוא קרוב ל'יריד', אך חמור ממנו. מכאן הפירוש הפשוט שזה כינוי גנאי לעבודה במקדש האלילי.<sup class="footnote-marker">45</sup><i class="footnote">בבבלי לב ע"א, התוספתא מובאת כמאמר אמוראי בבלי.</i>
בירושלמי שתי נוסחאות למשנה. או 'תרפות' או 'תרבות': "ההולכין בתרפות" 1. רבי חייה בשם רבי יוחנן תוריבס. 2. מוליכין עבודה זרה גדולה אצל עבודה זרה קטנה. 3. אית תניי תני תרפות. מאן דאמר תרפות תרפים ומאן דמר תרבות תוריבס" (מא ע"ב). בדרך כלל 'אית תני תני' הוא מינוח לשתי נוסחאות שהראשונה שבהם היא משנתנו. מי שגרס תרפות הרי משמעו כמו 'תרפים', שמשמעו פסלונים. ומאן דגרס 'תרבות' מלשון 'תוריבס'. מקור המילה ביוונית θόρυβος turbos שמשמעו רעש, ובהקשר זה כנראה לב הפסטיבל האלילי, ששם מקור הרעש. תורבוס הוא כמובן שם גנאי.
הדוגמה של הירושלמי ל'תורבוס' היא 'מוליכין עבודה זרה אצל עבודה זרה קטנה'. בלידשטיין הציע שהכוונה לטקס המתואר אצל לוקיאנוס (אלי סוריה). לפיו יוצאת מהמקדש תהלוכה ממקדש זאוס עם פסל גדול של זאוס, לכיוון מקדש אפרודיטה. ממקדש זה יוצאות שתי תהלוכות אל הנהר הקדוש, אחת עם פסלו של זאוס, והשנייה עם פסל קטן יותר של האלה. שני האלים מובלים לנהר, ואז 'זאוס' מפנה את מקומו בראש לאפרודיטה הטובלת לפניו בנהר. בירושלמי טקס זה הוא הדוגמה לתהלוכת תוריבס.<sup class="footnote-marker">46</sup><i class="footnote">בלידשטיין, עבודה זרה, עמ' 375; לוקיאנוס אלי סוריה (Dea Syria) סעיף 31. </i>
א<b>סור מלשאת ומליתן עימהן</b> – כשם שאסור לסחור עם גויים בימי חגיהם, אסור לסחור עימם בדרכם לפולחן עבודה זרה. כל מה שהם קונים או מוכרים נועד לפולחן זה או למימונו, והמסחר הוא חלק מאווירת ה'קדש'.<b> והבאין </b>- לאחר שחזרו מהמקדש <b>מותרין</b> – לאחר ביצוע הפולחן הם סתם גויים ואין איסור גורף על מסחר עם נוכרים, להוציא המגבלות שמנויות בפרק הקודם. ההלכה בתוספתא זהה. הירושלמי מסביר "'והבאין מותרין' - רבי אבינא בשם רב ירמיה בשאין חזירתן כהליכתן אבל אם היתה חזירתן כהליכתן אף הבאין אסורין" (מא ע"ב). היו אפוא שנהגו לחזור מטקסי עבודה זרה ברעש תהלוכה וטקס, ועימם כמובן אסור לסחור. ויש שחזרו לתומם, ועימם מותר לחזור. קרוב להניח שהפירוש משקף את כוונת התנאים.
בניגוד לאיסורים אחרים שנמנו במשניות הקודמות האיסור כאן מצומצם למסגרת ההלכתית. אסור לסייע בעבודה זרה, אבל הנוכרי שחגג זה עתה הוא שותף ראוי למסחר. "מאי דהָוָה הָוה" מה שהיה היה (בבלי לב ע"ב), ואין מתחשבין בכך שהנוכרי השתתף זה עתה בפולחן 'מתועב'.

Mishnah 4

<small>עפ”י כתב יד קופמן</small>
<b>נודות הגוים </b>- הנוד הוא כלי קיבול מעור. ואם היה בו יין נוכרי, היין נחשב ליין נסך. המדובר עתה בנוד, <b>וקינק</b>[<b>י</b>]<b>ניהם</b> – קנקן הוא כלי חרס. <b>ויין ישראל כנוס בהן</b> – פעם שימשו נוכרים ועתה יש בהם יין שכשלעצמו כשר.<b> אסורין</b> – הנודות אסורים בשימוש, ובהנאה, כלומר אסור לכנוס בהם יין כשר. <b>ואסורן</b> – של הנודות או הקנקנים<b> אסור הנייה דברי רבי מאיר</b> - האם היין פסול? או שרק הנודות אסורים בהנאה? הדבר לא נאמר במפורש, ולהלן ננסה להבהיר זאת. <b>וחכמים אומרים אין איסורן אסור הנייה</b> – אסור לאכול (לשתות) את היין, אבל מותר למכור אותו לנוכרי וליהנות מדמיו. ברור שמדובר ביין עצמו, שהרי הנודות בוודאי אינם נאכלים, וכל הבעיה היא האם מותר להשתמש בו (איסור הנאה). אם המדובר בכלי עצמו אין הבדל בין חכמים לרבי מאיר. מכאן שמדובר ביין עצמו.<sup class="footnote-marker">47</sup><i class="footnote">בכתב יד ניו יורק שונה סדר הפיסקאות, ראו רוזנטל, עבודה זרה, עמ' 107.</i>
הניסוח של המשנה תמוה. ניסוח רגיל הוא 'אין לכנוס (אין כונסין) יין בנודות גוים וקנקיניהם, ואם כנס אסורים באכילה ובהנאה'. מהניסוח ניתן להבין שזה היה מעשה שבא לפני חכמים, בדיעבד. סביר שמדובר ביהודים שנהגו להשתמש בנודות גויים (שלא ברצון חכמים).<sup class="footnote-marker">48</sup><i class="footnote">על תופעה זו של פעילות בניגוד לרצון חכמים, ראו במבוא. </i> אפשר גם שגוף המשנה היה נודות הגוים וקינקניהם (וקנקניהם) אסורים איסור הנאה, דברי רבי מאיר. והמילים "ויין ישראל כנוס בהן" הן תוספת הסבר.
בתוספתא חוזרים הדברים אבל בסגנון רהוט ורגיל.
1. נודות של גוים, רבן שמעון בן גמליאל אומר משום ר' יהושע בן קופסאי, אין עושין אתן אלא שטיחין לבהמה. 2. נודות הגוים גרורין מותרין, חרשין וזפותין אסורין. 3. גוי עובדו וזופתו, ישראל עומד על גביו, כונס לתוכו יין ושמן, ואינו חושש. 4. קנקנים של גוים חדשות מותרות, ישנות זפופות אסורות. 5. ושכנס בה גוי מים, ישראל ממלא אותה מותר ישראל להכניס לתוכה 6. יין ושמן. ושכנס בהן גוי - ישראל ממלא אותה מים שלשה ימים מעת לעת, כונס לתוכה יין ואינו חושש. 7. ושכנס בו גוי יין ישראל, ציר ומורייס, מותר ישראל להכניס לתוכה יין (פ"ד ה"י). ניסוח המשנה מובן אפוא אם הוא קיצור וליקוט מהתוספתא. ולהלן נאשש זאת.
התוספתא מדברת על הנוד עצמו ולא על היין. ברור שהתוספתא חושבת שמותר ליהנות מהנוד, לא לכינוס יין אבל למטרות אחרות שאינן קשורות למזון. בנוסף לכך אנו שומעים על מגמות הקלה.
1. מותר להשתמש בנוד כשטיח כפי שאמרנו לעיל (מותר בהנאה אך לא למזון).
2-3. ניתן לגרור את הנוד, כלומר לגרדו מבפנים, ובכך הוא מוכשר, זו טהרתו.
4. אם הנכרי מזפת את הנוד וישראל צופה בו, ומבטיח שאיננו מנסך את היין, ניתן להשתמש בנוד.
5. אם הנוד שימש למים מותר להשתמש בו, כלומר שטיפה פשוטה מטהרת אותו.
6. שרייה במים לשלושה ימים מטהרת את הנוד. אמירה זו מחמירה יותר מסעיף 5.
7. ציר ומורייס של נכרים אסורים, אך הנוד איננו אסור בהנאה.
לדעתנו, התוספתא עוסקת בעיקר בכלי הקיבול, בנוד או הקנקן עצמו, אבל המשנה מתרכזת בבירור דין היין, כמו שכתבנו. הירושלמי (נא ע"ב) מסביר שמדובר הן ביין והן בנוד, היין אוסר את הנוד שבו הוא ארוז, והנוד אוסר את היין הנארז בהם. אם כן המשנה והתוספתא משקפת עריכות שונות (פרשנויות שונות) לאותו חומר תנאי קדום.
במשנה עצמה לא נזכרת אפשרות לטהר את הנוד. הוא אסור בהנאה ללא הסתייגות. מסקנה זו משתמעת מהמשנה אך היא בלתי אפשרית שכן היא מנוגדת לדבר תורה מפורש האמור בפרשת המלחמה עם המדיינים "וְכָל בֶּגֶד וְכָל כְּלִי עוֹר וְכָל מַעֲשֵׂה עִזִּים וְכָל כְּלִי עֵץ תִּתְחַטָּאו" (במדבר ל"א, כ). היא גם מנוגדת לכל המסורת ההלכתית בדיני טהרה רגילים וכמובן גם לתוספתא. השתיקה של המשנה אמנם מעוררת שאלה, אך אסור להסיק מההיעדר שאין אפשרות לטהר את כלי העור (נוד). מסקנה זו היא כלל חשוב ללומדי תורה. אין להסיק מההיעדר שמרכיב מסוים איננו קיים. במקרה זה נראה שבעל המשנה הכיר את התוספתא וסמך על כך שהלומדים מכירים את הנאמר בה. המשנה מדברת אפוא במקרה שהנוד לא טוהר, ומסתמכת בעריכתה על התוספתא. קריאה רק במשנה תוביל למסקנה שקנקן חרס עשוי להיטהר כמו נוד, וגם מסקנה מוטעית זו נובעת רק מכך שהמשנה היא תקציר של התוספתא.
<b>טהרת נוד עור</b>
כיצד מטהרים נוד מעור? התוספתא מזכירה מספר פרקטיקות, גרירה, שטיפה, השריה שלושה ימים. אנו נדון בנושא המפורט בפ"ה מי"ב. שם נראה שדין טהרת נוכרים וכניסה לקדושת ישראל היה שונה מזה של טהרה רגילה (מת, שרץ, נידה וכיוצא באלו). שלוש הטכניקות הללו מופיעות גם שם וההיררכיה ביניהם אינה ברורה.
כאמור בפרק ה' מי"ב, את הנוד אפשר בעקרון לטהר מטומאה, שכן כלי עור נטהרים (ניתן לטהרם בטבילה). את קנקן החרס או אפשר לטהר. עד כאן לעניין טומאה וטהרה. לגבי כשרות האם מותר להשתמש בנוד חלב בשביל רוטב בשרי? לכך אין במקורות התנאיים תשובה ברורה. לגבי יין נסך יש בתוספתא תשובה מפורטת, כפי שהצענו את נוסחתה. המשנה עצמה בסוף פ"ה מתייחסת לטיהור מיין נסך, אך שם אין עיסוק בכלי עור. עם זאת מדובר שם בכלי חבל נצרים וכיוצא באלו, שניתן לטהרם.
מן הראוי להעיר שהלכות הכשרות תופשות בספרות התנאית מקום שולי, ובכלל ההלכות התנאיות מעטות. את הלכות כשרות וההרחקה של בשר מחלב, למדו אמוראים, ובעיקר פרשני ימי הביניים מדיני טהרה ומדיני ההרחקה של עבודה זרה. עסקנו בכך מעט במבוא למסכת חולין. וברור שבפועל היו הרבה יותר איסורים והנהגות מחייבות מאשר המידע המצוי במשנה ובתלמודים. בספרות חז"ל התנאית, לא זכינו לפירוט מלא של ההלכות והמידע שבידינו, והנוהגים המקובלים כיום, מופיע רק במקורות מאוחרים יותר. במקרה זה יש להניח שלפחות חלק מההלכות הנגלות לעינינו רק בימי הביניים הן קדומות יותר, שכן מן הסתם ההלכה בנושא כשרות לא הייתה מפותחת פחות ומפורטת פחות מנושאים אחרים.
מכל מקום לגבי טהרה יש כאמור הבדל בין קנקן החרס לנוד העור, ומכאן שלא זה הגורם החשוב והקובע את ההלכה. כנראה הבעיה ההלכתית איננה חשש שנותר שמץ מהיין האסור, אלא שכלי המחזיק יין נוכרים אסור, משום ששימש לעבודה זרה. זו הרחבה ניכרת ביותר של דין יין נסך, שהרי כבר הטיעון הבסיסי שהיין שימש לעבודה זרה הוא בעצם 'פיקציה הלכתית' כפי שהסברנו במבוא.
<b>הדרדור והרקוב</b>
עוד בתוספתא "הדרדורין והרקובות של גוים ויין [ישראל]<sup class="footnote-marker">49</sup><i class="footnote">איננו בכתב יד וינה.</i> כנוס בהן, אסור בשתייה ומותר בהנאה העיד שמעון בן גודע לפני בנו של רבן גמליאל <u>הזקן</u> [שאמר משום רבן גמליאל הזקן]<sup class="footnote-marker">50</sup><i class="footnote">איננו בכתב יד וינה.</i> שמותר בשתייה ולא הודו לו" (פ"ד ה"ט, עמ' 466<sup class="footnote-marker">51</sup><i class="footnote">בבבלי עבודה זרה לב ע"א גרסה הפוכה: "העיד שמעון בן גודע לפני בנו של ר"ג, על ר"ג ששתה ממנו בעכו, והודו לו!".</i>). הדרדורין הם מקבילה לנוד, אך אינם מעור. המשנה בכלים פט"ו מ"א מזכירה את דרדור העגלה. מן הסתם הכוונה לכלי הקיבול שעל העגלה, על משקל בקבוק. בעל פירוש הגאונים לטהרות פירש (עמ' 37) מלשון "טרקטורון" (tractere) שמשמעו בלטינית למשוך, ובגיליון "מן עגלה בלי אופנים", כלומר שזה כלי גרירה. הערוך מציע מלשון tortora שמשמעו עיגול וכפיפה.<sup class="footnote-marker">52</sup><i class="footnote">ערוך השלם, כרך ג, עמ' 114.</i> במקורות מקבילים הדרדורים מופיעים ככלי המכיל בדרך כלל יין: כמו בתוספתא שציטטנו וכן "גוי שהיה מעלה ענבים בסלין ובדרדורין בגת" (תוס', שם פ"ז ה"ה, עמ' 471). בתשובת גאון: "הדרדורין כלים שקובעין אותן בקרקע והיין נשפך ממשפך הגת ובא לתוכן".<sup class="footnote-marker">53</sup><i class="footnote">תשובות הגאונים הרכבי, סימן מז.</i> הסבר זה מתאים לסוגיה בעבודה זרה, אבל ודאי לא למשנת כלים המדברת על דרדור של עגלה, ולא למוצא המילה. לדעתנו הכוונה לחבית שנועדה בדרך כלל להובלת יין מהגת הביתה, והיא זו המופיעה באיור (איור 18א). זו חבית המחוברת לעגלה על שני אופנים, והעגלה כולה היא בשביל החבית שאינה מיטלטלת באופן עצמאי בגלל גודלה. זאת בניגוד לסתם חבית עץ גדולה המונחת על עגלה (איור 18ב).
הדרדור עשוי מעץ ולכן לאחר שהיה בו יין נסך, נפסל לשימוש. על כן היין פסול לשתייה, אך עדיין מותר בהנאה. אולי ההבדל ההלכתי במצב היין נובע מהחומר, ואולי משום שהדרדור כלי גדול ולכן היין לא נחשב ליין פרטי (וממילא ליין נסך). מצבו אפוא מצב ביניים בין יין גויים, ליין ישראל. וכמו שרופא אומן נוכרי מותר לו לרפא, כך סוחר גדול מותר לו למכור (אף לא לשתות מסחורתה) שהועברה בכלי.
הרקבות או הרקובות נזכרות רק במעשה זה (ומקבילתו) ואיננו מוכר ממקורות אחרים.
אם כן קיימת מחלוקת על שתיית יין ישראל מדרדור של נוכרי, ואף הבדלי נוסחאות בין התוספתא לבבלי מה דעת חכמים בנושא, "הודו לו" או "לא הודו לא".
אגב אורחא ההלכה המקילה היא קדומה (מלפני דור יבנה שבו פעל רבן גמליאל, והאיסור מאוחר יותר), אך כאמור איסור אכילה בלבד ולא איסור הנאה, את העדויות לתהליך זה, שלדעתנו הוא מקיף אספנו במבוא.
ההלכה שכלי האריזה נאסרו לעולם מופיעה כאמור בתוספתא בצורה מרוככת. אפשר לטהר את כלי החרס על ידי השריה שלושה ימים "מעת לעת" או אפילו די בשטיפה בלבד (תוספתא לעיל). בירושלמי הלכות מקילות אלו חוזרות, ומשמע מהתלמוד (מא ע"ג) שהאמוראים בכלל הקלו בכלי אריזה לפחות בכלים מחרס.
אגב אורחא למדנו שהתוספתא חוזרת על דברי המשנה ומוסיפה עליהם נימוק הלכתי (כך במשניות הקודמות), ותוספת פרטים.
מהמשנה והתוספתא עצמם אין להכריע האם 'יין נסך' הוא יין שהוגש לסעודה וניסכו חלק ממנו, או שמדובר בסתם יין, עוד לפני שלב הסעודה. הווה אומר אין במשפט זה ראיה למשמעות של יין נוכרים, בה התחבטנו במשנה ג.
החרצנים והז[ו]גין שלגוים אסורין ואסורן אסור הנייה דברי רבי מאיר – החרצנים והזגים נזרקו בתהליך הדריכה של הענבים. למעשה, הם לא היו אף פעם ממש ביין, הם סוננו ונזרקו לפני שהנוזל הפך ליין, הסינון נעשה מתוך מיץ הענבים שטרם הוכשר ליין. אבל בפרט זה בא לדיון המרכיב הרגשי הבלתי הלכתי. נאסר כל מה שמתקרב לעבודה זרה ולכעין עבודה זרה. במיוחד בכל הקשור ליין. לעיל הסברנו את הרגישות המיוחדת ליין, ואת זיקתו לעבודה זרה. ועם זאת ברור שיין האסור הוא כל יין נוכרים, לא רק יין שנוסך או היה יחד עם יין נסך, אלא כל יין שהוא (שעשוי להתנסך). וחכמים אומרים [לחין אסורין יבשין מותרין – זג לח יש בו שרידי יין. זג יבש כבר אין בו שרידי יין. לכאורה לפי סברה זו היה מקום לכך שחכמים כאן יסברו שגם החומץ איננו נחשב ליין ולכן יהא מותר בהנאה, שהרי עתה הוא בבחינת 'יבש' שאין בו יין. ברם, עדיין ניתן להסביר את דברי חכמים בעיקרון משפטי. החומץ היה פעם ממש יין (בלתי מוכן) והזגים הם שלב עוד יותר קודם של יין. עם זאת דומה שאין צורך בתירוצים מפולפלים, כפשוטו אין כאן אחידות משפטית אלא תודעה. זגין יבשים אינם חלק מהיין, הם פסולת, ולכן מותר להשתמש בהם. לעומת זאת החומץ הוא חלק מהיין, חלק שהוא פסולת, בלתי שמישה, של יין.
המורייס – המורייס הוא רוטב הדגים, ונראה שנהגו להכניס לתוכו חומרים ממָתְקים (תרומות פ"א מי"א). כאמור להלן, המורייס אסור לאכילה,<sup class="footnote-marker">54</sup><i class="footnote">ראו גם תוס', שביעית פ"ה ה"ט, שבה מורייס הנכרי מותר בהנאה, ונזכר יחד עם גבינת בית אינייקי הנזכרת בהמשך המשנה. </i> והמחלוקת היא האם איסורו איסור הנאה. הוא אסור באכילה משום שייתכן שהדג איננו כשר. איסור הנאה במחלוקת, משום החשש שמא שהגוי הטיל יין למורייס, ויין גויים אסור, כאמור. הסבר זה מחייב הרחבה. בירור הנסיבות והסיבות להטלת יין למורייס, הוא הרקע להלכה.
רמב"ם, בפירושו למשניות כאן מסביר באופן כללי שהיה מנהגם לשים יין בחלק ממיני המורייס, ולפיכך אם ברור שלא הוכנס יין למורייס הוא מותר. בזכות המקורות ניתן להבהיר יותר טוב את המצב.
משנת תרומות הנ"ל אסרה להטיל יין תרומה למורייס. על כך בתוספתא מחלוקת: "יין של תרומה שנפל לתוך המורייס אסור לזרים ר' לעזר בי רבי שמעון מתיר לזרים" (תוס', תרומות פ"ט ה"ו). <sup class="footnote-marker">55</sup><i class="footnote">כך בכתב יד וינה. ושתי נוסחאות הן, לתוך המורייס ולתוך התבשיל, וראו ליברמן, על אתר.</i> אם כן תוספת היין נחשבת לשולית ואיננה הופכת את המורייס למוצר תרומה. לדעת רבי אלעזר ברבי שמעון היין שהופל לתוך המורייס מצטייר כתוספת שולית שאיננה גורמת למורייס עצמו להפוך לתוצר של יין (לתרומה). ואילו רבי סבור שהיין נחשב לחלק מהמורייס. בירושלמי חוזרת המחלוקת.<sup class="footnote-marker">56</sup><i class="footnote">"1. דתני יין למורייס רבי מתיר ורבי אלעזר בי רבי שמעון אוסר לפיכך 2. אם עבר ונותנו רבי אוסר לזרים ורבי אלעזר בי רבי שמעון מתיר לזרים. 3. רבי מנא בר' תנחום בעי כדברי מי שמתיר לזרים מורייס של גוים למה אסור? רבי ירמיה בשם רבי חייא בר ווא, משום בישולי גוים הן אסורין. 4. התיב רבי יוסי והתני המין מותר, ושאינו המין אסור? המין מותר לא אפילו מבושל? ודכוותה ושאינו המין אסור, ואפילו שאינו מבושל. ואמר רבי יוחנן בר מריה ואפילו, כמאן דאמר המין מותר ובלבד ביודע. 5. הדא אמרה הנית תרומה מותרת, הניית עבודה זרה אסורה" (ירו', תרומות פי"א ה"א, מז ע"ג; השוו עבודה זרה כאן מא ע"ג). הדיון החל בתרומות והועבר לעבודה זרה, סעיף 4 מופיע בעבודה זרה אחרת בירושלמי עבודה זרה.  במקום סעיף 4 טיעון אחר "והתני אומן מותר שאינו אומן אסור". אומן מותר לא בשאינו מבושל. ודכוותה שאינו אומן אסור, אף על פי שמבושל...". 'של אומן מותר' מתאים רק ליין נכרים, כלומר להקשר של עבודה זרה. גם עניין היין המבושל מתאים יותר לעבודה זרה (בתרומה הבישול בלתי משמעותי). כלומר הסוגיה החלה בתרומות, הועברה לעבודה זרה ושם נוספו לה דיוני האמוראים. אחר כך, הועברה כסוגיה שלמה חזרה לתרומות, והוכפלה שם בשינוי קל.</i>
התוספת העיקרית היא שלפי ירושלמי "אם עבר והטיל יין" כולמר שגם ר' אלעזר ברבי שמעון מתיר רק בדיעבד. ואילו לפי התוספתא, לדעת ראב"ש מותר להטיל יין תרומה (או יין ע"ז) למורייס, ללא חשש. עוד מוסיף הירושלמי (משפט 5) שההיתר כאן הוא בהנאה בלבד. ברם, שורה זו משמעותה בעייתית ולא נרחיב בה. </i>
גם בתוספתא שביעחת שתי העמדות הללו מוצגות כמחלוקת "יין של שביעית שנפל לתוך המורייס צריך לבער ר' לעזר בר' שמעון או' הרי הוא כמבוער" (שביעית פ"ו ה"ה). תנא קמא רואה ביין מזון, מוצר אכילה החייב בדיני שביעית, ורבי אלעזר המתיר יין תרומה במורייס, רואה אותו כשולי וכבטל במורייס. אם כן המחלוקת היא על היתר הנאה והיתר אכילה כאחד, ורבי אליזר בר' שמעון מתיר מורייס (בבמכירה או גם באכילה) למרות שיש בו תערובת יין נוכרים. לפי הירושלמי הטלת היין אסורה אבל בדיעבד היין לא נאסר.<sup class="footnote-marker">57</sup><i class="footnote">ראו בסוף ההערה הקודמת. </i>
עירוב יין במורייס נזכר לעתים קרובות. "הלוקח יין ליתן לתוך המוריס, ויין לעשות אילנתית, וכרשנין לעשותן טחינין חייב בדמיי. ואין צריך לומר בודאי... " (תוס', דמאי פ"א הכ"ד; ירו', פ"א ה"ג, כב ע"ג; בבלי חולין ו ע"א). היין שהופל לתוך המורייס מצטייר בהלכה זו כתוספת שולית שאיננה גורמת למורייס עצמו להפוך לתוצר של יין, ולכן היה מקום לחשוב שהיין פטור מדמאי. משנה זו מתאימה לדעת רבי שהזכרנו שהיין שבמורייס הוא מזון ממש. ברם, ברור שגם לדעתו יש צורך לומר זאת, כלומר שמעמד היין מסופק. רבי אוסר, ראב"ש מתיר (אולי רק בדיעבד), המחלוקת איננה קיצונית, אלא אלו שתי דעות אמצע.
בדרך כלל סתם מורייס נחשב לאסור, אם כי כאמור במשנה חולקים בכך תנאים, לפחות על הנאה ממנו ואולי גם על אכילה. עם זאת, מורייס מאוּמן מותר (תוס', עבודה זרה פ"ד הי"ג<sup class="footnote-marker">58</sup><i class="footnote">וכן בירושלמי עבודה זרה שציטטנו לעיל.  </i>), כנראה משום שלא הטילו יין בתוך מורייס שהוכן בבית מלאכה, או משום שמוצר מסחרי הותר. מהתלמוד הבבלי עולה שהטלת היין לא נעשתה על מנת להשביח את המורייס אלא על מנת ליטול ממנו זוהמה (בבלי, עבודה זרה לח ע"ב). הצד הריאלי בלתי ברור.
היבט אחר עולה מסוגיה אחרת. הסוגיה עוסקת באותה הלכה הקובעת שמורייס אומן מותר, והתלמוד מסביר: "פעם ראשון ושני – מותר, שלישי – אסור, מאי טעמא? פעם ראשון ושני דנפיש שומנייהו – לא צריך למירמי בהו חמרא, מכאן ואילך רמו בהו חמרא" (בבלי, עבודה זרה לד ע"ב). אם כן, בתחילת הייצור יש במורייס די שומן ולא צריך יין. אומן שמלאכתו בכך מסתפק בהכנת מורייס מובחר זה. בעל הבית משתמש במורייס, ואחר כך כובש את הדג ברוטב פעם נוספת ופעם שלישית. בשלב האחרון כבר אין בדג די נוזלים, ומוסיפים יין כדי שהרוטב יהיה נוזלי דיו.
התלמוד ממשיך בסיפור מעשה שרקעו מארץ ישראל: "ההוא ארבא דמורייסא דאתי לנמילא דעכו, אותיב רבי אבא דמן עכו נטורי בהדה. אמר ליה רבא: עד האידנא מאן נטרה? אמר ליה: עד האידנא למאן<sup class="footnote-marker">59</sup><i class="footnote">יש נוסחאות "למאי?" (למה?), ונוסח זה עדיף.</i> ניחוש לה? אי משום דמערבי ביה חמרא, קיסתא דמורייס בלומא, קיסתא דחמרא בד' לומי. אמר ליה רבי ירמיה לרבי זירא: דלמא איידי דצור אתו דשוי חמרא! אמר ליה: התם עיקולי ופשורי איכא" (בבלי, שם). המדובר ב"ארבא", סירה (ספינה) שהגיעה לנמל עכו, והושיב רבי אבא שמעכו שומרים אצלה. אמר לו רבא: עד עתה מה שמר אותה (את הארבא או את היין)? (ענה לו) שמא משום שמערבים בה יין? [האם יש לחשוש לכך שעירבו יין במורייס? הרי] קססטס (מידת נפח<sup class="footnote-marker">60</sup><i class="footnote">קססטס היא מידה יוונית שנפחה שתי ליברות באלכסנדריה, או שמונה ליברות בפונטוס. כמו מידות רבות אחרות בתוך המרחב היווני במזרח השתמשו באותו מונח לציון מידות שונות. הדוגמאות שהובאו הן מאפיפניוס, על המשקלות ועל המידות, סעיף 39.</i>) בארבע נומינה<sup class="footnote-marker">61</sup><i class="footnote">לומי היא מטבע רומית, נומינה. </i> וקססטס של מוריס בנומינה אחת. אמר לו רבי ירמיה לרבי זירא: שמא מצור באו שהיין בה שווה פחות. אמר לו: שם יש עקולים ופשורים,<sup class="footnote-marker">62</sup><i class="footnote">רש"י פירש את המונחים על רקע מציאות חייו בצרפת או על פי מה ששחזר מההווי הבבלי, שבהם משכו את הסירות בחבלים מהחוף, וכאילו הנהר של צור אינו מאפשר את משיכת הסירה. אין צריך לומר שהדרך מצור לעכו אינה עוברת בנהר או בתעלת מים. הכוונה כנראה שהמים סוערים ואין צדים שם דגים מתאימים למורייס.</i> ועל כן הסירה בוודאי לא באה מצור.
הסיפור הוא דוגמה להרכבתה של סוגיה בבלית שיצרה מעין סיפור מעשה ממערכת דיונים. רבי אבא הוא ארץ-ישראלי, ורבא הטוען נגדו לא שוחח עמו באופן אישי, שכן לא נפגש עמו, ובוודאי לא בארץ ישראל. אלא רבא העלה שאלה עקרונית, והיא הוצגה כאילו עלתה בדו שיח חי. רבי ירמיה ורבי זירא אכן פעלו בארץ ישראל, והם התדיינו בה על המעשה (אולי עם רבי אבא עצמו). אבל התלמוד סידר את הדברים ברצף סיפורי אחד על ידי הוספת המינוח "אמר ליה". מכל מקום, מתברר שאת היין מוסיפים במקום ציר או מורייס עצמו, כדי להוסיף נוזלים למורייס. בחוץ לארץ היין יקר ממורייס ועל כן אין חשש להוספת יין.
החשש הוא רק במזרח התיכון – בצור, בעכו ובארץ ישראל. רוב המורייס בא מהמזרח הקרוב, במיוחד נזכר המורייס מאספמיה, היא אפמיאה של סוריה,<sup class="footnote-marker">63</sup><i class="footnote">שמות רבה, ט ו, ומקבילות.</i> אך היו גם שהביאו מורייס מרחוק יותר, כמו במקרה זה. אגב אורחא שומעים אנו שהנימוק ההלכתי הרגיל לאיסור מורייס, הוא החשש שמערבים בו יין, ובעצם החשש איננו ריאלי שכן אין סיבה כלכלית לערבוב כזה. ובכל זאת ההלכה לא השתנתה, למרות שהטעם הריאלי לה איננו קיים.
אם כן, היין במורייס אינו בא לשבח את טעמו של המזון אלא לזייפו. בפועל ייאכל היין בתור חלק מהמורייס, ולכן אין זו השחתת היין.<sup class="footnote-marker">64</sup><i class="footnote">לפיכך אין חשש מערוב יין תרומה במורייס כי אין זו השחתת אוכל, ראו תרומות פ"א מי"א.</i>
הבבלי מציע כאמור שהיין הוסף רק למורייס מטיב נמוך, כדי לשבחו. בארץ ישראל אין מכירים הסבר זה, ולפי המערכת הכלכלית המוצעת ולאור שפע הדגים במזרח ומחיר היין, אין לכך היגיון כלכלי.
הסברנו את המחלוקת בפן הריאלי, עד כמה נפוץ היה הטלת יין למורייס. נציין ששני התלמודים מסבירים שהמחלוקת היא האם יין במורייס נחשב ל'נותן טעם', וזו כבר מחלוקת הלכתית. הגמרא מניחחה שהיין אינו משביח את המורייס, והרי זה נותן טעם לפגם וכן הלאה.
במקורות התנאיים עניין נותן הטעם איננו נידון. ובאופן כללי, אם היין אסור משום עבודה זרה, הרי התערובת אסורה גם אם אין בה כשיעור וגם אם אין בה 'נותן טעם', שהרי עבודה זרה אסורה בכלשהו. רק לגבי תרומה נדרש טיעון זה. להערכתנו הדיון בדין 'נותן טעם' כולו לא ריאלי. אם היין נותן טעם לפגם לא היו מטילים אותו במורייס כלל. ואם נתנו למורייס יין הרי שהייתה זו כמות משמעותית, ולא 'פחות מכשיעור'. שני התלמודים כאן נכנסים אפוא לנתיב הלכתי שהוא חשוב לעצמו (לדין ביטול בתערובת), אך איננו ריאלי במקרה זה.
התלמוד הירושלמי שהבאנו מוסיף נימוק נוסף לאיסור מורייס, בישולי גויים. נימוק זה נדרש לדעת רבי אלעזר בר' שמעון שתוספת היין איננה אסורה כשלעצמה.
אם כן אין לגמרא ולמשנה ספק שמורייס הגוי אסור. זו אחת ההלכות המיוחסות לגזרות יח דבר, אותה סדרה של החלטות, בעלות אופי כמעט מיתולוגי, שהוכרעו בסוף ימי בית שני במעמד יוצא דופן בעליית ביתו של אחד ממנהיגי בית שמאי.<sup class="footnote-marker">65</sup><i class="footnote">ראו דיוננו במשנה שבת פ"א מ"ד. </i> עם זאת הנימוק ההלכתי כאן קשה, שכן שם נמנים בישולי גויים ומורייס של גויים כגזרות נפרדות, וקשה להסביר שמורייס אסור משום בישול בלבד. ברם, כל השאלה על מורייס הגוי אינה שאלה הלכתית של ממש. ניתן היה להסביר בפשטות כי זו החמרה מיוחדת החלה על יין נוכרי, וכן להעמיד את רבי שמעון בן אלעזר כרבי מאיר האומר שנותן טעם לפגם אסור בכלשהו. זאת ועוד, מבחינת הקונה היין נותן טעם לפגם, אבל מבחינת המוכר הוא נותן בו טעם לשבח משום שמוסיף על כמות המורייס, כפי שנראה להלן לדעה זו מקבילות תנאיות. על כן יש לראות בהסבר הכאילו הלכתי רעיון ספרותי בלבד, ואין לדקדק בו.
אם כן, קיימת מחלוקת תנאים (רבי ורשב"א) על יין במורייס, ומחלוקת אחרת (משנה ותוספתא) על דבלה וגרוגרת במורייס. המשנה הקלה בדבלה והחמירה ביין. השאלה היא האם המשנה אכן הבחינה בין חומרים אלו כפי שהסברנו לעיל, בעקבות כל מפרשי המשנה, או שמא ליקטה את דברי החולקים, הרישא (דבלה) היא כרשב"א והסיפא (יין) כרבי. אך סביר יותר שהמשנה משקפת רק דעה אחת ויש בה לכידות פנימית, הווה אומר שההבחנה שהוצעה בין יין לדבלה היא הרקע הרֵאלי להלכות במשנה.
<b>וגבינות בית אונייקי</b> – נושא זה של איסור גבינה וחלב נדון במשניות ד-ה. הנושא סבוך ואנו נפרשו כפשוטו ואחר כך נרחיב. בית אוניקי הוא שם מקום, כפי שעולה משני התלמודים "מפני מה אסרו גבינת אונייקי? מפני ש[רוב]<sup class="footnote-marker">66</sup><i class="footnote">המילה רוב מופיעה רק בחלק מעדי הנוסח לבבבלי</i> עגלים של אותה <u>עיר</u> נשחטין לעבודת כוכבים" (בבלי לד ע"ב; ירו', ב ז, מא ע"ג).
מאחר שכך, הרי לפנינו עדות ברורה גם על משמעות נוסח המשנה שכלל שם מקום. ועדיין הנוסח טעון ברור. בחלק מעדי הנוסח מוצגים כאילו שני מוצרים הם: גבינה, ו'תנייקי' או ו'תרייקי' או משהו דומה.<sup class="footnote-marker">67</sup><i class="footnote">לעדי הנוסח ראו רוזנטל, עבודה זרה, עמ' 260-156, וייסמן גבינה עמ' 117. וכן בכל עדי התוספתא כנוסח ארץ ישראל (וייסמן שם עמ' 119).</i> עדי נוסח ארץ ישראליים גורסים "והגבינה", ועדי נוסח המשקפים קריאה 'בבלית' 'גבינת'. גם אם נגרוס "גבינה", הרי שהמילה השנייה מסבירה את הקודמת, או מצמצמת את הקודמת, ולפנינו כנראה מוצר אחד. ברור שמי שגרס "גבינת" התכוון למוצר אחד, ומי שגרס "גבינה" התכוון לאחת משתי אפשרויות.
1. שני מונחים א. גבינה ב. ות...קי
2. גבינה שהיא בתנייקית, ובכתיב ארץ ישראל ותנייקית.<sup class="footnote-marker">68</sup><i class="footnote">במשנה שבירושלמי ובאחד מעדי הנוסח לבבלי המונח השני חסר.</i>
לנוכח מצב עדי הנוסח נראה שיש להבין שלפנינו מונח אחד - גבינה וָתנייקית (או גבינת ותניקי), וכן גבינת עכו"ם. הגרסה: 1. גבינה.2. ותנייקי, 3. גבינת עכו"ם נראית מוזרה. אם המוצר השלישי מסביר או מוסיף, עדיין אין טעם להגדיר שלושה מוצרים ששניים מהם זהים.
אם כן: השאלה האם במשנה שם אחד או שני מוצרים? אמנם וו החיבור מופיעה בחלק מעדי הנוסח. ברם, השאלה איננה שאלה של עדי נוסח. לעתים קרובות וו איננה לחיבור אלא להדגשה או לפרשנות. כך שגם המילים גבינה ובית אוניקי ('ותניקי' וכדומה) עשויות להתייחס לגבינה מבית אוניקי ולהיפך. גם המילים גבינה-גבינת עשויות להתחלף וקשה לבסס את הדיון על כך.<sup class="footnote-marker">69</sup><i class="footnote">רוזנטל, עבודה זרה עמ' 258-257. </i>
בכתב יד פרמא ובדפוס הירושלמי תרייקי (תירייקי<sup class="footnote-marker">70</sup><i class="footnote">ראו וייסמן, גבינה עמ' 117. אפשטיין, מבוא עמ' 1105.</i>). אפשטין<sup class="footnote-marker">71</sup><i class="footnote">אפשטיין, מבוא עמ' 1105.</i> מעדיף את הנוסח תריאקי שמשמעו בסורית חלב מוחמץ, מעין יוגורט טבעי של ימינו. אפשר שעירבו בו גם חומץ, ברם, אם אכן כך הוא, לא היו המקורות מתחבטים בסיבה לאיסור, הרי חומץ של נוכרים נאסר.
התריאק היה גידול יצוא במזרח התיכון בימי הביניים<sup class="footnote-marker">72</sup><i class="footnote">עמר, תריאק.</i> דווקא ארץ ישראל הייתה מקור חשוב לתריאק Theriak והמידע על כך אינו קודם למאה העשירית. התריאק עליו מדובר הוא תרופה שבסיסה הוא ארס נחשים שנדדו במדבר יהודה "ונחלבו" לצרכי ייצור הרפואה. מבחינת עדי הנוסח וכן ציטוטי הראשונים האות נ' מופיע פעמים רבות הרבה יותר מאשר השם עם ר' לפיכך נראה שיש לדחות את הגרסה תריאקי ודומיה. נראה אפוא שהמילה תריאק הייתה ידועה בחברה היהודית בימי הביניים והמונח הבלתי מזוהה בית אוניקי תוקן לבית תריאקי. תריאק עשוי להיות גם כינוי לתרקיה המצויה בדרום תורכיה של היום.
מעבר לכך למה יאסר תריאקי הרי זה ספק מזון, זו תרופה בלבד, ולמה נאסרה? ומעבר לכך מדובר במוצר שולי 'צבעוני' מבחינה חברתית, אך בלתי חשוב כלכלית. מה ראו חכמים לערב את התריאקי הנדיר עם מוצרי יסוד כיין, שמן וגבינה.
אם כן המילה במשנה היא בית אוניקי או כתיב דומה.
הנוסח ב-וו, גבינה וָתינייקי (ודומיה) מופיע בעדי הנוסח של תורת בבל, ואילו בעדי נוסח מתורת בבל גבינת בית אונייקי. רוזנטל הציע שבית אוניקי הוא גלוסה הבאה להסביר מהי הגבינה האסורה. בלשוננו ומתוך היבט היסטורי הרי שעדי הנוסח הבבליים סברו (משקפים את הדיעה)   שכל גבינה נאסרה וכן מוצר אחר מבית אניקי. רק גבינה זו נאסרה. ואילו המעתיקים הארץ ישראליים סברו שרק גבינה זו מותנייקי נאסרה. והגלוסה באה לצמצם את איסור גבינה.
כאמור פירשנו שבמקור נכתב בתנייקי ושובש לבית אינייקי. הצורה ותינייקי איננה כלל וו החיבור (או וו ההדגשה) אלא החילוף הרגיל בכתבי יד ארץ ישראליים בין וו ל-ב' כמו ווילון-בילון או יבנה-יוונה. וָתנייקי הוא אפוא בָתָנָיְיקי (בבית רפה).<sup class="footnote-marker">73</sup><i class="footnote">רוזנטל, שם עמ' 259-258. בתרגומים מתורגם 'תובל' המקרא כ'ביתוניא' ובאחד מעדי הנוסח ויתינייא (שם עמ' 259).</i> המעתיקים שהתקשו בהבנה המילה הפכו את הוו בהתחלה לוו החיבור ותיקנו את המילה גבינת לגבינה, וזו סיבת שינוי הנוסח, ולא התפתחות הלכה לפנינו אלא שיבוש.
מהי ותינייקי? בספרות המחקר רווח הזיהוי של בתינייקי עם ביתוניא היא פרוביציה רומית במרכז תורכיה של היום (צפון מאיזמיר). הזיהוי מבוסס בין השאר על נוסחים בית אוניקי ודומיהם. ואכן פליניוס מתאר בקטע קצר את הגבינה.<sup class="footnote-marker">74</sup><i class="footnote">פילון, היסטוריה של הטבע, יא, 97. </i> הוא מדגיש שכל טוב העולם מגיע לרומא, ובין השאר מתאר את הגבינה הטובה הבאה מביתוניה, שהיא גבינה מלוחה שכן באזור שם האדמה רוויה מלח שאיננו נראה. ההסבר להמלחת הגבינה מפוקפק, אך הוא הכיר גבינה מפורסמת זו שהייתה כנראה מלוחה. גבינה מביתנייה הרחוקה הגיעה לרומא במסגרת מה שפליניוס תיאר 'ככל טוב העולם'. אך מה לגבינת ייבוא כזאת בארץ ישראל? בארץ ישראל שיש בה גידול צאן.<sup class="footnote-marker">75</sup><i class="footnote">עיקר הגבינה והחלב הוא מעזים.</i> בסביבות ארץ ישראל גידול הצאן היה רווח עוד יותר, וקשה להניח שמוצר מותרות כזה, שכוֹבְדו והוצאות השינוע שלו, המריאו את מחירו לשווקים, יגיע לארץ ישראל.
מבחינת הנוסח הופעתה של הסיום "...יִקי" נראית תמוהה. במילה ביתנייה האות ק' איננה, אך היא קיימת בכל עדי הנוסח שבידינו. לדעתנו הסיומת "...'תיקי' היא סיומת המציינת שם אזור (מנהלי רומי), מחוז משנה של פרובינציה, כמו גררדיקי.<sup class="footnote-marker">76</sup><i class="footnote">ירו', שביעית ו א, לו ג; בראשית רבה סד א, עמ' 702. לשימוש במונח זה במנהל הרומי ראו אבי יונה, גיאגרפיה היסטורית, עמ' 168.</i> הזיהוי עם ביתנייה נראה בעינינו קשה. ביתנייה איננו מחוז מנהלי אלא פרובינציה, ואיננו צפוי לבוא בצורה ביתניקי. לפיכך אנו מציעים לזהות את בתנייקי עם הבשן הסמוך לגולן, ממזרח לו. בשן בארמית מכונה בתנן או מתנן (חילוף ב-מ) זהו אזור מרעה מובהק, וכנראה ממנו ייבאו גבינה לגליל ולגולן היהודיים. גבינת הבשן היא דוגמה לגבינה מיובאת זו משום שזו הייתה גבינה הייבוא שרווחה בגליל היהודי.
הסיבה לאיסור גבינה של גויים בעייתית והוצעו סדרת הסברים, נברר זאת להלן.
<b>של עכו"ם</b> – לכאורה רק גבינות אלו נאסרו וממילא כל הגבינות האחרות הותרו. ברם, גם ייתכן שהמשנה הביאה דוגמה גלילית. הגבינה מהבשן הנוכרי היא זו שרווחה בגליל. או בניסוח שונה, היא הייתה גבינת הייבוא הרגילה בגליל. מכל מקום המשנה הבאה מדברת על איסור גבינה של נוכרים באופן כללי. יתר על כן סתם חלב נוכרים אסור, רק איסור אכילה (להלן משנה ו). כפשוטו גבינה נאסרה באופן חמור יותר (גם איסור הנאה), וזאת לפי דעת רבי מאיר. ונרחיב בכך בסוף המשנה הבאה.
<b>אסורין ואיסורן איסור הנאה דברי רבי מאיר</b> – לא ברור מה החשש המדויק כאן, האם החשש הוא מתערובת של יין, מתערובת של בשר. או מהעיקרון שחלב נוכרי אסור, מחשש שמערבין בחלב חלב בהמה אסורה, חלב חזיר או חלב גמל או נאקה (נקבת החמור). נעסוק בכך במשנה הבאה. <b>וחכמים אומרים] אין אסורן אסור הנייה </b>- אסור לאוכלם אך אין כאן חשש מעבר לכך. חכמים חוששים כנראה רק לתערובת של חלב טמא או שמן מן החי, ואילו רבי מאיר רואה בכך חשש ששימשו לעבודה זרה ממש או שיש בהם יין.
הנימוק ההלכתי יבורר להלן, והתחבטו בו תנאים אמוראים וכמובן גם פרשנים קדומים ומאוחרים. ועם זאת איש לא פקפק בגלוי באיסור עצמו. בשלב זה המשנה אוסרת רק על גבינה מסוימת, והיא גבינה מבתניקי, יהא מקורה אשר יהא. כאמור היו גם אפשרויות קריאה אחרות במשנה, אך דחינו אותם מסיבות טקסטואליות. אבל אפילו אם נקרא ברישא גבינה ובתניקי (או 'בית אוניקי' וכו') עדיין למוצר הבא ממקום זה רמת איסור מיוחדת. במשנה הבאה האיסור חל על כל גבינות גויים.
במקורות סדרת הסברים.
כך למשל בירושלמי "אמר רבי ירמיה חלב של גוי למה אסור? מפני תערובת בהמה טמאה. ותנינן עומד הוא גוי וחולב בעדר וישראל עומד על גביו, ואינו חושש. רבא בשם רב יהודה ר' סימון בשם רבי יהושע בן לוי, חלב של גוי למה אסור? מפני הגילוי. ויעמיד? [שומר]<sup class="footnote-marker">77</sup><i class="footnote">מילת הסבר שלנו.</i> אמר רבי שמואל בר רב יצחק מפני האירס העומד בין הנקבים" (ירו', תרומות פ"ח ה"ג, מה ע"ד). אם כן חלב הגוי אסור לפי הירושלמי מפני שני הסברים. האחד חשש תערובת והשני חשש של 'גילוי' החלב, וכניסת ארס לתוכו. למעשה שני הטעמים מבטלים אחד את השני. אם החשש הוא מפני הארס, סימן שאין חשש של תערובת. לא נאמר ששני ההסברים מצטרפים, אלא הם מוצגים כך שהאחד מחליף את השני. נושא זה של סיבת האיסור נדונה באופן כללי במבוא וראינו שלרוב האיסורים אין נימוק של ממש, והנימוק העיקרי מנוסח בבבלי 'משום בנותהן', ובניסוח כללי שלנו, טעם חברתי, שלא יבואו לידי סעודות משותפות, וקשרי תרבות וחברה עם נוכרים. המשך המשניות יעסוק בשאלה זו בהרחבה. על פניו ברור שאיסור החשש מעגלי עבודה זרה מופרז. קשה להאמין שרוב הבהמות באזור פלוני יהיו של בהמות עבודה זרה. מעבר לכך לא יהא דין גבינה חמור מנבילה. המטרה ההלכתית היא אפוא לאסור יבוא של גבינות. במקרה זה אפילו הרצון להתרחק מנכרים איננו מהווה תשובה לשאלה למה אסרו על גבינות אלו, או על גבינות בכלל. אם בהרחקה עסקינן למה יהא דין גבינה שונה מכל דין של אוכל אחר של נכרים.
אנו יכולים להציע שתי הצעות:
1. הבשן נחשב לאזור בעייתי במיוחד בגלל ריבוי הצבא באזור. החורן היה מושבה של קולוניה רומית ורצו למנוע ייבוא דווקא משם.
2. רצון להגן על השוק המקומי מיבוא זול. על קשרי המסחר עם הבשן נרחיב להלן. אלא שכפי שנראה להלן לא אסרו על גבינת ייבוא שייצרו יהודים גם בבשן (ביתנייה).
מכל מקום במשנה הבאה מדובר בבירור על איסור החל על כל גבינת נוכרים, והדבר הגיוני שכן זו המסגרת של כל הפרק, לפיכך פירשנו שגבינת הבשן (או כל אזור אחר) איננה אלא דוגמה. המשנה הבאה מדברת כאמור בגבינת נוכרים מארץ ישראל וכן בתוספתא "וגבינה שהעמידה גוי שלא במעמד ישראל, אסורה (פ"ד הי"א).
בירושלמי ניסוח אחר של האיסור. "אין לוקחין גבינה ותינייקי אלא על פי מומחה" (ירו', למשנתנו מב ע"א; בבלי לד ע"ב). אם כן לכאורה האיסור נוסח מפני שיש בגבינה מרכיבים אסורים והמומחה מסוגל לוודא שלא נכללו בגבינה. ברם לדעתנו אין זו אלא שגרת הכתוב. בירושלמי דיון בדייסת דגים מעוכים ששם נדרש מומחה לזהות שאין הם דגים אסורים. וה'מומחה' איננו מי שמכיר דגים אלא סוחר גדול ומנוסה. זאת לפי המודל שכבר פגשנו שייבוא וייצור מסחרי הותר.<sup class="footnote-marker">78</sup><i class="footnote">ראו במבוא. </i>
ייבוא אוכל בהכשר
הפתרון ליבוא גבינות מחוץ לארץ היה על ידי חתימתם בחותם יהודי המעיד על כשרות. החותם כפתרון מופיע בשני התלמודים: "רב אמר חבי"ת אסור חמפ"ג מותר. חתיכת דג שאין בה סימן, בשר, יין, תכלת אסור בחותם אחד. חלתית, מורייס, פת, גבינה מותר בחותם אחד" (ירו', עבודה זרה פ"ב ה"ג, מא ע"ב; בבלי, עבודה זרה לט ע"א-ע"ב).
חותם מאוחר מהמאה העשירית פרסם בשעתו נרקיס,<sup class="footnote-marker">79</sup><i class="footnote">נרקיס, חותם.</i> ועליו כתוב "ברכה". הוא כבר הפנה לתשובת גאון, כדלהלן (ההשלמות בסוגריים הן שלנו): "ושאלתם ישראל שהיה דר בכפר, והכפר בינו ובין קירואן עשרה מילין. שיגר עם גוי אחד גבינה בקפיפה, וחאטה לפומה דקפיפה (וחתם את פי הקפיפה – הסל) ושיגר עמו כתב לחבירו ואמר, דע כי שיגרתי לך עם פלוני הגוי כך וכך גבינה, ובכל גבינה וגבינה חותם בכתב עברי 'ברכה'. אותה הגבינה מותרת באכילה או לא?", והגאון מתיר זאת (תשובות גאונים הרכבי ה). ספראי ודר<sup class="footnote-marker">80</sup><i class="footnote">דר וספראי, משקולת.</i> פרסמו אבן ועליה כתוב "ברכה", וסברו שהיא חותם כזה עם הכיתוב 'ברכה'. אלא שכנראה אין היא חותם אלא קטע ממשקוף או אבן בנייה עם סמלים יהודיים. מכל מקום הנוסח "ברכה" מוכר כסמל, "מותג" יהודי, מחפצים יהודיים אחרים. מספר חותמות אחרות פורסמו על ידי גודנף ורוכזו על ידי עמית,<sup class="footnote-marker">81</sup><i class="footnote">עמית, חותמות.</i> יחד עם חותם ועליו כתוב 'שביעית'. במהלך פרסום הכרכים הקודמים פרסמנו כמה חותמות יהודיות, כגון בעטיפה של מסכת פסחים  (חותם "לפסח"), ובאותו כרך פורסמה סדרת חותמות נוספים (איור 19).
בשלושה נושאים נחלקו רבי מאיר וחכמים במשנה: 1. נודות עור של נוכרים, 2. זגים, 3. גבינה. בכל השלושה ברור שהדבר נאסר לאכילה והמחלוקת היא בהיקף האיסור, האם אסור גם בהנאה.  כפי שנראה להלן, איסור הגבינה קשור לשימוש בקיבת נוכרי. נראה אפוא שלפנינו שני ביטויים לאותה מחלוקת. מי שסבר שנודות של נוכרים אסורים בהנאה, סבר שהגבינה המתגבנת בקיבת נבילה נוכרים אסורה בהנאה, ומי שסבר שהיא אסורה רק באכילה, אסר כך לגבי חלב בקיבת בהמת נבילה, כמו גם בנוד העשוי מעור נבילה.
ההבחנה בין אכילה להנאה היא מרכזית במשנתנו. במשנה ג נמנים מוצרים האסורים גם בהנאה, במשנה ד אלו האסורים רק באכילה, ואילו במשנתנו מוצרים המצויים במחלוקת על היקף האיסור. כך עולה גם ממקורות נוספים שאיסור יין נוכרים הוא איסור אכילה והנייה כאחד (כגון תוס', פ"ג הט"ז; פ"ז הי"ז ועוד). ברם, במקומות רבים אחרים האיסור סתמי, אסור משום יין נסך או אסור כיין נסך ואין הסבר מהו האיסור. כך גם במסורות האמוראיות על ראשיתה של הגזירה. לפי התלמודים ראשית הגזירה במחלוקת בית שמאי ובית הלל, שהוכרעה 'בו ביום'.<sup class="footnote-marker">82</sup><i class="footnote">ראו על כך במבוא למסכת.</i> האיסור כללי ואין בו פירוט. אדרבה "דתני רבי שמעון בן יוחי, בו ביום גזרו על פיתן, ועל גבינתן, ועל יינן. ועל חומצן, ועל צירן, ועל מורייסן. על כבושיהן, ועל שלוקיהן, ועל מלוחיהן. ועל החילקה, ועל השחיקה, ועל הטיסני. ועל לשונן, ועל עדותן, ועל מתנותיהן, על בניהן ועל בנותיהן ועל בכוריהן" (ירו', שבת פ"א ה"ד, ג ע"ג). איסור גבינה ואיסור שמן הוא כאיסור יין. ואין הבחנה בין איסור אכילה לאיסור הנאה. וכן במסורות המקבילות בבבלי (כאן לו ע"א; שבת יז ע"ב).
אפשר שלפנינו רמז לשלב קדום, פשטני יותר, שבו לא הבחינו בסוגים שונים של היקף ההלכה. הכול היה אסור באותה מידה. בשלב שני פירטו והבחינו הבחנות משנה.

Mishnah 5

<small>עפ”י כתב יד קופמן</small>
לאחר שקבעה המשנה שגבינה מסוימת אסורה איסור אכילה ואולי גם איסור הנאה. חוזרת היא לעצם הדין של גבינה. <b>אמר רבי יהודה שאל </b>[<b>רבי ישמעאל את</b>]<b> רבי יהושע שהיו מהלכים בדרך מפני מה אסרו גבינת גוים</b> – אין עוררין על כך שהגבינה אסורה, אבל רבי ישמעאל תמה על טעמו של האיסור. לפנינו מקרה מעניין שבו הנוהג הרווח ברור אך אינו מובן מבחינה הלכתית.
<b>אמר לו מפני שמעמידין אתה בקיבת הנבילה</b> – הגבינה נוצרת מחלב שעירבו בו מעט חומרי גיבון, וטולטל. בכפר המסורתי נהגו להכין גבינה בעזרת קיבת בהמה או צאן. הקיבה עצמה הייתה יבשה, והיא למעשה שק כמעט סגור, ואת החלב הניחו בשק זה, ונענעו אותו (איור 20).
כיום אנו יודעים שבקיבה משתמרים אנזימים פעילים המזרזים את תהליך הגיבון. קדמונינו לא ידעו להגדיר את הסיבה, אך הכירו ביעילות הקיבה. לדעת רבי יהושע זו סיבת האיסור. ואכן באיורים קדומים מתוארת קיבת הבהמה שבה מחבצין את הגבינה (לעיל איור 20) וכך גם בכפר המסורתי עד לאחרונה. קדמוננו ידוע כנראה שבקיבה יש חומרי ייצוב (גיבון) ולכן השתמשו בכלי זה. מדברי רבי יהושע משמע שהדבר אסור וישראל נמנעים מכך. <b>אמר לו והלא קיבת העולה חמורה מקיבת הנבילה </b>[<b>ו</b>]<b>אמרו כהן שדעתו יפה שורפה חיה</b> – 'אמרו' או 'באמת אמרו', או 'ולמה אמרו' הוא ציטוט ממשנה קדומה. איננו מכירים משנה זו ממקום אחר. המשנה איננה מסבירה את השאלה. אבל במדרש שיר השירים (א', א) מצוטטת הדרשה (להלן) ושם נוסף משפט הסבר. "ומה שורפה חיה גמיע לה" כהן שדעתו יפה הוא בלשון סגי נהור, כלומר כוהן שמנהגיו מגונים (חסר תרבות). והוא צולה את הקיבה עם החלב שבתוכה. משמע שהקיבה איננה נחשבת לבשר האסור עם חלב. <b>ולא הודו לו חכמים</b> – לא הודו שמותר לאכול קיבת העולה<b> אלא אמרו לא נהנין ולא מוע</b>[<b>י</b>]<b>לין</b> – אסור ליהנות מקיבת העולה, ואם נהנה בדיעבד אין כאן מעילה. אם כן אם קיבת הנבילה אכן אסורה, אם כי האיסור קל שכן הקיבה איננה ממש מזון, ולפיכך האוכלה איננו נחשב כמועל.
הדיון במשנה רומז כנראה למשנת חולין פ"ח מ"ה (לפי כתב יד קופמן) "<u>קיבת הנוכרי ושל נבילה הרי זו אסורה. המעמיד,<sup class="footnote-marker">83</sup><i class="footnote">חלב לגיבון.</i> בעורה של קיבה כשרה אם יש בה בנותן טעם הרי זו אסורה</u>". אבל בתוספתא (פ"ח הי"ב) "קיבה של נכרי ושל נבלה הרי זו אסורה. חזרו לומר מעמידין בקיבת נכרי ובקיבת נבלה ואין חוששין". אם כן, במשנה ההלכה קדומה ובתוספתא מופיעות גם ההלכה הקדומה וגם ההלכה המאוחרת. בעת הדיון בין רבי יהושע לרבי ישמעאל עולה שאלה והיא כנראה מחלוקת בין השניים.
כפי שהסברנו לעיל גם קיבה יבשה עדיין יש בה מאותם אנזימים, וממילא הגיבון הוא בבחינת נתינת טעם. אם כן הבדיקה של נתינת הטעם אינה נעשית בטעימה (אין גם דיון סביב השאלה מי הוא הטועם), אלא במראה פני הקיבה וביובשה.
רבי ישמעאל חולק על המשנה וסבור שאין בעיה בעירוב חלב בקיבת עולה (אין חשש מעילה), ולכן אין גם חשש בעירוב חלב בקיבת נבילה. חכמים אינם מודים לו והם חולקים על המשנה בחולין. אבל לפי משנת חולין עדיין יש סיבה פשוטה לאיסור גבינה של נוכרים משום שהם מעמידים את הגבינה בקיבה לחה של נבילה.
מהמשנה בחולין משמע שמותר להעמיד חלב לגיבון בקיבת בהמה טהורה שנשחטה. אם כן החשש אינו מפני ערבוב של בשר וחלב, אלא שהבהמה בחייה אכלה אוכל טרף, או שהיא עצמה טרפה. הווה אומר שלצורך הרחקה מבשר הקיבה אין היא נחשבת כבר לבשר, כנראה משום שהיא יבשה. האנזימים שציינו לא נחשבו ל"נותן טעם". אמנם המונח 'אנזים', והבנת פעילותו, הוא מודרני, אבל גם חכמינו ידעו שהקיבה משנה את התגבנות הגבינה, והרי זה בבחינת 'נותן טעם' ברור. אבל הקיבה היבשה עצמה לא נחשבה לבשר. אבל לעניין הרחקה מנוכרי עדיין שררה ההלכה, שגבינת נוכרי נאסרה.
מבחינה משפטית לא קל להצדיק את ההבחנה, והמשנה שנצטט להלן מדגימה את הקושי, ואכן לדעתנו אין ההלכה בדבר איסור גבינה משפטית אלא חברתית. אם כי גם הטעם החברתי איננו נהיר לנו. העמדת החלב בקיבת בהמה של נוכרי או בגוף בהמה טרפה (טמאה), היא עילה בלבד. התוצאה היא שאי אפשר לקנות גבינה מהגוי, ואי אפשר לייבא לארץ גבינה מחוץ לארץ. לכן גָבָּנים יהודים חתמו את גבינתם בחותם יהודי כדי להבהיר את כשרותם. החותמות שאנו מוצאים בממצא הארכאולוגי נועדו אפוא לחלב וללחם יהודי, ועל כך אנו שומעים במקורות (ראו המשנה הקודמת).
אם כן בשלב זה רבי יהושע בעצם סיפק תשובה נאותה ומספקת. אך רבי ישמעאל איננו מקבל את הטעם משום שהוא חולק על ההלכה שבמשנת חולין. חולק, כנראה בשמם של תנאים חשובים שלא נזכרו אלא ברמז "אמרו". על כן מציע רבי יהושע הסבר אחר.
<b>אמרו לו מפני שמעמידין אתה בקיבת </b>[<b>הנבילה</b>]<sup class="footnote-marker">84</sup><i class="footnote">נמחק.</i> [<b>עגלי</b>]<b> עבודה זרה </b>- הגבינה נאסרה אפוא לא רק בהיותה תחת חשש טריפה, אלא משום שהעמידו את הגבינה בעגל שנשחט לעבודה זרה. הסבר זה עולה בקנה אחד עם ההסבר בתלמוד לאיסור גבינת בית אוניקי (בשן) במשנה הקודמת. עצם נכונותו של רבי יהושע להציע הסבר חילופי להלכה, מלמד שגם בעיניו ההסבר הראשון מפוקפק, הוא עילה ולא הסבר.
<b>אמר לו אם כן למה לא אסרוה בהנייה</b> – רבי ישמעאל נסמך על דעת חכמים במשנה ד, שגבינה אסורה גם בהנאה. במשנה מצויים גם דברי רבי מאיר החולק, ואוסר הנאה מנודות של נוכרים. יתר על כן במשניות בפרקנו מחלוקת עקרונית. חכמים מתירים בהנאה ורבי מאיר אוסר בהנאה. ברור שהאוסר הנאה מגבינת נוכרים מהלך בשיטת רבי מאיר, אם כן מה הטעם להקשות או לתרץ את דברי רבי מאיר לפי דעת החולק עליהם? רבי ישמעאל מכיר אפוא את דברי חכמים אך לא את דברי רבי מאיר. רבי מאיר חי אחרי רבי ישמעאל, ומהמשנה משמע שדעת חכמים היא ההלכה הקדומה, ורבי מאיר המאוחר יותר חולק על ההלכה הקדומה. אולי הוא שמע הלכה כזו מרבותיו, אך רבי ישמעאל לא ידע על הלכה כזאת. או יותר נכון העורך של המשנה מייחס לרבי ישמעאל טיעון כזה.
אפשר גם שרבי ישמעאל מחפש הסבר שיהא לדעת הכל. נראה לנו ששאלתו של רבי ישמעאל עקרונית יותר, ותשובה שהאיסור הוא לשיטת רבי מאיר בלבד, איננה מספקת אותו. הגבינה איננה רק סתם עוד מוצר שהוא חשש טריפה, או בעיית כשרות. אלא הוא נחשב למוצר עבודה זרה בולט, ולכן גם איסורו איסור הנאה. הקשר בין הגבינה לעבודה זרה ברור גם מההקשר שבו העורך הציב את המשנה, במסגרת דיני עבודה זרה. כל הטעמים שניתנו עד עתה הם טכניים. במיוחד החשש שמא הועמד החלב בקיבת עגל שנשחט לעבודה זרה. הרי עגל כזה הוא מיעוט שבמיעוט<b>,</b> ולמה עלינו לגזור על כל גבינות גויים, בגלל חשש כזה. יתר על כן מה החשש המיוחד בגבינות מביתנייה.
<b>והשיאו לדבר אחר – </b>רבי יהושע מתחמק מתשובה ומוצא נושא אחר להמשך הדו שיח.
<b>אמר לו ישמעאל אחי היאך אתה קורא </b>(שיר השירים א)<b> כי טובים דודיך מיין או כי טובים דודייך</b> – משמעות השאלה תלויה בניקוד ובכתיב של הפסוק. אנו מציעים לקרוא אמר לו ישמעאל אחי היאך אתה קורא 'כי טובים דודֵך מיין' או כי טובים דָדָיך<sup class="footnote-marker">85</sup><i class="footnote">הניקוד מבטא ניסיון שלנו לפירוש המשנה, אפשר גם להציע הצעות פירוש אחרות. מן הראוי להעיר שהדיון הוא כיצד להגות את הפסוק, וממילא גם כיצד לנקדו (ניקוד קובע את ההגיה ומשקף אותה, וההגיה קובעת את הניקוד). זו אחת הדוגמאות הבודדות לעיסוק, בלתי שיטתי, של חז"ל בהגיית המקרא. נושא זה זכה להסדר רק במאה העשירית, אך הברייתא שלפנינו מלמדת שהיו דיונים על הנושא כבר בדור יבנה. לדעתנו העיסוק בנושא לא התנהל בבית המדרש, ולכן אין עליו עדויות בספרות חז"ל. מאידך הוא התחולל והחל כבר בדור יבנה, ומן הסתם הרבה קודם. ראו ספראי,  מחוץ לבית המדרש.</i> מיין? (שיר השירים א', ב). <b>אמר לו כי טובים דודייך</b> <b>מיין</b> - <b>דָ</b>דָיך. <b>אמר לו אין הדבר כן שהרי חבירו מלמד עליו לריח שמניך טובים – </b>שמנֵיך. לכן צריך לקרוא דֹדֵיך או דודֵיך בכתיב מלא. לפנינו דו שיח מרתק בין רב לתלמידו.
בטרם דיון נעיר שאותו מטבע לשון של התחמקות חוזר בשאלה הלכתית אחרת בתוספתא פרה, שם רבי ישמעאל שואל למה רבי יהושע מחמיר בהלכות מי חטאת מעבר למדרג ההיררכי ההלכתי הרגיל. "מעשה בר' ישמעאל שהיה מהלך אחר ר' יהשע. אמר לו הטהור לחטאת, שהסיט את המפתח שהוא טהור של תרומה, מהו? טמא או טהור? אמר לו טמא. אמר לו ולמה? אמר לו שמא היתה בידו טומאה ישנה, או שמה ישכח ויסיט את הדבר הטמא. אמר לו וכי אינו אלא שהסיטו ודיי. אבל נראין דבריך בדבר הראוי לטמא מדרס. או שמא היתה בידו טומאה ישנה, או שמא ישכח ויסיט את הדבר הטמא. השיאו לדבר אחר אמר לו ישמעאל אחי היאך אתה קורא כי טובים דודיך מיין או כי טובים דדיך מיין? אמר לו כי טובים דדיך. אמר לו אין הדבר כן שהרי חברו מלמד עליו לריח שמניך טובים. וחכמים אומרים הטמא מדף והטהור אינו מדף הטמא שאמרו טמא מת ולא טמא מדף" (פ"י ה"ג, עמ' 638). רבי יהושע חושף את טעמו להחמרות במי חטאת: "שמא היתה בידו טומאה ישנה, או שמא ישכח ויסיט". החומרות הן אפוא סייג להרחקת הטומאה.
רבי ישמעאל מקבל את ההסבר של מורו, רבי יהושע, לגבי המשנה או לגבי שאלתו על חשש ההיסט. הוא מציע עמדת ביניים, מעין אלו שפגשנו במחלוקות רבות. הסבר השאלה יידון במסכת פרה,<sup class="footnote-marker">86</sup><i class="footnote">פירושנו לפרה פ"י מ"א, ובמבוא למסכת פרה.</i> ושם נסביר שבנושא עוצמתה של טומאת מי חטאת הייתה מחלוקת שיטתית ועקרונית. רבי יהושע, נקט לאורך כל מסכת פרה, בעמדה מחמירה ביותר, מעבר להיררכיה ה'הלכתית' הרגילה. הוא סבר שמטעמי זהירות להרחקת חשש טומאה, יש להחמיר בטהרת מי חטאת. רבי אליעזר סבר גם הוא שיש להחמיר במי חטאת, וכי הם זקוקים לטהרה ברמה הגבוהה ביותר, אבל החמרה שהיא רק שלב משפטי אחד, חמור יותר, מעבר להלכות בטהרת תרומה.
רבי יהושע מתחמק מהדיון, ללמדך שטעמו אינו נובע רק מהחשש והסייג "שמא ישכח". סייג כזה אינו מתאים כהסבר לכל ההחמרות, כפי שטוען רבי ישמעאל, ודומה שהוא לבוש הלכתי-טכני למגמה של החמרה כללית, אולי אף מטעמים מיסטיים. המחלוקת ההלכתית מופיעה במשנה הבאה במסכת פרה שם, ושם רבי ישמעאל כחכמים (רבי אליעזר).
ברור שרבי יהושע לא נקט פעמיים באותה טכניקה מדויקת של השתמטות, ומדובר במעשה ספרותי, ולפחות חלק זה הועבר ממקור אחד למשנהו (איננו יודעים מה היה המקור), או שהסיפור ומטבע הלשון נוצרו בהקשר אחר, שלישי, בלתי ידוע.<sup class="footnote-marker">87</sup><i class="footnote">לדעת נאה, דדיך, ההקשר המקורי הוא משנתנו ויש כאן רמז ספרותי פנימי שמן=יין. </i>
רבי ישמעאל מכיר את ההלכה של משנתנו (בעבודה זרה), ושואל עליה. אמנם אין הוא מביע את דעתו, אבל אפשר להסיק שהוא לפחות מפקפק בהלכה. רבי יהושע עונה לו שהחשש הוא מפני מזון אסור המצוי בקיבת הבהמה. רבי ישמעאל מתקשה בתשובה, שכן הוא יודע שמותר להעמיד חלב בקיבה של בהמת עולה, אף על פי שהעולה אסורה בהנאה. קל וחומר שמותר להעמיד (לגבן) חלב חולין בקיבת חולין (וכן חלב יהודי בקיבת בהמת נוכרי). את המידע האחרון הוא מכיר מברייתא שמקורה אינו ידוע לנו. משנת עבודה זרה, העוסקת בגבינה, קובעת שכוהן גס דעת ("דעתו יפה" בלשון סגי נהור) היה אפילו שותה חלב חי ("שורפה חיה") שהיה בקיבת בהמת עולה. אמנם לא הודו לו שכן מדובר בחלב חי, אבל קיבת הנבלה אין מועלים בה, כלומר מותר להשתמש בה. ואם הקיבה אין בה איסור הנאה, קל וחומר קיבת בהמה של נוכרי.
מן הראוי להדגיש שאפילו רבי ישמעאל אינו מעלה את הבעיה של הנחת החלב בתוך קיבת הבהמה, הרי הקיבה היא בשרית, וצריך להסיק את המסקנה הברורה שחומרי הגלם היבשים לא נחשבו בעיני המשנה כמזון (ובוודאי שלא כבשר). הסברנו את המשנה לפי ההסבר האמוראי המצוי במדרש שיר השירים.<sup class="footnote-marker">88</sup><i class="footnote">וכן שנינו במדרש שיר השירים א', א: "ואמרו כהן שדעתו יפה שורפה חיה. ומה שורפה חיה? גמיע לה. </i> רבי יהושע עובר להסבר אחר (4), חשש שמא יש כאן שימוש בקיבה של בהמה שהוקדשה לעבודה זרה. אלא שגם על הסבר זה מקשה רבי ישמעאל, בגלל אי האחידות המשפטית. אם החשש הוא לעבודה זרה הרי הקיבה אסורה בהנאה בכלל, וגם אסור למכרה. אנו מוסיפים לכך שהחשש רחוק ונדיר.
<b>הסיבה לאיסור גבינת נוכרים</b>
לומד המשנה עומד תמה, מדוע אכן נקבעה ההלכה? עוד יותר קשה להבין מדוע נמנע רבי יהושע מלהסביר לתלמידו הוותיק שהפך ברבות הימים לאחד מגדולי הדור, את טעמה האמִתי של ההלכה (או לחילופין מדוע לא שונתה ההלכה). וכי מי ראוי להבין את ההלכה אם את המידע הנמסר לרבי ישמעאל ראוי ל'צנזר'. הירושלמי אינו מסייע לפתרון השאלות. הוא מנצל את המשנה להדגשת העיקרון שיש להישמע לגזרת חכמים: "על שם ופורץ גדר ישכנו נחש" (ירו', עבודה זרה פ"ב ה"ח, מא ע"ג). בכך הוא מסביר מדוע ההלכה לא שונתה, אך איננו מסביר את טעמה. הרי דברי חכמים נקבעו עקב סיבה כלשהי. מן הסתם הסיבה מוצדקת, אך מה היא?
בבבלי מוצע הסבר לחלק מהשאלות. התלמוד מגדיר את ההחלטה כ"גזירה" ומסביר שהיא גזרה חדשה, ואין "מפקפקין" בגזרה חדשה. התלמוד מציג זאת כעיקרון שאין דנים בגזרה חדשה שכן עצם הדיון יגרום לפקפוק בהלכה, ולכך שיהיו שיחלקו עליה. לגופו של עניין הבבלי מעניק נימוקים טכניים, כגון שבקיבה יש "צחצוחי חלב". ההסבר רחוק מלספק, משום שאם הטעם הוא ערבוב בשר וחלב יש לאסור קיבת בהמה שחוטה, ואף לאסור להעמיד חלב בקיבת בהמה בכלל, והרי זאת הייתה הדרך העיקרית להכנת גבינה. מדרש שיר השירים מצטט גם הוא את המשנה ומוסיף הסברים בגוף הטקסט, שחלקם מופיעים כבר בירושלמי (מא ע"ד). לפי המדרש הייתה זו החלטה חדשה, ואין מגלים טעמן של החלטות חדשות לתלמידים צעירים. כאמור יש למשנה בעבודה זרה מקבילה שבה רבי יהושע נוקט בשיטה דומה. רבי ישמעאל שם אינו שואל תמים, אלא בן פלוגתא המציע עמדת ביניים.
רבי ישמעאל אמנם היה צעיר מרבי יהושע, אבל לא תלמיד חדש אלא מגדולי התלמידים. ממשנתנו לא ברור האם הוא שואל תמים או בעל עמדה מנוגדת. מכל מקום ברור שהוא תלמיד ותיק בעל ידיעות רבות. אם לתלמיד כזה אין מגלים טעמה של הלכה, כיצד תועבר התורה מדור לדור? לדעתנו רבי יהושע נמנע, בשני המקרים, מלגלות את טעמה של ההלכה מכיוון שאין לה נימוק משפטי (טכני-הלכי). אין כאן באמת בעיה של כשרות. לו זאת הייתה הבעיה, הרי אסור היה להעמיד חלב גם בקיבת בהמה טהורה, בגלל עירוב בשר וחלב. הטעם ודאי אינו חשש עבודה זרה, משום שחשש כזה היה גורם להחמרה נוספת. יתר על כן, ראינו שגם בהמה כשרה שינקה מטרפה נפסלת, וכאן אין חשש מעבודה זרה. אם כן לפנינו חומרה יתרה ללא הנמקה טכנית.
ההרחקה מקיבת גוי עשויה לנבוע מרצון להתרחק מהנוכרי, אבל כפי שראינו האיסור כולל גם טרפה הנמצאת בביתו של יהודי.
שאלה אחרת היא ממתי ההחלטה. לפי הסבר הבבלי היא 'חדשה' כלומר מימי רבי יהושע. עמדנו על הקושי שבהסבר זה. מן הראוי לומר שכשם שתשובתו של רבי יהושע היא רק כדי להשתיק את רבי ישמעאל כך גם הסבר הבבלי נועד כנראה למטרה דומה.
שני התלמודים מונים את גבינת גויים כאחת מגזרות יח דבר. גזרות יח דבר הן רשימת הלכות שהוכרעו באלימות לטובת בית שמאי (שבת פ"א מ"ד). כפי שכתבנו בפירושנו למשנה ד, במשנת שבת<sup class="footnote-marker">89</sup><i class="footnote">ראו במבוא למסכת זו. </i> אין רשימה של ההלכות הללו אך בתלמודים מוצגות רשימות שונות. גוש גדול מהלכות אלו עוסק בהרחקה מהנוכרים ותרבותם.<sup class="footnote-marker">90</sup><i class="footnote">הספרות על כך רבה עד למאוד. סיכמנו את הדעות השונות, ואת דעתנו בפירושנו למשנה. </i> התלמוד הבבלי מייחס אפוא את הגזירה לסוף ימי בית שני, ורומז אולי לכך שבית הלל חלקו על ההלכה.
כאמור ממשנתנו ברור שההלכה כבר מוכרת ואין היא נובעת מבעיה הלכתית טכנית, ולכן גם ראוי לה המונח 'גזר' – 'גזירה'. רבי יהושע מנמק את ההחמרות בהלכות מי חטאת וכנראה גם הלכת גבינה מ'חשש שמא ...' חשש מרחיק לכת, שאיננו 'מידתי' מבחינה הלכתית, אך מבטא רצון להדר (בהלכות חטאת) ולהרחיק מהנוכרי ומייבוא זר (בגבינה).
כפי שהסברנו במבוא הכללי לפירוש המשניות, בדור יבנה מתפשטת שיטת הפסיקה והלימוד המתבססת על ניתוח משפטי, ורבי יהושע יודע שמבחינה משפטית להלכות שבידו אין נימוק מספיק. ביטוי לכך יש בתגובתו של רבי יהושע לחידושים דומים, גם הם בעלי אופי משפטי: "מסרק של ראש שניטלה אחת משיניהן ועשאן של מתכת הרי אלו טמאין. ועל כולן אמר רבי יהושע דבר חדוש חדשו סופרים, ואין לי מה אשיב" (משנה, כלים פי"ז מ"ג; טבול יום פ"ד מ"ו). לדעתנו רבי יהושע מסתייג ומתפעל מדרך העבודה השיטתית של עמיתיו. הוא אינו חולק עליה, אדרבה, הוא אחד ממעצבי הדרך ההלכתית, אך לעתים הוא מעדיף את ההלכה המבוססת על תחושה הכוללת חששות בסגנון "שמא...", ולעתים הוא חש שהדרך המשפטית איננה דרך השיח ההלכתית היחידה. הוא מנסה להעניק להלכה, בדיעבד, מקום במסגרת המערכת המשפטית. אבל נוכח חריפותו המשפטית של רבי ישמעאל הוא מעדיף לעמעם את הטעם ולהשאיר את ההלכה על כנה.
עם זאת המשפט של רבי יהושע עמום. אפשר לפרשו כקריאת תיגר או כהתפעלות. כביקורת או כהסכמה. כך או כך מוזר שרבי יהושע ממנהיגי הדור, מתייחס להתפתחויות בבית המדרש כאילו אינו נוטל חלק מרכזי בהם. ניסינו להסביר אך ניתן להציע גם הצעות אחרות למשפט.
על התפתחות ההלכה אנו שומעים מהתוספתא: "קיבה של נכרי ושל נבלה הרי זו אסורה, חזרו לומר מעמידין בקיבת נכרי ובקיבת נבלה ואין חוששין" (פ"ח הי"ב, עמ' 509). אם כן הגזרה של רבי יהושע היא הגזרה הקדומה, "בראשונה", והיא במשנתנו, אך מאוחר יותר בוטלה. כאמור בתלמודים עדיין נזכרים חותמות לאישור הגבינה, וכנראה הן נועדו למנוע עירוב של גבינה הנעשית בידי נוכרים.
אם כן רואים אנו שהפקפוק של רבי ישמעאל אכן מבטא שינוי בתפישה ההלכתית. לפנינו החלטה מיוחדת שאיננה נובעת מסיבות הלכתיות 'טכניות' אלא מהרחקה ממזון נוכרים. ואכן בהמשך התקופה שונתה ההלכה ורבי ישמעאל מבשר שינוי זה.
נסיים בהצעת המדרש בשיר השירים רבה, שהוזכר במהלך הדיון. ניכר שעורך המדרש הכיר את משנתנו ואת הירושלמי (מא ע"ד), והוסיף עליה פירושים. בקו הודגשו התוספות הפרשניות.
תמן תנינן שאל רבי ישמעאל את ר' יהושע שהיו מהלכין בדרך מפני מה אסרו את גבינת הגוים? אמר לו מפני שמעמידין אותה בקיבת נבלה. אמר לו והלא קיבת העולה חמורה מקיבת נבלה? ואמרו 'כהן שדעתו יפה שורפה חיה'.<u> ומה שורפה חיה? גמיע לה.</u> ו<u>אמר רש בן לקיש עשו אותה כשותה בכוס מזוהם, לא נהנה ולא מועיל.<sup class="footnote-marker">91</sup><i class="footnote">כוס מזוהם הוא ביטוי הלכתי הנראה מקורי ואמוראי, אך איננו מוכר ממקבילות. זו דוגמה נוספת החייבת ללמד את החוקר ענווה מהי. איננו מכירים את כלל היצירה האמוראית והראיה שלפנינו מונח מקובל וידוע, שאין לו הד נוסף במקורות. הענווה הנדרשת היא להבין שאיננו יודעים מה כמות המידע שהייתה לאמוראים, ולא נותר ממנה זכר במקורות.  </i></u> א"ל א"כ למה לא אסרוה בהנייה?<sup class="footnote-marker">92</sup><i class="footnote">שאלה זו הפוכה מהנוסח שלפנינו. </i> והשיאו לדבר אחר... ולמה לא גלה לו? אמר רבי יונתן מפני שבקרוב אסרוה. ורבי ישמעאל היה קטן. ר"ש בן חלפתא ורבי חגי בשם רבי שמואל בר נחמן כתיב (משלי כז) "כבשים ללבושך" כבשים כתיב בשעה שתלמידך קטנים תהיה מכבש לפניהם דברי תורה, הגדילו ונעשו תלמידי חכמים תהי מגלה להם סתרי תורה. תני רשב"י 'ואלה המשפטים אשר תשים לפניהם' מה שימה זו אינה נגלית לכל אדם, כך הן דברי תורה".
בהמשך המדרש עוד דרשות בשבח ההסתר. בלשון בת זמננו המדרש משבח את שיטת הדיסאינפורמציה. חכמים לא אמורים לגלות את ההסבר האמיתי להלכה, אלא לבחור בהסבר שיהא נוח לקבלה. טעמים טכניים ולא "סתרי תורה" כלומר את הסיבות האמיתיות המושפעות מיחסי חברה, חשש לאי ציות ונימוקים כאלה. המונח 'סתרי תורה'<sup class="footnote-marker">93</sup><i class="footnote">המונח מופיעה גם במקבילה בירושלמי.</i> מצטרף, בדרך כלל לתפישה מיסטית בדבר סודות הרמוזים בתורה מעבר לפשט הכתובים, בתחום ההלכתי והחוץ הלכתי. סודות של גלגלי השמים, ותכונות האדם והעולם. במדרש זה סתרי תורה הם 'בסך הכל' קריאה בין השורות, והבנה של מה שהיום היינו מכנים מטא-הלכה, או נימוקים חברתיים של ההלכה.
טעמי גזירת גבינה
בירושלמי (פ"ב ה"ד, מא ע"ב) תיאור של תולדות הגזירה. כל הנימוקים שהוזכרו מוצגים בסדר כרונולוגי.
1. בראשונה היו אומרים אין מעמידין לא בקיבת הנבילה ולא בקיבת הגוי.
2. חזרו לומר מעמידין בקיבת הנבילה ואין מעמידין בקיבת הגוי.
3. רבי בא בר זבדא רבי שמואל בר רב יצחק בעי: זו להוציא מדברי ר' ליעזר. שרבי ליעזר אומר שמחשבת נכרי לעבודה זרה.
אתא רבי אסי בשם רבי יוחנן
1. בראשונה היו אומרים מעמידין בקיבת הנבילה ולא בקיבת הגוי
2. חזרו לומר מעמידין בין בקיבת נבילה בין בקיבת הגוי...
3. ואתייא כיי דמר רבי יוסי בי רבי בון בשם רבי יוחנן מעשה בבנו של רבי יהודה בן שמוע, שבקעו להן זאיבים יותר משלש מאות צאן, ובא מעשה לפני חכמים והתירו קיבותיהן.
אם כן המחלוקת היא מה היה סדר ההלכות, וממילא גם מה סופו של התהליך (איסור על קיבת בהמה של נוכרי, או איסור על כל קיבה בגלל תערובת בשר בחלב). הסידור הכרונולגי איננו בלתי אפשרי אבל איננו משתמע מהמשנה. אדרבה, המשנה מדברת על הצעות שונות שעלו ברבות זמן, ולא על התפתחות. מעבר לכך גם סיבת ההתפתחות ההלכתית איננה מובנת.
רבי יהודה בן שמוע הוא מדור אושה, ומתברר שבדור זה עדיין לא רואים בקיבה מזון, ו'התירו קיבותהן'. כלומר התירו להשתמש בהן להגבנת גבינה. משמע שסתם קיבת בהמה של נכרי אסורה, אך לא בגלל איסור חלב בבשר, אלא בגלל שבהמת נוכרי אסורה לכל דבר (אסור ליהנות ממנה). עוד חשובים הם דברי רבי אליעזר. את התנא הזה פגשנו כמי שמיקל בעשיית עבודה לנוכרי (בשכר מותר). ועתה הוא טוען שכל שחיטה של נוכרי היא לשם עבודה זרה. כאן משתמע נימוק חדש ומעניין. הבהמה נשחטה לעבודה זרה, וממילא אסורה בהנאה. לכן אסור ליהנות מקיבת בהמה של נוכרי, ואסור לגבן בה.
סתם מחשבת נוכרי לעבודה זרה, כלומר שהנוכרי שוחט את הבהמה לא רק לשם קורבן ישיר, אלא לשם סעודה, אבל הסעודה עצמה היא פרקטיקה אלילית שכן היא נפתחת בברכה וניסוך. לכן התירו את הבהמות שנטרפו על ידי זאבים (הזאבים אינם טורפים לשם עבודה זרה). בכל מערכת ההנמקות ההלכתיות, הנמקה זו נראית שיטתית, ו'הגיונית' מבחינת החשיבה ההלכית.
כנראה סתם גבינת נוכרי נאסרה. אבל המחלוקת היא על הטעמים. שומעים אנו שבדור אושה (רבי יהודה בן שמוע) התירו העמדת גבינה בקיבת נבילה. אבל גבינת נוכרי נאסרה משום שהשחיטה לשם עבודה זרה. השלב השלישי שנוי במחלוקת האם אכן שחיטת הגוי לעבודה זרה (רבי אלעזר בן דור אושה) או רבי אליעזר (בן דור יבנה). לפי המסורת השנייה בעצם אין סיבה לאסור גבינת נוכרי שכן מעמידים גבינה גם בקיבת נבילה וגם בקיבת נוכרי. אבל הגבינה לא הותרה, 'גויסו' לשם כך נימוקים נוספים בשני התלמודים. הגבינה הייתה אסורה כל תקופת התלמוד כפי שעולה מהסיפור האמוראי הארץ ישראלי בשקלים פ"ז ה"ב, נ ע"ג, על גבינה שנמצא בפונדק באמצע ציר הדרך מטבריה לציפורי. היא הותרה בשל ההנחה שרוב המהלכים הם יהודים.
כל הנימוקים התנאיים שהוצעו קשים ביותר, שכן כבר רבי ישמעאל והמשנה מתנגדים להם, והעובדה שהתלמודים חזרו עליהם רק מוסיפה קושי על קושי. יתר על כן אם אלו הסיבות מה יעזור המומחה. לפי התוספתא מומחה יעיד שהרכב הגבינה 'כשר'. אבל כיצד ידע אם הגבינה הועמדה בעגל של עבודה זרה או בעגל 'חולין כשר'? ובכלל מה הקושי, הרי חלב גוי נאסר, וגבינה עשויה רק מחלב בהמה כשרה, שכן חלב אחר איננו מתגבן (מבחינה מציאותית). אם החלב נאסר, מה ההתחבטות למה נאסרה גבינה? מעבר לכך הירושלמי (לעיל) מדבר על שינויים בהלכה זו, ממה נובעים השינויים?
דומה שאין מנוס מלהבין שההחלטה על איסור גבינה מסוימת או גבינת נוכרים בכלל נובעת מהרצון לעודד הרחקה חברתית. מסוחר גדול (מומחה) מותר לקנות גבינה, לפחות בימי האמוראים, כי אין בה חשש קירבה חברתית, אך אסור לאכול מגבינה ביתית. גבינת מביתניה הרחוקה היא בוודאי גבינה הבאה מ'המומחה' והמשנה אוסרת אותה. אבל גבינה מהבשן עשויה להגיע גם מבעל בית מקומי.
כך מבינים אנו את כל המקורות בנחת. ואכן הפירוש שלפנינו 'הרחקה' בלבד מוצע כבר על ידי מספר תשובות הגאונים (שערי תשובה רמו) ועוד ראשונים.
יש להדגיש, התלמודים וכבר המשנה (רבי יהושע) מדגישים את הפן הטכני ולא את המרכיב החברתי. תופעה זו מוכרת מנושאים אחרים. כלפי חוץ מיעטו חכמים משימוש בנימוקים מחוץ למרחב הפורמאלי. הם הבינו כנראה שעדיף להם להתבטא במרחב ההלכתי, שכן במרחב החברתי לא הייתה להם השפעה כה חזקה. החשש היה שהציבור לא ישתכנע אלא אם כן יובא נימוק פורמאלי, ועל נימוק חברתי יחלוק כל אחד לפי הבנתו. עם זאת הנימוק החברתי מבצבץ כל הזמן במקביל להנמקות הטכניות, וראו במבוא ודוגמה לכך בפתיחת המשנה הבאה.
תופעה דומה ראינו בדין סנדל מסומר.<sup class="footnote-marker">94</sup><i class="footnote">ראו פירושנו לשבת פ"ו מ"ב, להלן פ"ב מ"ג (דין עורות לבובין) ופ"ג מ"ג.</i> לאיסור היו סיבות חברתיות (דמיון לצבא הרומי) אך כלפי חוץ הוא נומק בטעמים של הלכות שבת. פרשנות זו הצענו גם לאיסור לצאת עם עורות לבובין בשבת (לעיל מ"ג).
מבחינת עריכת המשנה שתי המשניות (ד' וה') באות ממקורות שונים ואינן 'מתכתבות' אחת עם השנייה. בכל אחת שפה הלכתית שונה. כך משנה ד' עוסקת בהגדרת האיסור (אכילה הנאה) ואילו רבי ישמעאל ורי' יהושע אינם מזכירים בכלל הבחנה זו. לפיכך אין טעם לשאול האם רבי ישמעאל הכיר את דברי רבי מאיר (שחי אחרי רבי ישמעאל). כפי שראינו אולי הילכת רבי מאיר קדומה, אך עורך משנה ו איננו מייחס לחכמים שבמשנתנו מודעות להבחנה שבין אכילה להנאה.
משנה ד' קובעת שרק גבינה מסוימת נאסרה (ביתניקי).<sup class="footnote-marker">95</sup><i class="footnote">אם כי ראינו גם גרסאות לפיהן מלכתחילה היו שני איסורים, סתם גבינה, וגבינת ביתניקי, אך דחינו גרסאות אלו כשיבוש.</i> מכל מקום גם אם אכן משנה ד' עוסקת רק בגבינה מסוימת. הרי משנה ה' עוסקת באיסור סתם גבינת נוכרי, ואיננה נוקטת עמדה בשאלה האם הגבינה אסורה. ניתן כמובן לטעון שסתם גבינה אסורה רק באכילה, ואילו גבינת ביתניקי אסורה גם במסחר. ברם, דומה שמשנה ה' איננה מבחינה כלל בין מסחר לאכילה (בין איסור הנאה לאיסור אכילה). ההבחנה הזאת, בזיקה לחלב וגבינה עולה רק במשנה ד' וגם שם היא כאמור שנוייה במחלוקת.
דין גבינה תלוי בדין חלב נוכרים כפי שנראה להלן. המשנה הבאה עוסקת בחלב נוכרים, וכפשוטו היא באה מעריכה אחרת מזו של משנתנו. שכן אם חלב נוכרים אסור, אין מה לתמוה על דין גבינת נכרים.
כלי לסינון הגבינה (הפרדת הגבינה ממי גבינה) מוזיאון אטריביס בבולגריה, צילמה ד' ספראי.

Mishnah 6

<small>עפ”י כתב יד קופמן</small>
<b>אלו דברין שלגוים אסורין</b> – מזונות אסורים באכילה.<b> ואין איסורן אסור הנייה</b> – מותר למכור אותם ולסחור בהם.
משנתנו מונה רשימה ארוכה שחלו בה חילופי נוסח לפי הדפוסים הסדר הוא
חלב שחלבו עכו"ם ואין ישראל רואהו
והפת
והשמן שלהן<sup class="footnote-marker">96</sup><i class="footnote">המילה מתייחסת לפת ושמן והיא מיותרת, ראו שטיינפלד, דברים. לדעת שטיינפלד הפת והשמן אינן 'מעיקר המשנה' אלא תוספת. אין בידינו לשער שסעיפים מסוימים הם תוספת אלא אם יש בידינו עדות טקסטואלית או מהותית. במקרה זה בתלמודים ויכוח שממנו משמע שסעיפים אלו עברו שינוי. שטיינפלד סבור מן הסתם שמה שלא נכלל בהלכה האמוראית הוא תוספת, ולא היא. שני פריטים מהותיים אלו היו במשנה, ובמהלך הדורות הקילו ביחס אליהם, כפי שהראינו במבוא. </i>
רבי ובית דינו התירו בשמן – המשפט קיים בכל עדי הנוסח אך ממוקם במקומות שונים ברשימה, הרשימה כאן היא לפי נוסח בבל. להלן נציע, בעקבות רוזנטל כי הוא תוספת, אבל תוספת שהתלמודים כבר הכירו את תוכנה מברייתות שבידיהם (או מהתוספתא).
ושלקות
וכבשין שדרכן לתת לתוכן יין וחומץ
וטרית טרופה
וציר שאין בה דגה כלבית שוטטת בו
והחילק<sup class="footnote-marker">97</sup><i class="footnote">פריט זה חסר בחלק מעדי הנוסח, ראו שטיינפלד, דברים של איסור.</i>
וקורט של חלתית
ומלח סלקונטית
הרי אלו אסורין ואין איסורן איסור הנאה.
ניתן לספור את מספר האיסורים בדרך שונה, אך בצורה זו הגענו למספר עשר שהוא מספר בעל אופי ספרותי וסִמלי. אנו נדון באיסורים לפי סדרם בכתב היד שבו אנו משתמשים, ונעיר על ההבדלים בנוסחים.
במהלך הדיון יוצעו הצעות שונות ואף משונות לטעם האיסור, ולדעתנו הטעם העיקרי הוא חשש הקִרבה המכונה בשפה ההלכתית "משום חתנות",<sup class="footnote-marker">98</sup><i class="footnote">בבלי לא ע"ב; לה ע"ב. בשני המקומות הללו טיעון זה שנוי במחלוקת וכהצעה חילופית מציע התלמוד 'שמשום 'גילוי'. כלומר החשש שארס נחש חדר לנוזל.  </i> בבחינת "רב אחאי עביד הרחקה יתירתא" (לא ע"ב - רב אחאי עושה הרחקה יתרה).<sup class="footnote-marker">99</sup><i class="footnote">לדעתנו הרחקה יתירה ומשום חתנות הם אותו נימוק. </i> וכל השאר הם נימוקים טכניים. 'משום חתנות' הוא גם הנימוק שהתשקב לדורות, לפחות בספרות הגאונים. עם זאת במקביל תמיד מוצעים בספראות גם הנמקות נקודתיות שאנו מכנים אותן 'הלכתיות-טכניות'. משנה ה' היא עוד דוגמא לכך.
במשנה ז' סדרת היתרים שמהם משתמעת גם סדרת איסורים (מאכלים) שאין איסורן איסור הנאה. אך הרשימה בשתי המשניות שונה במעט.
במקביל לרשימת המזונות הבאים מנוכרים ואסורים בגלל רצון ההרחקה החברתי, הייתה גם בעיית כשרות הלכתית 'ממשית' בדגים ובעופות. בעופות משום שעופות הבר לא היו מוכרים דיים, ובדגים גם משום סיבה זאת וגם משום שהם נטחנו לציר וקשה היה לזהות את הדגים שהרכיבו את המזון. עדות לכך בסדרת מקורות שאיננה קשורה לנוכרים. "אין לוקחין גבינה ובית הינייקי אלא מן המומחה. ושלוקה ניקחת מכל מקום. אין לוקחין קורט של חילתית אלא מן המומחה, והעלה ניקח מכל מקום. אין לוקחין יין בסוריא אלא מן המומחא, ולא מורייס אלא מן המומחה. ולא חתיכה שאין בה סימן, אלא מן המומחא. וכולן נאכלין אצל מי שאינו מומחא ואינו חושש" (תוס', כאן פ"ד הי"ג). בבבלי לט ע"ב נוסח שונה של המשנה: "תנו רבנן: אין לוקחין ימ"ח מח"ג<sup class="footnote-marker">100</sup><i class="footnote"> יין, מלח, חומץ, מורייס, חלב, גבינה.</i> בסוריא, לא יין ולא מורייס ולא חלב, ולא מלח סלקונדרית ולא חילתית ולא גבינה אלא מן המומחה. וכולן אם נתארח אצל בעל הבית – מותר".<sup class="footnote-marker">101</sup><i class="footnote">עם הארץ איננו חשוד לקנות מוצרים אלו מנכרי, זו עדות לשמירת ההלכה, או לפחות שכך הניחו חכמים. </i> ההלכה מעניינת, נאמן אדם על עצמו, ואם הוא אוכל בעצמו מהמאכל אין צורך לברר אם האוכל כשר. אבל אדם איננו נאמן למכור. מבחינה משפטית ההלכה איננה לכידה, ומעידה על רמת שמירת המצוות. אנו סומכים על הבירורים שהוא עושה לעצמו, אך לא על הבירורים שעשה על סחורה שמכר. עם זאת מאמינים אנו למומחה (יהודי כשר) שעדותו עדות.
וכן: "1. "קירבי דגים ועובר אין נאכלין אלא מן המומחה. 2. העוף נאכל במסורת. 3. נאמן צייד לומר עוף זה טהור" (תוספתא בכורות פ"א הי"ב, עמ' 535). כשרות העוף איננה עניין למומחיות אלא למסורת. וקרבי דגים מחייבים בירור מקצועי. גם אין שאלה של מסחר עם נוכרים, אלא של טיב הדג וכשרותו לאכילה.
לא ברור האם הברייתא ממסכת עבודה זרה מעניקה לאדם פרטי אמינות גבוהה יותר בכל הקשור לגופו, או שמא נועדה ההלכה מפני 'דרכי שלום', למנוע מתח חברתי בין מי שספק אם הוא משתדל לבדוק, לבין מי שמקפיד על בדיקה. שומרי הכשרות בני דורנו מכירים תופעה זו של יהודים שאינם שומרי כשרות, או שאינם מקפידים על כך. ההתחבטות האם ניתן לסמוך על מאמציהם ולאכול אצלם, מוכרת בחוגים הדתיים השונים. בני זמנינו מכירים סדרת אסטרטגיות חילופיות בדבר סדרי העדיפות במקרים כאלה. וד"ל.
<b>חלב שחלבו גוים ואין ישראל רואהו</b> – לכאורה החשש הוא שהנוכרי זייף את החלב, והוסיף לו חלב טריפה. הסבר זה מופיע בירושלמי: "חלב הגוי למה הוא אסור? משום תערובת בהמה טמאה. ותני כן ישראל יושב בעדר והגוי חולב ומביא לו ואינו חושש" (מא ע"ד). אבל לירושלמי (מא ע"ד) גם הסבר אחר: "חלב הגוי למה הוא אסור? רבי בא בר רב יהודה רבי סימון, בשם רבי יהושע בן לוי, חלב הגוי למה הוא אסור? משום גילוי. ויעמיד? א"ר שמואל בר רב יצחק מפני האירס הנתון בין הנקבים". אם כן, החשש הוא שנוכרי לא מקפיד לסגור את כלי החלב, ויש חשש שנחש הטיל את ארסו בחלב. הגמרא מציעה פתרון "ויעמיד", כלומר ישהה את החלב כך שהארס ישקע, ומסביר התלמוד שיש חשש שמעט ארס נשאר בין נקבי הכלי (מסננת).<sup class="footnote-marker">102</sup><i class="footnote">החשש מגילוי הוא רחוק כפי שנראה להלן. ואולי אפשר שחכמי ארץ ישראל הכירו את הנוסחה תריאקי שמונח הנזכר במשנה ד',  וידעו שזהו שמה של רפואה מארס נחשים, ומכאן הצעה רחוקה זו. להעמיד משמעו להשהות, או להקפיא (לגבן), וכך יופרש הארס.</i>
עצם העובדה שמוצעים שני הסברים לאותה הלכה מלמדת שאין לפנינו איסור רגיל, וטעמו איננו ברור. במיוחד ההסתמכות על נימוק 'גילוי' בעייתית, שכן חשש ה'גילוי' איננו איסור הלכתי של ממש. ומכל מקום ניתן להפיגו על ידי בישול. נראה אפוא שהאיסור נובע לא מחשש מסוים מבעיה של טריפה (כשרות), אלא מהרצון הכללי להרחקה. במבוא למסכת הרחבנו בכך, והמשנה הקודמת היא אחת הדוגמאות המוכחות לכך.
האיסור במשנה הוא איסור אכילה בלבד. לעומת זאת בגבינה האיסור כלל גם הנאה, לפחות לדעת רבי מאיר. אפשר אפוא שמשנתנו היא כדעת חכמים בלבד, שגם גבינה נאסרה רק באכילה. ואפשר שבגבינה החמירו. סביר יותר שמשנתנו, כמו משנה ד' איננה עוסקת (ואולי גם איננה מכירה) בהבחנה בין איסור הנאה לאיסור אכילה.
בתוספתא: "וגבינה שהעמידה גוי שלא במעמד ישראל, אסורה. פת שאפאה ישראל, אף על פי שהגוי לשה. וגבינה שהעמידה ישראל, אף על פי שהגוי עובדה, הרי זו מותרת. ישראל יושב בסוף עדרו והגוי חולב ומביא לו ואינו חושש (פ"ד הי"א, עמ' 467). הרשימה שם כוללת איסורי אכילה נוספים. אם כי לא נאמר במפורש שאינם אסורים גם בהנאה. מכל מקום ברור שהאיסור נובע מעצם ההעמדה, ולא מגילוי (חדירת ארס נחש). שהרי אם הגוי העמיד את החלב כהלכה, ויהודי לא ממשיך לשמור על הכלי, עדיין חשש הגילוי קיים. אגב כך מבינים אנו שהפיכת האיסור הכללי (המעוגן בנסיבות החברתיות-כלכליות) לאיסור הלכתי-טכני מאפשרת הקלה באיסור. ביין האפשרות לא נוצלה להקלה, וגם לא בגבינה, אך נוצלה לצורך התרת חלב שנחלב בהשגחת ישראל.
מצד שני, ההעמדה לא הייתה כנראה בקיבת בהמת נוכרי, אחרת מה תועיל ההשגחה. או יותר נכון לא עולה במשנה החשש שההעמדה הייתה בבהמה אסורה, ולא החשש שחלב הועמד בקיבת בהמה בכלל. לא נאמר שהדבר תלוי בטיב הכלי שבו מעמידים את הגבינה. אלא יש להסביר שלפי התוספתא החשש הוא מעירוב שומן בהמה, או יין אסור, לתוך החלב. במסקנה זו השתמשנו לעיל בסוף משנה ה', שם הרחבנו באיסור גבינה נוכרים. נמצאנו למדים שחלק מהחכמים לא חששו מהעמדת חלב בקיבת בהמה אחרת, ולא חששו לעירוב בשר וחלב. הם ראו בקיבה היבשה עור בלבד. מצד אחד הכירו בכך שתהליך ההגבנה יעיל יותר בעור כזה, ובמקביל לא חשו לו מבחינה הלכתית. בשפה מודרנית, חכמים לא חששו לערב אנזים שמקורו מהחי, בחלב. זאת בניגוד להלכה בת זמננו.
<b>גילוי מים או יין</b>
החשש מ'גילוי' יין, מים או חלב נדון בפירושנו לתרומות פ"ח מ"ד. במדרש תהילים מובאת סדרת דרשות להנמקת משנת תרומות (קלו, ד, עמ' רס). בתוספתא ובירושלמי מתנהלים דיונים ארוכים על הגילוי (פ"ז הי"ב; הי"ז; ירו', מה ע"ג-מו ע"א), ואי אפשר להתחמק מהרושם שהנושא היה חשוב לחכמים. גם במדרשי ארץ ישראל האיסור חוזר ונזכר כדבר רגיל הידוע לכול ואיש אינו מטיל בו ספק.<sup class="footnote-marker">103</sup><i class="footnote">תנח' בובר, ויחי יב, עמ' 218; אגדת בראשית, פג א, עמ' 159; בבלי, חולין מט ע"ב (למשנה שם פ"י מ"א). בירושלמי, למשל, נקבע שחלב גוי אסור משום שאין הנכרים מקפידים על גילוי (לעיל - ירו', תרומות פ"ה ה"ג, מה ע"ד; שבת פ"א ה"ד, ג ע"ד; עבודה זרה פ"ב ה"ט, מא ע"ד), אבל יש גם המציע שהאיסור נובע מחשש תערובת של חלב בהמה טמאה. בתלמוד הבבלי (עבודה זרה לה ע"ב) מופיע רק הנימוק השני. </i> ובמקביל שומעים אנו על חכמים המקלים בו, מתעלמים ממנו, ואף מזלזלים בו. בתלמוד הבבלי נזכר כמובן עניין הגילוי, אבל המידע סביבו והעיסוק בו תופסים מקום חשוב פחות.<sup class="footnote-marker">104</sup><i class="footnote">הבבלי, שבת קכח ע"ב, מדגיש את מרכיב הסכנה ומכחיש או מרחיק את הדמיון בין איסור זה לבין איסור רגיל כגון מום או טומאה, וראו עוד חולין ט ע"ב; י ע"א ועוד. </i> אין בתלמוד ביטוי להסתייגות מאיסור גילוי, אבל העיסוק בו אינטנסיבי פחות. רוב המקורות מזכירים את הגילוי כחשש ברור של סכנת נפשות. עם זאת, מבין השיטין מבצבץ חשש אחר המשתלב בחשש הראשון, ויש לו אופי מיסטי, מה שכיום היה מכונה "אמונה עממית" או "אמונה תפלה". נזכיר עוד שהמחקר המודרני משוכנע שארס נחש שנעקר מפיו של הנחש אינו מסוכן, ושהייתו באוויר מנטרלת אותו. לשם הדגמה נביא את ההלכות בתוספתא פ"ז, שלרובן מקבילה בירושלמי.
הציר, והחומץ, והמורייס, והשמן והדבש מותרין משום גלוי, ורבי שמעון אוסר. אמר רבי שמעון: אני ראיתיו ששתה ציר בצידן, אמרו לו אין ראיה מן השוטין (הי"ב). אם כן, ה"שוטים" סבורים שנחש שותה גם ציר (שמן ורוטב של דגים). אמנם רבי שמעון מעיד כביכול על מה שראו עיניו, אך חכמים מתעלמים מעדות "אמפירית" זו, ואין היא משנה את הבנת המציאות שלהם. הדיון הקצר מרמז שהבעיה איננה רק בריאותית; המחמיר עוד יותר ב'גילוי' אינו זהיר יותר, אלא 'שוטה'. עוד נציין שהרשימה של המשקים האסורים משום גילוי קרובה לרשימת המשקים במשנתנו (עבודה זרה).
הרשימה בתוספתא באה להוסיף על המשנה האוסרת יין משום גילוי. ליתר דיוק אין שם איסור אלא היתר לשפוך יין של תרומה שהתגלה (פ"ח מ"ד). שפיכת היין מצטיירת במשנה לא כהלכה אלא כהתנהגות חוץ הלכתית, של שפיכת מזון מזוהם בצורה מסוכנת. מוצרי תרומה אסור להשחית, אך יין תרומה שהתגלה מותר להשחית, שכן חדל מלהוות מזון, והרי הוא כפרי רקוב. אבל במשפט השני באותה משנה נמנים שלושה משקאות ה'אסורים משום גלוי' (מים, יין וחלב), ועל כך מוסיפה התוספתא שציטטנו משקים נוספים. כולם בבחינת איסור הלכתי.
רבי נחמיה אומר: אפאה הרי זו מותרת, מפני שארס של נחש כלה באור. מי כבושין, מי שלקות, מי תרמוסין, אין בהן משום גלוי. מים ששרה בהן כבושין, שלקות ותורמסין, אם יש בהן נותן טעם מותרין, ואם לאו אסורין. מים שהדיח בהן עובטין ודרמסקניות לחולה, אין בהן משום גלוי. מים שנתגלו וחיממן, אסורין משום גלוי. מים חמין כל זמן שמעלין הבל אין בהן משום גלוי (תוס', פ"ז הי"ג). בניגוד לצפוי מתברר שהנחש שותה רק מים נקיים, ולא מים שכבשו או שבישלו בהם. פת שנאפתה במים מגולים מותרת משום שהארס כלה בחום, אבל חימום המים אינו מכלה את הארס אלא רק באופן זמני, כל זמן שהמים חמים. קשה לתאר הסבר פיזי אחיד להגדרות אלו. מכל מקום המינוח הוא "מותר" ו"אסור", כאילו היה זה איסור הלכתי רגיל, ולא כללי זהירות מרעל. במקביל בהלכה יד מסופר על חכם ששתה מים גלויים (לא ניזוק). ורבי יהודה התיר יין ששהה בו הגת למרות שמצאו בו נחש מת (הט"ו), כנראה משום שהניח שהנחש מת בעוד היין תוסס, ויין תוסס 'אין בו משום גילוי'.
בירושלמי יש סדרה מקבילה של הלכות ותוספות רבות. גם בירושלמי עולה אותו רושם של איסור הנובע מחשש "רֵאלי" של הרעלה, בשילוב מרכיב מאגי או מיסטי של פחד מארס הנחש. מעשה בחסיד אחד שלגלג על החשש ממים גלויים,<sup class="footnote-marker">105</sup><i class="footnote">יש בסיפור משחק מילים, לגלגל-גלוי – גלגל.</i> ונענש בכך שהיה חולה ונאלץ לדרוש ביום הכיפורים ובידו כוס מים (ירו', יומא פ"ח ה"א, מה ע"ג; ירו', לפרקנו ה"ג, מא ע"א; תרומות פ"ח ה"ג, מה ע"ג). עורך הסוגיה איננו מתנגד לאיסור 'גילוי', אך רואים אנו שהיו שפקפקו בו. בסוגיה שם עוד סיפורי על סכנת הארס, אך גם עדויות על פועלי חקלאות ("פעלייא") ששתו מים מגולים הראשונים לא חלו, והשניים מתו. ללמדך שהארס שוקע ובסופו של דבר מזיק. אך גם משמע שהיו שפקפקו בכל הסכנה. סיפור דומה מסופר שם על אנשי טבריה. כן הבאנו לעיל ברייתא דומה מהבבלי (עבודה זרה ל ע"א).
החסיד מזלזל באיסור משום שחסידים מתירים לעצמם להסתכן בסכנת נפשות כיוון שהם סומכים על הנס. החסידים מצטיירים בספרות חז"ל כקבוצה המצויה בשולי בית המדרש (או מחוץ לו), ובעיקר בית המדרש התנאי. יש להם חומרות משלהם, והם אולי גם מקלים בכמה מההלכות. הם בולטים במעשי נס הנעשים להם בשביל עצמם ובשביל מי שהתפללו בעבורם. כך, למשל, הם מופיעים רבות כמתפללים על חולים ועל ירידת גשמים.<sup class="footnote-marker">106</sup><i class="footnote">ספראי, חסידים; ספראי, משנת חסידים; ספראי, חסידות; ספראי וספראי, חסידים וחכמים; ובקצרה פירושנו לברכות פ"ה מ"א.</i>
להבנת הקטע בירושלמי חשוב לציין שהחסיד אינו מקבל את הטיעון שפיקוח נפש דוחה מצוות ומוכן להסתכן ולסמוך על הנס, ובלבד שלא לפגוע במשהו בקיום מצווה. סיפורי הנסים על רבי חנינא בן דוסא הם דוגמה לכך. כך למשל הוא אינו חדל מתפילה גם כשאימת נכישת נחש מהלכת עליו (ראו פירושנו לברכות פ"ה ה"א). עם זאת, בסיפור בירושלמי יומא החסיד מצטייר כמי שלא רק סומך על הנס אלא "מלגלג" על נוהגים 'יהודיים', שאמנם אינם בבחינת מצוות, אך הם נוהגים רצויים הזוכים לברכתם של חכמים והסוגיה סוברת שעליו להיענש.
זאת ועוד, האיסור מצטייר לא כאזהרה מפני רעל אלא כמצווה. כמו כן נאמר שאם ראה ששתו אנשים מים גלויים אסור לשתות אחריהם (מתוך הבנה שהם לא נפגעו ומכאן שהמים נקיים), שמא "ארס שוקע" הוא. האזהרה מעידה שוב על כך שהאיסור הוא יותר מהחשש מארס, וכאילו החשש והפחד מהרעל "מגויס" להפחדה מאיסור שורשי יותר שמים ללא כיסוי הם מים מופקרים וחסרי ברכה.
האיסור על גילוי נוזלים הוא איסור יהודי, שלא היה מקובל בחברה הנוכרית. זאת אחת הסיבות מדוע נוטים אנו לפרשו כהימנעות מסיבות 'מאגיות'. יוספוס מצטט את הרמיפוס המצטט את פיתגורס; הלה כותב על מנהג יהודי שלא לשתות "מי נחשים".<sup class="footnote-marker">107</sup><i class="footnote">נגד אפיון, א 164; שטרן, סופרים, עמ' 95; התרגום לפי ליברמן, ירושלמי, עמ' 49. </i> בכך יש מקבילה קדומה למשנה, אך בעיקר משתמע ממנה כי לפנינו מנהג דתי יהודי, ולא נוהג המבטא זהירות וחשש רפואי. גם המדרש מציג את האיסור באופן זה ומוצא סיוע (רחוק) מפסוקים ששלושת המשקים הללו אסורים בגילוי (מדרש תהילים, קלו ד, עמ' 520-519). בירושלמי (מו ע"א) מוסיף רבי הושעיה שאיסור מים מגולים חל בחורף ובקיץ, בארץ ובחוץ לארץ. ושוב, לו היה זה איסור מחשש סכנה בלבד לא היה צריך להדגיש שהוא נוהג גם בחוץ לארץ, וכי שם אין צורך בכללי זהירות ראשוניים?
סוגיית הבבלי סביב משנה ג' מנמקת את איסורי המשנה משום גילוי יין, (כט ע"ב), שמן (ל ע"א) יין מבושל ויין מזוג. במהלך הסוגיה מסופר על חכמים (מארץ ישראל) ששתו יין מזוג אבל הסוגיה מפרשת שהם מוכנים לשתות רק יין שהם מזגו.<sup class="footnote-marker">108</sup><i class="footnote">היין המזוג הוכן מיין ומים. היין נשמר בקנקן סגור, נמסך לכוס, ואז הוסיפו לה מים ברמת חום מסוימת. לפיכך היין המזוג שעליו מדובר הוא יין שנמזג והושאר, ובטרם נמזג לא הייתה לנחש אפשרות להטיל בו ארס (הוא לא היה גלוי). אין צריך לומר שסתם יין נשמר סגור, אחרת טעמו פג ובשלב שני הוא מתקלקל.</i> כאן נפרצת במקצת חומת האיסור והסכנה. הרי לנחש אין זה משנה מי מזג את היין, וחריפות הארס לא נפגעת.
הבבלי איננו מבטא במפורש הסתייגות מאיסור שתיית יין (או משקה אחר) מגולה. אבל אפשר להסיק שגם עורכי התלמוד הכירו את הזלזול בחשש הגילוי. כך קובע הבבלי בשם ברייתא: "דתניא: חבית שנתגלה, אף על פי ששתו ממנה תשעה ולא מתו. לא ישתה ממנה עשירי. מעשה היה ששתו ממנו תשעה ולא מתו ושתה עשירי ומת" (ל ע"ב). הברייתא מלמדת על נוהג מזלזל שחכמים מסתייגים ממנו. לא ברור האם המעשה הוא חלק מגוף הברייתא.
וכן נאמר שם: (ל ע"א) "רב לא שתי מבי ארמאה, אמר: לא זהירי בגילוי; מבי ארמלתא שתי" (רב לא שתה [מים או שכר] מבית נוכרים [ארמיים] בגלל שהם לא זהירים בגילוי [אינם מקפידים על כיסוי היין,<sup class="footnote-marker">109</sup><i class="footnote">המדובר מן הסתם ביין שישראל ייצר. ועם זאת יש כאן פִרצה בדין יין נסך, ואולי מדובר ביין מזוג וכמפורש בבבלי שיין מזוג אין בו משום יין נסך. </i> מבית אלמנה שתה). בהמשך מסופר על שמואל שלא שתה יין גם מבית אלמנה (אולי מסיבות של צניעות יתרה, או משום שלא סמך על שמירת הנוזל מכוסה). צירוף בית ארמי, בית ארמלתא הוא צירוף לשוני משעשע, אבל גם מרמז שהאיסור איננו נובע מחשש גילוי אלא מחשש אחר.
כן מכיר הבבלי בכך שנוכרים אינם ניזוקים מיין מגולה, ומסביר זאת בכך שהם אוכלים שרצים ורמשים. כלומר שישראל אינם מחוסנים ואילו אוכלי השרצים מחוסנים מארס הנחש. בכך 'ענו' חכמים לטיעון הסמוי, הרי הנוכרים אינם מקפידים על איסור מים גלויים, ואינם נפגעים, אם כן אין כאן סכנה.
היו גם פרשנים מאוחרים שלמרות המשתמע מהבבלי הסתייגו מהפן המיסטי הרמוז. בעל מלאכת שלמה למסכת סוכה (פ"ד מ"י), למשל, מסביר שאין לנסך מים שהתגלו, משום שאם יש ארס במים הרי שאין כאן מים כשיעור, ומן הסתם גם אסור להרבות במים, ולכן המים פסולים. הסבר זה ניתן בקושי להלמו למסכת סוכה, אך אין הוא מסביר את העדויות האחרות לסכנה שבמים מגולים. הוא מלמד על גישתו של חכם דגול, שלא האמין בהסברים ה'רפואיים' וכמובן התרחק, כמצוות חז"ל באופן כללי, מהסברים מאגיים, אך חיפש דרך להשאיר את המקורות 'אמיתיים'. ייתכן גם שאנו תולים בו הנמקות 'מודניות'. בעל מלאכת שלמה עשוי היה להציע את פירושו משום שאין שותים מי נסך, וממילא חשש ההרעלה איננו קיים.
הלומד בן זמננו מוצא עצמו, לעתים, מחפש אחר הסבר לאיסור שיהלום את תפיסותיו המדעיות. ברם, מניע פרשני זה אינו מקדם את הבנת המשנה. את המשנה יש להבין מתוך עולמם של חכמים, והסכנה, כמו גם הפחד המיסטי, היו חלק בלתי נפרד ממנו.
התוספתא קובעת שאסור אפילו לשפוך מים מגולים לרשות הרבים ולא להשקות מהם בהמה (תוס', תרומות פ"ז הי"ד), וכן לא לשתות מסילון (תוס', עבודה זרה פ"ה ה"ו) ומקורות תנאיים נוספים.<sup class="footnote-marker">110</sup><i class="footnote">תוס', תרומות פ"ז ה"ג; שבת פי"ד ה"ט.</i> אמנם, לגבי השקאת בהמה מצאנו גם דעות אחרות ומחלוקת חכמים.<sup class="footnote-marker">111</sup><i class="footnote">תוס', שבת פי"ד ה"ט; ירו', מה ע"ד; בבלי, בבא קמא טו ע"ב; בבא בתרא צז ע"ב.</i> כן נאסר להשתמש במים מגולים לניסוך המים (ראו פירושנו לסוכה פ"ד מ"י). לא נאמר האם גם איסור זה הוא מפני סכנה (לכוהן או למזבח?) או שהמים נחשבים כבלתי ראויים לאדם ומשום כך אינם ראויים גם לגבוה.
מצד שני איסור זה איננו איסור דתי הלכתי אלא ספק הלכה ספק עצה טובה. היו גם שפקפקו בכל החשש, והירושלמי מספר, כאמור על חסיד שלגלג על איסור גלוי, ונענש משמים (לעיל).
פרשנות זו שאיסור לחלב נוכרים (ואולי גם יין נוכרים) אסור משום גילוי מעמעת את האיסור והופכת אותו מעבירה לעצה טובה. 'הלכה' דומה שנויה לגבי פירות שציפורים ניקרו בהם, וגם בכך פקפקו בני התקופה. "רבי יונה בשם רבי שמעון חסידא ניקורי רטב באביהן אסור, והרבים נהגו בהן היתר ואינן ניזוקין" (ירו', מעשרות פ"א ה"ב, מח ע"ד). הרבים נהגו היתר, ואכן אינם ניזוקין. "היה נדור מן הככר ואמר לו תן לי ואוכלנו. אבטיח, וניקר, ואמר לו תן לי ואוכלנו. יין ונתגלה, ואמר לו תן לי ואשתנו. לא יתן לו - שאין מאכילין [את האדם] את האסור לו" (תוס', דמאי פ"ב הכ"ג). יין כמו גם פרי מנוקר אסור לאכול, אבל סתם יהודי עשוי לבקש לאוכלו, ואיננו חושש לאיסור. זהו אפוא איסור שהוא ספק איסור ספק מנהג סכנה.
נוסיף עוד שבמשנה רק עדות אחת לאיסור מים מגולים (משנה, תרומות פ"ח מ"ד) וכפי שהערנו לעיל. גם במשנה זו במשפט הראשון לא נזכר איסור הלכתי, אלא היין המגולה נתפש כמקולקל. רק במשפט השני מנוסחת ההתנגדות לשתיית יין מגולה כאיסור. הנימוק לאסור 'גילוי' גם איננו מגויס, בתקופת התנאים, להסבר מדוע צריך לאסור מוצרים של נוכרים. רק לגבי מי המקדש והכיור נאמר שהם מכוסים, אך שוב לא מופיע חשש הארס, אלא רק ההדר הנדרש יין עם ארס אינו מסוכן אך הוא מאוס ואיננו מהודר. כך גם בספרות הגאונים היין המגולה מופיע רק לעתים נדירות, פעמים רבות בהלכות גדולות ומעט בתשובות הגאונים. כך למשל יין מגולה אסור לקידוש (שאילתות יתרו שאלה נד),<sup class="footnote-marker">112</sup><i class="footnote">ואחריו בספרות המנהגים.</i> וניתן לדייק שסתם יין מגולה מותר לשתייה, רק שאיננו מהודר. אגב, יין מגולה במשך לילה שלם טעמו פג, והוא מחמיץ והרי זו סיבה נוספת להחמיר במיוחד במקרה כזה.
בעיניו של איש המדע המודרני, מי שפקפק באיסור צדק מבחינה עובדתית.
מהפן הארכיאולוגי נוסיף שלאחרונה מתגלים בכפרים יהודיים נימפיאונים. מתקנים שבהם נאגמים מי שתייה ממעיין במתקן מהודר למדי. בעיר הרומית שתו ממתקנים אלו מים, ומהמתקן הם זרמו, לעתים, לבתים. באתרים היהודיים אין הזרמת מים לבתים, אך השוקת הייתה גלויה ושימשה מן הסתם, לשתייה. לא רק לבהמות אלא גם לאדם. לא נראה שחשש המים המגולים הדיר את המשתמשים. וצריך עיון.
בפירושנו להלן נראה בבטחון שהמקורות התנאיים חששו לערבוב חלב מבהמה טמאה ולא לבעיית השמירה על החלב. לפיכך עלינו להניח שכאשר האמוראים הציבו את הגילוי כסיבת האיסור, רצו במודע לעמעם את חומרת האיסור. יתר על כן משמע מהנימוק שחשש ערבוב חלב טריפה לא נראה להם כאיום רציני וכעילה לאיסור. זהו אפוא שינוי הלכה ושינוי תפישה המוצג כפרשנות, אך הוא שינוי באווירה ההלכתית.
באופן ממשי החשש לערבוב חלב טריפה הוא משני. בתוככי המרחב היישובי חלב הגמלים היה נדיר. ובמזרח התיכון מיעטו לגדל חזירים. יתר על כן, חלב חזירים איננו הופך לגבינה (חסרים בו האנזימים הגורמים להתקשות ולגיבון). החשש הממשי היה אפוא מועט. אנו חוזרים שוב להצעה המתבקשת שהנימוק הוא כדברי הבבלי 'משום חתנות' ומשום 'הרחקה יתרתא'.
ההלכה המשיכה להתעצב ולהתפתח. לא נעסוק בספרות הבתר תלמודית ונסתפק בהערת סיום קצרה מהלכת הגאונים. בכתב היד של קטע מספרות הגאונים שפרסם פוזננסקי<sup class="footnote-marker">113</sup><i class="footnote">פוזננסקי, עניינים, עמ' 49, לוין, אוצר חילופי מנהגים סעיף י, עמ' 28-26; מרגליות ספר החלוקים, עמ' 114-112.</i>  "חלב שחלבו גוי ואין ישראל רואהו אסור בהנייה". זו כנראה עמדת גאוני ארץ ישראל. ואכן מספר החילוקים למדים אנו שבני ארץ ישראל החמירו בחלב נוכרים, ובחמאת נוכרים. בני בבל התירו חמאה, וקבעו שאין בה משום חלב נוכרים. משמע שבחלב עדיין אסרו. העניין מופיע במספר מקורות מתקופת הראשונים, מחלק מהם עולה שהדיון הוא רק בחמאה, אך חלק מהם מדברים גם על גבינה, שבני בבל התירו בה, או אף שהתירו חלב נוכרים. המקורות נאספו על ידי לוין.<sup class="footnote-marker">114</sup><i class="footnote">לוין, ספר החלופים סעיף י, עמ' 28-26. חלק מהנימוקים לדעת בני בבל תולים את הדבר בכך שחלב בהמה טמאה איננו מתקשה לחמאה. </i>
נוסיף עוד שחלב בהמה טמאה איננו מתגבן. לפיכך גם אם חלב נוכרים אסור, יש מקום להתיר גבינה של נוכרים. אפשר לערב בה שומן מן החי (איסור תערובת טריפה), אך לא חלב מהחי. אין צריך לומר ששומן כזה היה יקר יותר מאשר חלב, וספק אם במזרח הקדום היווה איום הלכתי. כמובן באירופה התנאים היו והינם שונים, ואין צריך לומר שאנו עוסקים רק בהבנת דברי ראשונים ורקעם.
<b>והפת</b> – שנאפתה ואולי עירבו בה מאכלות אסורים. איסור פת של נוכרים נרמז כבר בספר דניאל, ובני חבורתו של דניאל מתוארים כמי שאינם אוכלים מאכלי נוכרים ולא לחם משולחן מלך בבל (דניאל א', ח-יג).<sup class="footnote-marker">115</sup><i class="footnote">שטיינפלד, פת גויים.</i> יהודית נוטלת עימה יין, שמן ולחם כדי לא לאכול פת נוכרים (יהודית י ח; יב ט). במקרה זה מודגש שהלחם טהור, כלומר שיש גם לחם בלתי טהור. עם זאת יהודית שומרת על טהרה, ואפשר שכל שמירת המאכלים היא להימנע מאוכל טמא (טומאת אוכלים בלשון הלכתית) ולאו דווקא מבעיית כשרות.
<b>פת נוכרים</b>
הבדל מרכזי בין הבבלי לירושלמי, בנושא פת נוכרים. הוא ביחסם של האמוראים לאיסור. הבבלי לא הכיר במסורת שאיסור פת הותר בחלקו, ואילו בירושלמי מצויות עמדות כאלה, כפי שנראה להלן. עמדת האמוראים השפיעה גם על גרסאות תורת התנאים בנושא.
הבבלי קובע: "פתן, ושמנן, ויינן, ובנותיהן - כולן משמונה עשר דבר הן" (בבלי, שבת יז ע"ב; עבודה זרה לו ע"א). מכאן אפשר גם להסיק, כפי שהעלינו במשניות הקודמות, שבית הלל חולקים בנושא.<sup class="footnote-marker">116</sup><i class="footnote">צירוף 'בנותיהן' בעייתי, הרי האיסור כבר כתוב בתורה. הבבלי (שבת יז ע"ב) מתרץ שבמסגרת ההחלטות באותו מעמד החליטו להחמיר בנושא. אבל יש מקום לטענה שהניסוח איננו מדויק. במעמד חיזקו את ההלכה, הדגישו את חומרתה, אך אין כאן חידוש הלכתי. </i> הירושלמי גם הוא מונה את פת הנוכרים ברשימת האיסורים.
ספר דניאל אמנם מצוי במקרא וקדושתו רבה אבל מתואר בו מנהגם של כמה ילדים, ולא תקנה הלכתית. בהחלט ייתכן שהייתה סביב מה שמכונה בספרות 'גזירת דניאל'<sup class="footnote-marker">117</sup><i class="footnote">רמב"ן ורשב"א לעבודה זרה סח ע"ב וראשונים נוספים. </i> מחלוקת שהוכרעה בדור החורבן.<sup class="footnote-marker">118</sup><i class="footnote">הבבלי תירץ בדרכו שדניאל 'גזר' על העיקרון, וחכמי דור יבנה החמירו. לא רק אנו מסיקים שההסבר איננו היסטורי. קדם לנו הבבלי עצמו המציע גם "'וישם דניאל על לבו אשר לא יתגאל בפת בג המלך וביין משתיו', בשתי משתאות הכתוב מדבר. אחד משתה יין, ואחד משתה שמן. רב סבר: על לבו שם ולכל ישראל הורה, ושמואל סבר: על לבו שם ולכל ישראל לא הורה".  </i> עם זאת אנו, בפירושנו למשנת שבת פ"א מ"ד, סברנו שרשימת המחלוקות המוצעת בתלמודים למסכת שבת, "יח דבר", אינה משמרת מסורת מדוקדקת. לא על נושאים אלו נחלקו שני הבתים. נראה, אפוא, לכל היותר, שהאיסור היה מקובל בחברה היהודית ובסוף ימי בית שני זכה לגושפנקה הלכתית, לנוהג קיים. עיקר החשיבות שבהצעה שלנו היא שאיש מעולם לא פקפק, בימי בית שני, באיסור על פת, שמן ויין של נוכרים.
בבבלי ובמסורת הפסיקה המשתלשלת ממנו איסור הפת הוא נושא חשוב ומרכזי. הבבלי מקבל את איסור 'פיתן' כמות שהוא ואין בו רמז להקלה. הנימוק הפורמאלי הוא "1. גזרו על פתן משום שמנן, ועל שמנן משום יינן. על פתן משום שמנן מאי אולמיה דשמן מפת? - אלא: 2. גזרו על פתן ושמנן משום יינן, ועל יינן משום בנותיהן", המסורת הראשונה אוסרת על שמן על מנת שלא יאכלו פת. והשנייה אוסרת על הפת בגלל השמן שעורב בו. כך או כך הכל חוזר לאיסור הקִרבה לנוכרי. כמובן ניתן היה להאשים את הנוכרים שאינם מקפידים על גילוי המים שבפת, או שהחיטה היא משדה עבודה זרה. אך כאן הנימוק החברתי גובר על הכול וברור.
אבל הירושלמי מגדיר את האיסור כהלכה מהלכות של עמעום. בתלמוד מביא מחלוקת מהו העמעום. "1. פיתן, רבי יעקב בר אחא בשם רבי יונתן, עוד היא מהלכות של עימעום. 2. אמר רבי יוסי קשייתה קומי רבי יעקב בר אחא מהו מהלכות של עמעום? 3. הוא כך אני אומר במקום שאין פת ישראל מצויה, כדין היה שתהא פת גוי מותרת, ועימעמו עליה ואסרוה. 4. אמר רבי מנא ויש עימעום לאיסור?<sup class="footnote-marker">119</sup><i class="footnote">כך מציע לפסק, שטיינפלד, פת. </i> 5. ופת לא כתבשילי גוים היא? 6. כך אנו אומרים במקום שתבשילי ישראל אינן מצויין שם בדין היה שיהו תבשילי גוים מותרין, ועימעמו עליהן ואסרום". אם כן, לדעת רבי יעקב (3) בעצם הפת צריכה להיות מותרת, במיוחד במקום שאין פת של ישראל מצויה, ומתוך 'עמעום' היא אסורה. כלומר כיום הפת אסורה אך האיסור חלש יותר מכל האיסורים שנמנו לעיל.
רבי מנא (4) חולק ואומר שבעצם פת נוכרים מותרת מתוך עמעום, כלומר ראוי היה לאסור אבל התירו אותה. הבבלי מקשה על רבי מנא (5) הרי הפת אסורה בגלל שהיא תבשיל של נוכרי, ומתרץ שהיא מותרת במקום שאין פת ישראל מצויה. נקל להבין שזו גם דעת רבי מנא. ואולי יש לפָסֵק "... ופת לא כתבשילי גוים היא! כך אנו אומרים במקום שתבשילי ישראל אינן מצויין שם בדין היה שיהו תבשילי גוים מותרין, ועימעמו עליהן ואסרום". אין כאן שאלה ותשובה, אלא כל אלה דברי רבי מנא, שעמעמו והתירו הוא במקום שאין פת ישראל מצוייה.
כפי שכתבנו, אפשר גם שמשפטים 5-6 חולקים על רבי מנא. הוא אמר שהפת מותרת מתוך עמעום, ואילו העורך סבור שהיא מותרת רק במקום שאין פת ישראל מצויה. כך או כך האיסור חלש ביותר, ובעצם תלוי בשאלה עד כמה פת כשרה זמינה באזור.
במסגרת זו נשמעת גם הדעה "1. ועימעמו עליה והתירוה מפני חיי נפש. 2. רבנין דקיסרין בשם ר' יעקב בר אחא כדברי מי שהוא מתיר ובלבד מן הפלטר. 3. ולא עבדין כן" (ירושלמי שביעית פ"ח ה"ד, לח ע"א; מעשר שני פ"ג ה"א, נד ע"א; שבת פ"א ה"ד, ג ע"ג). האיסור קשה לביצוע שכן בערים יהודים תלויים בנחתום הנוכרי (הפלטר),<sup class="footnote-marker">120</sup><i class="footnote">הפלטר מילה לטינית לסוחר חיטה גדול. </i> ולכן התירו קניית לחם נוכרים. ולחם מחנות גדולה ומסחרית מותרת. גם כאן ניתן להסביר את המשפט השלישי בשלוש צורות.
ולא עבדין כן – מתייחס למשפט השני, אמנם התירו רק פת פלטר, אבל אין עושים כן ומותר לקנות כל פת נוכרים.
ולא עבדין כן - אמנם התירו מפני חיי נפש, אך אין נוהגים לפי היתר זה, ואסור לאכול פת נוכרים.
ולא עבדין כן – אמנם התירו פת פלטר, אך אין נוהגים לפי היתר זה, ואסור לאכול פת כזאת.
דומה שהנוהג בארץ ישראל האמוראית מסוכם בצורה מיטבית דווקא בדיון אחר, סביב חמץ שעבר עליו הפסח. המשנה מתירה בפשטות חמץ נוכרים (אחרי פסח – פסחים פ"ב מ"ב). המשנה כפשוטה עוסקת בפיסת חמץ שאור וכיוצא בזה. אבל נושא פת נוכרים איננו עולה בה במפורש. המשנה כאן קובעת בפשטות שחמץ נכרים מותר בהנאה, וכל הדיון נסוב רק על בעיית הפסח ולא על בעיית פת נוכרים. ייתכן שזו הסיבה לכך שבמשנה פסחים מדובר רק על הנאה מהחמץ ולא על אכילתו, וכך פירשו הרי"ף ואחרים, בעקבות הירושלמי (להלן). ברם, לפי ההבנה הפשוטה נבחר המינוח "מותר בהנאה" (או הנייה) רק כדי לנגד את הרישא של המשנה עם המשכה העוסק בחמץ ישראל.<sup class="footnote-marker">121</sup><i class="footnote">כך פירשו רבים וטובים כגון רמב"ם ורע"ב, וגם הריטב"א פירש כך וקבע שהנאה כאן היא אכילה, בלי להתייחס להשפעתה של הסיפא. </i> התלמוד הירושלמי מפרש את המשנה: "במקום שלא נהגו לוכל פת גוים, אבל במקום שנהגו לאכל פת גוים מותר אפילו באכילה" (כח ע"ד). הירושלמי כבר מכיר כמובן את ההיתר, אך הוא נקבע רק לאחר חתימת המשנה ואינו יכול להיות הסבר לה. יש אפוא להסיק שהאיסור על פת נוכרים התערער עוד לפני ההיתר, ואכן התלמודים מנמקים את ההיתר ואת זכותם של חכמים מאוחרים לשנות הלכה קדומה בכך שרבו העבריינים שעברו על האיסור.<sup class="footnote-marker">122</sup><i class="footnote">לכל הפרשה ראו שטיינפלד, פת נכרים.</i> הסבר הגמרא נראה כהסבר פורמליסטי ומלאכותי, אך נראה שיש לו שורשים היסטוריים ברובדי החברה היהודית שמחוץ לתחום ההשפעה הישיר של בית המדרש. עם זאת, גם מי שהתיר לעצמו לאכול פת נוכרים לא זלזל באיסור חמץ. ה"עבריינות" הייתה מקומית ותחומה, ואין היא זלזול שיטתי בהלכה ובנושאיה. הציבור היהודי לא ערער על איסור חמץ, שנחשב חמור במיוחד, זאת למרות החומרות הרבות שהנהיגו חכמים בתחום זה.
אין ללמוד ממשנת פסחים היתר אכילת פת, אבל היתר של הנאה ממנה עולה אף עולה. בפועל השימוש בפיסת החמץ היא בעירובה בעיסה סתם, והתנא אינו חושש לכך. אבל בירושלמי מוצגים שני המנהגים, שניהם לגיטימיים, ואת המשנה מעמיד האמורא במקום שנהגו שלא לאכול פת נוכרים, וגם שם היא מותרת ב'הנאה'. כאמור הנאה זו היא, מן הסתם, אכילה בתערובת.<sup class="footnote-marker">123</sup><i class="footnote">אילו הכוונה הייתה למכירת הפת לצד שלישי (נוכרי אף הוא) לא היה הדבר קשור להיתר להשתמש בחמץ נוכרים. </i> זו בהחלט עדות תנאית למגמת הקלה באיסורים, לא אכילה ממש, אך הנאה ואכילה בתערובת.
אם כן, בירושלמי שתי גישות מהי ההלכה הסופית, אך לדעת הכול האיסור עמום וחלש. כפי שכבר ראינו במבוא המגמה להתיר איסורים הנמכרים באופן מסחרי, חוזרת בהלכות נוספות, לעתים לא אסרו חכמים אלא מסחר זעיר ולא מסחר ברמה גבוהה ומקצועית. מגמה כזאת ראינו בתוספתא ובמדרשים.
לעומת זאת בבבלי מסורת דומה מבחינה סיפורית אבל משמעותה שונה.
הסברי התלמודים למונח עמעום הם הסברים אידיאולוגיים, א-היסטוריים. הבבלי מסביר שההיתר לא היה בבית דין, והירושלמי מסביר שזה איסור שיש בו הקלות בשעת דחק. כפשוטו עמעום הוא שהאיסור איננו ברור, וההיתר אינו ודאי. ואם אכן 'אין עמעום לאיסור" (כדברי הירושלמי) אזי משמעו רק שההיתר איננו ודאי. מבחינה היסטורית זו הלכה כמו כל ההלכות שהיו שנויות במחלוקת, והונהג בציבור אשר הונהג. אך איננו אחיד ובעיני חכמים הוא נראה היתר מרחיק לכך שחכמים אינם סומכים עליו, אך אינם יוצאים כנגדו. מבחינה היסטורית הוא מעיד שהיה איסור אך בתקופת האמוראים בציבור לא נהגו כן. המונח 'עמעום יידון להלן פ"ה מ"א.
והפת. אמר רב כהנא אמר רבי יוחנן: 1. פת לא הותרה בבית דין. מכלל דאיכא מאן דשרי? אין, א. 2. דכי אתא רב דימי אמר: פעם אחת יצא רבי לשדה, והביא עובד כוכבים לפניו פת פורני.<sup class="footnote-marker">124</sup><i class="footnote">פורני או פורנה (פורנא) הוא סוג תנור. פורנא היא מילה בלטינית Furnus שמשמעה תנור, וכך שימושה גם בסורית, ויוונית φοũρνα. בהקשר של משנתנו מדובר בתנור מיוחד, אבל בסקירת כלל ספרות חז"ל דומה שזו מילה כללית לתנור (תוס', ביצה פ"ג ה"כ ועוד). במשנת כלים פ"ח מ"ט שנינו: "פורנה אם יש לה ליזבז טמאה ר' יהודה אומר אם יש לה אסטגיות רבן גמליאל אומר אם יש לה שפיות" לפי ההקשר במשנה זו הפורנא היא לוח חרס. ללא דפנות, ולעתים מתקינים לה דפנות (ליזביז – כלים פ"ב מ"ג). בתוספתא כלים בבא קמא פ"ו הי"ז נקבע שהיא טהורה משום שהיא 'משמשת עם הקרקע', כלומר שהיא שטוחה ואיננה מכילה מאומה. לפיכך יש לזהות את ה'פורני' עם הטבון הערבי שהוא לוח חרס כיפתי שמניחים מעל האש ואופים עליו פיתות. טבון כזה נתגלה בחורבת בירה שבשפלת השומרון.  מתחת לפורנא זו הייתה ערימת אפר גדולה. ומן הסתם בעבר נשענה על רגלים כלשהם כדי שיהיה מרחק מה בין הפלטה המתחממת לאש.  בדרך כלל תנור מקבל טומאה למרות שהוא מחובר לקרקע. המונח "לשמש עם הקרקע", משמש נימוק לפטור מטומאה גם לכלים שהם בוודאי ניידים (לעיל ה"ח; תוס', ב"מ פ"ב הי"א, והי"ב). נראה שכוונת המונח שפני התנור הם כפני הקרקע, ולכן אם יש לפורנא ליזבז (מסגרת מוגבהת) הוא נחשב לתנור רגיל. הפורנא אפוא היא תנור ששפתו היא בגובה פני הקרקע. הביטוי מופיע רק בתוספתא כלים.  </i> מאפה סאה, אמר רבי: כמה נאה פת זו, מה ראו חכמים לאוסרה?<sup class="footnote-marker">125</sup><i class="footnote">לדעת שטיינפלד, פת, הבבלי הכיר את הירושלמי רק עד שורה זאת. </i> 3. מה ראו חכמים? משום חתנות! אלא, מה ראו חכמים לאוסרה בשדה. כסבורין העם: התיר רבי הפת, ולא היא, רבי לא התיר את הפת (איור 21).
ב. 4. רב יוסף ואיתימא רב שמואל בר יהודה אמר: לא כך היה מעשה, אלא אמרו: פעם אחת הלך רבי למקום אחד וראה פת דחוק לתלמידים, אמר רבי: אין כאן פלטר? כסבורין העם לומר: פלטר עובד כוכבים, והוא לא אמר אלא פלטר ישראל. 5. אמר רבי חלבו: אפילו למאן דאמר פלטר עובד כוכבים, לא אמרן אלא דליכא פלטר ישראל, אבל במקום דאיכא פלטר ישראל לא. ורבי יוחנן אמר: אפי' למאן דאמר פלטר עובד כוכבים, הני מילי בשדה, אבל בעיר לא, משום חתנות. 6. איבו הוה מנכית ואכיל פת אבי מצרי, 7. אמר להו רבא, ואיתימא רב נחמן בר יצחק: לא תשתעו (בהדיה דאיבו) +מסורת הש"ס: [מיניה דאיבו]+ דקאכיל לחמא דארמאי" (בבלי לה ע"ב).
במשפט הראשון נשללת הדעה שהיה מי שהתיר פת. בפועל מתברר מההמשך שהיה כנראה היתר כזה (כפי שמופיע בירושלמי לעיל), אבל הבבלי משתדל להראות שמעולם לא היה היתר מלא. ההיתר אמנם היה, אך היה חלקי ביותר. המשפט השני מציג את ההיתר (לפי שיטת הבבלי ההיתר לכאורה). הבבלי מציג שני נוסחאות של הסיפור. מהראשונה יוצא שרבי התיר פת נוכרים אבל רק <u>בשדה</u>, כלומר כשאין פת אחרת (זה הסבר לבבלי לפי הירושלמי לעיל), או אולי משום שאין כאן סעודת רעות. לפי הנוסחה השנייה, רבי רק התפלא שאין פת טובה יותר מפת פורני (שהיא למעשה פיתה של ימינו) ולא התכוון כלל להתיר פלטר נוכרי. לפי המשפט החמישי, אכן רבי התיר פת נוכרי אבל רק כשאין פלטר ישראל. המשפט החמישי מלמד שהיה חכם בבלי שהתיר למעשה פת נוכרים, אבל הממסד הבבלי דוחה היתר זה מכל וכל.
הבבלי מעלה שתיים או שלוש סיבות להיתר אפשרי, חלקי ביותר, בשדה כשאין חשש ריעות וחתנות, בקנייה מסוחר, ואולי גם בקנייה של לחם טוב. במבוא הרחבנו בנימוקים אלו. נוסיף שבסעודה משותפת ומעורבת בשדה (נוכרי ויהודי שכנים בשדות) יש פוטנציאל רק לריעות. יש לחזור אפוא לאשר הסברנו בדיון על היין. הרקע הוא הרצון למנוע את ההשתתפות המעורבת בסעודה הגדולה, היא סעודת הסימפוזיון (Banquet), ופחות במערכת השכנות הדו-אישית.
למעשה, הבבלי מצביע על כך שהיה מי שהתיר (רבי או אולי נכדו רבי יהודה נשיאה), אבל ההיתר מוגבל. הירושלמי מדגיש את ההיתר ורואה בו התרה כללית, והבבלי מתאר למעשה אותו מעשה ומציג את 'חצי הכוס המלאה' – את האיסור.
להערכתנו, הבבלי ממשיך לשמור על האיסור ובתנאי חוץ לארץ האיסור התבקש. בארץ ישראל התחולל תהליך של הקלות. דין פת נכרים 'עומעם' ודין שמן של נוכרים ושילוקיהם, הותר. במקביל היו חכמים בני ארץ ישראל, שאסרו על פת נוכרים כשם שאסרו על בישולי נוכרים. חכמים אלו התנגדו לקרבה וליחסים עם הנוכרים.
ההבדל בין התלמודים נשמר גם ומופיע כאחד החילופים בין בני ארץ ישראל לבני בבל.<sup class="footnote-marker">126</sup><i class="footnote">אוצר החילופים סעיף ל' מהדורת מרגליות עמ' 149-147; מהדורת לוין, עמ' 64-60.</i>
ינקלביץ<sup class="footnote-marker">127</sup><i class="footnote">ינקלביץ, פת של נכרים; ינקלביץ עמעום. לחלוקת מזון בערי ארץ ישראל בכלל ובקיסריה בפרט ראו פטריך, חלוקת מזון. </i> הציע שהיתר הפת נבע מכך שבתקופה הרומית המאוחרת והביזאנטית נהגו השלטונות בערים לחלק לחם במידה לתושבי הערים. מובן שלא כל תושבי הערים נהנו מזכות זו, אלא רק שכבת העילית של אזרחי העיר. עילית זו הקיפה אלפי תושבים בכל עיר. בתקופה הרומית הקדומה החלוקה נהגה רק ברומא ולאחר מכן (במאות השלישית והרביעית) התפשטה לעבר כלל הערים. חלוקה זו כונתה <i>annonae populares. </i>לאחרונה, הציע יוסף פטריך שגם בקיסריה נהגה חלוקה כזאת, והוא הציע לזהות את אחד ממבנה הציבור שנחשפו בעיר עם מבנה לחלוקה זו. לטענתו של ינקלביץ, היהודים לא יכולים היו להרשות לעצמם שלא ליהנות מהחלוקה בחינם. לכן נאלצו לוותר על העיקרון הדתי והתירו מדוחק פת של נוכרים. עדויות התלמוד שאם יש פת פלטר, הפת אסורה 'מתכתבת' ומרמזת לסיבה ההיסטורית להיתר.
המבנה בקיסריה מכונה <i>anabathra, או batmon </i>והוא מימי האדריינוס. בבירת הארץ נהגה החלוקה כבר במאה השנייה, מן הסתם בערים אחרות התפשט המנהג רק מאוחר יותר.
הסבר היסטורי כזה אפשרי, אך כפי שראינו ונראה להלן מגמת ההיתר לא כללה רק פת אלא גם שמן, חלב, גבינה וכל תוצרת מסחרית. על כן אין לחפש סיבות להיתר מיוחד של פת בדווקא, אלא הסיבות כלליות יותר.
<b>והשמן שלהן</b> – גם כאן החשש טכני, שמא הנכרי עירב שומן בעלי חיים בשמן זית.<sup class="footnote-marker">128</sup><i class="footnote">שטיינפלד, שמן. רוזנבלום, שמן. ברוב המקורות אין אזכור לסיבה מדוע שמן של נכרים נאסר. בבבלי (לה ע"ב) מחלוקת על האיסור. רב מציגו כ'גזירה' של דניאל, ושמואל מציע נימוק עמום "זליפתן של כלים טמאים". שטיינפלד (שמן) מציע שהכוונה לזליפת נכרים המוזגים את השמן ומטמאים אותו. במבוא ראינו שהנימוקים משתנים מאיסור לאיסור וממזון למזון, ובסופו של דבר, האיסור העיקרי הוא חברתי. </i> איסור שמן של גויים מפורסם ועתיק. גם לגבי שמן, כמו לגבי פת, לפי התלמודים כבר דניאל וחבריו נמנעו מאכילת שמן שסופק להם על ידי המלך הנכרי<sup class="footnote-marker">129</sup><i class="footnote">שטיינפלד, בית דין; שטיינפלד, שמן, וספרות רבה נוספת. </i> (ירו', מב ע"א; בבלי לו ע"א). עם זאת במקרא עצמו נאמר רק שדניאל לא אכל מ"פתבג" המלך (דניאל א ה' ואילך). הלימוד של הבבלי מבוסס על דרשה רחוקה. על כל פנים, יהודית נמנעה משמן נוכרים.<sup class="footnote-marker">130</sup><i class="footnote">יהודית י 5; יב 9.</i> מן הראוי להעיר שיוספוס מדגיש כפירוש לפסוק זה את האיסור לאכול בשר, אך רומז שגם יתר המאכלים אסורים.<sup class="footnote-marker">131</sup><i class="footnote">קד' י 190. יוספוס מתאר כמובן את אשר הכיר, ולא זיכרון היסטורי או פרשנות. </i> גם איסור כללי על מאכלי נכרים מופיעים אצלו.<sup class="footnote-marker">132</sup><i class="footnote">חיי יוסף ג'; נגד אפיון ב 282.</i>
יוספוס מספר על הסדרים מיוחדים שנעשו בזמן המרד הגדול לספק ליהודים תושבי פניאס שמן בהכשר,<sup class="footnote-marker">133</sup><i class="footnote">מלח' ב 591; חיי יוסף יג (74).</i> כן מספר יוספוס על פריבילגיה שהעניקה פוליס בתפוצות, לצעירים יהודים שהשתתפו במשחקי הגימינסיון. כל מתעמל קיבל בחינם מנת שמן לסיכת גופו, ואילו היהודים היו זכאים למענק כספי תמורתו (קדמוניות יב, עמ' 120<sup class="footnote-marker">134</sup><i class="footnote">קדמ' יב 120; מתנת החינם הופרטה.</i>). מכאן שהיו צעירים יהודים שנטלו חלק בגימינסיון, מן הסתם שלא ברצון חכמים, אך הקפידו והידרו באיסור לסוך בשמנם של גויים, ואולי גם היו מוכנים להפסיד ממון בשל כך, לפני שניתן להם היתר ה'הפרטה'.
אין כאן עדות לעמדתם של חכמים כלפי הגינמינסיון, אלא להתנהגותם בפועל של יחידים יהודים. עם זאת נראים הדברים שפריבילגיה זו לא הייתה יוזמה מקרית ועצמאית של הנהגת הפוליס, אלא מן הסתם פרי בקשתה של הקהילה היהודית. יש בזה משום עדות להתנהלות הציבור היהודי באותה עיר, וליחסה של הקהילה לגימינסיון מצד אחד, ולאיסור שמן של נוכרים מצד שני. הגימינסיון נחשב לבילוי ראוי, בין ברצון חכמים בין בניגוד לרצונם, אך הסיכה בשמן נוכרים נחשבה לאיסור המקובל על הכול.<sup class="footnote-marker">135</sup><i class="footnote">שטיינפלד, שמן.</i>
<b>ו</b>[<b>ה</b>]<b>שלקות</b> – בישולי נכרים. שלוק הוא סוג של בישול ועסקנו ארוכות בשאלת הגדרתו.<sup class="footnote-marker">136</sup><i class="footnote">ראו פירושנו לפסחים פ"ב מ"ו. אפשר שכוונת המשנה שרק שלוק אסור בגלל שיש בו תוספת חומרי טעם, אך לא בישול במים בלבד. ספרות ההלכה לדורותיה סברה שדין שלוק לעניין זה כדין מבושל. </i> בעדי נוסח רבים חסרה מילה זו. המונח תבשילי נכרים מופיע בירושלמי שציטטנו למעלה<b>.</b> שם נקבע שגם תבשילי נכרים הם מהלכות עמעום (מותרים במקום שאין תבשיל ישראל וכו', כמו פת). ובמדרש האיסור נשמר ומיוחס לרבי שמעון. הדיון הוא למה נענשו בני ישראל בימי המן. "רבנן אמרי על שעבדו עבודה זרה, ורשב"י אמר על ידי שאכלו תבשיל גוים" (איכה רבה ג לג; שיר השירים ז ח), אפשר שמחלוקת היא בדרשה בלבד, ואפשר לראות בה התרסה נגד ההיתר. התרסה זו מיוחסת לתנא, אך מדרש איכה רבה עצמו משקף מסורת אמוראית ארץ ישראלית.<sup class="footnote-marker">137</sup><i class="footnote">במחקר מקובל שהמדרש נערך בבבל, אך אין ספק שיש בו הרבה חומר תנאי קדום וחומר ארץ ישראלי. לא כאן המקום להרחיב בכך.</i>
ממשנתנו משמע שעצם בישול הנוכרים אסור, אבל בתוספתא (פ"ד ה"ט) "הכבשין והשלקות של גוים, שדרכן לתת בהן יין. וחומץ וחרס הדרייני, איסורין איסור הנאה דברי רבי מאיר וחכמים אומרי' אין איסורן איסור הנייה". משנתנו כחכמים והטעם ששלקות אסורים הוא בכלל חשש לתוספת יין בבישול. בחלק מעדי הנוסח "שלקות וכבשים שדרכן לתת בהן יין", וממילא ייתכן שגם במשנה שלקות וכבשים הם איסור אחד, כפי שהדגשנו במבוא במקורות סדרת הנמקות שונות לסיבות האיסור. משנה ה' מדגימה את הנתק בין ההלכה הברורה, לסיבות שהן עמומות וסותרות.
<b>רבי ובית דינו התירו בשמן</b> – הניסוח מציג את הדברים כמחלוקת הלכתית, אך למעשה מספר על שינוי בהלכה. מאיסור להיתר. להלן נרחיב בכך.
<b>רבי ובית דינו התירו בשמן </b>
היתר שמן המיוחס לרבי ובית דינו תופש מקום חשוב בתולדות ההלכה. זה אחד המקרים הלא רבים שבהם בית דין מאוחר מתיר איסור קדום. התפתחות הלכה היא תופעה רגילה, אך בדרך כלל היא מוצגת כפרשנות, או כמחלוקת ואילו כאן מוצג היתר מלכתחילה, וכפי שנראה להלן לא היתר בודד אלא מדיניות של היתרים.
נפתח בכך שהמשפט אמנם מופיע כמעט בכל נוסחאות המשנה שבידינו. ברם, אצלנו ובכל נוסחאות ארץ ישראל המשפט "רבי ובית דינו" נוסף אחרי המילה "שלקות", ובנוסחאות בבבל המשפט מופיע אחרי ה"שמן שלהן". ב-אפ  שהוא כתב יד בעל אופי בינים, נשמט המשפט לחלוטין<sup class="footnote-marker">138</sup><i class="footnote">אפשר שהמשפט נשמט משום שמעתיק לא ידע היכן לשבץ אותו, ואולי משום שנוסח זה שבא מאפגניסטן היה מנותק מהתפתחויות מאוחרות המשתקפות בידי עדי הנוסח</i>. ברור אפוא שההיתר מתייחס לשמן, אך השינוי במיקומו במשנה מעורר ספק רב אם המשפט מקורי במשנה. חילוף נוסח זה נדון ארוכות על ידי רוזנטל.<sup class="footnote-marker">139</sup><i class="footnote">רוזנטל עבודה זרה, עמ' 174-166; אפשטיין, מבוא, עמ' 969 וספרות נוספת אצל רוזנטל, שם עמ' 166. דיונו של רוזנטל רחב והוא מביא חומר רב כולל ראשונים שלא גרסו משפט זה במשנה. </i> רוזנטל, בעקבות אחרים מוכיח מכאן שהמשפט לא היה במשנה המקורית והוא גלוסה אמוראית. רבי יהודה נשיאה התיר את השמן, והמעמד מתואר בבבלי כאן לז ע"א: "מיסתמיך ואזיל ר' יהודה נשיאה אכתפיה דרבי שמלאי שמעיה. אמר לו: שמלאי, לא היית אמש בבית המדרש כשהתרנו את השמן, אמר לו: בימינו תתיר אף את הפת?" (= מסתמך היה רבי יהודה נשיאה על כתפו של רבי שמלאי משרתו ועוזרו האישי). רבי שמלאי התלמיד כבר מבקר את רבו הנשיא, וברור שרבי שמלאי הוא פיו של עורך הבבלי כאן. בהמשך מוטבע הביטוי 'בית דין שריא'. ברור אפוא שהמשפט איננו חלק מהמשנה, שהרי חלקו בארמית. רבים מהראשונים אינם גורסים את המשפט בתלמוד, והוא נוסף כנראה בתקופת הגאונים שכן לא עמד לפני הבבלי. נסתפק במסגרת זו בהבאת דברי הרמב"ן לסוגיית הבבלי (לז ע"א):
א. שמעינן מינה, דלא גרסינן במתניתין רבי ובית דינו התירו השמן", אלא ר' יהודה נשיאה בר בריה הוה, דהוה בנו של רבן גמליאל. כדכתב רש"י ז"ל, ואף על גב דאשכחן לקמן בברייתא "שמן ר' יהודה הנשיא התירו", אמר ר'(?) יהודה נשיאה קאמר. דבסוף תנאים הוה, ונשנה בברייתא. כדתניא הכא, ורבותינו התירוה לינשא. ונראה שהיה תוספת שהוסיף בר קפרא, או לוי, במתניתיה. שרבי יהודה הנשיא בימי אמוראים הוה, בימי ר' אמי, כדאמרינן לעיל, והאריך ימים עד לאחר פטירת רב יהודה. כדאיתא בפרק אלו מגלחין (מועד קטן י"ג א') ורב יהודה לא בימי תנאים הוה כלל, אלא בימי אחרונים היה. ששנו אותה בברייתא, לאחר ר' חייא ור' אושעיא.
ב1. ואיכא דגריס ליה במתניתין' "דרבי התיר ולא קבלו מיניה, ואתא רבי יהודה נשיאה בר בריה ושרייה, וקיבלו מיניה. וגריס לקמן בסמוך: הכי אמר רבי יוחנן "רבי יהודה הנשיא, בנו של ר' שמעון ברבי, הורה ולא הודו לו כל סיעתו. ואמרי לה כל שעתו. ואתא בר בריה, וחזר והושיב בית דין על כך, וקבלו ממנו. ומפרש לה אשמן. ב2. ואכתי קשיא דהא לעיל אקשי ליה שמואל לרב מדרבי שמלאי ואמר לו שאני לודאי דמזלזלי, ולא אהדר ליה ממתניתין. ואיכא למימר מתניתין לא קשיא ליה לרב, דאמר לך תנא קמא דתני הפת והשמן, לא סבר לה כרבי. ומשום הכי לא קבלו ממנו חבריו. דסברי דניאל גזר עליו, ואין כח בידם להתיר גזירת דניאל. והוא היה סבור שזה שנהגו בו איסור, משום גיעולי גוים היה. אבל מדרבי יהודה נשיאה מקשו ליה, שחזר והושיב ב"ד על כך. ב3. וכל זה הטורח להעמיד גירסת <u>רוב הספרים</u> שכתוב בהם במשנתנו, "רבי ובית דינו התירו את השמן", וכן בכל הנוסחאות ובהלכות רבינו ז"ל. ועדיין קשיא לי ..."
אם כן במשנת הרמב"ן נכלל המשפט, וכן ב"רוב הספרים". הרמב"ן מסיק שלא ייתכן שרבי יהודה נשיאה נכלל במשנה ומכאן שזו ברייתא. לפי דרכו, הרמב"ן 'מאשים' עורכים מאוחרים (בר קפרא או רבי לוי) בהחדרת הברייתא לתוך המשנה. כן מציע רמב"ן לגרוס "ולא הודו לו". ברור שהרמב"ן מסתייג מההיתר, ומציע הצעות כדי לצנזר אותו מהמשנה. עם זאת הרמב"ן ב'הגינותו' הלמדנית מודה שקשה לערער אחר הנוסח הקיים.
עם זאת גם אם המשפט איננו במשנה, הרי הוא ברייתא המלמדת על התפתחות ההלכה. במשנת גיטין פ"ז מ"ז שנינו דיון על גט שניתן על תנאי: "<u>הרי זה גיטיך אם מתי, זה גיטך מחלי זה, זה גיטך לאחר מיתתי לא אמר כלום</u>" (כך לפי כי"ק) – הגט אמור לחול לאחר מיתה, ולכן אינו תקף.<sup class="footnote-marker">140</sup><i class="footnote">הסברנו את המקרה "הרי זה גטי מחולי זה", בעקבות סיעה אחת של מפרשים, כ"הרי זה גטי [אם מתי] מחולי זה". בדפוסים אף התווספו המילים המוקפות אל תוך נוסח המשנה. אולם רש"י ואחרים פירשו אחרת: הרי זה גטי [מיד, כאשר אחלים] מחולי זה. לפי שיטה זו הגט אינו תקף שכן אם מת תוך כדי החולי הרי שהתנאי לא התקיים. העדפנו את הפירוש הראשון שכן הוא מתיישב טוב יותר עם שני המקרים האחרים ברישא של משנת גיטין שם, אשר הבעיה בהם אינה אי קיום התנאי, אלא חוסר הכשירות של הבעל לגרש לאחר מותו.</i> הסיפור משקף מצב שבו הבעל רוצה לשחרר את אשתו מהכבלים המשפחתיים אם ימות. הוא מעדיף שהיא תהיה גרושה מאשר אלמנה. לכך יכולות להיות סיבות רבות. בירושלמי אנו שומעים על ההתפתחות בשלהי ימי התנאים או בראשית ימי האמוראים. בירושלמי מובא ציטוט של משנתנו עם תוספת של מקור כלשהו (ברייתא?) ועם פרשנות ומקור נוסף נפרד, אך באותו נושא. הברייתא מודגשת להלן בקו: "1. 'זה גיטיך אם מתי זה גיטיך מחולי זה זה גיטיך לאחר מיתתי לא אמר כלום' (משנה) <u>ורבותינו אמרו: 'הרי זה גט'</u>. מני רבותינו? רבי יהודה הנשיא ובית דינו. 2. בשלשה מקומות נקרא רבי יהודה הנשיא 'רבותינו' – בגיטין, בשמן ובסנדל. ויקראו לו בית דין שריא, שכל בית דין שהוא מתיר שלשה דברים הוא נקרא בית דין שריא. 3. אמר רבי יודן בירבי ישמעאל: בית דינו חלוק עליו בגיטין" (ירו', גיטין פ"ז ה"ז, מח ע"ד; ירו', כאן מב ע"א).
המסורת הסתמית בירושלמי היא כמשנת גיטין, אלא שמתברר שמאוחר יותר התירו "רבותינו" גט כזה. "רבותינו" מזוהים כאן עם בית דינו של רבי יהודה הנשיא שהתיר שלושה דברים. היתר זה הוא הנזכר במשנתנו (עבודה זרה) היתר זה מפורסם ביותר.
אמנם הירושלמי מתייחס ל"רבי יהודה הנשיא", אולם במקבילה בבבלי מדובר על רבי יהודה נשיאה, נכדו (עבודה זרה לז ע"א). כבר עמדו חוקרים על כך שבירושלמי ישנו טשטוש מסוים בין הדמויות, והכינויים "רבי" ו"רבי יהודה הנשיא" משמשים לנכד ולא רק לסב. אפשר גם שלפנינו רק מסורת ספרותית וההיתר הוא אכן של רבי יהודה הנשיא, וצורף לבית דינו המתיר של רבי יהודה נשיאה.
שלושה היתרים נמנים: פת, גט וההיתר השלישי הוא 'סנדל' ושתי אפשרויות למונח זה. א. "המפלת סנדל" (משנה, נידה פ"ג מ"ד),<sup class="footnote-marker">141</sup><i class="footnote">"סנדל" הוא ולד שפניו נמעכו. בזיהוי המדויק נעסוק בפירושנו למשנה בנידה שם. השאלה היא האם הוא ולד שאמו טמאה, והאם הוא נחשב לזכר או לנקבה. </i> ועל מחלוקת זו נאמר בתוספתא ובגמרא ש"רבותינו אמרו עד שיהא בה צורת אדם" (תוס', נדה פ"ד ה"ז, עמ' 644; בבלי, כה ע"ב). ב. היתר של חליצה בסנדל, נושא שהיה שנוי במחלוקת, וחלו בו שינויים הלכתיים (משנה, יבמות פי"ב מ"א). מכל מקום, בתוספתא נידה (פ"ד ה"ז) נזכר תנאי מסייג בשם "רבותינו אמרו", ובירושלמי תולים זאת באותו בית דין של רבי יהודה הנשיא (נידה מ"ג ה"ג, נ ע"ד).
אגב אורחא נעיר שהייתה אפוא מסורת סתמית 'ובסנדל' ואמוראים מאוחרים נחלקו באיזה סנדל מדובר. ואולי בתחילה נמנו שני היתרים בלבד, ואז נוספו עוד שניים בסנדל ואולי אוחדו לאחד כדי לאפשר את הסיכום 'שלושה'. להלן נעלה תמיכה בטיעון זה שבמקור נמנו רק שני היתרים בקבוצת ההיתרים מהם מסתייגים אמוראים.
מהירושלמי משתמעת ביקורת על בית הדין המתיר כה בקלות, אם כי הביקורת מרומזת, ואולי היא פרי הבנתנו בלבד, ואינה בלשון המקור. על כל פנים, רבי יודן מוסר שבית דינו של רבי יהודה נשיאה לא קיבל את ההיתר.<sup class="footnote-marker">142</sup><i class="footnote">בעל הלכות גדולות לגיטין סימן לט; תשובות הגאונים ברודי, התשובות הפרשניות תקנ"ח, הרמב"ן שציטטנו לעיל וראשונים רבים גרסו: "הכי אמר רבי יוחנן רבי יהודה הנשיא בנו של ר' שמעון ברבי הורה ולא הודו לו 'כל סיעתו' ואמרי לה 'כל שעתו'". הרמב"ן הכיר אפוא שתי נוסחאות למשפט. </i> בבבלי ברור יותר שההיתר נדחה.
בנוסח הבבלי בגיטין מודגש שהמתיר היא רבי יהודה נשיאה. ברם, בין הראשונים יש גם הגורסים "יש ספרים שכתוב בהם ר' יהודה הנשיא, בנו של רשב"ג - הורה ולא הודו לו כל סיעתו" (חידושי הרשב"א לכתובות ב ע"ב). גרסה זו נועדה לזהות את 'רבי' במשנה עם רבי יהודה הנשיא, וכך 'להכשיר' ולהסביר את הופעתו במשנה. ברם, גרסה זו היא תיקון ברור. לא רק מצד מצב עידי הנוסח, אלא גם משום שאין דרך התלמוד לכנות את רבי כך.
המסורת חוזרת גם בבבלי (עב ע"ב; עו ע"ב; עבודה זרה לז ע"א). שם המחלוקת אינה על משנת גיטין אלא על משנה אחרת בגיטין (פ"ז מ"ח). היתר השמן נרמז שם, אך היתר ה"סנדל" אינו מופיע. גם הבבלי בנידה (כה ע"ב) רואה בפרשנות המסייגת את ההיתר כמעוררת תמיהה, אך אינו קושר זאת לרבי יהודה נשיאה. המסורת שונה, אפוא, בפרטים אלו ובפרטים נוספים. בסוגיית הבבלי במסכת עבודה זרה (לז ע"ב ואילך) ברור שההיתר נתפס כמידה גרועה, והחכם (רבי יהודה נשיאה) נרתע מלהיחשב כ"בית דין מתיר". לענייננו, חשוב שאותו משפט הלכתי הוסב על מסורות שונות, ואחת מהן היא משנתנו (היתר שמן של נוכרים).
אם כן שני התלמודים מוסרים מסורת דומה ושני הבדלים עיקריים ביניהם.
1. לפי הבבלי ההיתר נדחה ולפי הירושלמי הוא שריר (יותר נכון לדעה אחת בירושלמי).
2. לפי הבבלי ההיתר מלכתחילה היה מצומצם ביותר, ולפי הירושלמי כללי יותר.
נקל לראות שההבדל הראשון (ההלכתי-אידאי) משפיע על הזכרון ההיסטורי, הבא לביטוי בהבדל השני.
להערכתנו, הנוסח הירושלמי משמר באופן קרוב יותר את סיפור המעשה מאשר הסיפור במסורת של הבבלי. לפי הבבלי בעצם הכינוי 'בית דין שריא' איננו מתאים, בית הדין לא התיר פת (ושמן) של נוכרים אלא רק במקרה חריג. אם כן גם הבבלי מודה שהפרשנות המצמצמת שלו איננה היסטורית. אנו מעדיפים את הניסוח של הירושלמי גם בגלל שבו חידוש גדול יותר ומקיף יותר. חידוש כזה לא היו מחדשים המעתיקים.
מכל מקום הדיון בין רבי יהודה ובית דינו והכינוי "בית דין שריא" מצביע על ויכוח על מידת הלגיטימיות של החלטת ההיתר. אם כן קיימת תפישה שהחלטות לא נועדו להשתנות, אך בפועל השינויים קיימים. בלשון אחרת, אצל האמוראים רווחת התודעה של היעדר שינוי, אך אין זו המציאות, ולפחות, למציאות זו חריגים רבים.<sup class="footnote-marker">143</sup><i class="footnote">ירו', שביעית פ"א ה"א, לג ע"א; מועד קטן פ"א ה"א, ג ע"ב;  (ופירושנו למשנה בראש מסכת שביעית); שבת פ"א ה"ד, ג ע"ד; בבלי, עבודה זרה לו ע"א; מגילה ב ע"א; גיטין לו ע"ב. השאלה של הלגיטימיות של שינוי בהלכה, או התפתחות ההלכה, היא כמובן נרחבת הרבה יותר. יש בה שלוש פנים עיקריות. ההיבט ההיסטורי האם היו שינויים בהלכה, על כך אין לנו ברירה אלא להשיב בחיוב. הפן השני הוא האם ראוי שיהיו שינויים בהלכה? זו שאלה אידיאית תיאולוגית. שלא כאן המקום לעסוק בה. והשאלה השלישית היא, מה היה האתוס שהציגו חכמים? האתוס איננו המציאות ההיסטורית, אלא מבטא שילוב של המציאות והעולם האידיאולוגי של חכמים. נסתפק כאן בשתי דוגמאות. בעולם המדעי האתוס הוא של חידוש ומה שאיננו חידוש איננו ראוי להופיע. זאת אף שלא תמיד בכל מאמר יש חידוש. האתוס ההפוך מוכר מהעולם הפוליטי, שבו, לעתים קרובות, מנהיגים מציגים עצמם כמי שצדקו תמיד, ומנסים לטשטש את המהפכות שחלו בעמדתם. עסקנו בכך מעט במבוא הכללי לפירוש המשניות. </i> הבבלי כאמור מפגין עוינות כלפי השינוי וטוען שבעצם לא היה שינוי וכל התפישה שהיה שינוי מקורה באי הבנה מצערת. בירושלמי בשני התלמודים הביטוי מעיד על כך שהתרת גזירת קדמונים היא מקרה חריג. בבבלי גם בולט הגינוי לכך, ובירושלמי הביטוי איננו מתפרש בהכרח לגנאי (אפשר לקרוא אותו כביקורת, אף אפשר לקראו כייחוד בלבד).
בשולי מעשה התרת השמן נעיר שהתלמודים, המביאים את השינוי ההלכתי מתחבטים בשאלה כיצד זה בית דין מאוחר מבטל גזירה או החלטה קודמת. הרי שנינו "... שאין בית דין יכול לבטל דברי בית דין חברו, עד שיהיה גדול ממנו בחכמה ובמנין". לשיטתנו, השאלה איננה שאלה. עמוד יסוד של פירושנו מתבסס על הכרה בתופעה של שינוי ההלכה. עם זאת, האתוס התלמודי הכללי העדיף להציג, בדרך כלל, את התפתחות ההלכה בדרכים של 'פשרנות יוצרת' או מחלוקת. עד כדי כך התקבל ההסבר הנראה בעינינו מלאכותי, עד שהפך אצל רבים משומרי אמוני ישראל לקו מנחה, המכחיש את האפשרות להתפתחות ההלכה. האתוס של אין שינוי קיים כהצהרה אידיאולוגית כבר בתקופה התנאית, אך לדעתנו הוא היה, לכל היותר הצהרתי, ואף שנוי במחלוקת. מכל מקום, התלמודים טוענים שלפנינו מקרה מיוחד של התרת גזירה בעיקר משום שלא פשטה בכל ישראל. בשפתנו - הציבור אינו שומר על הלכות הרחקה ממזונות נוכרים. ואמנם במבוא הצבענו על דוגמאות לכך שכנראה לא כל הציבור הקפיד על כל פרטי האיסורים.
בפועל העדויות שהבאנו לעיל לאיסור שמן של נוכרים מצביעות דווקא על התקבלותה ושמירתה של ההגבלה. הקפדה על אי שימוש בשמן של נוכרים בימי בית שני. אפשר שמאוחר יותר התערערה השמירה על האיסורים הללו. מכל מקום הטיעון בתלמוד הוא: "מקובל אני מרבי לעזר בי רבי צדוק, שכל גזירה שבית דין גוזרין ואין רוב ציבור מקבלין עליהן אינה גזירה. בדקו ומצאו בגזירתו של שמן ולא מצאו שקיבלו רוב הציבור עליהן" (ירו', מב ע"א). המשפט כולל בתוכו סתירה. ראב"צ מדבר בשעת קביעת הגזירה, ואילו בגזירת שמן מדובר ב'גזירה' (או יותר נכון בנוהג) קדום שאם ערערו על קיומו, היה זה כמה מאות שנים לאחר שכבר התקבל. אם כן התירוץ הוא על מהלך שאין סיבה לתמוה עליו, אבל התירוץ עצמו כנראה מעיד על מציאות מוכרת בבית המדרש.
רבותינו הוא מונח המופיע בהקשרים הלכתיים מספר פעמים.<sup class="footnote-marker">144</sup><i class="footnote">ראו למשל בתוספתא שלנו ובתוספתא נידה פ"ח ה"ג, עמ' 649; דמאי פ"א הי"א.</i> אין כל סימן לכך שתמיד אלו דברי רבי יהודה נשיאה, ואף הירושלמי אינו אומר זאת, אלא שבשלושה מקרים אלו הוא הוא המכונה "רבותינו". לפחות המסורת בתוספתא דמאי (פ"א הי"א) משקפת שינוי שהתחולל, ככל הנראה לאחר מרד בר כוכבא.
אם כן האיסור במשנה ברור, ההיתר הוא מאוחר, ואמנם היו שהתנגדו לו אבל זו החלטת בית הדין. כלומר בראשית תקופת האמוראים היה היתר, והבבלי מסתייג מאוד מההיתר, גם בירושלמי ההיתר נדחה אבל לא בצורה גורפת.<sup class="footnote-marker">145</sup><i class="footnote">לסוגיית הבבלי ראו שטיינפלד שמן. התייחסנו לסוגיה כפי שהוא מונחת לפנינו בעריכה הסופית. לדעת שטיינפלד היו שלבים בהם עמדת התלמוד (או חלק מאמוראי בבל) הייתה פחות נחרצת (נגד ההיתר), אבל גם לפי דרכו ההיתר נדחה.</i>
למה נטו חכמי ארץ ישראל להקל? הנימוק 'שלא פשטה הגזירה' אולי מסביר את ההנמקה הפורמאלית. השאלה היא באיזה סמכות הותר איסור משכבר ימים, והתשובה שלא פשט האיסור היא הנמקה פורמאלית. ועדיין אין בכך הסבר מדוע התירו את האיסור אלא רק כיצד היה הדבר בסמכותם. ואדרבה המקורות שהעלינו מוכיחים שהאיסור נשמר, לפחות בתקופה התנאית. הסבר היסטורי רמוז בירושלמי: "1. רבי אחא רבי תנחום בר חייה בשם רבי חנינה ואמרי לה בשם ר' יהושע בן לוי שהיו עולין להר המלך ונהרגין עליו. 2. יצחק בר שמואל בר מרתא נחת לנציבין אשכח שמלאי הדרומי יתיב דרש 'רבי ובית דינו התירו בשמן' 3. אמר שמואל, אבל רב לא קביל עליה מיכול. אמר ליה שמואל אכול, דלא כן אנא כתב עליך זקן ממרא. אמר ליה עד דאנא תמן אנא ידע מאן ערר עליה. 4. שמלאי הדרומי אמר ליה מר בשם גרמיה, לא בשם רבי יודן נשייא. אטרח עלוי ואכל" (ירו', למשנתנו מא ע"ד). המילים בקטע דורשות הסבר, כולל הרחבה הטמונה בין השורות.
המשפט הראשון מסביר לדעתנו את ההיתר של רבי יהודה נשיאה.<sup class="footnote-marker">146</sup><i class="footnote">זאת בניגוד לבעל פני משה שראה בכך הסבר לאיסור שמן של נכרים: "אדלעיל קאי דניאל אסרו ומאי טעמא לפי שראה שהיו מסכנין עצמן ועולין להר המלך ללקט זיתים ונהרגין עליו ולפיכך גזר על השמן". ולא הסביר כיצד מסביר הסיפור את האיסור (מן הסתם בחוכמתו היה לו הסבר כלשהו). ולא הסביר כיצד מעשה אמוראי מסביר איסור עתיק וישן. האם ייתכן שבעל פני משה לא העלה על דעתו את האפשרות שהאיסור הותר מסיבות של לחץ כלכלי? על כל פנים בעל פני משה חיווה דעתו שכל האיסור הוא בבחינת גזירה של חכמים. </i> לאנשי לוד היו מטעי כרמים ב'הר המלך' הסמוך ללוד, והאזור היה מיושב בנוכרים (במאה השלישית), ועל כן חכמי הדרום שהם המכירים את התנאים בלוד, התירו שמן של נוכרים, כדי שיהודים בעלי מטעים, לא יסתכנו בעלייה למטעים כדי להביא משם את השמן הכשר. רבי יהושע בן לוי ורבי חנינא הם חכמי ה'דרום' רבי חנינא חי בלוד, ורבי יהושע בן לוי בבית גוברין ובלוד.
יצחק בר שמואל חכם ארץ ישראלי ירד לנציבין (1) ומצא את שם ר' שמלאי הדרומי שמרביץ את תורת הדרום הארץ ישראלי (2). שמואל מקבל את דברי ההיתר הארץ ישראלי, ורב מסרב לקבל את ההיתר (3) וטוען שעוד כשהיה שם (בארץ ישראל) ידע שיש מי שחולק על ההיתר. ורבי שמלאי אומר בשם עצמו ולא החלטה מקובלת. (4) שמואל דורש מרב לציית ומאיים שאם לא יקבל את ההיתר יכריז על רב כזקן ממרא. כמובן להכרזה זאת של שמואל אין תוקף משפטי, אך היא איום מוסרי מספק. בסופו של סיפור (3) שמואל מקבל עליו את ההיתר, ורב מתנגד אך שמואל מטריח עליו, ורב מקבל עליו את ההיתר.
בסופו של התהליך, הבבלי כאמור מסתייג מאוד מההיתר ולמעשה דוחה אותו, ובירושלמי שתי דעות, אחת שההיתר קיים והשנייה מסתייגת ממנו ומבקרת אותו, אך איננה מבטלת אותו.
המעשה מובן לאור מעשה אחר שהסברנו אותו במשנה ט' בפרק הקודם (ירו', עבודה זרה פ"א ה"ט, מ ע"ב). שם ראינו שהר המלך הוא אזור שבמאה השלישית אין בו יישוב יהודי. בעלי הקרקע היהודיים נאלצים להשכיר את השדות והמטעים לנוכרים. ונוכרים אלו הם המאיימים על בעלי הקרקע הבאים למסוק את מטעיהם.
<b>וכבשין שדרכן לתת בהן יין </b>- כל פירות כבושין, אבל מן הסתם בעיקר מדבר על זיתים כבושים ביין. <b>וחומץ</b> – זיתים כבושים בחומץ. חומץ נאסר משום שהיה יין, או שמן (לעיל).<b> וטרית טרופה</b> – טרית הם חלקי דגים שרוסקו והושרו ברוטב (ציר),<sup class="footnote-marker">147</sup><i class="footnote">נון, דיג, עמ' 164. הציע שהטרית באה מהשם Tharissa שהוא סוג דג. על כל פנים מדובר בדגית טרופה כלומר ששרידי הגוף נטחנו. שמה של מגדל נוניה (מגדל הדגים) ביוונית הוא טריכיאה, כלומר עיר הדגים.</i> ובצר – הציר הוא הרוטב שמשרים בו את הטרית. בדרך כלל בציר אין חלקי דגים, אך לעתים השתמרו ברוטב חלקים של דגים. המשנה קובעת שטרית טרופה וציר שאין בו דגים אסורים באכילה, אך לא בהנאה (משנתנו).
התוספתא מבהירה: "איזו היא טרית שאינה טרופה? כל שהשדרה והראש ניכרין. איזהו ציר שיש בה דגה? כל שכילכית אחת או שתי כולכיות משוטטות בתוכו" (עבודה זרה פ"ד הי"א, עמ' 467; בבלי, לט ע"א). אם כן, טרית טרופה היא טרית שהדגים בה מרוסקים כמעט לחלוטין. טרית שאינה טרופה היא כזאת שרואים בעיסה שרידים מזוהים של דגיגים. את הציר הכינו מדג קטן ששמו "כילכית". ציר שיש בו דגה הוא כזה שמזהים בו דגיגון.<sup class="footnote-marker">148</sup><i class="footnote">את ההנחה שכילכית (כלכיד) היא כלבית הוכחנו בפירושנו לנדרים פ"ו מ"ד.</i> טרית הוא גם מונח ארמי לתבשיל דגנים "ואמר אביי: טריתא פטורה מן החלה. מאי טריתא? איכא דאמרי: גביל מרתח, ואיכא דאמרי: נהמא דהנדקא<sup class="footnote-marker">149</sup><i class="footnote">לחם הודי.</i>; ואיכא דאמרי: לחם העשוי לכותח<b>" </b>(ברכות לז ע"ב). כפי שנראה להלן, משנתנו עוסקת בדגים.
<b>וציר שאין בה דגה</b> – רוטב דגים שאין בו חלקי גוף של דגים. בדפוסים מאוחרים נוסף <u>וכלבית שוטטת בו</u>. זו תוספת המושפעת מהבבלי או מהתוספתא "איזו היא טרית שאינה טרופה? כל שהשדרה והראש ניכרין. איזהו ציר שיש בה דגה? כל שכילכית אחת או שתי כולכיות משוטטות בתוכו" (עבודה זרה פ"ד הי"א, עמ' 467; בבלי, לט ע"א).
אשר לכילכית, נראה שזה הנוסח הנכון. התלמוד מוסיף: "כיי דמר רבי זעירא כל נון דנא אכיל פחות מן ליטרא כילכיד אנא טעים" (ירו', לט ע"ד – כל דג שאני אוכל פחות מליטרה אני טועם כילכיד), מכאן שהכילכיד הוא דגיג קטן שמשקלו פחות מליטרא (360-300 גרם). יש להניח שהשם בא מכלקיס (Chalkis) שהוא שם חצי אי צפונית לאתונה, והדגיג בא כנראה משם.
<b>והחילק </b>– בהקשר של משנתנו נראה שהחילק הוא מן דג, שהרי לפניו נזכרים מיני תוצרת של דגים וגם החלתית היא דג (להלן). בדרך כלל מופיעה החילקה בקבוצה עם 'טרגס' ו'טיסני' כשלושה מיני קמח או גריסים "כל הקמחים והסלתות שלבית השווקין טמאין. החליקה והטרגיס והטיסגי טמאים בכל מקום" (משנה, מכשירין פ"ו מ"ב<sup class="footnote-marker">150</sup><i class="footnote">אנו הסברנו שחילקא היא גם צורת טחינה, וגם מין בוטני ראו פירושנו למכשירין פ"ו מ"ב. </i>) – טמאין משמעו ראויים לקבל טומאה, אם וכאשר נגעה בהם טומאה, משום שהורטבו במים לפני הטחינה (הגריסה). לטחינה חלקה וטובה הרטיבו את הגרעינים מעט,<sup class="footnote-marker">151</sup><i class="footnote">לא רק בשוק. שלושת הקמחים הללו נטחנו בטחינה גסה והם למעשה גריסים, ואותם הרטיבו כנראה תמיד. ראו פירושנו למכשירין שם.</i> ברם, ברור שלא בחילקה זו מדובר, אלא בסוג דג. וכנראה הדג עצמו טהור שהרי אחרת לא היה צריך לומר שהוא פסול לאכילה. הוא נקרא חילקה אולי משום שנגרס כגריסים (חילקה הנזכרת במשנת מכשירין ובמקבילות). מן הסתם חילקה נאסרה כי בתהליך הריסוק מערבים דגים אחרים בלתי כשרים (או יש חשש כזה), וקשה לזהות בעיסה את מרכיבי הדגים. הירושלמי למשנה מוסיף: "רב אמר סולתניתא אמר רבי יוחנן הוא חילק הוא טרית טרופה" (ירו', עבודה זרה פ"ב ה"י, מב ע"א). נמצינו למדים שלעתים קרובות הכינו טרית טרופה מחילק. המונח אפוא כבר בלתי מוכר לאמוראים, להלן נשוב להסבר זה.
בבבלי (לט ע"א): "מאי חילק? אמר רב נחמן בר אבא אמר רב: זו סולתנית, ומפני מה אסורה? מפני שערבונה עולה עמה". אם כן, חילק איננו בדיוק טרית, אך קרוב אליו. הנימוק 'שערבונה עולה עימה' איננו מוסבר במקורות, אך מקובל שיחד עם הדג עצמו שהוא כשר עולים דגים נוספים טמאים.<sup class="footnote-marker">152</sup><i class="footnote">שו"ת נודע ביהודה, מהדורה תניינא יורה דעה ל', ועוד. </i> ותימה! מדוע יאסרו דג כשר בגלל דגים טמאים הרי ניתן להפריד ביניהם. אלא שהחילק הוא טחון במצב של טרית, ויחד עם הטרית מהחילק טחנו גם מינים אחרים. ואי אפשר להבחין בין הדגים השונים.
הסולתנית גם הוא מין דג. השם הוא צירוף של שני מינים "סל", שמשמעו בלטינית מלח, ו'טונה', כלומר טונה מומלחת.<sup class="footnote-marker">153</sup><i class="footnote">נון, דיג, עמ' 163. זיהויי שמות הדגים לא השתמרו במסורת הפרשנות שראשיתה בגאוני בבל. כדברי הגאון "וכל אותן הדגין הזכורין כאן, לשון יוני הן. ואין אנו מכירין בהן"  (תשובות הגאונים - הרכבי סימן מז). </i> התוספתא אומרת שדג זה אין לו קשקשים בצעירותו אבל הם גדלים בהמשך חייו, "אין לו עכשיו אבל עתיד לגדל לאחר זמן כגון הסולתנית ואנפיא כשר" (תוס', חולין פ"ג הכ"ז, עמ' 506). כך מסבירה התוספתא למה מותר לאכול דג כזה. אמנם כרגע אין לו קשקשים אבל לעתיד הם יגדלו. בפועל יש לטונה קשקשים אמנם אין אלו קשקשים רגילים אבל עורו החיצוני מנוקד ומשובץ. כמובן הם ניכרים רק בטונה בוגר (איור 22). האיסור במשנתנו הוא לקנות דג טונה שהומלח ומן הסתם יובש ורוסק. יש בו משום בישול ושליקה, והאיסור נועד להרחקה מהנוכרים.
אם החילק הוא טרית טרופה לא ברור למה מנתה המשנה את שני הסוגים הללו כמאכלים נפרדים, ואולי האחד הוא פירוש של השני. שטיינפלד הציע שאין לגרוס 'חילק במשנה'.<sup class="footnote-marker">154</sup><i class="footnote">שטיינפלד, דברים, עמ' קנד. אנו מתנגדים לשיטה זו של מחיקת קטעים קשים. ללא סיוע חד משמעי מעדי הנוסח. את המשפט חילק זו טרית טרופה יש להסביר אפוא שדינם שווה או שצורתם דומה מאוד ותו לא. </i>
<b>וקורט שלחלתית</b> – כך ברוב עדי הנוסח, ונראה שהכוונה לדג הבא מאילת. קורט הוא כמות קטנה, חופן, שאדם חופן בכף ידו (מנחות פ"א מ"ג):<b> "</b>קמץ ועלה בידו צרור או גרגיר מלח או קורט של לבונה פסל<b>".<sup class="footnote-marker">155</sup><i class="footnote">פסל את הקומץ בגלל שאין בו תערובת. המשנה בהמשך מסבירה בדיוק את גודל הקומץ. </i> </b>לא נאמר האם הדג עצמו פסול לאכילה (אין לו קשקשת וסנפיר). או שמדובר בחתיכה קטנה ולכן אי אפשר לזהות האם יש לדג השלם סימני כשרות. להלן נצטט את התוספתא ונראה שהיא התירה לקנות קורט חלתית מהמומחה. ונסיק שהבעיה ההלכתית היא שאדם רגיל איננו יודע לזהות את מין הדג, הדג מגיע חתוך, ולכן הקונה איננו יכול לבדוק בעצמו האם יש בו סימני טהרה. אבל המומחה מכיר לפי הטעם או הצורה את סוגי הדגים הבאים מאילת (דגים מיוחדים המתפתחים בים סוף), ויודע לקבוע את מידת כשרותם. כפי שהדגשנו גם לעיל היתר לקנות מהמומחה עשוי לרמז על היתר לקנות דג מסוחרים גדולים.
הווה אומר שדג שמכין הגוי נאסר, ללא סיבה הלכתית אלא רק כדי לגרום לריחוק חברתי. חילק במקרה זה הוא פשוט דוגמה בבחינת 'לא דיברו חכמים אלא בהווה'. וכן ביארנו את המונח 'גבינה בתינאיקי' במשנה ד.
הבבלי (לט ע"א) מסביר אף הוא את האיסור: "והקורט של חילתית. מאי טעמא? משום דמפסקי ליה בסכינא; אף על גב דאמר מר: נותן טעם לפגם מותר, אגב חורפיה דחילתיתא - מחליא ליה שמנוניתא, והוה ליה כנותן טעם לשבח ואסור" (לט ע"א). הטעם הוא שבקורט של חלתית עורב משהו אסור, ומכיוון שהוא נותן טעם הוא פוסל את גוף הדג. סביר להניח ש'נותן הטעם' הוא יין. הקשר בין התחלת המשפט "דמפסקי ליה בסכינא" ונתינת הטעם איננו ברור. ייתכן שאלו שני נימוקים, הראשון הוא שהחלתית נחתכת ואי אפשר לזהות את מין הדג. ו'נותן טעם' הוא הסבר אחר.<sup class="footnote-marker">156</sup><i class="footnote">ראו הלכות גדולות הלכות יין נסך נה, הרואה בנותן טעם סיבה נפרדת לאיסור. וכן חידושי הרמב"ן לעבודה זרה לט ע"א ועוד.</i>
חלתית כשם צמח מאכל מופיעה רבות במקורות, ואיננה עניין לסוגי הדגים המנויים כאן.<sup class="footnote-marker">157</sup><i class="footnote">משנת שבת פ"כ מ"ג, פליקס, החי והצומח, עמ' 65.</i>
<b>ומלח סלקונטית </b>– לכאורה נראה שלפנינו שיבוש מסולתנית או סולטנית. ואין מדובר במלח אלא בדג מלוח. אבל בתוספתא "מלח סלקונתית שחורה מותרת, לבנה אסורה דברי ר' מאיר. ר' יהודה אומ' שחורה אסורה לבנה מותרת. ר' יהודה בן גמליאל אומר משום ר' חנניא בן גמלאל זו וזו הרי זו אסורה" (פ"ד הי"ב; בבלי לט ע"ב). ל]פי נוסח זה מדובר אכן במלח שלעתים צבעו לבן ולעיתים שחור. אבל אין זה סביר שמדובר בדג, אלא אם כן חכמים לא ידעו כלל כיצד נראה דג זה בטבע.
<b>מלח סלקונדרית</b>
הבבלי מסביר: "ומלח סלקונדרית. מאי מלח סלקונדרית? אמר רב יהודה אמר שמואל: מלח שכל סלקונדרי רומי אוכלין אותה". ברור שסלקונדרי הוא עשירים או מיוחסים (אולי שיבוש מהמילה סנטורי רומא). אך כפירוש לשם מלח סלקונדרית נראה הדבר קשה.
הנוסחה מלח סלקונטית מופיעה בכל עדי הנוסח הטובים (<b>מפ</b>, <b>מל</b> ועוד וכן בתוספתא בכתב יד וינא). וגרסה זו צריכה לשמש כביסוס לזיהוי. קרויס במילונו מציע שהכוונה לסֶל (כלומר מלח) של קונדוי κόνδοι kondoi, ואולי הכוונה למלח הבא מקנדיה, שמה הרומי של מערב כרתים.
המקור המפורט ביותר על מלח בתקופה הרומית הוא תיאורו של פליניוס הזקן.<sup class="footnote-marker">158</sup><i class="footnote">האלי, פליניוס, עמ' 117 ואילך. פליניוס, היסטוריה של הטבע, ספר 31, פרק 39 ואילך.</i> כרתים עצמה מופיעה בספרו של פליניוס כאחד ממקורת המלח של רומא. למלח זה מתכוונת המשנה. למה נאסר המלח? אולי משום שהוא שימש על מזבחות אליליים, אולי משום שעירבו בו שמן או נוזל אסור אחר, אבל לא יין, משום שאז היה איסורו איסור הנאה. ואולי משום ששימש מאפיין תרבותי של העילית הרומית.
בספרות חז"ל מופיעים שלושה סוגי מלחים: מלח סדומית, שמן הסתם נחצב בסדום או יובש מים המלח, מלח אוסתרקנית מאוסתרקיני היא עיר בצפון סיני,<sup class="footnote-marker">159</sup><i class="footnote">גם מקור זה למלח מופיע אצל פליניוס.</i> כמו ששנינו " 'מלח' זו מלח סדומית. שנאמר ולא תשבית מלח, הבא מלח שאינה שובתת. ואיזו זו? מלח סדומית. ומניין אם לא מצא מלח סודמית יביא אסתרקנית? תלמוד לומר מלח מלח רִבה" (תוס', מנחות פ"ט הט"ו, עמ' 526), וכן מלח סלקונטית במשנתנו. וכן "...תלמוד לומר במלח 'לא תשבית מלח' להביא מלח שאינה שובתת. ואיזו זו? זו סדומית. ומנין אם לא מצא סדומית יביא סלקונדריס? תלמוד לומר תקריב מלח ריבה".
במקבילה בתוספתא: "1. אין לוקחין גבינה ובית הינייקי<sup class="footnote-marker">160</sup><i class="footnote">על בית אניקי ראו לעיל פירושנו למשנה ד.</i> 1א. אלא מן המומחה 2. ושלוקה ניקחת מכל מקום. 3. אין לוקחין קורט של חילתית אלא מן המומחה 3א. והעלה ניקח מכל מקום 4. אין לוקחין יין בסוריא אלא מן המומחא. 5. ולא מורייס אלא מן המומחה 6. ולא חתיכה שאין בה סימן אלא מן המומחא. 7. וכולן נאכלין אצל מי שאינו מומחא, ואינו חושש" (פ"ד הי"ג).<sup class="footnote-marker">161</sup><i class="footnote">הרשב"א שהובא לעיל תמה מדוע הניסוח של הבבלי איננו "נאכלין אצל מי שאינו מומחא", והרי זו לשון התוספתא. עם זאת עדיין צודק הרשב"א ש'מומחה' ('מומחא'), איננו כינוי לכשר אלא לידען, או לסוחר גדול. </i>
ההלכות בתוספתא מקבילות ומתייחסות למשנה לא לפי סדרן במשנה. ההלכה הראשונה אין בה חידוש בהשוואה למשנה. אבל בחלקה השני (1א) חידוש גדול, והוא ההיתר לקנות גבינה ממומחה. היתר החוזר גם בחלקיה האחרים של התוספתא. בדגים כנראה הבעיה היא של זיהוי הדג. הדגים הגיעו משומרים, חתוכים ואי אפשר היה לזהותם. המומחה מכיר את החתיכה ויודע לזהות מאיזה דג נחתכה. אולי הוא מכיר גם את זן הדג ויודע אם הוא כשר אם לאו. אנשים רגילים אינם יכולים לקנות דג, שמא הדג ניצוד על ידי נוכרי, והדייג הנכרי מוכר אותו חתוך, ובכך היהודי יבוא לכלל טעות. אם הדג שלם ניתן לזהות האם יש לו סנפיר וקשקשת. אך יש גם דגים, שייחסו להם את התכונה שסימני הטהרה נולדים בהם מאוחר יותר. דגים כאלה המומחה יכול לאשר לאכול, ושאינו מומחה מתקשה לזהותם.
מערכת חששות זו עולה גם מברייתא אחרת. "ומעשה שהביאו גרבין<sup class="footnote-marker">162</sup><i class="footnote">גרב הוא כלי חרס.</i> של חתיכות ממין אחד בעכו, מלא<sup class="footnote-marker">163</sup><i class="footnote">המילה מיותרת ואיננה בכתב יד וינה. ואולי היה כתוב ב'עכו נמלא' כלומר בנמל עכו.</i> ולא נמצא סימן אלא באחת מהן. ובא מעשה לפני חכמם והתירו כולן. מורייס אומן הרי זה מותר (פ"ד הי"א). הדגים לא זוהו, אבל באחד הכלים (האריזות) נמצא סימן כשרות והכשירו את כל הדגים, בהנחה שכל המשלוח זהה.
בירושלמי (מב ע"א) מספר פיתוחים לסוגיה, אחד מהם הוא היתר של דגים, מהסיבה שאין פוסלין דבר של רבים "אין דבר של רבים נאסר", והירושלמי מספר כמה מעשים בנידון (כולם מימי אמוראים) ומגדיר שההיתר היה "על ידי עילה" כלומר לא בדרך ההלכה הרגילה, אלא בדרך אחרת, מעין עמעום. גם כאן שומעים אנו שבארץ ישראל האמוראית הקלו באיסורים.
נשוב לתוספתא. הקורט של החלתית נאסר (3), והותר לקנותו מהמומחה. כפי שכתבנו, הווה אומר גם כאן אין צורת הדג מוכרת. חלתית איננו זן מסוים אלא אוסף כללי של דגים מאילת, דגים שונים מדגי ים התיכון ומדגי הכנרת. אדם רגיל איננו מכיר את סוגי הדגים, אבל המומחה יודע לזהותם ויודע אם הם כשרים. החלתית נמכרת מעוכה וטחונה, ולכן אי אפשר סתם לבודקה.
העלה (3א) הוא כנראה עלה של צמח שהונח בקופסת הדגים לטעם. היין מסוריה אסור כיין גויים. וגם כאן מותר לקנותו מהמומחה. לדעתנו, המומחה איננו מעיד על סוג היין. שכן היין לא נאסר בגלל סוגו אלא בגלל שנגע בו נכרי. אלא כאן משמש המומחה בתפקיד שונה. המומחה הוא סוחר גדול וכבר ראינו שהתירו עסקים מסחריים עם נוכרים. רופא אומן, מיילדת מוסמכת, וכן הלאה.
המשפט הרביעי מחדש שאין קונים יין בסוריה אלא מן המומחה. משפט זה קשה. הרי המומחה איננו יכול לדעת אם היין נעשה על ידי נוכרי. ובכלל למה יהא הבדל בתחום זה בין ארץ ישראל לסוריה (חוץ לארץ).<sup class="footnote-marker">164</sup><i class="footnote">ראו מחלוקת הראשונים שנביא להלן בהגדרת 'סוריה' לעניין זה. </i> ואולי סתם יין בארץ ישראל כשר, שחזקתו מהיישוב היהודי. אבל סתם יין בסוריה אסור משום שסתמו יין נוכרים. המומחה יכול לדעת האם היין הוא יצוא מארץ ישראל או יין מקומי. על כל פנים ההיתר לקנות מן המומחה חל על מספר מזונות (3-6).<sup class="footnote-marker">165</sup><i class="footnote">הרשב"א שהובא לעיל תמה מדוע הניסוח של הבבלי איננו "נאכלין אצל מי שאינו מומחא". מתברר שחידוש הלכתי זה מקורו בתוספתא. עם זאת עדיין צודק הרשב"א ש'מומחה' ('מומחא'), איננו כינוי לכשר אלא לידען, או לסוחר גדול. </i>
ההסבר שמומחה הוא מעין סוחר זה, איננו פשוט. שכן, לפי הסבר זה, המילה 'מומחה' מופיעה בברייתא במשמעויות שונות. ולכאורה ניתן להסביר שגם החלתית וגם הדגים כולם נקנים מהסוחר הגדול. אם כן אפשר שהמומחה מזהה את טיב המוצר ומכריז על כשרותו, ואפשר שהותר לקנות מסוחר גדול שכן הוא איננו משתמש ביין לפולחן, והמורייס שלו איננו נפסל. ובחלק מהמקרים המומחה מעיד על טיב הדג.
לאחר שהותר לקנות את<sup class="footnote-marker">166</sup><i class="footnote">או אולי רק חלק מהם.</i> המוצרים ה'אסורים' ממומחה (בגלל כושרו להבחין בטיב המוצר, או בגלל שהוא סוחר גדול). מופיע היתר נוסף (משפט 7), שמותר לאכול אצל מי שאיננו מומחה. כלומר מותר לאכול אצל עם הארץ (בעל הבית בלשון הבבלי להלן), כי סתם יהודי מקפיד על כשרות המוצרים. קנייה אסורה מיהודים או משאינם יהודים אלא מן המומחה היהודי, אבל בעל הבית מקפיד על כשרות מטבחו, ללא חשש.
לכאורה היה מקום גם לפרש שלפי התוספתא אסור לקנות אבל מותר לאכול אצל נוכרי. ברם זה חידוש גדול וקשה להולמו.
מכל מקום, עניין סוריה מופיע רק לגבי יין. ובכלל ההלכה לפחות בלתי שלמה, שכן עולה השאלה מה דין סוריה לעניין שמן וכדומה. ההיגיון אומר שאם קונים יין בסוריה מן המומחה (והוא מותר באכילה) בוודאי כך לגבי שמן, ציר וחלב שאינם אסורים בהנאה.<sup class="footnote-marker">167</sup><i class="footnote">על כל פנים מותר לקנות גבינת בתניקי מן המומחה, ודין בתניקי לא יהא חמור יותר מסוריה. </i> זה קל וחומר משפטי-הגיוני. אולי הוא נכון, אך מכיוון שהמרכיב העיקרי בהלכות איסורי מאכלים הוא המרכיב החברתי, ייתכן שקל וחומר כזה איננו תקף. לפי הברייתא אפשר שביין החמירו ואסרו לקחת מן המומחה בארץ ישראל, אך הקלו בסוריה. אפשר לקרוא את המשפט כהחמרה מיוחדת ביין (שמותר לקנות ממומחה רק בסוריה). או להיפך, כהקלה שביתר המוצרים מותר לקנות מן המומחה רק בארץ ישראל, וביין היתרו גם בסוריה. כך או כך המשפט בתוספתא בסידורה הנוכחי איננו שלם. ניתן להשלימו כך או אחרת, אך המשפט איננו שלם. מעבר לכך מדוע סוריה שונה מארץ ישראל?
בירושלמי מופיעה הברייתא מהתוספתא בשינויים:
תני 1. אין לוקחין מעי דגים וקירבי דגים אלא על פי מומחה. 2. אין לוקחין תכלת אלא על פי מומחה. 3. אין לוקחין גבינה ותינייקי אלא על פי מומחה. 4. אין לוקחין יין בסורייא אלא על פי מומחה 5. אין לוקחין בשר שאין בו סימן אלא על פי מומחה 6. וכולן נאכלין אצל מי שאינו מומחה ואינו חושש.
הברייתא בירושלמי מסבירה ש'חתיכה' איננה חתיכת דג אלא חתיכת בשר.
בבבלי לט ע"ב נוסח שונה של הברייתא: "תנו רבנן: אין לוקחין ימ"ח מח"ג<sup class="footnote-marker">168</sup><i class="footnote"> יין, מלח, חתיכה (חומץ), מורייס, חלב, גבינה. כמו שהסביר רבנו חננאל על אתר (לט ע"ב). "אין לוקחין בסוריא יין, ולא מורייס, ולא חתיכה, שאין בה סימן, ולא מלח סלקונדית בין שחורה בין לבנה, ולא גבינה, אלא מן המומחה סימן ימ"ח מח"ג. ויש המוציאים מהרשימה חלב, ומוסיפים חתיכה [בנוסף לחומץ]). רבנו חננאל טורח להבהיר שגם המימרא בבבלי מתייחסת להגבלות על איסורי מוצרים שנשנו לעיל. לגופה של מימרא היא איננה מבחינה בין מלח למלח, בין חתיכה לחתיכה.  </i> בסוריא, לא יין ולא מורייס ולא חלב, ולא מלח סלקונדרית ולא חילתית ולא גבינה אלא מן המומחה. וכולן אם נתארח אצל בעל הבית - מותר. מסייע ליה לרבי יהושע בן לוי, דא"ר יהושע בן לוי: שגר לו בעל הבית לביתו, - מותר".
החידוש העיקרי של הבבלי הוא שבכל המוצרים מדובר בסוריה. כאמור אי אפשר לפרש שבעל הבית נוכרי. שאם כן כל האיסורים הם רק בסוריה ולא בארץ ישראל, וברור שלא ייתכן שהקלו בסוריה יותר מאשר בארץ ישראל. גם הבבלי סבור שמה'מומחה' מותר לקנות. וכן מותר לאכול מזונות אלו גם אם לא נקנו ממומחה, אלא הם מוגשים לאורח בשעת האירוח.
כאמור לעיל אי אפשר להסביר את ההיתר לאכול מ'בעל הבית' אלא בבעל בית יהודי, ואין חוששים שמא הוא אינו מקפיד על איסורי נכרים. וכן פירשו ראשונים.<sup class="footnote-marker">169</sup><i class="footnote">רא"ש למסכת דמאי פ"ה מ"א.</i> יש מהם שאף פירשו שהחנווני עצמו יהודי, החנוונים בארץ ישראל אינם חשודים, אך חנוונים בסוריה מקפידים פחות. "שחנוונים שבסוריא חשידי דלא קפדי א'לפני עור לא תתן מכשול', ומזבני לישראל דברים שלקחו מן העובד כוכבים. מיהו אינהו גופייהו, לא אכלי איסורא. הלכך אם נתארח אצלו מותר לאכול עמו" (רש"י לעבודה זרה כאן).<sup class="footnote-marker">170</sup><i class="footnote">וכן הרשב"א לסוגיה כאן לט ע"ב; ריטב"א ועוד. בראשונים מחלוקת האם סוריה היא דוגמה לחוץ לארץ, או שבסתם חוץ לארץ מותר לקנות מוצרים אלו מחנווני יהודי. המחלוקת הפרשנית היא כמובן נושא מרכזי בעולמם החברתי של פרשני ימי הביניים (והעת החדשה) ולא נרחיב בכך. נציין עוד לרבנו תם בספר הישר (תש"י) המסביר שכל הסוגיה איננה עוסקת בסתם ישראל, ולא בעם הארץ, אלא בישראל החשוד כבר על איסורי נוכרים. "אין לוקחין ימ"ח מח"ג בסוריא, אלא מן המומחא. וברישא דשמעתא אמרי' עבדי' דר' לוי הוה מזבין חילתית כו'. וכולי שמעתא בישראל החשוד מתחילה ועד סופה". פרשנות כזאת מחריגה את המימרא שלנו מכלל המימרות בדבר איסורי נוכרים. נוסיף עוד שראיתו של רבנו תם תמוהה ורחוקה. </i>
ברם, עדיין קשה אם ביהודי חשוד עסקינן, מה יועיל לקנות מן המומחה, לא שמענו שה'מומחה' הוא אדם כשר.<sup class="footnote-marker">171</sup><i class="footnote">הרא"ה (ב'שיטת קדמונים' לסוגייתנו חידושי הרא"ה בשיטת הקדמונים) פירש על כן "ופירוש מומחה, אדם מוחזק בכשרות". וכבר הקשה זאת הרשב"א בחידושיו (לבבלי מ ע"א) "ופי' מומחה כאן, פרש"י ז"ל בקי בהן. ובודאי דלישנא דגמרא מוכח הכי, מדאמרינן "אין שם מומחה" מאי שאם אתה מפרש האי מומחה מוחזק בכשרות, כמומחה דאמרינן בתכלת, וככולא שמעתא דהתם. לא הוה ליה למימר 'אין שם מומחה' אלא 'לקח ממי שאינו מומחה מאי'? אבל הרמב"ן ז"ל פירש דהאי מומחה, כמומחה דכולא שמעתא, מוחזק בכשרות ונאמן. ובירושלמי נמי כללן כולן כאחד ותני אין לוקחין מעי דגים וקרביהן אלא על פי מומחה, ואין לוקחין תכלת אלא על פי מומחה. והטעם מפני שנחשדו עמי הארץ ליקח קרבי דגים מן הנכרים בחזקת שהן טהורין ומוכרין אותן לישראל". כוונת הרשב"א לירושלמי שנצטט להלן (מב ע"א). </i> אם כן החשש איננו מפני שהחנווני מכשיל, אלא שהחנווני איננו יודע מה מוכרים לו (ואיזה סחורה הוא מביא לחנותו).
הבבלי הוסיף שהאיסור לקנות הוא מחנווני (מותר לאכול אצל בעל הבית, לקנות מהמומחה, ואסור לקנות מחנווני). הברייתא בתוספתא ובירושלמי איננה מזכירה את החנווני. הניגוד בה הוא בין לקנות מכל אדם (יהודי או נוכרי), לבין לאכול אצל יהודי.
לאור זאת יש לשקול האם אכן הברייתא בבבלי מדברת בקנייה מחנווני ישראל, ובכך החריג אותה הבבלי מכלל דיוני המקורות התנאיים (העוסקים רק בקנייה מנוכרים), או אולי בעצם גם הבבלי מתכוון לאותו נושא כמו התוספתא והירושלמי ואת ההדגשה מדוע רק בסוריה מותר לקנות מן המומחה יש לפתור בדרך אחרת.<sup class="footnote-marker">172</sup><i class="footnote">בפ"א מ"ח ראינו שדיני הרחקה מנוכרים בסוריה קלים יותר מאלו שבארץ ישראל. לכן בסוריה הקלו. נקל להבין את הסיבה לכך בפרק א, שם מדובר במאבק על הקרקע ואין ליישוב היהודי תביעה לבעלות על הטריטוריה הסורית. לכן דינה קל יותר מאשר בארץ ישראל. ועדיין קשה מדוע בכלל אסרו בסוריה, הרי אין לנו תביעה עליה, והבאנו אשר הסברנו לעיל בפירוש המשנה שם. אם מבינים אנו שלוז האיסור הוא ההרחקה מנוכרי וחיזוקו, ולא חשש הלכתי כלשהו, הרי שמותר לנסח שסוריה מצויה במעמד ביניים. בארץ ישראל החמירו ודרשו הרחקה מלאה מהנוכרי ושמירה על היחד היהודי. בחוץ לארץ הקלו, שכן הנוכרים הם רוב גדול ואי אפשר להימנע מחברתם. וסוריה שבה היה מיעוט יהודי גדול, מצויה במצב ביניים.   </i>
<b>הרי אילו אסורין ואין אסורן אסור הנייה</b> – הם חשודים כבלתי כשרים ללא החומרה המיוחדת של עבודה זרה.

Mishnah 7

משנה ז היא היפוכה של משנה ו. להלן נציע את הדברים בפירוט.
<b>אלו מותרין באכילה חלב שחלבו גוי וישראל רואהו </b>– מכאן ברור שבמשנה זו הבעיה בחלב היא בעיית פיקוח. יש חשש שהנכרי יערב בו חומרים אסורים, ואם ישראל רואהו, אפילו מרחוק, החשש פג. וכן בתוספתא "ישראל יושב בסוף עדרו, והגוי חולב ומביא לו ואינו חושש<b>" </b>(פ"ד הי"א)<b>. </b>כאמור לעיל, גם לגבי גבינה מצאנו נימה מקלה זו ובראשית אותה הלכה בתוספתא שנינו: "וגבינה שהעמידה גוי שלא במעמד ישראל, אסורה. פת שאפאה ישראל אף על פי שהגוי לשה, וגבינה שהעמידה ישראל, אף על פי שהגוי עובדה הרי זו מותרת<b>" </b>(פ"ד הי"א)<b>. </b>ממקור זה גם עולה בבירור שהחשש הוא העמדת הגבינה בקיבת נבילה. כאמור, אין זה ההסבר היחידי להחלטה, ומן הסתם כך גם לגבי חלב נוכרי.
<b>הדבש </b>– סתם דבש בספרות חז"ל הוא דבש דבורים. דבש דבורים כשר ואין עולה החשש שמא הנוכרי עירבב בו חומרים אסורים. בפירוש המשפט נעסוק להלן.
<b>והדמדמנייות</b> – כך בעדי הנוסח הטובים (<b>מפ, מל ועוד). </b>ובדפוסים דבדבניות. הראשונים זיהו את העץ עם העץ המכונה היום דובדבן Cerasus (צירתיש בלשון רש"י).<sup class="footnote-marker">173</sup><i class="footnote">פליקס, עצי פרי, עמ' 267-266. עמאר, גידולי ארץ ישראל, עמ' 244-243.</i> פרשנות זו איננה מוגבלת לאירופה ששם הפרי היה נפוץ, אלא מופיעה גם בין פרשני המזרח. מוצא הדובדבן מאירופה ומזרח אסיה,<sup class="footnote-marker">174</sup><i class="footnote">זהרי ופאהן, גידולי תרבות, עמ' 126.</i> ובמזרח הדובדבן מוכר רק מהתקופה הצלבנית ואילך<sup class="footnote-marker">175</sup><i class="footnote">עמאר שם שם.</i> אך עדיין ניתן לשער שהגיע לארץ גם קודם. כך נמצאו זרעי הדובדבן בגן של מנזר עין נג'ילה מהמאה השישית במדבר יהודה.<sup class="footnote-marker">176</sup><i class="footnote">דהרי, מנזרים, עמ' 261; עמאר, גידולים עמ' 122 מידע זה סותר את מסקנתו בעמ' 244. </i> רמב"ם פירש שדובדבניות הן חלות הדבש, ומן הסתם קרא והדבש והדובדבניות כפיסוק השני שנציע להלן.
אם כן מבחינה בוטנית גרידא הזיהוי עם הדובדבן איננו בלתי אפשרי. אך ברור שלא כך הבינו בתלמודים.
הבבלי (לט ע"א) פירש בפשטות שדין דבדבניות הוא כדין הבוצר לגת. אם כן מדובר בסוג ענבים, וכן פירש רש"י למשנה בפשטות, וכן פרשנים אחרים, בעקבות הבבלי.<sup class="footnote-marker">177</sup><i class="footnote">חידושי הרא"ה (בשיטת קדמונים' על אתר); פסקי הריא"ז ופסקי הרי"ד על אתר ועוד. הסבר פשוט זה רווח יותר אצל פרשנים מאיטליה והמזרח.</i> בירושלמי שבת דיון המוכיח שגם בארץ ישראל זיהו את הפרי עם סוג ענבים. הירושלמי (שבת פ"א ה"ז, ד ע"א; ביצה פ"ג ה"ב סב ע"א) דן בשאלה האם הנכרי "צריך הכן" כלומר האם מותר לקבל מנכרי פרי שנקטף בשבת, או שהפרי נאסר מדין מוקצה, שהרי הישראל בוודאי לא חשב (לא התכוון בדעתו) לאכול את הפרי שעל העץ בשבת. במסגרת זו מסופר שרבי סימאי אמר שמותר לאכול פרי כזה, ומספר התלמוד "1. חד תלמיד מן סימאי אזל לאנטויריס. ואייתון ליה דרמסקינא ואכל. 2. חד תלמיד מן דרבי יהושע בן לוי אזל לתמן ואייתי ליה דרמסקינא ולא אכל 3. ואתא ומר קומי רביה, אמר ליה דו נהיג כשיטתיה דרבי סימאי. דרבי סימאי אמר אין הגוי צריך הכן". (= תלמיד אחד של רבי סימאי הלך ל'אנטויריס'.<sup class="footnote-marker">178</sup><i class="footnote">לפי הסוגיה אנטיויריס הוא מקום נכרים, אולי יש לזהותה עם אנטיפטרוס או אולי אנטיוכיה.</i> הנכרי הביא לו 'דרמסקינה' [שזיף] ואכל). סיפור הפוך הוא (2) על תלמיד של רבי יהושע בן לוי שגם לו הציעו שם שזיף ולא אכל. וכל אחד מהתלמידים נהג בשיטת רבו. לאחר מכן מוסיף רבי אבהו "בשם רבי יהושע בן לוי, דמדמניות שבכרם הרי אלו אסורות" (ירו', שם שם). הווה אומר שהדמדניות הם פרי הכרם במצב טרום קטיף, והן אינן נחשבות מוכנות. רבי יהושע בן לוי לשיטתו שפירות הגוי אסורים משום שאינם מוכנים. או שבכך יודה גם רבי סימאי. נראה אפוא שהדמדניות הן ענבים אדומים, מהם ייצרו מיץ ענבים שצבעו אדום. לכל הדעות המיץ איננו מוכן, למרות שהענבים מוכנים לקטיפה. אלו הן כנראה ענבים בודדים שהאדימו לפני כל האשכול ומורידים אותם עוד לפני גוף הבציר, שמא יתליעו ויקלקלו את האשכול.
וכן "גוי עובדן ודובבן, וישראל עומד על גביו. כונס לתוכן יין ואינו חושש. וחש לומר שמא ניסך הוא אמר רבי בא אינו מצוי לנסך על גבי דבר מאוס. מעתה אפילו אין ישראל עומד על גביו אני אומר שמא החליף קנקני גוים חדשות מותרות אף על פי שהן זפו" (ירו', עבודה זרה פ"ב ה"ד, מא ע"ב). ברור ש'דבדב' הוא בוצר.<sup class="footnote-marker">179</sup><i class="footnote">גוף ההלכה עוסק בנודות של נוכרים (פ"ב מ"ד). ומערב את שאלת השימוש בהם בשאלה האם נוכחות יהודית מסייעת להיתר. אם ישראל רואה אין, לפי התלמוד, חשש ניסוך, אבל בהמשך עולה שאין מנסכים על נוד מלוכלך בגלל שהוא מאוס. הצירוף של 'דבר מאוס', ונוכחות ישראל מבטיחה שלא ישמש היין לניסוך. </i>
סוגיית הבבלי וסוגיית הירושלמי יחדיו מעידות על זיהוי זה שאת עיקרו הציע כבר פליקס.<sup class="footnote-marker">180</sup><i class="footnote">ראו שטיינפלד, דברים, עמ' קס-קסא. הראב"ד פירש שדמדמניות הוא דבש צרעים, לדעתנו הסבר זה איננו מתאים למשנתנו, לדבש צרעות ראו משנת מכשירין פ"ו מ"ד. שם נדון דינו לעניין הכשר משקים. </i> אשר לנוסח השם, הבבלי גרס דבדבניות, והירושלמי וכתבי היד המייצגים את מורשת ארץ ישראל גרסו דמדניות (על שם הצבע האדום). החילוף ב-מ הוא חילוף הגייה כמו יבנה המכונה ביוונית ימניאה.
<b>אין בהן משום הכשר משקה</b> – הכשר משקה הוא בסיס הלכות טהרה. כלי שלא נגמרה מלאכתו איננו מקבל טומאה, אלא לאחר שהושלמה מלאכתו. וכן מזון מקבל טומאה, רק לאחר השלמה זו היא הבאתו הביתה ולאחר שהורטב, שכן זה מרכיב חיוני בהגדרת 'גמר מלאכה'.<sup class="footnote-marker">181</sup><i class="footnote">ראו המבוא למסכת מכשירין. </i> המשנה מדגישה שרק שבעה משקים מטמאים (מכשירים לקבל טומאה). במשנת תרומות פי"א מ"ב מחלוקת על מעמדם של דבש פירות לעניין זה. לדעת רבי אליעזר הוא מכשיר לטומאה, ורבי יהושע טוען שאיננו משבעת המשקים. משמע מדבריו שלרבי אליעזר יותר משבעה משקים טמאים. "שבעה משקין הן: הטל, והמים, היין, והשמן, והדם, והחלב, ודבש דבורים" (מכשירין פ"ו מ"ד). אם כן, חלב אסור רק בגלל תערובת, ודבש ומיץ פירות רגילים (חוץ מענבים) אין בהם הכשר טומאה.
ניתן לפסק את המשנה בשלש צורות:
1. א. אלו מותרין באכילה: חלב שחלבו גוי וישראל רואהו. ב. הדבש והדמדמנייות אף על פי מנטפות, אין בהן משם הכשר משקה. או
2. א. אלו מותרין באכילה חלב שחלבו גוי וישראל רואהו, ב. הדבש. ג. והדמדמנייות אף על פי מנטפות אין בהן משם הכשר משקה.
הריטב"א על אתר מגדיר את הניסוח שהבאנו, אבל מביא נוסח נוסף
3. א. אלו מותרין באכילה חלב שחלבו גוי וישראל רואהו, ב. הדבש והדמדמנייות - אף על פי מנטפות. ואין בהן משם הכשר משקה (ואזי משפט זה חל על כל שלושת המרכיבים).
לפי הפיסוק הראשון רק חלב כשר אם נחלב בהשגחת ישראל. הדבש והדומדניות מותר באכילה ואין בו הכשר משקה, אך ההיתר של 'ישראל רואהו' לא חל עליהם. לפי הפיסוק השני, דבש וחלב כשרים אם נעשו בהשגחה (ובלי השגחת ישראל אסורים מפני חשש התערובת), והדמדניות (ואולי גם הדבש) אין בהם הכשר משקה. לפי הפיסוק השלישי, החלב, הדבש והדמדניות (דבדבניות) יש בהם חשש תערובת, ובנוסף לכך אין בהם הכשר משקה.
ההבדל הוא בדין הדבש. לפי הקריאה הראשונה, מותר לקנות דבש מנכרי. ולפי הקריאה השנייה דבש שמנטף אין בו הכשר משקים. את מהות ההלכה נסביר להלן.
אין לנוסחה השלישית עיגון בעדי הנוסח הטובים. אבל מכל מקום אין כאן שאלה של נוסח. ה-וו עשויה להיות וו חיבור או וו להדגשה, והיעדרה איננו מעיד שאחרי הדמדניות לא באה נקודה ומתחיל דין חדש, החל על שלושת המשקים.
הבבלי קרא כנראה כקריאה הראשונה, והסביר שדבש אסור משום בישולי גויים. להערכתנו יש להעדיף את הקריאה השנייה והיא הנכונה ומקורית. אין חשש אמיתי מתערובת בדבש שכן הדבר פוגע בטיב המוצר. אין גם חשש לבישול שכן כל מה שעושים לדבש הוא סינון ותו לא. והחשש לבישולי גויים הוא הרחבה בלתי הגיונית של הדין המקורי של תבשיל נוכרים. הבבלי רצה כנראה לחייב הרחקה נוספת מהנוכרי ולכן פירש כפי שפירש. זה שוב שינוי הלכה, המוצג כפרשנות. לדעתנו דבש ודמדמניות (מיץ ענבים) אין בהם חשש תערובת, וכל האמור לגביהם הוא שאין בהם הכשר משקים ותו לא. עדיין קשה למה נכנס דין זה בתוך כל דיני הרחקה מנכרי. וכנראה התנא הכיר משנה קדומה שבה נדונו החלב הדבש והדמדניות יחדיו. ואכן דין חלב נדון כבר לעיל ולפנינו משנה מוכפלת ובכך עדות שמשנתנו הובאה בשלמותה ממקור אחר.
אשר לקשר בין המשפטים, מספר ראשונים פירשו כריטב"א, שלפנינו שני פסקים. את הקשר בין שני הפסקים הסבירו: "ואף על פי שמנטפות מן היין, ניקחות מן הגוים בחזקת טהרה, ולא אמרינן דנטמאו בידיהן. דליכא הכשר משקה".<sup class="footnote-marker">182</sup><i class="footnote">חידושי הרא"ה לסוגיית הבבלי על אתר (לט ע"ב); תוספות ר' יהודה מבירינא (בשיטת הקדמונים) על אתר; פסקי ריא"ז – פסקי הרי"ד על אתר ועוד. </i> כלומר אמנם מיץ הענבים נחשב יין, אך איננו יין נסך משום שהפירות לא נטמאו. הפירוש חריף אלא שקשה מבחינה ריאלית. מיץ הענבים ודאי איננו נחשב יין ממש (לעניין יין נסך) משום שהוא טרי ואיננו מוכן לשתייה של ממש.
מבחינת הטקסט הנוסח עליו מתבססים הוא נוסח בעייתי. עם זאת מסביר הדבר את הקשר האפשרי בין הדינים השונים.
<b>וכבשין שאין דרכן לתת בהן יין וחומץ</b> – בניגוד לכיבושי פירות (זיתים) שיש בהם יין. בכך חוזרת המשנה לעניינה העיקרי, וזו משנה ניגודית למשנה ג. משנתנו מתקשרת אפוא למשנה ג ולחציה הראשון של משנה ד. והיא המשך של המשניות ג-ד. באמצע רצף זה (העוסק במה שאיסורו איסור הנאה) נדון בהרחבה עניין הגבינה והחלב. הסטייה החלה בגבינת ביתניקי (משנה ד) המשכה בדין חלב גוי, והיא מסתיימת בתחילת משנתנו המסיימת בחלב ובמשקים הקרובים לו. החלב מכשיר לטומאה והמשקאות האחרים אינם מכשירי טומאה. <b>וטרית שאינה טרופה</b> – שרואים את צורת הדג וניתן לזהותו, כמו שפירשנו במשנה ג. <b>וציר שיש בה דגה</b> – שניתן לזהותה כדג כשר. כמובן אם זוהה בציר דג שאינו ראוי לאכילה, הציר אסור.
<b>ועל </b>- עלה <b>שלחילתית</b> – עלה של חלתית הוא עלה הצמח בשם זה. משנה ג עסקה בחלתית כדג, ועתה בעלה של צמח בשם זה. אין כאן קשר ענייני אלא סימן ספרותי חיצוני חילתית-חילתית. <b>וזיתי קלוסקה מגולגלין</b> – דיני גלוסקא פירשנו במשנה ג<b>. רבי יהודה אומר שלוחין אסורין</b> – זיתי שלחין שהם מושקים ומן הסתם נרטבו במים.<b> חגבים<sup class="footnote-marker">183</sup><i class="footnote">בעדי נוסח ממוצא בבלי נוסף הבאים. לפי רוזנטל, עבודה זרה, עמ' 62.</i> מן הסלילה</b> – סל קטן<b>. </b>החגב כשר לאכילה. החגב המצוי בסל כבר מוכן לאכילה, ולכן הורטב כנראה ביין או במים. איננו יודעים מה היה המתכון להכנת החגב לאכילה. המשנה כולה עוסקת ביין נוכרי, ולכן אולי יש לפרש שהסוחר נוכרי והוא הכין את החגב לטעימה. אבל בתחילת המשנה נזכר גם הכשר משקים ואולי חוזרת המשנה לדון בכך. הפירוש הראשון סביר יותר. מכל מקום החגב איננו במשנה ג, והוא איננו חלק מהרצף של משנתנו אלא מקור לעצמו. <b>אסורין</b> – באכילה.<b> ומן האפותק</b> – 'פתק' הוא סוג של קבלה.<sup class="footnote-marker">184</sup><i class="footnote">הפתק הוא גם קבלה של פקידי השלטון. ראו פירושנו לשבת פ"י מ"ד.</i> אבל המילה כאן במשנה איננה פתק אלא הפתק או אפתק (בדפוס <b>מפ, מ</b>-ההפתק; <b>מל</b> אפותק), אפותק או 'פתק' – 'הפתק', הוא המונח המוכר יותר כ'אפותיקי' שמשמעו ערבות. המילה יוונית (άποθήκη) שמשמעה ערבות לחוב ומופיעה פעמים רבות כגון: "עבד שעשאו רבו אפותיקי לאחרים<b>" </b>(גיטין פ"ד מ"ד)<b>. </b>בדרך כלל אחת הנחלות היא ערבות להלוואה, ובמקרה זה הערבות היא העבד. אם האדון שִחרר את העבד, למעשה השִחרור הוא על חשבון בעלי החוב, שכן הם איבדו בכך את הערבות שהייתה בידם להלוואה. הזיתים כאן ניתנו כערבות להלוואה, ולא הוכנו למכירה מיידית, ולכן לא הורטבו במים ואינם מוכשרים לקבל טומאה.
המשנה שלנו מבחינה בין מזון מוכן לאכילה כחטיף, והוא הושרה ביין כדי שיהא מוכן לאכילה מיידית, ובין מזון שניתן כמשכון ולא נועד לאכילה מיידית ולכן מן הסתם לא הורטב ביין. טעם זה עולה בבירור מהתוספתא המקבילה. "חגבים, והקופרין מן הפתק, ומן האוצר, ומן הספינה, הרי אילו מותרין. ואם היו נמכרין בסלילה לפני חנוני, הרי אילו אסורין. מפני שמרביצין עליהן יין, כדי שיהו יפין למראית העין" (פ"ד הי"ב; וכעינו בבלי מ ע"ב).
הבבלי מוסיף על הברייתא שבתוספתא: "הנמכר בקטלוזא - אסור, מפני שמערבין בו יין" (מ ע"ב) קטלוזא הוא האטליס, סוג של יריד.<sup class="footnote-marker">185</sup><i class="footnote">ראו לעיל פ"א מ"ד וליברמן, אטליס</i> במכירה המונית כזאת הזיתים אסורים. משום שהם מוצעים כחטיף, ומוכנים לאכילה ולתצוגה. כפי שהערנו בפ"א מ"ד ביריד נאסר להשתתף אך באיטליז מותרת ההשתתפות ללא חשש. אבל כמובן שאין לקנות בו מוצרים אסורים.
<b>מ</b>[<b>ו</b>]<b>תרין בתרומה –</b> בכל עדי הנוסח "וכן לתרומה". המשפט מוסב בעיקר על זיתים. זיתים מגולגלים מותר לתת בתוכם תרומה ואין זו השחתת תרומה.
משנה ז היא היפוכה של משנה ו, מה שנאסר בזו (משנה ו) הותר בזו (משנה ז').
השוואת שתי המשניות תלמד אותנו על טיבם של המאכלות, והיא בבחינת עדות פנימית על הנוסח המקורי. מה שמצוי בשתי המשניות הוא כנראה גזע המשנה, ומה שמצוי רק במשנה אחת הוא תוספת. גם התוספת תנאית ויצאה מ יד העורך.
משניות ו-ז
תלמוד ירושלמי (ונציה) מסכת שבת פרק א דף ג טור ג /ה"ד
לרשימה זו יש להוסיף את 'גיעולי נוכרים' שהוא מינוח כללי לכל סוגי הבישול והאפייה.
מה שהודגש הוא בסיס המשנה - מה שיש במשנה ו' ואינו במשנה ד' חשוד כתוספת.<sup class="footnote-marker">186</sup><i class="footnote">לדעת שטיינפלד, דברים, ברשימה ה'מקורית' נכללו רק עשרה סעיפים. </i> כך השלקות שדנו בהן לעיל. המשפט "רבי ובית דינו התירו בשמן" הוא תוספת, ומשנה ז כבר ערוכה לפיו. לגבי הפת היא איננה במשנה ז אולי בגלל שאיסורה מעומעם ועורך המשנה כבר מכיר את ההתפתחויות המאוחרות בנושא. כפי שראינו לעיל יש לחשוד ש'חילק' הוא הסבר לטרית טרופה, ולכן נוסף במשנה ו מעין הסבר. מנגד דבש ודמדנית לא היו במשנה ו. והן תוספת במשנה ז.<sup class="footnote-marker">187</sup><i class="footnote">לפי שטיינפלד, דברים.</i>
כפי שרמזנו במהלך הדיון חלק מהרשימה מופיע בברייתא כהסבר למניין שמונה עשרה דבר שבו פסקו כבית שמאי בניגוד לבית הלל. הרשימות השונות מונות את פיתן, שמנן גבינתם ובנותיהן (ירושלמי שבת פ"א ה"ד, ג ע"ג בבלי יג ע"א ואילך). שתי הרשימות הללו מזכירות פרטים ממשנתנו אך לא את משנתנו עצמה, הן דומות במגמתן אך אין תלויות מבחינה ספרותית במשנתנו. הרשימות של י"ח דבר אמנם נזכרות רק בתלמודים, אך למרות זאת כנראה שהן הגרעין של הרשימה, לפני שהבחינו בין איסור אכילה לאיסור הנאה (יין אסור בהנאה ופת רק באכילה).

Chapter 3



Mishnah 1

האיסור הבסיסי ביותר, בתחום עבודה זרה הוא האיסור לעבוד עבודה זרה, ולעשות ולקיים עבודה זרה. שני יסודות אלו אינם מופיעים במשנה במפורש. הם מהדהדים מהרבה משניות אך אינם נאמרים במפורש. משנתנו עוסקת באיסור עשייה, שימוש והחזקת עבודה זרה. ומתמקדת במקרי ספק והדין עצמו אינו נכתב. הרוצה לחפש את ההלכות הבסיסיות ימצא אותן רק במדרשי ההלכה, ואנו ריכזנו את הדיון על כך במבוא. שאלת המחקר שהצגנו במבוא היא, האם כבר בימי התנאים היו גם דרכי הקלה שהתחשבו בכך שמה שמוגדר כעבודה זרה נועד לנוי או לתשמיש, ואין בו כוונת פולחן. האם מתקן כזה שעליו דמות אדם אל והוא נועד למטרות אחרות, אסור באותה מידה כמו עבודה זרה עצמה? על שאלה זו נענה בסוף הפרק ובעקבות פירושנו למשניות.
<small>עפ”י כתב יד קופמן</small>
<b>כל הצלמים אסורין</b> – בהנאה. ודאי שלא היו צריכים חכמים לאסור לפלוח להם ולא היו צריכים נימוק לאיסור פולחן זר. גם לא אסרו להתבונן בהם,<sup class="footnote-marker">1</sup><i class="footnote">ראו להלן פ"ד מ"ד דיוננו באיסור הסתכלות. </i> אין זאת אלא שנאסרו בהנאה, ובהחזקה. <b> מפני שהן נעבדים<sup class="footnote-marker">2</sup><i class="footnote">בעדי נוסח ממוצא בבלי נוסף פעם לפי. רוזנטל, עבודה זרה, עמ' 62.</i> אחת בשנה</b> – לפחות<b> דברי רבי מאיר</b> – נראה שרבי מאיר סבור שסתם פסל איננו בהכרח כלי לעבודה זרה, ממהותו. אלא הוא נפסל כאשר שימש בפועל ורק בגלל כך. יש בכך הכרה שקיימים צלמים לנוי, ואלו אינם אסורים, ואין זה חשוב אם הם מציגים דמות אלילית אלא אם הם נעבדים. הדברים אמורים בלשון נחרצת של איסור. אבל למעשה יש בהם הקלה, שכן צלם שאיננו פולחן, אלא סתם קישוט, או אנדרטא של אדם פרטי איננו נעבד. רק בדוחק ניתן לפרש שגם לצלם פרטי פלחו פעם בשנה. לפחות התלמודים לא הבינו כך, אלא הבינו שהצלמים נעבדים במקום אחר (ברומא). ושוב לא ייתכן שהכוונה לפסל הפרטי של פלוני אלמוני שהוצב ברחוב או בביתו.
אם כן הפתיחה של רבי מאיר מרחיבה "כל הצלמים אסורים", וההמשך מעט מצמצם.
ההלכה שמציע רבי מאיר, כפי שהסברנוה, בעייתית שכן ההבחנה בין השניים (נוי ופולחן) קשה. ברור מתי צלם משמש בעיקרו לפולחן. ליד צלם כזה נראה שולחן מנחות, או מזבח, והוא ניצב במקום ציבורי. ברם, גם צלם המשמש לקישוט ייתכן שיציבו לידו מנחה פרטית. אם כן בפועל ההבחנה קשה, אבל זו דעתו של רבי מאיר. ולא באנו כמובן לבקרה אלא להצביע על כך שבפועל היא כוללת גם הקלה.. אמנם רבי מאיר מרחיב את האיסור על 'כל הצלמים' (בניגוד לחכמים [להלן] המצמצים את מספר הפסלים האסורים. אך עם זאת גם הוא מגביל את האיסור רק לצלמים 'פעילים' ובכך מוציא מהאיסור צלמים שניצבו בבתים, ברחובות, בככרות ובתיאטראות, לקישוטו,
<b>וחכמים אומרים אינו אסור אלא כל שיש לו מקל או ציפור או כדור</b> – כל אלה הם סמלים לכך שהפסל איננו לקישוט אלא משמש לעבודת אלילים. זו תפישה מקילה מאוד, שכן פשוט יותר לטעון שהפסל במהותו הוא כלי לעבודה זרה. להלן נחזור לטיעוני שני הצדדים ולתפישה שמאחוריהם.
הבבלי מסביר שמדובר ב'אנדרטי של מלכים' או בצלמים על פתח מדינה. לא ברור מה כוונת המימרה. האם לפנינו צמצום של דברי רבי מאיר, שרק פסלים כאלה (שיש בהם אחד משני התנאים הללו) אסורים?<sup class="footnote-marker">3</sup><i class="footnote">כך בלידשטיין, עבודה זרה, עמ' 362-334. וכן פירש רש"י על אתר, ובעקבותיו רבים אחרים (ריטב"א למשל). בין המפרשים דיון טקסטואלי האם אלו שתי דעות שונות או משלימות זו את זו, ראו ריטב"א על אתר, ר"ן על הריף ועוד.</i> קשה להניח שרבי מאיר צמצם את דבריו ולא החילם על סתם פסל אלילי לאל זה או אחר. בוודאי היו פסלים אליליים ממש במקדשים לא רק בכניסה לעיר ולא רק של מלכים. ואולי מטרת המשפטים הללו, לצמצם את ההיתר של חכמים.<sup class="footnote-marker">4</sup><i class="footnote">כך תוספות עבודה זרה דף מ ע"ב דיבור המתחיל "אנדרטי": פירש הקונטרס ובההוא קאסר רבי מאיר דאגב חביבותייהו פלחי להו. ומפרש נמי בעומדין על פתח מדינה דחשיבי טפי משמע. אבל בשאר צלמים לא אסר רבי מאיר. וקשה דהא תנן (לקמן דף מא ע"א) מצא תבנית יד או תבנית רגל הרי אלו אסורין. ולשון 'מצא' משמע בשוק או בשדה. ואפילו למאי דמוקי לה שמואל לקמן בעומדים על בסיסן. ופירש הקונטרס 'על בימוס שלהן ששם עובדין אותם'. לא נהירא דלשון 'מצא' לא משמע כן. אלא שיש להם בית מושב רחב, ויכולין לעמוד לבדן, וניכרים שלא נשתברו מצלם שלם. ועוד קשה דהכא משמע דסתם אנדרטי של מלכים פלחי להו טפי. ואדרבה בפרק כלל גדול (שבת דף עב ע"ב) משמע שאין סתמן לעבוד, דקאמר אי דחזא אנדרטי וסגיד ליה אי דקבליה עליה וכו'. לכך פירש רבינו תם דהכא קאי אהיתרא דרבנן. והכי קאמר הא דשרו רבנן במתני' היינו דוקא באנדרטי של מלכים, ובעומדין על פתח מדינה. דבהנהו שרו רבנן דודאי לנוי עביד להו. ורבי אלחנן מיישב פירוש הקונטרס...". תוספות שאלו כדרכם ואנו שאלנו אותה שאלה מהכיוון הריאלי. </i> חכמים מתירים ליהנות (או לעבור ליד) פסלים שאין בהם חפצים אליליים (מקל צפור וכיוצא באלו), ובלבד שהם פסלי מלכים או על פתח העיר, שמיקומם, ליד השער, מוכיח שברור שאינם משמשים לפולחן.
ההבחנה בין צלם רגיל לאנדרטי (צלם אדם) של מלכים היא בבלית. האם היא משקפת הבחנה שגם חכמי ארץ ישראל היו מודעים לה? באימפריה הרומית מקובל היה שלאחר מותו הקיסר הועלה לדרגת אל, הוקמו לו מקדשים והוקרבו קורבנות כדי שימשיך להגן על האימפריה ולהשפיע מחסדו. קיסרים 'מוטי אגו' הכריזו על עצמם כאלים עוד בחייהם. כלומר הם 'נענו' לבקשות המתוזמנות של האזרחים לקבל על עצמם מינוי כזה. עם זאת יש להניח שלמרות הרטוריקה הדתית-אלילית כל בני רומא ידעו שהקיסר בשר ודם. האלים מתוארים כמתנהגים התנהגות אנושית, ובני אדם כבעלי יכולות אלוהיות, אך באינטואיציה ברור היה לכל שאל הוא אל, בורא עולם (או חלק ממנו) ואדם הוא יצור ויילוד וגם בר מיתה. אם כן ניתן להבין מערכת שבה להבחנה כזאת יש תפקיד מרכזי, אך גם נבין אם הבחנה זו אין לה משמעות. לא משמעות טִקסית, לא משמעות דקלרטיבית, ולא משמעות הלכתית.
עוד מוסיף הבבלי (מא ע"א): "1. אמר רבה: מחלוקת בשל כפרים, אבל בשל כרכים - ד"ה מותרין. מאי טעמא? לנוי עבדי להו. ודכפרים מי איכא למאן דאמר לנוי קעבדי להו? דכפרים ודאי למיפלחינהו עבדי להו! אלא אי אתמר הכי אתמר, אמר רבה: מחלוקת בשל כרכים, אבל בשל כפרים - ד"ה אסורים". לפנינו הבחנה מהותית שאיננה במשנה בין צלמים לפולחן לבין צלמים לנוי. הבחנה כזאת היא מהותית. בבבלי עצמו מחלוקת האם בכפרים הפסלים לנוי ובערים לפולחן או ההיפך. שתי הדעות נראות בעינינו תמוהות מבחינה ריאלית. באימפריה הרומית בכל אתר ואתר היו גם פסלים לפולחן, וגם פסלים לנוי. דומה שהבחנתו של רבא בין כפר לעיר נובעת מכך שבכפר (בבבל) כל פסל משמש לפולחן, משום שבכפרים אין סתם פסלים לנוי. ואין גם פסלים רבים, כך שכל פסל נעבד פעם בשנה. ואילו בערים כל פסל אפשר שפעם מישהו עבד אותו, ולכן נאסר.
על כל פנים עצם ההבחנה בין פסל לנוי ופסל לפולחן איננה במשנה במפורש. ברם, ניתן להסיק מדברי רבי מאיר ומדברי חכמים שהם מתבססים על הבחנה זו, ועסקנו בכך במבוא. הבחנה זו מאפשרת להשתחרר מהרבה איסורי עבודה זרה, ול'תרגם' את המעשים לבעלי משמעות חילונית ולא דתית. הבבלי מהלך כאן בדרכו<sup class="footnote-marker">5</sup><i class="footnote">ראו במבוא וראו שבת עב ע"ב; סנהדרין סא ע"ב   כריתות ג ע"א; כתובות לג ע"ב (ראו פירוש הריטב"א, שם). נימוקי יוסף לסנהדרין יח ע"א</i> שאולי מתאימה למציאות הבבלית, ועל כל פנים התפישה הבבלית יוצרת הקלה מעשית גדולה באיסורי עבודה זרה.
צלמי דמות היו קישוט קבוע בכל מבנה בתקופה הרומית, פרטי או ציבורי. צלמי אלים הופיעו לעיתים קרובות כדמות אנושית לכל דבר. למעשה היו מספר טיפוסי צלמים (אנדרטות<sup class="footnote-marker">6</sup><i class="footnote">המילה באה מהמילה ביוונית אנדרוס שמשמעה גבר.</i>).
א. צלם של אדם פרטי, בעל הבית או אישיות לאומית, פוליטית, הנפטר שנקבר במקום וכיוצא באלו.
ב. צלם של הקיסר שהוא לדעתנו בן אנוש, אך בעולם הרומי לעיתים הועלה לתואר פורמאלי של אל. בפועל עוד לפני שהפך לאל הקריבו לו קורבנות, כמחווה, שהיא גם פוליטית (הצהרת נאמנות) אך גם לבקשת חסד מכוחו השמימי. בפועל הוא נראה כצלם אלילי מהסוג השלישי.
ג. פסל אל, ויש לכל אל צורה משלו וסממנים טיפוסיים כגון הרקולס עם האלה, נפטון עם שלש הקלשון, הרמס עם כבש על כתפיו ועוד.
ד. פסל אל המתואר כסתם אדם נכבד, אנו מזהים אותו כאל לפי הרכב הסצנה כולה, ולעתים אפשר לחלוק על הפרשנות. ההחלטה אם הוא אל או סתם אדם היא בעיה של פרשנות (שלנו).
היו כמובן סוגים נוספים של פסלים ולא באנו לפרט את סוגי העבודה הזרה, אלא להסביר משנה. טענתו של רבי מאיר שרק צלם המשמש לפולחן (ולו נדיר) אסור. בדוחק ניתן גם להסביר שלדעת רבי מאיר כל צלם, גם של אדם פרטי, משמש פעם בשנה לפולחן.<sup class="footnote-marker">7</sup><i class="footnote">אנו מסתייגים מפרשנות זו משום שלהערכתנו, ובהכירנו את העולם הפגאני, היו גם צלמים לנוי, ובוודאי תמונות חד מימדיות. אבל ייתכן שרבי מאיר החמיר למרות שידע שהתיאור שלו מוקצן.</i> מן הסתם הוא מניח שאם הצלם הוא פרטי הרי הוא צלמו של נפטר שזובחים לפניו ביום השנה. חכמים טוענים שרק פסל מהסוג השלישי שברשימה נאסר ומונים כמה סממנים (ארכיטיפים) שאדם הנראה עימם הוא בוודאי (או אולי) אל.
שלושת המרכיבים שמונה המשנה הם מקל, צפור, וכדור. שני התלמודים מסבירים את הסמלים הללו "מקל שהיה רודה בו את העולם. ציפור ותמצא כקן ידי לחיל העמים. כדור שהעולם עשוי ככדור" (ירושלמי עבודה זרה למשנתנו, מב ע"ג; וכעינו בבבלי מ ע"א) את הציפור מסביר הבבלי לא בעזרת פסוק אלא "צפור, שתופש את עצמו תחת כל העולם כולו כצפור" (בבלי, מ ע"א).
מקל הוא אפוא שרביט המלך. דמות אלילית נפוצה למדי מאפיינת בעיקר דמויות קיסרים המופיעים עם מקל קצר או ארוך. (איור 23). אשר לכדור אחת התמונות הרגילות היא אפולו או מקבילו היווני זאוס) רוכב על עגלה הרתומה לארבעה סוסים (רגילים או מכונפים) ובידו מקל פרשים, שבעזרתו הוא מנהיג את העולם (לעייל איור 4). אם כן הכוונה לדמות מסוימת ומיוחדת. דמות אלילית אחרת היא אלה המופיעה ליד כדור (איור 24)  הציפור הוא הנשר המחזיק את העולם.<sup class="footnote-marker">8</sup><i class="footnote">הסברי הבבלי והירושלמי הם אפוא אגדות אתימולוגיות ולא תיאור ריאלי. </i> והכדור הוא כדור הארץ. זו ההזדמנות לעורך הירושלמי להזכיר את האגדה על מעופו של אלכסנדר על נשר שבו ראה את העולם עגול.
מכל מקום העולם היווני רומי ידע, כבר במאה השנייה שהעולם עגול, אם כי ברחבי העולם ובשכבות הלא הלניסטיות בארץ ישראל רווחו גם דימויים אחרים של העולם. הלמוד, למשל מזכיר את התיאור של העולם כקערה, וזו כמובן תדמית גיאוגרפית שונה (ירו', מב ע"ג).
דמויות אליליות ובידם ציפור מופיעות (איור 25) אך הן נדירות. מבין המטבעות ההלניסטיים בולטת המטבע של העיר אתונה שבה מופיע לעתים קרובות הינשוף סמל העיר. אך שוב זו מטבע עירונית רגילה ואיננה יותר אלילית ממטבעות אחרות. בסך הכל אם נקבל את דברי המשנה בפשטות שרק צלמים אלו נאסרו, למעש רוב הצלמים האחרים הותרו. אפשר בדוחק מה, לראות במשנה דוגמאות. אם כן הכלל איננו ברור. האם כל אטריביוט אלילי נאסר, וסתם צלמים הותרו. האם דמות הקיסר כאל הרוכב על סוס מלחמה נאסר או הותר? (איור 26)
<b>איור 25</b>. האל יושב בידו ציפור המסמלת את העולם, ולידו כדור, סמל נוסף לעולם שבשליטתו
בתוספתא תוספת לרשימת האטריביוטים האליליים "ואף דמות מניקן וסרפס" (פ"ה ה"א). ובכתב יד וינה מניקה וסרפס" הבבלי הבין שאלו שתי דמויות נפרדות: "דתניא, רבי יהודה מוסיף, אף דמות מניקה וסר אפיס, מניקה - על שם חוה שמניקה כל העולם כולו. סר אפיס - על שם יוסף שסר ומפיס את כל העולם כולו. והוא דנקיט גריוא וקא כייל, והיא דנקטא בן וקא מניקה" (מג ע"א – והוא שמחזיק 'גריוא' (גרב) ומודד והיא שמחזיקה בן ומניקה). חוקרים עסקו במשפט זה, ומפתיע שקראו בו רק את מה שהכירו מהעולם הנוכרי. למעשה, לפנינו פירוש 'יהודאי' מאוחר ואגדי המסביר תמונה אלילית על רקע יהודי.<sup class="footnote-marker">9</sup><i class="footnote">במחקר וגם במסורות נוצריות נעשו נסיונות למצוא מקבילות בין גבורי התנ"ך לאלים היוונים או הרומיים. לדעתנו כל הנסיונות הללו מיותרים, ואינם יוצרים מערך מסודר. באגרת ירמיהו, שבספרים החיצוניים רשימה קצרה אחרת של אטריביוטים: שרביט, חרב וגרזן (משפטים 13-14).</i>
סראפיס הוא אל מצרי ואין לו קשר ליוסף, להוציא צליל השם. גריוא הוא כלי למדידת קרקעות.<sup class="footnote-marker">10</sup><i class="footnote">"והוא דנקיט גריוא בידה" פירושו כי צורת סרפס כאדם שיש בידו קנה המדה. תשובות הגאונים הרכבי מז: "פירושו כי צורת סרפס כאדם שיש בידו קנה המדה לחלק את העולם ולנהגו". המילה גריוא ארמית ומשמה כלי מדידה של נוזלים אך גם מידה של קרקעות. ראו למשל בבא קמא צד ע"ב.</i> את יוסף ניתן לצייר כך, שכן הוא חילק מחדש את הנחלות בכל ארץ מצרים (לפי התורה), אך לא את סראפיס. למעשה, לפנינו שתי סצנות אליליות ידועות או סצנה אחת.
סרפס הוא כמובן האל סראפיס, הוא אל הפוריות. האישה המניקה היא תמונה מפורסמת ביותר של איסיס המניקה את הורוס המזוהה עם סראפיס. אכן זו תמונה נפוצה בעולם האלילי ההלניסטי והרומי, ורוב החוקרים סבורים שלכך מתכוון התלמוד.<sup class="footnote-marker">11</sup><i class="footnote">ליברמן, יוונים ויוונות, עמ' 251. </i> פרידהיים חולק על כך משום שבארץ ישראל פולחן איסיס לא היה נפוץ.<sup class="footnote-marker">12</sup><i class="footnote">פרידהיים, עבודת אלילים, עמ' 149-140.</i> הנחת הבסיס של פרידהיים היא שתיאורי חז"ל משקפים את המקובל בארץ ישראל. במבוא העמדנו הנחה זו במבחן ולא ברור לנו שהתשובה לכך חיובית. לפיכך הטיעון הבסיסי של פרידהיים נגד הזיהוי המקובל איננו נראה בעינינו מכריע (איור 27).
זאת ועוד, עבודת איסיס הייתה מוכרת בארץ. כך למשל באשקלון נתגלה פסל שלה. אמנם נכון שהאלה במקורה מצרית, ובאשקלון הרומית הייתה השפעה מצרית, אך אין זה משנה את הטענה שתושבי הארץ הכירו את הפסל.
<b>איור</b> <b>27א-ב</b>. איזיס וחור או סראפיס. מתוך אתר ויקיפדיה המוקדש לאיזיס. ג. מתוך אתר <b>Mystery Cults in the Greek and Roman World</b>
פרידהיים עצמו בוחן מספר אפשרויות. אחת היא הזאבה הרומית המניקה את רומוס ורומולוס. זו סצנה המשקפת פרק חשוב במיתולוגיה של ייסוד רומא. מיתוס זה הונצח באלפי פסלים והיה נפוץ ביותר בעיקר במערב האימפריה, אך גם במזרחה. הוא פוסל זאת משום שהבבלי מתאר דמות אישה ולא דמות זאבה. לנוכח אי הדיוק הכללי של הבבלי בפרשה זו לא ברור מדוע הוא פוסל את האפשרות. בתוספתא נאמר דמות מניקה ולא נאמר שזו אישה. דמויות מניקות אחרות מופיעות במיתולוגיה הרומית. כגון ניסה המניקה את דיוניסוס. ניסה הוא שמה המלא של העיר ניסה סקיתופוליס, ואף התלמוד מזכיר את נאוסה (אך לא את הצורה סקיתופוליס<sup class="footnote-marker">13</sup><i class="footnote">בבלי עירובין פג ע"א: "שיגר בוניוס לרבי מודיא דקונדיס דמן נאוסא, ושיער רבי מאתן ושבע עשרה ביעין" [שלח בוניוס לרבי מודיא של קונדיס מן נאוסה, ושיער רבי 217 ביצים]; פליניוס, היסטוריה של הטבע כרך ה עמ' 74.</i>). פולחן נאוסה היה נפוץ בארץ, והמונח 'תרפות' (לעיל פ"ב מ"א) קשור בו.
עם כל זאת אנו מציעים לחזור להסבר המקובל. במיתולוגיה המצרית איסיס היא אשתו של אוסירים. אוסירים הוא אל המוות ומייצג גם את פרעה המת והנולד מחדש. וממילא איסיס אשתו מייצגת את הלידה. הפולחן המצרי התפשט בעולם היווני רומי ולאחר הספירה הוא כבר איבד הרבה ממקורו המצרי והפך גלובלי באופיו. סראפיס גם הוא אל מצרי שפולחנו התפשט במזרח. לוקיאנוס המתאר את אלי סוריה המסורתיים מזכיר את אוסוריס,<sup class="footnote-marker">14</sup><i class="footnote">לוקיאנוס, אלי סוריה, עמ' 47. לוקיאנוס מתאר את הפולחנות המזרחיים בלבוש ההלניסטי של המאה השנייה לספירה בערך. באופן טבעי הוא התמקד בפולחנות שנהגו באזור זה ובאלו שבעיניו כאיש התרבות ההלניסטית הגלובלית, היו בעלי אופי ייחודי. </i> אך לא את איזיס וסרפיס. מסיפורו מתברר שהיו שפרשו את הפולחן בעיר בבל כמוקדש לאוסיריס המצרית והיו שפירשוהו כמוקדש לאדוניס הסורי.<sup class="footnote-marker">15</sup><i class="footnote">הווה אומר שהנוכרים המקומיים עבדו פסל מסוים והיו פרשנויות מיתולוגיות שונות, לאיזה אל הם בדיוק עבדו. הפרשנויות השונות רווחו בתקופה שבה עבדו את האל בפועל, וכנראה לעובדי האלילים ההסבר המיתולוגי היה משני לדמות הממשית לה פלחו. </i> בכלל סרפיס זוהה עם אבי האלים הוא אוסיריס, וכמובן בתרבות ההלניסטית זוהה גם עם אפולון, ראש האלים.
כפי שהדגשנו במבוא אין לדבר על פולחן פגאני אחד, מאוחד. או על מיתולוגיה פגאנית הלניסטית או רומית. לכל אזור ועיר היה עולם אלים משלו. והדמיון בשמות האלים רק מבלבל ואיננו סממן של אחדות.
מכל מקום איזיס, אוסירים וסרפים מופיעים כקבוצה אחת, ברומא ובספרות הפגאנית.<sup class="footnote-marker">16</sup><i class="footnote">רוס ואחרים, אנציקלופדיה, עמ' 629-628; 793; 460-45. בחרנו בכוונה ספר קלאסי המתאר את העולם הרומי ולא תופעות מקומיות. דוגמה טובה לדברינו הוא חיבורו של פלוטארך על איזיס ואוסירים, שבו הוא מדבר ארוכות על קשריהם עם סראפיס. </i> ברומא נבנה למשל מקדש המוקדש לאיזיס וסרפים יחדיו<sup class="footnote-marker">17</sup><i class="footnote">בראד ואחרים, דת רומי כ"א, עמ' 265.</i> ולכן טבעי לפרש שגם משנתנו מדברת על שני נציגים אלו של עולם האלים. צירוף שני אלים אלו מופיע על תכשיט (פיבולה) מירושלים,<sup class="footnote-marker">18</sup><i class="footnote">דליצ'ה, פלשטינה, עמ' 156.</i> וסרפיס (לבדו) מופיע על מספר חפצים בסביבות ירושלים.<sup class="footnote-marker">19</sup><i class="footnote">דליצ'ה, פלשטינה, עמ' 160-157. סרפיס מופיע על מטבעות בית שאן.</i>
מן הראוי להעיר שניתן היה להציע דמות נפוצה אחרת של אם מניקה, והיא מריה המניקה את בנה משיח הנוצרים. זו אחת הסצנות הנפוצות ביותר באמנות הנוצרית. ברם, האומנות הנוצרית פרחה מהמאה הרביעית ואילך, וקשה לפרש שלכך התכוונה התוספתא. העובדה שהבבלי, שבוודאי נערך לאחר התפשטות הנצרות, איננו מציע הצעה 'מפתה' כזאת, מעידה שבעיניו האמנות הפגאנית היא עבודת האלילים שממנה יש לחשוש והוא איננו רואה עדיין בנצרות אויב מוחשי.<sup class="footnote-marker">20</sup><i class="footnote">אין לטעון שעורכי התלמוד הבבלי לא הכירו את העולם הרומי. הם מתייחסים אליו לעתים קרובות. אף את הנצרות הכירו וטרחו לחבר נוסחאות פולמוסיים של תולדות מעשה ישו. ואף על פי כן הנצרות איננה, בעיניהם, פרשנות לעבודה זרה שבמשנה.  </i>
מסקנה זו משמעותית ביותר בכל הקשור ליחסים בין שתי הדתות המונותיאיסטיות. יש חוקרים המחפשים לראות באגדה היהודית ובהלכה היהודית פולמוס סמוי אנטי נוצרי. לדעתנו פרשנות זו מופרזת בעליל, ברור שכל דיון בחגים בהלכות, בשבת, בטיב האל ונושאים דומים השפעה של פולמוס אנטי נוצרי. היהדות כולה מתנגדת להרבה הנחות נוצריות, ועל כן הנצרות פרשה מהיהדות. על כן אין צורך לפרש אגדות כתעמולה אנטי נוצרית. די בכך שהדרשן מציג את היהדות וממילא תוכן הדרשה הוא אנטי נוצרי, ללא כוונת מכוון, וללא הכרה של העולם הנוצרי. מכל מקום הבבלי איננו מציעה את הפרשנות הנוצרית, וכמו במקרים אחרים הוא מתעלם מהנצרות<sup class="footnote-marker">21</sup><i class="footnote">ראו לענין ההתעלמות מהנצרות, גולדנברג, נצרות. לדעתו ההתעלמות מהנצרות נובעת מכך שהיא נתפשת בעיני חז"ל כחלק מהפגאניות 'עבודה זרה' וראו על כך במבוא. תשובה זו איננה מתאימה למקרה שלנו. במקרה שלנו, לו הכירו אמוראים את הסמל הנוצרי הנפוץ (הנפוץ ביותר בדת זו) היו מפרשים בעזרתו את הברייתא. דווקא אם הם ראו בנצרות סתם עוד סוג של עבודה זרה, לא היו נמנעים מלהזכיר אותה. לפיכך כנראה שיש לחפש הסבר אחר לשאלת היעדר הנצרות. לדעתנו, במאות הרביעית והחמישית טרם הייתה הנצרות נפוצה ולכן איננה בירושלמי ואף לא בתלמוד הבבלי. המדרשים המאוחרים יותר אף שנערכו אחרי התלמוד כל החומר בהם אמוראי, ורק העריכה מאוחרת, ובשלב זה לא נכנס חומר חדש. אלא בשולי המדרשים. בשוליים אלו אכן הנצרות מופיעה במפורש או כפולמוס נגדה מבלי להזכירה. סך כל המדרשים האנטי נוצריים קטן למדי.  </i>.
למעשה בעולם הקדום ובאומנותו שלוש דמויות מפורסמות של מניקות. הזאבה הרומית, איזיס המצרית-הלניסית-רומית ומריה הנוצרית. טבעי לזהות את דמות המניקה עם אחת משלוש אלו. סיפורי הנקה היו גם על אלות אחרות. הרה, 'רעיתו' של זאוס, למשל הניקה את הרקלס. אבל אם מחפשים אנו הסבר 'ריאלי' למשנה צריך לחפשו בדמויות הידועות, אלו שנראו ברחובות הערים הרומיות בכל פינה ופינה. מתוכם נראית לנו איזיס צירוף 'טבעי' לסרפיס.
<b>רבן שמעון בן גמליאל אומר כל שיש בידו כל דבר </b> - כל חפץ שהוא עשוי להיות סמל אלילי. ואכן הרשימה של חכמים היא, במקרה הטוב, חלקית. שלושת הסמלים המופיעים ברשימה הם סמלים מקובלים, אך היו סמלים אחרים כגון נחש לאל הרפואה, לוחם עם אלה (הרקולס) או לוחם עם כידון ועוד ועוד. למעשה רבן שמעון בן גמליאל צודק בעליל, מספר הסמלים האליליים הוא כמעט אין סופי. וכלל לא ברור מדוע חכמים בחרו בשלושת אלה דווקא. או בחמשת הסמלים הנזכרים במשנה ובתוספתא יחדיו.
מעבר לכך יש במשנה אי התאמה עריכתית בולטת. רבי מאיר וחכמים אינם מדברים על אותו נושא. רבי מאיר מדבר על הבחנה בין צלם המשמש לעבודה זרה ממש, או ששימש לעבודה זרה. לבין צלם שהוא מונומנט קישוטי, מייצג תרבות אך לא משמש לפולחן. חכמים לעומת זאת אינם מתייחסים לנושא של רבי מאיר. הם אוסרים פסל עם חפץ בידו. ואינם מתייחסים להבחנה שמיוחסת לרבי מאיר. אכן הצגת דמויות אלים עם חפצים היא תופעה רווחת, אך איננה ייחודית לאלים. גם רשימת החפצים איננה ייחודית לאלים דווקא. עד כאן בצד הריאלי. מעבר לכך מבחינת עריכה אין כאן ניגוד לרבי מאיר. אפשר לפרש שחכמים נותנים סימן עזר לזיהוי פסל הנעבד פולחנית. ואפשר שזו הבחנה חולקת. קשה לדעת מהמשנה מה היחס בין שתי הדעות.
תופעות מעין אלו של שני תנאים המציגים הגדרות שונות שאינן מעומתות זו לעומת זו, ראינו במשניות לא מעטות. כך למשל בלטה התופעה במסכת כלאים ובעיקר בפרק ג' בה.<sup class="footnote-marker">22</sup><i class="footnote">ראו על כך במבוא למסכת כלאים ובעיקר בפירושנו לפרק ג. </i> ראינו בכך סימן לעריכה שטרם הושלמה, למצב בו טרם נוצרה שפה הלכתית אחידה. לדעתנו מצב כזה הוא עדות למשפטים שכל אחד נאמר בהקשר עצמאי, וחוברו על ידי העורך בגלל הקשר ביניהם אינם מתייחסים בהכרח אחד לשני.
במקרה זה, כמו במסכת כלאים, דומה שכל חכם התייחס לצלם שראה, למקדש או לתופעה בודדת. כל אחד קבע את דעתו (את ההלכה) למקרה הספציפי. העורך הציג את האמירות ככללים, אך למעשה הן דוגמאות. כך נבין שגם רשימת הדוגמאות של סמלי עבודה זרה איננה רשימה סופית ומצומצמת אלא דוגמאות נפוצות. או אולי הדוגמאות שבהן יצא לחכמים לדון והובאו לבית המדרש כשאלה.
מעתה עלינו להבין את סוגיית התלמוד בראי האבחנות שהצענו למשנה ולתוספתא, לא נעסוק בכל התפתחות הדיון אלא במימרות העיקריות.
בירושלמי סוגיה ארוכה (מב ע"ב):
1."אמר רבי חייה בר בא מפני שהן נעבדין בכרך גדול שברומי פעמיים בשבוע. מעתה במקום שנעבדין יהו אסורין? ומקום שאינן נעבדין יהו מותרין? אמר רבי יוסי מכיון שנאסרו במקום אחד נאסר מינן בכל מקום". ר' חייא מבין שרבי מאיר איננו מתיר צלמים מסוימים, אלא רק פסלים שאין להם קונוטציה (משמעות) אלילית פולחנית כלל. ואם אותו פסל נעבד אי שם, הוא אסור. כל פסל אלילי, מן הסתם פולחים לו ברומא. ואכן ברומא פעלו עשרות פולחנים ורק פולחנים בודדים לא פעלו בעיר.<sup class="footnote-marker">23</sup><i class="footnote">בראד ואחרים, דתות רומא.</i> הגמרא מתלבטת אם פסל שנעבד במקום אחד כמוהו אסור במקום אחר. ועונה בחיוב. זאת בניגוד לתוספתא: "עיר אחת עושה ועיר אחת אינה עושה, אומה אחת עושה ואומה אחרת אינה עושה, משפחה אחת עושה ומשפחה אחרת אינה עושה - העושין אסורין, ושאין עושין מותרין" (תוס', פ"א ה"ד).<sup class="footnote-marker">24</sup><i class="footnote">התוספתא איננה מדברת על עשיית פסל אלא על השתתפות בחג של עובדי אלילים. אך מבחינה עקרונית השאלות זהות.</i> לפי הסבר דברי רבי מאיר, אותו הצענו, אכן ההיתר של רבי מאיר מפליג, ולפי דרכנו הגמרא בוחרת לעמעם את החידוש ולצמצם את ההיתר, אבל הצעת הצמצום למעשה נדחית.
2. "מה אנן קיימין<sup class="footnote-marker">25</sup><i class="footnote">מונח זה מקביל ל"הכא במאי עסקינן" של הבבלי. </i> אם דבר בריא שהן של מלכים, דברי הכל אסור. אם דבר בריא שהן של שלטנות, דברי הכל מותר. אלא כן אנן קיימין בסתם. רבי מאיר אומר סתמן של מלכים, ורבנן אמרי סתמן של שולטנות". הירושלמי מציע הסבר אחר למחלוקת, לפיו השאלה היא האם הפסל או של הממלכה או של השלטון המקומי. ההנחה שפסל של השלטון המקומי מותר אין לה בסיס בריאליה של התקופה, והיא נראית כדיון תיאורטי. זאת משום שתמיד הפסלים הוצבו על ידי המקומיים, אך המקומיים ראו עצמם חלק מהתרבות הפגאנית הכללית.
הבבלי (מ ע"ב) מציע: "אי דנעבדין פעם אחת בשנה, מאי טעמא דרבנן? אמר רב יצחק בר יוסף אמר רבי יוחנן: במקומו של ר"מ היו עובדין אותה פעם אחת בשנה. ור"מ דחייש למיעוטא, גזר שאר מקומות אטו אותו מקום". לפי הבבלי אין בין רבי מאיר וחכמים מחלוקת הלכתית גדולה. אלא כל אחד משקף את מקומו. רבי מאיר מכיר מצב שבו הצלם נעבד במקומו (של רבי מאיר), וגוזר על הרוב בגלל המיעוט (המקום שלו), ורבנן לא חוששים למיעוט. זו דרכו העקרונית של הבבלי לצמצם מחלוקות ולהעמידן על פרט. לדעתנו, אין מניעה להסביר את המחלוקת כפשוטה, בנושא עקרוני.
כפשוטו שתי אפשרויות להבנת המשנה.
האחת שאכן המשנה מצטטת את דברי התנאים כמו שנאמרו במקור. כל התנאים מסכימים לכך שאיסור "לא תעשה לך" חל רק על פסלים לעבודה זרה, שלא כשיטת בעל מכילתא דרשב"י שהבאנו במבוא. המחלוקת היא על סתם פסל הניצב אי שם. רבי מאיר מניח שגם פסל כזה נעבד לפחות פעם בשנה. ואילו חכמים סבורים שרק פסל עם סממנים דתיים ברורים הוא צלם אסור. רשב"ג גם הוא מהלך בדרך זו, אלא שמחמיר בזיהוי פסל 'אלילי'. יש להניח שגם חכמים ידעו שייתכן פסל אלילי לחלוטין שאין לו חפצים בידו. דוגמאות לכך יש לרוב בממצא הארכיאולוגי. אבל לדידם אם אין ראיה מוחשית שהפסל משמש לעבודה זרה הוא מותר. חכמים מתירים לעצמם לתת פרשנות מקילה לסתם 'פסלים' הניצבים לרוב בתחומי המגורים של הציבור הנוכרי בארץ. הבחנות כאלה מצויות גם בספרות האמוראית ובעיקר בבבלי. אלא שהבבלי מניח שכל צלם נאסר ומוצא לנכון להוציא מהכלל צלמים לנוי (דברי רבא), ואילו בחשיבה התנאית איסור עבודה זרה לא חל מלכתחילה אלא על פסלים פולחניים.
האפשרות השנייה היא שבמקורה של המשנה לא נאמרו הנימוקים, והמחלוקת הייתה רק "כל הצלמים אסורים, וחכמים אומרים כל שיש בידו מקל וכו'". רבי מאיר סבור שגם פסלי נוי אסורים, שכן אסור ליצור צורת אדם ודיוקן בכלל. וחכמים מתנגדים רק לפסל פולחני, וסימן לכך הוא החזקת חפץ. החזקת חפץ היא כמובן רק דוגמה, ולא החפץ עושה את הפסל לפולחני, אלא שימושו וצורתו. לפי הסבר זה, הסברי המשנה הם רובד כרונולוגי מאוחר יותר. ההסבר לשיטת רבי מאיר נועד לצמצם את האיסור (רק פסל בעל אופי דתי נאסר) וההסבר לשיטת חכמים בא לתת רשימת אטריביוטים כדוגמה.
העדפנו את הפירוש הראשון, וכן משמע מהתוספתא שציטטנו שגם היא סוברת שאם הפסל נעבד רק במקום אחד, אין הוא אסור בשאר המקומות.<sup class="footnote-marker">26</sup><i class="footnote">כפי שכתבנו התוספתא איננה מדברת על עשיית פסל אלא על השתתפות בחג של עובדי אלילים. אך מבחינה עקרונית השאלות זהות. </i>
אם כן כבר במשנה מצויה ההבחנה בין פסל לנוי ופסל פולחני, כשיטת מכילתא דרבי ישמעאל ולא כמכילתא דרשב"י. עם זאת התלמודים, אף שבאופן כללי קיבלו את ההבחנה המקלה (רק חפץ פולחני נאסר), אך התנגדו לפרש את משנה ג בדרך זו.
המשנה כתובה בלשון איסור אך דרך האיסור שומעים אנו שהאיסורים חלים רק על צלמים הנעבדים.<sup class="footnote-marker">27</sup><i class="footnote">לשימוש דומה בלשון איסור לתאר היתר, ראו להלן פ"ג מ"ט ופ"ד מ"ה; פ"ד מ"ח. </i> צלמים שיש להם מאפיינים מסוימים זו עדות לכך שהם נעבדים. אבל יש צלמים פרטיים שאין עליהם איסור הנאה, ומן הסתם גם לא איסור עשייה. במבוא ריכזנו את העדויות להבחנה בין סתם פולחן אישיות לבין עבודה זרה, והרי לפנינו עדות קדומה להבחנה זו.
ההבחנה של חכמים תמוהה מבחינה הלכתית, הרי אלו אינם סמלי עבודה זרה היחידיים. כבר התוספתא מוסיפה, וכאמור הרשימה ההיסטורית של אטריביוטים נפוצים ארוכה הרבה יותר. אם רוצים אנו לקיים דברי חכמים, ש להבין את הרשימה כדוגמאות בלבד, כמו רשימת החגים בפרק א משנה א.<sup class="footnote-marker">28</sup><i class="footnote">זהר, עבודה זרה הציע שהרשימה מצומצמת כדי לצמצם את האיסור, וצמצום האיסור חשוב לתנאים מסיבה חברתית ודתית. אמנם אנו מסכימים ששיקולי חברה ואידיאולוגיה השפיעו על התפתחות ההלכה, אך עדיין הניסוח ההלכתי צריך להיות שלם. ואין דרך להסביר את האיסור שבמשנה אלא כדוגמאות. לגוף הטיעון של זוהר ראו במבוא. </i>
המשנה איננה מאוזנת באופן מושלם. חכמים אינם חולקים על עצם דברי רבי מאיר. הם מקבלים את העיקרון שמה שלא נעבד לא נאסר. חכמים לכל היותר מצמצמים את האיסור לעבודה מובהקת, אבל אפילו זאת לא נאמר, אלא שהם נותנים סימנים מתי הפסל הוא פולחני מובהק. הם חולקים בכך על הרישא "כל הצלמים אסורים" (לא כולם אסורים ולא כל פולחן נאסר, אלא רק פולחן מובהק). אך לא נאמר אם פסל הנעבד פעם בשנה אסור או אולי גם הוא מותר ואם רק פסל המשמש לפולחן קבוע. אפשר שגם רבי מאיר יודה לחכמים, ש'פסל' הוא רק כזה הנושא אטריביוט פולחני מובהק.
בעצם לפנינו שתי הגבלות, בלתי תלויות למשפט "כל הצלמים אסורים". ואכן בספרות חז"ל לעתים משנה המנוסחת כמחלוקת (חכם אחד (או תנא קמא) אומר כך וחכם שני אומר אחרת) אבל כל תנא ישב בבית מדרשו וניסח את משנתנו לא קשר למשנתו של חברו. רשב"ג לעומת זאת חולק על חכמים, מתנגד לצמצום שהם מציעים, ואיננו יודעים מה עמדתו לגבי דעת רבי מאיר. כשם שאיננו יודעים מה חושבים חכמים על הכלל שכל פסל נעבד פעם בשנה.
כפי שהראינו במבוא היו גם שחלקו על ההגבלות והצמצומים של רבי מאיר ושל חכמים ואסרו כל צלם. ייתכן שהמשפט הראשון "כל הצלמים אסורים" היה פעם משפט עצמאי. וצריך לפסק את המשנה כך: "1. כל הצלמים אסורים. 2. מפני שהן נעבדים פעם בשנה, דברי רבי מאיר. 3. וחכמים אומרים..." המשפטים השני והשלישי הם מעין "במה דברים אמורים", צמצום שיש בו מחלוקת.

Mishnah 2

<small>עפ”י כתב יד קופמן</small>
<b>המוציא שברי צלמים הרי אלו מותרים</b> – צלם עשוי מאבן, עץ או מתכת ואם נשבר הרי שהדבר נעשה בכוונה, והגוי, שעבד את הצלם, ביטלו. ואם השבירה מקרית עצם העובדה שהצלם לא תוקן היא ביטולו. ואולי יש לנסח את ההלכה, שאם נשבר הצלם, הנוכרי רואה בו אשפה ובכך ביטלו.
משנתנו אינה מזכירה עדיין את מרכיב הביטול. הביטול נזכר רק במשניות הבאות (פ"ג מ"י; פ"ד מ"ד) ושם נרחיב בכך. יהא עלינו לשאול את עצמנו האם משנתנו מניחה שהשבירה (או אי התיקון) הוא בבחינת ביטול. או שמא לא נדרש ביטול, ומשנתנו חולקת על המשניות הבאות.
<b>מצא תבנית יד תבנית רגל הרי אלו אסורין מפני שכיוצא בהן נעבד  – </b>אם זו תבנית איבר שלם אין כאן ביטול עבודה זרה, אלא הכשרת הצלם לפולחן בצורה אחרת. שומעים אנו כאן שחז"ל הכירו או הניחו שהנוכרים עובדים גם אבל חלק בודד, יד או רגל.
כאמור בשלב זה ניתן לפרש את המשנה ללא מרכיב 'הביטול'. עבודה זרה שנשברה (אולי במסגרת 'יום מצוות אבד תאבדון'), מותר ליהנות מהשברים. תנאי לכך הוא שאכן לפנינו שבר ולא עבודה זרה פעילה. הלכה זו דומה מעט למשנה הבאה ששם נקבע שדמות אלילית המעטרת כלי בזוי איננה אוסרת את הכלי, שכן אין היא משום עבודה זרה פעילה, אלא סמל חיצוני בלבד. בניגוד לכך במשנה ט להלן אסור ליהנות משברי עבודה זרה, משום שמדובר בעבודה זרה שסוגדים לה בפועל.
בעצם משנתנו חוזרת על ההבחנה של רבי מאיר במשנה הקודמת. רק פסל שנעבד נאסר, ומה שננטש (איננו נעבד פעם בשנה) כבר איננו אסור.
עבודה של איבר מאיברי הגוף איננה תדירה. לעתים מצאנו איברים בודדים המייצגים את Sabazios האל הראשי הפריגי (המזוהה עם זיאוס).<sup class="footnote-marker">29</sup><i class="footnote">בלידשטיין, עבודה זרה עמ' 334.</i> הייתה גם תופעה אחרת שבה שימשו תבניות של איברי גוף בפולחן פגאני.<sup class="footnote-marker">30</sup><i class="footnote">כך בלידשטיין, עבודה זרה עמ' 334.</i> אדם שנרפא מחוליו בתנאי העולם הקדום האמין שהדבר נעשה 'בזכות האל', ועל כן תרם, לאות תודה לבית המקדש של האל, פסל או 'ווטיב'. כלומר, דמות איבר מחרס או אבן או עץ, בדמות האיבר שנרפא. כך מוצאים אנו במקדשים, גולגלות חבושות, רגליים נפוחות, בטן של אישה בהיריון וחלקי גוף דומים. לעתים מוצאים אנו תבניות חרס חלולות בצורה איבר גוף (יד, רגל, חזה וכו') אלו שימשו כמעין בקבוק מים חמים לחימום האיבר הפגוע. זו אמנם שיטת ריפוי רגילה ו'מדעית', אבל גם היא נלוותה לפולחן הנוכרי, ונעשתה במסגרת פולחנית, ולכן אולי גם היא נאסרה בהנאה (איור 28). לכאורה הביטוי 'אסור' מעט תמוה. ברור שאין לפלוח לצלם, אם כן מה נאסר בדיוק? אם מדובר על תכשיר שהוא גם דתי וגם רפואי. או תכשיר רפואי במסגרת פולחן דתי, האיסור מובן. אסור ליהנות ממנו גם אם אדם רוצה להשתמש בו לרפואה טבעית ללא קשר לפולחן כלשהו.<sup class="footnote-marker">31</sup><i class="footnote">בירושלמי מב ע"ג "המוצא שיברי כלים כו' רבי יוסי בשם רבי יוחנן מפני שרובן באין מן הדלפקיות". כאן מדובר בשברי כלים ולא צלמיות והחשש שמא הכלי שימש לניסוך בשעת הארוחה. אבל התלמוד פסק שמותרים שכן הדלפקי (שולחן הנקרא על שם האי דלוס) איננו שולחן הגשה אלא שולחן רזרבי שעליו מונחים הכלים לפני הגשתם לשולחן. לכן כלי שניצב שם איננו נאסר ככלי ששימש לפולחן שכן פולחים רק בכלי הגשה ולא בכלי אחסון. ראו עוד פירושנו לכלים פכ"ד מ"ו. </i>   הבבלי מסביר שתבנית יד או רגל אסורים, למרות שהם שבורים, שכן הכלים עומדים על בסיסם (מב ע"א). כלומר שהם עדיין משמשים לכלי. הסבר כזה מתאים להלכות טהרה (כלי העומד על כנו הוא כלי ומקבל טומאה). לפי הסברנו מרכיב זה מיותר. והמדקדקים יטענו שמהבבלי מוכח, שלדעת התלמוד אין מדובר בכלים רפואיים או ווטיבים כמו שהצענו. כאן מתעוררת כמובן השאלה עד כמה הכיר הבבלי את פרטי העבודה הזרה הארץ-ישראלית, בנושא זה עסקנו במבוא. זאת ועוד הבבלי משתמש בהסבר זה גם להסברת הרישא (שברי צלמים אסורים) וברור שההסבר נאמר במקורו או על הרישא או על הסיפא, והועבר למקום השני.

Mishnah 3

<small>עפ”י כתב יד קופמן</small>
<b>המוציא כלים </b>[<b>ו</b>]<b>עליהם צורת החמה צורת הלבנה צורת הדרקון יוליכם לים המלח</b> – יוליכם לים המלח הוא ביטוי אחר ומקביל לאסור בהנאה. אין בינו לבין 'אסור בהנאה' אלא סגנון, או סגנון עריכתי שונה.
<b> רבן שמעון בן גמליאל אומר על המכובדין </b>[<b>אסורין ועל הנבזין</b>]  <b>–</b> כך גם ב-מל, או מבוזין (<b>מפ)</b>, כלומר כלים פשוטים. אמנם יש עליהם צורה של עבודה זרה, אבל הם: <b>מותרין</b> – משום שמן הסתם לא שימשו לעבודה זרה. המשנה מהלכת בדרכו של רבי מאיר (לעיל מ"א) שמה שאיננו נעבד איננו עבודה זרה. חפץ מעורר כבוד הוא תנאי לעבודה זרה, ועדות לה. אטריביוט פגאני על כלי פשוט, איננו עבודה זרה אלחא מוטיב עטורי. בדין זה האבחנה בין חפץ נוי לחפץ פולחן ברורה. או יותר נכון האבחנה בין חפץ פולחן לחפץ אחר ברורה<sup class="footnote-marker">32</sup><i class="footnote">למהותה של הבחנה זו ראו במבוא.</i>. כאן מספקים חכמים אמת מידה לאבחנה בין פולחן למה שאינו פולחן. האבחנה היא האם החפץ מכובד או בזוי. אבחנה זו איננה חברתית או אידאית אלא כלי מעשי לקביעת אורח ההתנהגות.
התוספתא (פ"ה ה"א) מסבירה את הלשון הקצרה במשנה "שעל המכובדין". אם כן בקטע זה התוספתא מאוחרת למשנה ותלויה בעריכתה. גם אזכור ה'מניקה וסרפיס' בתוספתא מרמז למשנה הקודמת, ששם הוזכרו סמלים אלו לעניין אחר.
על המכובדין כגון השיריים והנזמים וקטלאות וטבעות, הרי אילו אסורות. ועל הבזויין כגון היורות, מחמי חמין, הטיגנין, והקוק מסין, והספלין, והסדינין, והמטבע, הרי אילו מותרין. מצא טבעת ועליה צורת חמה, צורת לבנה, צורת דרקון, יוליך לים המלח ואף דמות מניקן וסרפס (פ"ה ה"א; מקבילה חלקית בבלי מא ע"ב וראו במשנה הבאה). שירים וקטלאות הם תכשיטים (משנה, שבת פ"ו מ"א) והבזוים הם כלי מטבח (ועליהם דרקונים או סמלים אליליים אחרים).
לדרקון הגדרה מעניינת: "איזהו מן הדרקון שאסור ר' שמעון בן אלעזר אומר כל שהציצין יוצאין מצוארו אם היה חלק הרי זה מותר" (פ"ה ה"ב). איורי דרקונים כאלה נמצאו בפסלים, על כתבי יד, ואף על כלים (איור 29). הדרקון הוא חיית אופל שסייעה לעושי רע ונחשבה בעלת כוח אלוהי. היא על הגבול בין המאגיה לעבודה זרה.<sup class="footnote-marker">33</sup><i class="footnote">ראו שולר, דרגון. על הקִרבה שבתפישת חכמים בין המאגיה לבין עבודה זרה בכלל (אלילות) עמדנו במבוא. הדרגון-דרקון הוא דוגמה לכך.  </i> רשימת סמלי עבודה זרה, שאנו מכירים מהממצא הארכיאולוגי ארוכה הרבה יותר, וכולם סמלים ריאליים ונפוצים המופיעים על מטבעות, פסלים, חרותות וציורים. יש לפרש אפוא שמה שבמשנה הם דוגמאות בלבד (איור 30).
עוד מוסיפה התוספתא: "1. טבעת שיש עליה עבודה זרה, בזמן שהיא בולטת אסורה בהנאה ואם אינה בולטת מותרת בהנאה 2. ובין כך ובין כך אסור לחתום בה. 3. ושאין עליה עבודה זרה מותרת בהנאה ומותר לחתום בה. 4. טבעת שיש עליה חותם מותר לחתום בה, ר' יהודה אומר אם היתה חותמה שוקע אסור לחתום בה, מפני שנעשה צורה. טבעת שחותמה שוקע, אסור לחתום בה מפני שנעשה בולט, ומותר ליתנה בידו. 5. ושחותמה בולט מותר לחתום בה מפני שחותמה שוקע ואסור ליתנה בידו. 6. טבעת שיש עליה פרצוף מותר לחתום בה. ר' חנניה בן גמליאל אומר של בית אבא היו חותמין בחותם של פרצופות. ר' אלעזר בר צדוק אומר כל הפרצופות היו בירושלם, חוץ מפרצוף אדם בלבד. 7. הרחוש העשוי כמין הדרקון אסור, ושהדרקון תלוי בו, נוטלו ומשליכו והשאר הרי זה מותר. 8. איזהו מן הדרקון שאסור? ר' שמעון בן אלעזר אומר כל שהציצין יוצאין מצוארו, אם היה חלק הרי זה מותר" (פ"ה ה"ב) טבעת היא דוגמא לחפץ מכובד. ולכן עבודה זרה פוסלת אותו. אבל עם זאת לעתים מותר לצאת עימה לקישוט ולא למטרת שימוש כחותמת. בדרך כלל החותמת עצמה שקועה, ועל החפץ החתימה יוצרת דמות בולטת ולא היססו לחתום בה.
תוספתא (פ"ה ה"ב) זו שימשה אותנו במבוא. שומעים אנו ממנה שלפי ההלכה קדומה, מימי בית שני, בירושלים, לא היססו לחתום בצורת פרצוף, ואף בית מי שעתיד להיות הנשיא, בדור יבנה חתמו בה. לעומת זאת ר' צדוק מוסר, על אותה תקופה, שבחותמת עם פרצוף אדם לא השתמשו. זו מחלוקת הלכתית המוצגת כמחלוקת היסטורית. מן הסתם, שני החכמים מתארים מסורת ריאלית. ולכן יש להסביר שחנניה בן גמליאל (מבית רבן גמליאל ביבנה). הכיר שימוש בפרצופים, אך לא שת לבו לכך שהפרצופים לא כללו פרצופי אדם. אם כן, פרצוף אדם נאסר גם אם לא שימש לעבודה זרה, אלא די בכך שהיה בו צורת אדם בלבד. יתר הפרצופים הותרו לשימוש (לשימוש כחותמת) בין אם הם בולטים בין אם הם שקועים.
בימי בעל התוספתא ההבחנה הייתה צורנית בלבד. כל טבעת עם דמות עבודה זרה, או סמל אלילי, אסור לחתום בה, אבל הטבעת עצמה שיש בה דמות אלילית מותרת לשימוש. זו כמובן הקלה ביחס למשנה האוסרת שימוש בכלי שיש עליו ציור עבודה זרה, ומצד שני קיימת בתוספתא הבחנה שאיננה במשנה, בין חפץ עם דמות בולטת האסור, וחפץ עם דמות שקועה שמותר לשימוש. מבחינה מעשית ההקלה מעטה. בדרך כלל חפצים עם קישוט עבודה זרה נוצרו כתבליט (לעיל איור 30). עוד הקלה בתוספתא היא שכלי שיש עליו צורה שאיננה פולחנית מובהקת מותר לשימוש, כולל פרצוף. רבי אליעזר בר צדוק מצמצם את ההיתר (חוץ מפרצוף אדם) ומשקף בכך, לדעתו, את ההלכה הקדומה.
הכלל שרק בכלים מבוזים ניתן ל'סבול' את העיטור האלילי, עומד בניגוד להלכה אחרת. מ"ב בפרק ב תדון בכלי בית מעוטרים ותקבע כלל המאפשר להשתמש בחלק מהם. כלים חשובים אסור להשתמש בהם ובכלים פשוטים מותר להשתמש. ההיתר להשתמש בדלפק חורג מעבר להיתר במשנה. כפי שנראה במהלך דיוננו סתירות כאלה, ונוהגים מתחלפים או מתפתחים (בדרך כלל מאיסור להיתר) רגילים מאפיינים את משנת עבודה זרה (הלכות עבודה זרה).
המשנה דורשת להרחיק כלים מכובדים ועליהם עיטורים אליליים. אבל בתוספתא "אנדרטין וחליות של מצודה, וכל היוצא משום מטבע, הרי אלו טמאין. אנדרטין שעשאה בתוך הבית אם לחור (לחוד)<sup class="footnote-marker">34</sup><i class="footnote">המילה לא ברורה, אך היא בניגוד ל'נוי'.</i> טמא אם לנוי טהור ואם בשביל שיהא נותן עליו את הכוס ואת הקערה טמא מפני שהוא כדולפקי" (תוס', כלים בבא מציעא פ"ד ה"ח, עמ' 582). האנדרטי הוא מן הסתם פסל והוא משמש כרהיט, ובעל הבית היהודי לא נמנע מלהתקינו, שכן איננו מיועד לפולחן. הוא טמא אם היא חפץ שימושי תקני, אך שאלת התקנת עבודה זרה איננה עולה.
הדולפקי הוא שולחן כפי המודל המקובל בדלפי, השולחן שימש לא להגשה אלא כשולחן רזרבי עליו הונחו ומזונות שלא הוגשו ישירות לסעודה.<sup class="footnote-marker">35</sup><i class="footnote">להלן פ"ה מ"ה.</i> בבתי אמידים רגליו היו מעוטרות בדמויות אליליות, דרקונים וכיוצא באלו. מהתוספתא ברור שאיסור ההרחקה לא כלל איסור להשתמש ברהיט מעוטר, בניגוד למשנתנו.
<b>רבי יוסה אומר שוחק וזורה לרוח או מטיל לים</b> – במקום החובה הקשה להוליכם לים המלח.<b> אמרו לו אף הוא נעשה זבל שנאמר </b>(דברים יג)<b> ולא ידבק בידך מאומה מן החרם</b> <b>– </b>אם ישמיד את הכלים בדרך רגילה הם יהפכו לזבל, ועלולים לשמש כזבל ואין זו השמדה מלאה.
בהלכות מספר של איסור הנאה נאמר 'יוליכם לים המלח'.<sup class="footnote-marker">36</sup><i class="footnote">ירו', עירובין פ"ו ה"ח, כג ע"ד; שקלים פ"ז ה"ג, נ ע"ד; נזיר פ"ד ה"ד, נג ע"ב; בבלי, תמורה כב ע"ב-כג ע"א. </i> גם לגבי דמי מעשר שני נאמרה הלכה זו. הולכה לים המלח יש בה דרישה לטרחה מרובה. הרי הבאת חפצים לים המלח יש בה צורך במבצע שינוע כבד. לפחות לגבי מעות יש רמז ארכיאולוגי אפשרי לביצועה של מצווה זאת. אשל וזיסו מדווחים על ריכוזים של מטבעות פחותות ערך ששימשו לדעתם לפדיון מעשר שני, ונזרקו לים המלח.<sup class="footnote-marker">37</sup><i class="footnote">אשל וזיסו, יוליכן לים המלח. הטענה שלפדיון מעשר שני השתמשו במטבעות פחותות (כנהוג בימינו מאז ימי גאוני בבל) מחייבת הוכחה.</i> לגבי שאר המצוות אין בידינו עדות כלשהי לקיומה למעשה של הנחיה מחמירה ומכבידה זו.
בבבלי מב ע"ב הערה חשובה שלכל אלה המנויים גם פולחים וגם מייצרים כלים לכבודם. עם זאת הרשימה כוללת דוגמאות בלבד. עוד בבבלי (מב ע"ב): "מנקיט רב ששת חומרי מתנייתא ותני: כל המזלות מותרין - חוץ ממזל חמה ולבנה. וכל הפרצופין מותרין - חוץ מפרצוף אדם, וכל הצורות מותרות - חוץ מצורת דרקון"<b>, </b>בפועל מצאנו סמלים נוכריים נוספים, ובעיקר פרצופי קנטאורים וחיות דמיוניות, שדרקון הוא רק אחד מהם. ושוב קשה לנו להבין מדוע בחרו המקורות דווקא בשמות אלו, להוציא נתון אחד.
למשפט "תניא: כל הפרצופות מותרין, חוץ מפרצוף אדם!" (מג ע"א) יש רקע ריאלי ברור, אכן לאלים פני אדם.
הדרישה במשנה היא להריסה מוחלטת, השמדה של כל הכלי ואין די בטשטוש התמונה או ב'ביטול' סִמלי. זאת לעומת משנה י' שבה הדרישה הופכת לסמלית (וכן פ"ד מ"ה). ריכזנו את הדיון על כך במבוא.

Mishnah 4

<small>עפ”י כתב יד קופמן</small>
<b>שאל פרקלוס בן פלסלוס</b> – האיש איננו מוכר ממקורות אחרים. קרוב להניח שהוא יווני. <b>את רבן גמליאל בעכו שהיה</b> – רבן גמליאל<b> רוחץ במרחץ שלאפרודיטי –</b> מרחץ של אפרודיטי משמעו שבפתח בית המרחץ, שהיה שייך כנראה לפוליס הנוכרית, ניצב פסל של אפרודיטי. פסל כזה משמש בעיקר לנוי. הוא מסמל את חסות אֵלת הפריון על הרחצה, ובית המרחץ מוקדש לה.<sup class="footnote-marker">38</sup><i class="footnote">בלידשטיין, עבודה זרה עמ' 299-297.</i> מעבר לכך אין קשר בין בית המרחץ לאל. אבל הנכנס או היוצא עשויים להגיש לה מנחה (גחלי בשמים, ירק או פרי, או זבח זעיר אחר, ולהניחו לפני הפסל). אזכור אפרודיטי בהקשר זה איננו מקרי. בתי מרחץ הוקדשו לאלים שונים, אך אפרודיטי הייתה בחירה מועדפת בהיותה אלילה המייצגת את הנשיות והיופי. ומעניין שהיופי נקשר לבית המרחץ, למרות שנועד בעיקרו לגברים<sup class="footnote-marker">39</sup><i class="footnote">פגן, רחצה, עמ' 5, 172 ועוד. בלידשטיין, עבודה זרה עמ' 281.</i>. בנוסף לכך בתי מרחץ רבים יחסית, הוקדשו לדמותה של אלה זו, שכן אחת ההופעות שלה היא בהיותה מתרחצת או מתפשטת לקראת רחצה.
עם זאת השאלה עקרונית ובתי מרחץ הוקדשו לעתים גם לאלים אחרים. אלים פופולריים אחרים בבתי מרחץ היו אסקלפיוס אל הרפואה שסימנו הנחש האחוז בידו, ונרמז בתוספתא,<sup class="footnote-marker">40</sup><i class="footnote">התוספתא למשנה א: "... וחכמים אומרים אין אסור אלא שיש בו מקל, או כדור, או צפור, סייף, עטרת, וטבעת, צלם ונחש" (פ"ה ה"א).</i> ושלושת הגבירות המסמלות את ההיגיינה. אפרודיטי מחזיקה בידה לעתים חלקי בגד, או שהיא ללא בגדים, והגבירות ללא בגדים ואין חפץ בידם. בוודאי כולן אסורות. וזו הוכחה נוספת שהרשימה במשנה א היא מקרית וחלקית. היו כמובן גם בתי מרחץ נטולי חסות אלילית, או שניצבו שם פסלים שונים לנוי. אך בכל בית מרחץ כבכל מרחב עירוני ניצבו פסלים. כך בערים וכן בעיירות לא יהודיות. איננו יודעים מה היו הקישוטים בבתי מרחץ בעיירות כפריות, ובבתי אחוזה יהודיים.
<b>אמר לו כתוב בתורתכם "ולא ידבק בידך מאומה מן החרם" </b> <b>–</b> דברים י"ג, יח. <b>מפני מה אתה רוחץ במרחץ שלאפרודיטי?</b> <b>–</b> השאלה כמובן קנטרנית. ספק אם הנוכרי הריאלי היה מצטט פסוק במסגרת הוויכוח עם יהודי. אבל אין צורך ללכת שבי אחר המבנה הדיאלוגי. הדיאלוג הוא פנימי, פנים יהודי. איננו טוענים שלא ייתכן שנוכרים התווכחו מדי פעם עם יהודים. מן הסתם היו ויכוחים. ייחוס הוויכוח לנוכרי מסוים, שמן הסתם היה ידוע לבני התקופה, מחזק את האמינות שאכן היה ויכוח כזה. אבל אפילו אם היה ויכוח חי וריאלי, ניסוח הצדדים והטענות הוא יהודי פנימי. הפסוק מצביע על הבעיה ההלכתית המתעוררת. אין כאן איסור הסתכלות בפסל אפרודיטי, אלא הנאה, נדבק ביד המתרחץ משהו מהחרם. המרחץ מוקדש אפוא לאֵלָה, וההנאה מיוחסת לאֵלָה.<sup class="footnote-marker">41</sup><i class="footnote">לדיאלוג כז'אנר ספרותי ראו קמרון, דיאלוג, גודהיל, דיאלוגים. לספרות הרבה על דיאלוג ספציפי זה ראו דויטש, מטרונה; אילן, מטרונה; קלדרון, מטרונה; רביב מטרונה; שובק, דיאלוג, לוינסון, המצאה; ביארין, דיאלוג; שובק, דיאלוג.</i>
<b>איסור ראיית עבודה זרה?</b>
איסור הסתכלות בעבודה זרה אמנם נרמז במקורות אך הוא לא נדון במשנה זו. כך למשל מסופר על נחום המכונה נחום איש קדש קודשים. "ולמה נקרא נחום איש קודש הקדשים שלא הביט בצורת מטבע מימיו" (ירו', מגילה פ"א ה"א, עב ע"; סנהדרין פ"י ה"ה, כט ע"ג).<sup class="footnote-marker">42</sup><i class="footnote">בלידשטיין, עבודה זרה, עמ' 320. </i> בתוספתא (להלן פ"ה ה"א), נאמר שמותר להשתמש במטבע על אף הצורה שבו משום שהוא נמנה על הכלים הבזויים (פירושנו לעיל פ"ג מ"ג). אך שם מדובר על שימוש, ובמימרה האמוראית על הסתכלות בלבד. מעבר לכך התנהגותו של נחום איש גמזו מתוארת כמיוחדת בחסידותה, והתוספתא משקפת את ההלכה. בקוהלת רבה ט ב, מופיע אותו סיפור על נחום איש קדש קודשים ונוסף שם "אמר ר' חייא "אל תפנו אל האלילים", אל תפנו לעובדן, אמר רבי אל תפנו לראותן ודאי". אם כן האמוראים מבחינים בין התבוננות שהיא בבחינת 'לעובדן', לבין הסתכלות חולפת. גם רבי האוסר התבוננות מעמיקה ('ודאי') איננו אוסר התבוננות סתמית ומקרית. המימרות על נחום איש קדש קודשים הן אמוראיות, אבל אפשר שהזיכרון ריאלי ואכן היה חכם תנאי שנזהר בכגון דא. אבל אפילו לפי הסיפור מדובר באיש יוצא דופן. מכל מקום אם המסורת איננה ריאלית-היסטורית, היא משקפת את השקפת העולם האמוראית, ההסתכלות בלתי ראויה, היא אמנם נהוגה. אך ראוי לחסיד להימנע ממנה.
ההבחנה בין הסתכלות לבין עבודה "אל תפנו אל האלילים" מופיעה כבר במדרש ספרא "'אל תפנו אל האלילים' אל תפנה לעובדם, ר' יהודה אומר אל תפנה לראותם" (ספרא קדושים פרשה א ה"י, פז ע"א). רבי יהודה אוסר הסתכלות. ואילו חכמים מפרשים את האיסור כאיסור עבודה, ומשמש שכל מה שאיננו פולחן איננו אסור. מדרש קוהלת ריכך אפוא את מימרתו של רבי יהודה. רבי יהודה התנא אסר ראייה כלשהי, והמדרש 'ערך' את דבריו והציגם כאילו האיסור הוא 'לראותם ודאי', כלומר התבוננות מעמיקה. במקרה זה האמוראים מרככים את האיסור התנאי, או אולי עדיף לנסח שהם משתיקים את ההחמרה המיוחסת לרבי יהודה, מציגים את דבריו כאילו היו קרובים לעמדת חכמים.
איסור אחר תנאי בבירור הוא בתוספתא שבת (פי"ז ה"א; תוס', עבודה זרה פ"ד ה"א, מב ע"ב): "כתב המהלך תחת הצורות ותחת היוקנאות,<sup class="footnote-marker">43</sup><i class="footnote">בחלק מעדי הנוסח דיוקנאות. יוקנאות או איקונאות הוא דמות (תמונה) ודיוקנאות הוא צורה חצובה שיש לה פנים ואחור (תלת מימדית). בספרות הראשונים מחלוקת האם דיוקנאות אלו הם אליליים. ברם, כפשוטו מדובר בצווים קיסריים, ובראש הכותבת דיוקן של הקיסר. דמות הקיסר איננה רק פולחן דתי, אלא סימן אימפריאלי. אבל לעתים הקיסרים הכתירו עצמם לאלים והגבול בין דיוקן שלטוני, לצלם אלילי, מטושטש ותיאורטי. </i> אין מסתכלין בו. ולא עוד אלא אף בחול אין מסתכלין ביוקנאות, משם שנאמר 'אל תפנו אל האלילים' וגו' " המקור התנאי אוסר לקרוא בשבת כתובות מתחת לצלמים, כמו שאסור לקרוא בשטרי חול (שבת פכ"ג מ"ב). ואגב כך שומעים אנו על התנגדות לקרוא ולהתבונן בפסלים ובכתובות שעליהם. והרי זה איסור הסתכלות בפסל. יתרה מזו גם המטבע וגם הפסלים אינם משמשים בהכרח עבודה זרה, אלא נעשו במסגרת פולחן האישיות של קיסר, או סתם נדיב לב. ודוק! ההתנגדות להתבוננות היא כללית (גם ביום חול) אך ההדגשה לכך היא במסגרת הלכות שבת.
זו תופעה רחבה שדברים שנאסרו בחול, נאסרו במיוחד בשבת. כך למשל נאסר במשנה לצאת בשבת עם 'הגנות' מאגיות, וחכמים מוספים שם "אף בחול אסור משום דרכי האמורי" (משנה שבת פ"ז מ"י).<sup class="footnote-marker">44</sup><i class="footnote">בתוספתא שימושי מאגיה בשבת משום דרכי האמורי (תוס', שבת פ"ו ה"א-פ"ז הכ"א) הקובץ כולו הובא בדיני שבת למרות שעיסוקו גם ביום חול ראו עוד פירושנו לפ"ב מ"ג ומ"ה.</i> כן נאסר לצאת בסנדל מסומר, וההתנגדות לו היא גם ביום חול, אך בחרו חכמים לדבר בשבת מתוך ההנחה שאין לאדם שני מנעלים, ובמסגרת הלכות שבת ישמעו דברי חכמים טוב יותר, מאשר כהצגת האיסור על רקע לאומי (פירושנו לשבת פ"ו מ"ב).<sup class="footnote-marker">45</sup><i class="footnote">ראו עוד בבלי שבת מ ע"ב; צד ע"א ועוד.</i> במבוא הרחבנו מעט בנושא זה.
נשוב לתוספתא. בבבלי (שבת קמט ע"א) היא מופיעה כמות שהיא ללא עיבוד. בתלמוד הירושלמי מנוסח האיסור בצורה אחרת:  "כתב המהלך תחת הצורות או תחת האיקוניות אין מסתכלין בהן בשבת ולא עוד אלא אף בחול אין מסתכלין באיקונות ומה טעמא אל תפנו אל האלילים, <u>אל תפנו לעובדן</u>" (ירו', כאן פ"ג ה"א, מב ע"ב). אם כן מותר להביט בעבודה זרה, ורק הבטה לשם עבודה אסורה. הדרשה למעשה מבטלת את ההלכה. בבבלי שבת קמט ע"ב אותה ברייתא עם דרשה שונה "אל תפנו מדעתכם". אם כן באיסור הסתכלות עסקינן, והסתכלות מותרת, והתבוננות מעמיקה אסורה.
בהמשך הירושלמי מסביר אשיאן נגרא שמדובר "באיקוניות" ונאסר (לראותן?) "מפני שמקטירין לפניהן בשעה שהן עולות. אמר רבי יוחנן מותר לראותן בשעה שהן יורדות. מה טעמא? בהכרת רשעים תראה" דיון זה נסוב על המשנה לעיל (פ"ג מ"א) האוסר 'צלמים'. לאחר מכן מביא התלמוד את הברייתא מהתוספתא, ומנמק את ההלכה "אל תפנה לעובדן. ר' יהודה אומר אל תפנה לראותן ממש". אם כן יש מי שאוסר רק פולחן כלשהו לאיקון, והברייתא איננה עוסקת בראייה. ורק רבי יהודה (התנא?) אוסר גם הסתכלות.
בהמשך הסוגיה דיון באיסור הסתכלות, חוזר המעשה בנחום איש קודש קודשים, וכן מסופר שכאשר רבי נחום בר סימאי נפטר, בעת הלוויה כיסו צלמים שניצבו בדרך בנימוק "כמה דלה חמתון בחיויי לא יחמינון בדמכותיה, וחכמין אינון כלום". כמו שלא ראה אותם בחייו לא יקראה אותם במותו, וחכמים חולקים וחושבים שאיסור ראייה זניח.
ספק אם לפנינו סיפור מעשה או אגדה. אם זה סיפור מעשה הרי שזו דוגמה נאה להתחשבות הדדית של הנוכרים בלוויה של חכם מיוחד. בירושלמי עוד שני מעשים דומים של כיסוי פסלים,<sup class="footnote-marker">46</sup><i class="footnote">בירושלמי עוד שני סיפורים: "כד דמך ר' חנן איתכפון אנדרטיא. כד דמך ר' יוחנן איתכפון איקונייא אמרין דלא הוות איקונין דכוותה". שני הסיפורים מצטרפים לסיפור הראשון. </i> ועוד מעשי נס שהתחוללו בעת מותם (הלוויתם) של צדיקים מיוחדים. מכל מקום איסור הסתכלות מוצג כאיסור זניח, שרק צדיקים מיוחדים מקפידים עליו.
המשנה להלן תדון במי שעובר מתחת לאשרה, או יושב בצילה. המשנה מתעלמת מאיסור הסתכלות, ואיננה מעלה את הבעיה (להלן מ"ח). אמנם אפשר לפרש שהמשנה שם עוסקת בעץ שמשרת אשרה, אך כפשוטה העץ עצמו הוא העבודה הזרה. ואין איסור הסתכלות בו, אבל יש מגבלות על ההנאה ממנו.
בירושלמי דיון על הליכה ליד ובצל פסלים: "1. גמליאל זוגא הוה מיסתמיך ברשב"ל, מטון בהו תבניתא. אמר ליה מהו ניעבור קומוי? אמר ליה עבור קומוי וסמי עיניה. 2. רבי יצחק בר מתנה הוה מיסתמך בר' יוחנן, מטון צלמא דבולי. אמר ליה מהו ניעבור קומוי? אמר ליה עבור קומוי וסמי עיניה. 3. רבי יעקב בר אידי הוה מיסתמיך בר' יהושע, בן לוי מטון לאדורי צלמא. אמר ליה נחום איש קודש קדשים עבר, ואת לית את עבר? עבור קומוי וסמי עיניה. לית הדה פליגא על ר' יוחנן, דרבי יוחנן אמר עבודה זרה שנשתברה אסורה? לא כן סברנן מימר אם בשאינו עתיד להחזירן לכליין, דברי הכל מותר. תיפתר בעבודה זרה של ישראל" (פ"ד הי"א, מג ע"ב). מדובר בשלושה מעשים דומים, המוצגים כמחרוזת, רבי פלוני היה נסמך (נשען) על רבי אלמוני והגיעו לצלם, ומתחבטים האם לעבור ליד הצלם. בשני המקרים הראשונים הפתרון ההלכתי הוא לעבור ליד הצלם ולעוור את עיניו (עבור קומי וסמי עיניה). מן הסתם הכוונה שההולך יעצום את עיניו ולא יסתכל. במקרה השלישי השאלה איננה מוצגת, והעורך מסתמך על כך שהשאלה ההלכתית ברורה.<sup class="footnote-marker">47</sup><i class="footnote">בירו' מועד קטן פ"ג ה"ז, פג ע"ג; ברכות פ"ב ה"א, ד ע"ב מופיע רק הסיפור השלישי, מוצגת השאלה והתשובה. התשובה עבור, וסימא את עיניו. נראה שהסיפור במועד קטן הוא המקור לשלושת הסיפורים בסוגיה בעבודה זרה. </i> התשובה של רבי יהושע בן לוי שונה משל קודמיו, ריב"ל טוען הרי גם נחום איש קודש קודשים עבר, ואתה אינך עובר? נחום איש קדש קודשים הוא החכם שהקפיד לא להתבונן בצורת מטבע, ואפילו הוא הילך ליד צלמים בלי הפרעה.
ההמשך פחות ברור. האמוראים דנים בשאלת דינו של צלם שנהרס (בוטל) על ידי נוכרי. לא ברור האם הסוגיה מדברת על אחד משלושת המקרים הנזכרים, או על אחד מהם? על כל פנים ברור שהצלם לא בוטל. ומותר לעבור ולראות אותו, אך אולי אסור להתבונן בו היטב.
הצלמים הנזכרים עמדו כנראה בטבריה. אחד הוא סתם 'תבנית' השני צלם הבולי, שניצב מן הסתם ליד הבולי של טבריה, במרכז העיר.<sup class="footnote-marker">48</sup><i class="footnote">הבולי היא המועצה, ושכנה, בדרך כלל, במרכז העיר. ליד בניין זה היה גם בית כנסת 'כנישתא דבולי'. כך מפרשים אנו את המונח. </i> השני הוא צלם 'אהדורי', אולי פסלו של האדרינוס.
אם כן רוב העדויות לאיסור הסתכלות הן אמוראיות. העדות מהברייתא בתוספתא איננה עוסקת באיסור הסתכלות אלא בעצם בקריאת כתבי חול, או בקריאת כתובות שהיא התבוננות מעמיקה. האמוראים הסבירו את איסור ההסתכלות, בהתבוננות מעמיקה, רק לצדיקים מיוחדים ייחסו הקפדה על הסתכלות.
בספרות האמוראית יש אפוא החמרה, אך היא מיוחסת לצדיקים בלבד, ואיננה דרך כללית. ברם, ראינו שייתכן שעדויות להחמרה חלקית זו נרמזות כבר בספרות התנאים. בין השאר ההבנה האם מגמות אלו תנאיות תלויה בתיאור דמותו של נחום איש גמזו (איש קדש קודשים) האיש עצמו הוא דמות ריאלית תנאית. אך סיפורים על התנהגותו הם אמוראיים. איננו יודעים אם שורשם קדום (תנאי) או רק אמוראי. בבבלי (נ ע"א) מיוחס מעשה דומה למנחם בן סימאי המכונה 'בנן של קדושים', ביטוי המעיד אף הוא על חסידותו המיוחדת. ראוי לציין שהבבלי מקשר זאת למנהגי הקפדה יתירה המיטוסיים לקבוצה של 'רבנן'. כלומר שגישה כזאת לא הייתה יחידאית.
בפועל בחברה הקדומה במרחב האורבני אי אפשר היה להימנע מראיית פסלים. כל המהלך בכרך הנוכרי ראה פסלים בכל עבר, פסלים ניצבו בדרכים ורק במגזר הכפרי ניתן היה להתעלם (חלקית) מקיומם. חכמים אינם מזלזלים באיסור, ומשבחים בעקיפין את המקפידים על כך, אך נמנעים מלתבוע נורמה זו כהלכה חייבת.<sup class="footnote-marker">49</sup><i class="footnote">בירו' כאן (פ"ד ה"ד, מג ע"ד) סיפור תמוה על רבי יוחנן שהורה לבר דרוסאי לשבור צלמים הניצבים בבית המרחץ הציבורי (דגו דימוסין). מן הסתם המעשה היה בטבריה, ולא ברור מהן הנסיבות ההיסטוריות שהיו מאפשרות פעולה כזאת. מכל מקום במאה השלישית, בה פעל רבי יוחנן עדיין הפגאניות שלטה. אפשר שהרקע למעשה הוא במאה הרביעית, עם הופעת הנצרות, והוא מיוחס לרבי יוחנן בצורה אנכרוניסטית.  </i>
על רקע זה נבין שבמרחץ אפרודיטי אין דיון על ההסתכלות בפסל. בכל בית מרחץ נוכרי ניצבו פסלים רבים, ומן הסתם חלקם בעירום כרגיל בעולם הרומי בכלל, ובבית מרחץ בפרט. המשנה לעיל פ"א מ"ז משקפת מציאות זו. עם זאת סתם המשנה, התלמידים, כמו גם הגוי חשים שהרחצה במרחץ מחייבת הסבר. אם כן החשש איננו מהסתכלות, אלא מכך שיש כאן הנאה מעבודה זרה.
<b>אמר לו אין משיבין במרחץ</b> – זו תשובה של דחיה, לא כאן! אך יש בה בעצם חלק מהתשובה. בית המרחץ הוא מקום לכלוך וזוהמה. מקום רחצה פונקציונאלי המשמש לשירות עירוני. רק במקום משני הוא משמש גם כמקום מפגש, התכנסות ותרבות. אין זה מקום פולחן. <b>וכשיצא אמר לו אני לא באתי בגבולה היא באת בגבולי</b> – אני (החכם) לא באתי למתקן אלילי, אלא יש כאן מתקן אזרחי, שניצלו את ההזדמנות לפאר את האלה. נתינת החסות המיוחסת לאלה היא בעלת אופן מופשט ותיאורטי, ולא אמונה של ממש. ולכן אין כאן פולחן לאלה אלא מחוות נימוס ריקה מתוכן. בשפה אחרת. הפסל הוא לנוי ולא לפולחן. כשיטת רבי מאיר (המאוחר) במשנה א.
כאמור לפי דרכו של העולם הקדום פסל כזה שימש לפולחן מועט. חל עליו הכלל המיוחס לרבי מאיר, שכמוהו נעבד פעם בשנה לפחות, אי שם. היו מקדשים שהיו ממש מיועדים לאפרודיטה. לפי שיטת חכמים הפסל הנוכחי איננו לעבודה. ולפי שיטת רבן שמעון בן גמליאל במשנה א, צריך היה הפסל להיות אסור בהנאה. אסור בהנאה הוא לכל היותר הפסל עצמו ולא כל בית המרחץ.<b> אין אומרים נעשה מרחץ לאפרודיטי</b> – מרחץ לתפארת האלה.<b> אלא נעשית היא אפרודיטי נוי למרחץ</b> – הפסל מקשט את ההיכל. כאמור, ההבחנה מחודשת ואיננה במשנה א, אבל היא עדיין במסגרת ההיגיון ההלכתי.
משנתנו איננה מתייחסת לדברי רבי מאיר, על כל פנים לא במפורש, ורבן גמליאל פעל בדור יבנה לפני רבי מאיר. אין בכך לקבוע שדברי רבי מאיר חודשו רק בדורו. אפשר שהוא מוסר מסורת קדומה, ואפשר גם שלפנינו ניסוח קדום לדעה שרבי מאיר ביטא בניסוח חד יותר (מה אסור, וממילא גם מה מותר).
<b>דבר אחר אם נותנין לך ממון הרבה<sup class="footnote-marker">50</sup><i class="footnote">בחלק מעדי הנוסח נוסף אי (אי אתה) - רוזנטל, עבודה זרה, עמ' 62.</i> אתה נכנס<sup class="footnote-marker">51</sup><i class="footnote">בחלק מעדי הנוסח הארץ ישראליים נוסף לתוך. וב-פ,ל, ב, נ בית</i> לעבודה זרה שלך ערום ובעל קרי ומשתין בפניה</b> – המבנה משמש למעשים של חול, חסרי כבוד. ומכאן שאין זה מקום פולחן אלילי. במשנה א בפרק הבאנו את דברי התוספתא המבחינה בין גילויי עבודה זרה על כלים מבוזים המותרים, לבין אלו שהם על כלי נוי ואסורים. ניתן להסביר את דברי רבן גמליאל על רקע זה. כלומר שלטענת רבי יוחנן העבודה הזרה של אפרודיטי היא מבוזה, אך יש להודות שהוא איננו משתמש במינוח ובנימוק של התוספתא. ואולי אפילו משמע שהם אינם מקובלים עליו, ולכן איננו מנצל את העיקרון שנקבע שם כדרך היתר.
פסל אפרודיטי עצמו לא היה מבוזה, אלא פסל לתפארת, בדרך כלל יצירת אמנות מעולה. ובכלל תפישת בית המרחץ כמקום ביזוי איננה הולמת את תפישתו החברתית של בית המרחץ בעולם הרומי. אמנם נכון שאנשים רחצו ערומים, ועשו צרכיהם בבית השימוש הציבורי הצמוד (לטרנה). אך המבנה היה מבנה פאר, בפועל בתי המרחץ היו מפוארים ואולמות הכניסה שלהם היו מקושטים (בין השאר בפסלים). בחברה הרומית הופעת העירום הייתה מכובדת,<sup class="footnote-marker">52</sup><i class="footnote">ראו אגלנדר וקמיר, בושה וכבוד.</i> ובית המרחץ כולו היה מבנה מפואר ומכובד. הנימוק של רבן גמליאל בנוי אפוא לפי סולם הערכים היהודי, המגדיר את העירום כבזוי, ולא לפי הנורמה הרומית שבה בית המרחץ והפעילות בו היא מטיבה מכובדת. לפיכך הגדרת בית המרחץ כמקום בזוי היא טיעון הלכתי בעייתי. לכל היותר הוא יכול לשמש כ'עילה'.
[<b>ו</b>]<b>זו עומדת על פי<sup class="footnote-marker">53</sup><i class="footnote">חסר בעדי הנוסח מהענף הארץ ישראלי רוזנטל, עבודה זרה, עמ' 62.</i> הביב וכל העם משתינין בפניה</b> – כשם שאין מציבים צלם על ביב שופכין. הגדרה זו קרובה כאמור למשנה ב' שחפץ מבוזה איננו לעבודה זרה, וכאן מקום מבוזה איננו לעבודה זרה.
<b>לא נאמר אלא אלהיהן</b> - אלא<b> את שהוא נוהג משם אלוה</b> – אם הפסל מוצב בהעמדה של גנאי, אין הוא לתפקיד פולחני ואיננו אוסר את המתקן.<b> אסור</b> – רק מתקן המשמש לעבודה,<b> ואת שאינו נוהג משם אלוה מותר </b> <b>–</b> על סמך העיקרון שבמשנה זו הסברנו את דעת רבי מאיר במשנה א. במשנה א הבאנו את פירושי התלמודים המטים את דברי רבי מאיר לכיוון אחר, ואנו הצענו להסבירם על בסיס משנתנו. מה שמשמש לעבודה בפועל אסור, ומה שאיננו משמש לעבודת פולחן במציאות ממש, מותר. לפנינו עדות במשנה להבחנה בין עבודה זרה לבין התרבות הכללית. כאמור, הסקנו שהמרחץ הוקדש לאפרודיטי ובכל זאת מותר ליהנות ממנו. במבוא ריכזנו את העדויות התנאיות להבחנה בין עבודה זרה פולחנית לבין סמלי עבודה זרה המצויים בקונטקסט תרבותי שונה. הסיכום "את שהוא נוהג בו משם אלוה" הוא עיקרון מכונן. עם זאת משתמע מהמשנה שעיקרון זה חדש ואיננו מוסכם על הכול. גם התלמודים, וגם הנוכרי אינם מכירים אותו. כפי שהסברנו גם הנוכרי איננו רק וכחן מבחוץ אלא קול בתוך בית המדרש. עריכת הסיפור גם היא מציגה את ההבנה הבסיסית שיש איסור להשתמש בבית מרחץ זה. יש לזכור גם שהנימוק "את שהוא נוהג בו משם אלוה" גם הוא שנוי במחלוקת ומופיע נימוק שני להיתר. בנוסף ההבחנה עצמה היא בלתי מעשית, שכן בפועל הגבולות בין תרבות, מחווה ריק מתוכן ופולחן, היו מטושטשים (והם מטושטשים בכל תרבות, עד היום). עם זאת זו תפישה עקרונית הפותחת פתח נרחב להיתרים, החכם והציבור יכולים להרחיבו או לצמצמו.
מכל מקום, הסיפור ערוך כתיאור של הקלה, במה שעד עתה נהגו בו איסור. או אולי יש לנסח הקלה במה שחשבו שראוי לנהוג בו איסור.
בירושלמי סיפור אחר, דומה למדי ובו הסבר שונה מבחינה עקרונית דתית: "רבי שמעון בן לקיש הוה בבוצרה, חמתון מזלפין להדא אפרודיטי. אמר לון לית אסיר? אתא שאל לרבי יוחנן אמר ליה רבי יוחנן, בשם רבי שמעון בן יהוצדק, אין דבר של רבים אסור" (ירושלמי שביעית פ"ח ה"ח, לח ע"ב). המימרה מוסבת על משנת שביעית שם "מרחץ שהוסקה בתבן ובקש שלשביעית מותר לרחוץ בה<b>" </b>לפי ההמשך משמע שבעצם הייתה הרחצה צריכה להיות אסורה, אך הותרה לסתם אדם. הירושלמי (לח סע"ב) מסביר שהכוונה לבתי מרחץ ציבוריים (דומסייא), אבל בבתי מרחץ פרטיים (פריבטא) הרחצה נאסרה. הבהרת ההבדל ההלכתי שבין שני הטיפוסים של בתי המרחץ תלויה כמובן בהבנת המציאות הקדומה.
בלידשטיין<sup class="footnote-marker">54</sup><i class="footnote">בלידשטיין, עבודה זרה, עמ' 320-311, לוקיאנוס, אלי סוריה פרק לא.</i> הציע הסבר מרתק לסיפור. בספרו של לוקיאנוס על אלי סוריה מתואר פולחן שהיה נוהג בהר הקדוש. המוני המאמינים יורדים לנהר וממלאים כלֵי מים, ומעלים אותם למקדש בראש ההר. במקדש מצויה בריכה, ואת המים שהם מביאים מזלפים לבריכה, ולאחר מכן מתרחצים בה לשם ברָכָה וסגולה. ברור למה ריש לקיש אסר השתתפות בפולחן, ורבי יוחנן מתיר משום שהמים משמשים צורכי רבים. לפי הסבר זה ההיתר מרחיק לכת. המים שימשו ממש לפולחן, הם ממש כיין מנוסך, ובכל זאת מותר ליהנות מהם. ואולי אף לשתותם.
הסבר זה מתאים מאד לרצף של המשניות. תשובתו של רבן גמליאל היא שהפסל אסור בהנאה אך לא המבנה. תשובתו של רבי יוחנן היא שהטקס אסור, ואין להשתתף בו, אבל המים לא נאסרו. ובמשנה הבאה מדובר שהמקדש אסור, אך לא כל ההר. עם זאת ההיתר של רבי יוחנן, לפי הסברו של בלידשטיין, מרחיק לכת שכן המים אינם סתם אזור או מבנה שבמרחבו יש עבודה זרה, אלא הם שימשו לעבודה זרה והזילוף הוא חלק מהפולחן עצמו. לכאורה יש לשאול האם רבי יוחנן הרחיק לכת מרחק כה רב בהיתרו? אך להלן נראה שאכן כן, וטעמו עימו.
דרך ההיתר של הירושלמי עקרונית ובהירה יותר מאשר זו הנקוטה במשנתנו. ההיתר במשנתנו 'מתחכם' ו'מיתמם'. הנימוק 'היא באה לתחומי', עשוי להתיר כל הצבת פסל ברחוב. ומעבר לכך הטיעון במשנה למה לאסור את השימוש בבית המרחץ נשמע מוגזם. ברור שהפסל אסור בהנאה. ואכן אין נהנים ממנו. אפרידיטי ניצבת, בלבוש או כזה או בלבוש חסר. העוברים שהתרגלו כבר אליה, אינם מעיפים בה מבט. וכל עסקם במים שבמרחץ. הרי בוודאי הם לא באו לבית המרחץ לראות את הפסל או לזבוח לו. בעצם אין סיבה לאסור עליהם את הכניסה והשימוש במרחץ. ניתן להבין איסור לנשק את הפסל, או להניח לו מנחה, אבל הרי הפסל שולי למבנה. כך מבינים אנו את המונח "דבר של רבים", וזה הנימוק העקרוני האמוראי.
הנימוק בדבר של רבים מופיע פעם נוספת ב"גבונתא שהתקלקלה" (ירו', כאן פ"ב ה"ט, מב ע"א; תרומות פ"י ה"ה, מז ע"ב). איננו יודעים האם ה"גבונתא" היא מטען גבינה או מתקן כלשהו.
הנימוק במשנה שלנו (עבודה זרה) הוא יותר טכני ממהותי, וניכרת אי הנוחות של החכם. כמובן יש לזכור שהתשובה ניתנה לנוכרי וספק אם רבן שמעון בן גמליאל לא היה מעדיף בעצמו את הנימוק שבירושלמי. מכל מקום במצב העדויות שבידינו הנימוק העקרוני המצמצם את האיסור הוא אמוראי בלבד. אבל בהחלט ניתן לפרש שזה עצם הנימוק התנאי. על כל פנים הרב איננו רוצה לשתף את הנוכרי בהתלבטויות הפנימיות בנושא ההלכתי הטעון והרגיש.
<b>בית המרחץ</b>
בית המרחץ הגיע לארץ ישראל מהעולם ההלניסטי-רומי, שם הוא הפך למרכיב משמעותי באורח החיים של שכבות הציבור העליונות. בית המרחץ שימש למעשה לשתי מטרות. בראש ובראשונה הוא שימש לרחצה. עבור אדם בן ימינו הרחצה היא צורך חיוני, אך בעולם הקדם-הלניסטי לא סברו כך, וגם לא בתרבויות האירופיות בימי הביניים. מעבר לפעולת הרחצה שימש בית המרחץ מרכיב בתהליך הסוציאליזציה של העיר: כאן נאספו בני שכבות העילית לכמה שעות ביום, רחצו, הזיעו במרחץ הזעה יבשה ורטובה, שמעו שירים, הוקראו להם סיפורים ויצירות תרבות. היוצרים השתמשו בבית המרחץ בתור במה ראשונית ועיקרית לפרסום יצירותיהם והקראתן. כאן גובשו היחסים החברתיים ועוצבה הפוליטיקה המקומית.
לאחר שעות מספר של רחצה מעין זו פנו המשתתפים לסעודות הערב המשותפות. נשים באו לבית המרחץ לרחצה, אך בדרך כלל לא השתתפו בפן החברתי של הפעילות בבית המרחץ. לעתים נקבעו לנשים שעות נפרדות (בעיקר בבקרים) או שהוקדשו להם אולמות נפרדים. אך היו גם בתי מרחץ מעורבים, למרות שהדבר נאסר לפי החוק הרומי.
בית המרחץ הוא שירות ציבורי, מרכיב מרכזי בסדר היום הנורמטיבי של העילית, וחלק מהותי מתרבות הפנאי ההלניסטית. הוא נהיה למרכיב חיוני באורח החיים ההלניסטי. מבחינה חברתית הוא חלק מהתרבות ההלניסטית, ומשרת את החברה ההלניסטית. אף על פי כן כמעט ואין ביטוי בספרות חז"ל להתנגדות לבית המרחץ, והיו אף בתי מרחץ 'יהודיים' בעיירות ישראל. בדרך כל חז"ל מאוד את הרחצה וראו בה צורך חיוני; הם גם התירו להשתתף בפעילות החברתית,<sup class="footnote-marker">55</sup><i class="footnote">אליאב, בית המרחץ, הדר, בית המרחץ, רייך בית מרחץ, בלידשטיין, עבודה זרה, עמ' 285 ואילך. ראו גם ההערה הבאה.</i> אם כי גם הסתייגו במקצת מההתעמלות ונוהגי הספורט שנהגו שם<sup class="footnote-marker">56</sup><i class="footnote">ראו הנספח למסכת שבת. שם הצבענו על מגמה של הסתייגות מה מתרבות בתי המרחץ.</i> (איור 31). עם זאת בימי בית שני לא נבנו בערים יהודיות בתי מרחץ. אמנם אין על כך איסור, אך בפועל טרם נמצאו בתי מרחץ בערים יהודיות שנחפרו היטב (ירושלים, גמלא, טאריכיאה, קרית ספר ועוד). ברם, נמצאו בתי מרחץ בצד מקוואות וכלי אבן בבתי אחוזה יהודיים (חורבת מוראק, חורבת צור ברמת הנדיב ועוד). המקורות על בתי מרחץ בעיירות יהודיות מתייחסים לתקופת התנאים והמימרות המשקפות תרבות זו מיוחסות כבר לחכמי דור יבנה. לכאורה הנוהג לרחוץ בבית מרחץ ציבורי בעייתי מבחינה יהודית. בחברה היוונית הצגת הגוף לראווה, ובמיוחד הבלטת איברי המין נחשבו למקור גאווה. גם פסלי אלים, ומלכים מוצגים כשהם עירומים, האברים, כולל איברי המין מודגשים בצורה ריאלית ומופגנים, ולכל היותר צבועים. בית המרחץ שבו שולט העירום מתאים, אפוא, לתרבות היוונית-רומית. רחצה מעורבת אמנם נאסרה בחוק הרומי, אך לא נעלמה מחיי היום יום. הוא הדין בעשיית צרכים. למרות הריח המאוס מתקן עשיית הצרכים (הלטרינה) היה מבנה מפואר והמוני (איור 32). לטרינה נבנית גם ליד בריכת הרחצה ובתוך המכלול, כך שבאי המתקן הופיעו למעשה בעירום מלא.
בחברה היהודית הגוף הוא סיבה למבוכה. חשיפת הגוף נחשבת לבּוּשָה, ואם נעשתה באלימות נחשבת לעילה לפיצוי בושת (משנה, בבא קמא פ"ח מ"ו). כבר סיפור בראשית משקף תחושה זו (בראשית ב', כה). מעבר לצד החברתי עירום הוא פגיעה בצניעות. בוודאי שבין שני המינים, אך גם בני אותו מין. בבית המרחץ כולם ערומים ואף אם כל המשתתפים מאותו מין (רחצה בלתי מעורבת), יש סיבה להתנגד לפעילות זו,<sup class="footnote-marker">57</sup><i class="footnote">אנגלנדר, וקמיר, בושת.</i> ואם לא סיבה הלכתית אז מבוכה אישית. ברור גם שהמבוכה האישית ומצוות הצניעות כרוכות זו בזו ומייצרות זו את זו.
ואף על פי כן לחכמים ברור שבית המרחץ הוא מעין תחום אקס-טריטוריאלי. שאלת העירום המקובל נדחית שם. בבית המרחץ עירום מותר, אבל עשיית צרכים, בחברה היהודית, היא בנפרד ובהצנע. כך נהגה גם הכנסיה בראשיתה שהסתייגה מרחצה בכלל ואסרה על רחצה מעורבת. אישה ראוי לה שתכסה פניה, וממילא אסור שתחשוף מגופה בבית המרחץ המעורב.<sup class="footnote-marker">58</sup><i class="footnote">ראו דידסקלה אפוסטולורום פרק ב' (לגבי הגבר), ופרק ג' (לגבי האישה). </i> בעל הדידסקליה אפוסטולורום איננו אוסר על רחצה אך דורש מהגבר להימנע או לצמצם את חשיפת הגוף.<sup class="footnote-marker">59</sup><i class="footnote">פרק ב' 6. כך גם ביוונית וגם בסורית. הדיון באישה שם פ"ג 9. בנוסח הסורי מדובר בכיסוי פנים, וביוונית בכיסוי הראש. </i> גם האישה נדרשת שלא לרחוץ במרחץ מעורב, אך המחבר גם תובע ממנה לצמצם את הרחצה בכלל, וכמובן מבטא במפורש את הבושה שגורמת חשיפת הגוף של כל בני מין ומין. עם כל זאת גם בכנסיה מזרחית וגם בספרות חז"ל מוסד בית המרחץ קיים ומוכר.
בית המרחץ היה שירות עירוני שהפוליס העמידה לרשות הציבור. לעתים זה היה מתקן ציבורי השייך ממש לעיר וממומן גם מכספי הרשות המקומית, בית מרחץ כזה מכונה במקורותינו דימוסיה (דימוסיה- השייך 'לדמוס' שהוא המונח היווני לקהל, או לציבור). לעתים היה שייך לאדם פרטי אך הועמד בתשלום לרשות הציבור, בית מרחץ כזה מכונה פריביטה (או בכתיב דומה).<sup class="footnote-marker">60</sup><i class="footnote">בבלי, מגילה פ"ג מ"ב; נדרים פ"ה מ"ג; בבא בתרא פ"ח מ"ח; ועוד.</i> לעשירים היו גם בתי מרחץ פרטיים שנועדו למספר קטן יותר של רוחצים. ברבים מבתי העשירים היו בתי מרחץ כאלה. כן מאפיינים בתי המרחץ את בתי האחוזה שהיו רחוקים מהעיר, ובית המרחץ היה מרכיב קבוע בהם. באחוזות גדולות היה בית מרחץ גדול שהשתרע על מאות מטרים רבועים. עם זאת הוא נועד רק לבעל האחוזה ולעובדיו, ומספר המשתמשים הצפוי היה קטן. קשה להניח שהיה הבדל הלכתי בין בית מרחץ ציבורי העומד לרשות הציבור לבין בית מרחץ העומד לרשות הציבור אבל שייך ליחיד. הבעלות העקרונית והמשפטית במקרה זה אינה משמעותית מבחינה הלכתית. על כן קרוב להסביר שבית מרחץ פרטי הוא בית מרחץ קטן, ונועד למשתתפים מועטים.
עד כאן המצב בפוליס הנוכרית. גם בעיר היהודית היו בתי מרחץ, וגם אלו נועדו לשירות הציבור, אך באלה אין המשנה בשביעית שם עוסקת. שכן משנת שביעית שציטטנו עוסקת בבית מרחץ השייך לנוכרים, בפוליס הנוכרית. רק כך ניתן להבין מדוע לא נאמר שאין להסיק את בית המרחץ וכל ההתייחסות היא רק למצב של דיעבד. כך גם במשנתנו (עבודה זרה). בית המרחץ במקרה זה שייך לפוליס הנוכרית (פטולמאיס היא עכו). יהודים יכולים להשתתף בו או להחרימו, ובכך להיעדר מהפעלות העירונית. אך אינם יכולים לעצב את בית המרחץ כרצונם. מרבית ההלכות הנוגעות לבית המרחץ מתייחסות לבית המרחץ בפוליס, כזה שהיהודים אינם שולטים על דרכי הפעלתו. כך, למשל, בערב שבת לא ישב אדם במרחץ סמוך לשבת (משנה, שבת פ"א מ"ב), וברור שבית המרחץ ממשיך לעבוד גם בשבת. כך גם בהלכות רבות אחרות.<sup class="footnote-marker">61</sup><i class="footnote">כגון משנתנו וכן לעיל פ"א מ"ט; תוס', כתובות פ"ז ה"ו ועוד.</i> לעתים אף מדובר בבית מרחץ בפוליס נוכרית שהנהלתו נוכרית, אף שרוב התושבים (הרוחצים) הם יהודים (משנה, מכשירין פ"ב מ"ה).
לעומת זאת בהלכות תענית, למשל, נאמר שבתענית "נועלין את המרחצאות" (משנה, תענית פ"א מ"ו), ושם מדובר בבית מרחץ הפועל במסגרת הקהילה היהודית, וההנחיה היא אופרטיבית: לא איסור להיכנס לבית מרחץ פועל, אלא איסור לפתוח את בית המרחץ. כך גם ההסדר לסתום את הנקבים של בית המרחץ מערב שבת: הסדר זה הפעילו למעשה בבית המרחץ של בני ברק, שהייתה עיירה יהודית ולא פוליס נוכרית (תוס', שבת פ"ג ה"ג), וכן עולה ממקורות נוספים.
המקורות מזכירים בתי מרחץ בעיירות יהודיות. אך בפועל אלו היו נדירים. בעיירות היהודיות הגדולות שנחפרו עד עתה לא נמצאו בתי מרחץ לא בירושלים (שהייתה עיר גדולה) לא בגמלה ולא בעיירות אחרות. נמצאו בתי מרחץ בבתי אחוזה יהודיים (כולל הארמונות החשמונאיים) אך לא בעיירות. לאחרונה דווח על בית מרחץ כזה בחורבת דוהרה שבגולן<sup class="footnote-marker">62</sup><i class="footnote">תודתי לחיים בן דוד על המידע.</i> כן נמצא בית מרחץ בעיירה השומרונית באום ריחן,<sup class="footnote-marker">63</sup><i class="footnote">חפירה קצרה שערך ש' דר וטרם פורסמה. תודתי לו על הממצא. </i> ובבתי שערים שהיא עיירה יהודית גדולה במיוחד. יש לזכור שגם בעיירות היהודיות שנחפרו, לא נחפר כל השטח, כך במירון, עין גדי קצרין וכמובן גם בירושלים.
<b>נימפיאון</b>
בעיה דומה של שימוש במים יש בנימפיאונים (בתי מעיין). נימפיאונים נמצאו ברחבי הארץ, ושימשו כמקור המים הציבורי לתושבים. מתקנים כאלה היו תמיד מקושטים בצלמי אלים ולעתים היו המים נובעים כביכול מפי פרצוף אלילי. ואכן חכמים מתלבטים בשימוש בהם. בתוספתא "מעין היוצא מבית עבודה זרה לא יהא שוחה לפניו ושותה, מפני שנראה כשוחה לעבודה זרה. אבל הופך לאחוריו ושותה, ובמקום שאינו נראה מותר" (תוס', פ"ו ה"ה). המדובר מן הסתם בנימפיאון. מתקן המרכז את מי האמה או המעיין המגיעים לעיר. זה היה מתקן פונקציונלי, אך נבנה בהידור ובדרך כלל בפוליס הנוכרית הוקדש לאל או לאלים, וצלמיהם 'קישטו' את המתקן. גם כאן המים לא היו ממש לעבודה זרה, אבל קשורים עימה.
התמונה הריאלית בתוספתא ברורה. החלק המקודש נמצא מאחורי המעיין ולפניו שוקת בגודל בלתי קבוע, לעיתים זו בריכה קטנה. זרם המים יוצא כאילו מתוך המקדש, או מתוך הפסל עצמו. חכמים אינם מטילים ספק בכך שהמים מותרים, אלא שהשותה צריך שלא יראה כמשתחווה. לפיכך עליו להתכופף אל המים מכיוון אחר, או "שאינו נראה". הפסל עצמו אסור, וודאי אסור לפלוח לו בכוונה, אבל המים עצמם לא נאסרו. שהרי את המעיין לא יצר האל ולא פסלו.
וכן "פרצופות המטילין מים לכרכים,<sup class="footnote-marker">64</sup><i class="footnote">צריך להיות: בכרכין. ובעבודה זרה (יב ע"ב) הגרסה 'לכרכין'. הבבלי שואל אם אסור הדבר משום מראית עין הרי אסור גם בסתר. השאלה בבלית מובהקת שכן בארץ ישראל כלל זה שנוי במחלוקת ראו פירושנו לשביעית פ"ג מ"ד.</i> לא יניח פיו על פי פרצוף וישתה, מפני שנראה כנושק עבודה זרה. אבל מקבל בידו ושותה. יותר על כן אמרו, לא יניח פיו על פי הסילון, וישתה מפני סכנת נפשות" (פ"ו ה"ו).<sup class="footnote-marker">65</sup><i class="footnote">הכוונה לסכנת מים גלויים בה דנו לעיל פ"ב מ"ו.</i> התמונה מוכרת היטב. המים הזורמים סודרו כך שנראים כיוצאים מפי אריה או מפי אדם (לעיל איור 5). המים מותרים, אך יש לשתותם בצורה שלא תיראה כהשתחוויה. מעבר לכך מביעים חכמים חשש סכנה משתיית מים שאינם גלויים. ולא ברור האם באמת לפנינו חשש רפואי או ביטוי להסתייגות משתיית 'מי קודש' אליליים. כך או כך איש איננו מעלה על דעתו לאסור שימוש גורף בנימפיאון, זה איסור בלתי אפשרי בתנאי התקופה, הניסוח ההלכתי הוא 'אין דבר של רבים נאסר', זו אינה 'התחכמות' אלא תיאור אמיתי של החיים בחברה מעורבת.
יש להניח שרוב הנימפיאונים עליהם מדובר במקורות היו בכרכים והיו מתקנים אליליליים. אמנם היו גם נימפיאונים ביישובים כפריים ובאלו מן הסתם לא היו פסלי אלים. אבל הם היו המיעוט (איור 33), אום אל קנאטיר, ג'יורה וכדומה הם דוגמא לכך.
הקריאה הפשוטה במדרש מצביעה על היעדר הסתייגות מהנימפיאות:"למה הוא דומה לנמפיון המשקה את כל המדינה, והיו כל אנשי המדינה משבחין אתו. אמר להן אחד שבחו למעין שמספיק לו, כך היו הכל משבחין ליהושע שהיה משקה מחכמתו לכל ישראל" (מדרש תנאים לדברים לד ט, עמ' 227). הנימפיאון נזכר ואפילו לשבח. אמנם אפשר שהמשל נוצר לאו דווקא בחברה יהודית, אבל בכל זאת באוצר משלי חז"ל שמם של אלים, ומקדשיהם נעדר, ואילו הנימפיאון נזכר ללא הסתייגות, כמו בית המרחץ.
אם כן לא עלה על דעתם של חכמים לאסור מים. הנימוק המשפטי הוא שהם 'דבר של רבים', צורך ציבורי ולא מתקן פולחני. זה גם הנושא של המשנה הבאה.לפי ההסבר שהצענו עד עתה מסורות הבבלי והירושלמי למעשה של ריש לקיש בבוצרה שונות וכל תלמוד מציע בדרך שונה את פרטי המעשה.
הסיפור הבבלי (כאן נח ע"ב) המקביל לסיפור בירושלמי שביעית מעט שונה: "ריש לקיש איקלע לבצרה, חזא ישראל דקאכלי פירי דלא מעשרי ואסר להו, חזא מיא דסגדי להו עובדי כוכבים ושתו ישראל ואסר להו, אתא לקמיה דרבי יוחנן א"ל: אדמקטורך עלך זיל הדר, בצר לאו היינו בצרה, ומים של רבים אין נאסרין". לכאורה בבבלי מדובר במים המשמשים לפולחן נוכרי. כלומר נימפיאון שהוא כמובן מתקן אלילי, ויהודים משתמשים בו (בבוצרה). לפי הסבר זה, בבבלי כאן אין מדובר בבית מרחץ אך העיקרון ההלכתי של הירושלמי מוקצן יותר. המים שימשו ממש בפולחן, ובכל זאת המים עצמם הותרו.
נשוב למשנה. במשנה ברור שמותר לרחוץ בבית המרחץ. כך במשנתנו וכך בהרבה משניות אחרות שחלק קטן מהן הובא לעיל. אבל ההסבר המשפטי דחוק. המשנה איננה מעלה אפשרות של החרמת בתי המרחץ. להערכתנו פתרון כזה בלתי מעשי בעליל. בית המרחץ והרחצה השוטפת היו מוסד קיים ובלתי מעורער. בכל בית מרחץ בפוליס היו פסלים וכן בכל כיכר, רחוב ראשי שוק, אגורה וכל מבנה ציבור אחר, ואין צריך לומר בתיאטרון או קרקס. בוודאי שתביעה להימנע מנוכחות במקומות כאלה הייתה בלתי אפשרית. בבית המרחץ הספציפי הבעיה הייתה חמורה יותר, משום שהוא הוקדש לעבודה זרה, אך גם תופעה כזאת הייתה רווחת, ואי אפשר היה להימנע משימוש במתקנים נפוצים אלו. המציאות הייתה ברורה. אבל נדרשה הצדקתה ברובד המשפטי, וגם קביעת הסייגים לה. ההסברים למציאות הקיימת חלשים מעט, אבל הנורמה החברתית העולה מהם ברורה. המשנה מראה שבתקופת התנאים באים להרהר אחר הנוהג הקבוע, אבל לא משנים אותו אלא מסבירים אותו.
להערכתנו, זו דוגמה נוספת לנוהג שהתקבע בציבור, ורק בשלב שני הוא מובא לבית המדרש, ומגדירים את נימוקי ההיתר במגמה לסדר מערכת לכידה והגיונית של האסור והמותר. בתלמודים דיוני האיסור והמותר רבים יותר, וגם ההיתרים מתרחבים. רבן גמליאל, מן הסתם, היה מתנגד להיתר שנתן ריש לקיש ל'זלף' כלומר להשתתף ממש בטקס. אבל בתקופת האמוראים הנושא של זילוף כזה שנוי במחלוקת.
המשנה כולה שייכת לז'אנר של ויכוחים דתיים בו נרחיב להלן פ"ד מ"ז.

Mishnah 5

<small>עפ”י כתב יד קופמן</small>
<b>הגוים העובדים את ההרים ואת הגבעות</b> – הרי קודש היו תופעה רווחת בארץ ישראל, גם בחברה הפגאנית, גם בחברה הנוצרית וגם בדת היהודית של התקופה. הכרמל והתבור הם דוגמאות לשני הרים כאלה.<sup class="footnote-marker">66</sup><i class="footnote">ראו הנספח למסכת ברכות. </i> דוגמה אחרת הוא החרמון, כולו נחשב להר קודש פגאני (בעיקר יטורי), ונבנו עליו סדרת במות ומקדשים קטנים.<sup class="footnote-marker">67</sup><i class="footnote">דר, חרמון; אמיר חרמון.</i> לוקינוס המתאר את אלי סוריה מדבר אף הוא על ערי קודש והר קודש אחד מרכזי שבן פלחו לאלים רבים.<sup class="footnote-marker">68</sup><i class="footnote">לוקיאנוס, אלי סוריה, סעיף 28. ובהמשך תיאור הפולחן בו. </i> הר גריזים היה הר קודש של השומרונים, וכאשר בנה שם האדרינוס מקדש, הפך ההר, מן הסתם, למקום קודש פגאני. על כל פנים כך הוא מופיע על מטבע העיר שכם (איור 34).
<b>הן</b> – ההר עצמו<b> מותרין ומה שעליהן </b>– המקדש הפסל, הבמות וכל מבנה <b>אסורין שנאמר לא תחמוד כסף וזהב עליהן ולקחת לך</b> – (דברים ז', כה). הדרשה מבוססת גם על תחילת הפסוק. "פְּסִילֵ֥י אֱלֹהֵיהֶ֖ם תִּשְׂרְפ֣וּן בָּאשׁ".<b> רבי יוסה הגלילי אומר אלהיהם על ההרים</b> – (דברים י"ב, ב).<b> ולא ההרים אלהיהם</b> – הפסוק ממעט את ההר עצמו שלא נאסר.<b> אלהיהם על הגבעות ולא הגבעות אלהיהם </b>– זה המשך אותו פסוק ואותה דרשה. כפשוטו לפנינו 'מחלוקת דרושין' מה המקור בפסוק להלכה הידועה ואין מחלוקת הלכתית בין התנאים. כאלה יש מאות או אלפי מחלוקות מדרשיות כאלה (שאין בהן 'נפקא מינה להלכה').<sup class="footnote-marker">69</sup><i class="footnote">הבבלי מה ע"א מחפש 'נפקא מינה' בין המחלוקות, והרי זו דרשה לדרשה. </i>
בעדי הנוסח הטובים נוסף "מפני מה אשרה אסורה? (<b>מל, מפ, אברמזון, מנ, מ<sup class="footnote-marker">70</sup><i class="footnote">החילוף איננו נדון אצל רוזנטל, עבודה זרה.</i></b> ועוד). החילוף מהותי כפי שנראה להלן. <b>מפני שיש בה תפיסת יד אדם וכל שיש בו תפיסת יד אדם אסור</b> – לאחר הדרשה ובמקביל לה נקבע הכלל. חפץ טבעי איננו נאסר, רק מה שאדם יצר ועשה, לשם עבודה זרה, נאסר.
גם כאן בעצם המשנה מתירה, ומוציאה מכלל האיסור כל חפץ 'טבעי', שאין בו תפישת אדם. אך הלשון היא לשון איסור כמו בפ"ג מ"א
לפי נוסח רוב עדי הנוסח, המשנה פתחה בהרים, עברה לדון באשרות ומסיימת (להלן) בשניהם. לפי הקביעה במשנה ההרים עצמם לא נאסרו, לכך שתי דרשות שלפי הצעתנו אין ביניהן מחלוקת הלכתית ('נפקא מינה להלכתא'). אדרבה, כל התנאים מבינים שבנוסף לדרשה יש כלל הלכתי שגוף טבעי איננו נאסר. על כן באה השאלה למה נאסרה אשרה? הרי גם היא גוף טבעי. והתשובה היא שבאשרה יש תפישת יד. התשובה תמוהה במעט הרי אשרה היא עץ טבעי, אלא שסבורה המשנה שהעץ מעוצב ומטופח על ידי עובדי עבודה זרה. ואכן עצי קודש המופיעים על פסיפסים או בתבליטים מעוצבים, יש בהם ענף אחד מזדקר ולא נוף טבעי (איור 35). אם כך הרי שעיקר ההסבר חסר ולא ברור למה נאסר העץ. העיקר שבמשנה אינו כתוב, שעץ בודד נאסר משום שעיצובו הוא בבחינת 'תפישת יד'. להלן נרחיב במונח 'תפישת יד', ונציע הסבר אחר למונח.
לפי נוסח כתב יד קופמן המשנה ברורה יותר. ההרים מותרים משום שאין בהם 'תפישת יד'. ומה לגבי אשרה? המשנה איננה שואלת זו. ואיננה עוסקת כלל באשרה. ומה באמת התשובה לגבי אשרה? לכך יש תשובה פשוטה. הכלל של 'תפישת יד' איננו כלל יחידי הוא מתאים לגבי הרים וגבעות ואולי גם יערות, אך לא לעץ בודד. למה נאסר עץ בודד? אול מפני שבעץ בודד יש מעין 'תפישת יד'. אבל בכלל המשנה איננה עוסקת בכך. אין מקום לטענה ש'העיקר חסר מן הספר' (מהי 'תפישת היד' שיש בעץ?). אפשר גם שהוא נאסר, אך אין מדברים על כך משום שחכמים הכירו את מנהגי עבודה זרה. להר הקודש לא הקריבו קורבן ולא הביאו מנחה הוא לא אטריביוט המסמל קודש אלא מרחב שבו פעלו אותם אלים כביכול. אבל עץ האשֵרה נחשב לסמל של אל או אלה, להתגלמות שלה, הוא עצמו היה חפץ פולחני.
השאלה מפני מה אשֵרה אסורה, מופיעה בירושלמי ומשמע שלא הייתה כלולה בנוסח המשנה. התשובה הניתנת היא תשובת המשנה כמות שפירשנו.
במדרש ספרי דברים (פיסקא ס, עמ' 126) שנוי במפורש כמו ברוב עדי הנוסח "ומפני מה אשרה אסורה מפני שיש בה תפיסת יד אדם. וכל שיש בו תפיסת יד אדם אסור. אמר רבי עקיבה אני אהיה אבין לפניך. כל מקום שאתה מוצא הר גבוה, וגבעה נשאה ועץ רענן - דע שיש שם עבודה זרה. לכך נאמר "על ההרים הרמים ועל הגבעות ותחת כל עץ רענן".
<b>מהי 'תפישת יד'?</b>
עד עתה הנחנו ש'תפיסת יד" זו מלאכה או בנייה. ברם, יש מקום להצעה אחרת. המשנה בעירובין קובעת "הנותן את עירובו בבית שער, אכסדרה ומרפסת אינו עירוב, והדר שם אינו אוסר עליו. בבית התבן, ובבית הבקר, ובבית העצים, ובבית האוצרות הרי זה עירוב, והדר שם אוסר עליו. רבי יהודה אומר אם יש שם תפיסת יד של בעל הבית אינו אוסר עליו" (עירובין פ"ח מ"ד) כאן משמע שתפישת יד היא מרכיב של בעלות ולו בעלות פסיבית.
בפירוש המונח "תפיסת יד" בעירובין קיים הבדל מסוים בין התלמודים. הירושלמי הבין שיש לבעל הבית אפשרות שימוש במבנה (ירו', נדרים פ"ה ה"ג, לט ע"א), והבבלי הבין שמדובר בחצרות של עשירים המשכירים את החצר לאחרים. בחצרות אלו יש לבעלים זכות בעלות, וזכות מסוימת לשימוש גם בעת ההשכרה (בבלי, עירובין פה ע"ב; נדרים מו ע"א). בהקשר זה הבבלי מספר על אחד מאותם עשירים מופלגים שהייתה לו מערכת קשרים של כבוד עם רבי יהודה הנשיא, אולם כפי שנאמר, רק סיפורים מעטים על עשירים נזכרים במקורות ארץ ישראל, ואין זה מקרה שהם רבים יותר בתלמוד הבבלי. אין זה מקרה שהבבלי מעמיד גם את נושא משנתנו בחצר של עשיר ואילו הירושלמי בבעל בית רגיל, המשכיר (או נותן במתנה) זכות דיור לעני, ושומר לעצמו את הזכות לתלות במחסן חפצים, כגון חתיכות מתכת או לוח (כה ע"א). בירושלמי נמסרת מחלוקת נוספת האם "תפיסת היד" היא זכות שימוש עקרונית או שמדובר בחפץ הניטל בשבת, כלומר שמותר לבעלים להיכנס למחסן בפועל בשבת.
על כל פנים תפישת יד היא בעלות משפטית מעשית.
משנה שנייה שבה נעשה שימוש במונח היא משנת נדרים (פ"ה מ"ג) "המודר הנאה מחבירו ויש לו מרחץ ובית הבד מושכרים בעיר, אם יש לו בהן תפיסת יד אסור, אין לו בהן תפיסת יד מותר". כאן 'תפיסת יד היא לא בעלות משפטית אלא בעלות מעשית, שימוש סדיר.<sup class="footnote-marker">71</sup><i class="footnote">רבנו חננאל לבבא בתרא קמ ע"א מסביר שתפישת יד היא בעלות משפטית. ראו עוד רש"י לעירובין פה ע"ב; המאירי לעירובין צ ע"א. רשב"א לעירובין פג ע"א; ראשונים אחרים מדגישים את השימוש בפועל "תפישת יד עדין באותו בית, כלומר שיש לו שם כלים" (רבינו ירוחם, תולדות אדם וחוה נתיב יב חלק טז דף צא ע"ג); ריטב"א לעירובין סד ע"ב ועוד, אבל בהלכות מקוואות נעשה בראשונים שימוש במונח זה כדי להסביר שמי המקווה הם מים שזרמו באופן 'טבעי' ולא עברו בכלי ראו רמב"ם למסכת מקוואות פ"ב מ"ז; שימוש זה חורג מהשימוש במונח בתקופת התנאים. לשימוש באותו מונח במשמעות אחרת ראו בבלי חולין מו ע"א, ושם מדובר בשיעור החזקה ביד ממש. </i>
יש להניח שגם במשנתנו המונח משמש באותה משמעות.<sup class="footnote-marker">72</sup><i class="footnote">רש"י כאן מה ע"ב פירש שתפישת היד היא נטיעה, פירוש זה מתאים כאמור ללשון ימי הביניים (ראו ההערה הקודמת) ולא למקורות התנאיים והאמוראיים שהבאנו.</i> אם כן תפיסת יד במונחים של משנתנו היא שהאשרה היא רכוש פרטי של חבר פולחני, או של אדם פרטי, ואילו ההר נותר ציבורי ורכוש הפקר.
אם כן לפי הסברנו ולפי כתב יד קופמן, מובאות שתי דרשות, אך מקור ההלכה הוא הגדרה משפטית 'הגיונית' והדרשות רק מאששות את ההלכה הידועה. הדרשה היא יותר ניסוח של ההלכה ושל רעיון שמאחוריה, ואיננה מקור ההלכה.    <b>  </b>
<b>אמר רבי עקיבה אני </b>[<b>אהיה</b>]<b> אובין לפניך</b> – כך הגרסה ברוב עדי הנוסח הטובים. בדפוס ומ' ואחרים "אני אובין ואדון" נראה שנוסח זה "ואדון" הוא תיקון במקום הנוסח היפה, אך הנדיר 'אובין' או אהיה אובין. כבר בירושלמי (מג ע"א) היו שתי נוסחאות "אנן תנינן אובין, אית תני אוביל לפניך. מאן דמר אובין נבין ומאן דמר אוביל נייבל". כמו במקרים אחרים. ה'אית תני' הראשון הוא הנוסח המקובל המופיע בכל עדי הנוסח. ופירושו אני אסביר מלשון להבין. על משקל 'הושיב' 'אוביר' וכיוצא באלו.<sup class="footnote-marker">73</sup><i class="footnote">אפשטיין, מבוא, עמ', 8; ראו רוזנטל, עבודה זרה עמ' 234. </i>
לכל מסכת יש מונחים יחידאיים וכזה הוא גם הנוסח 'אובין' או 'אהיה אובין'. הסגנון הייחודי מעיד על בית מדרש חריג המעורב בעריכת אחד המקורות של המסכת.
<b>כל מקום שאת מוצא הר גבוה וגבעה נשאת ועץ רענן רע [דע] שיש שם עבודה זרה </b> – מימרתו של רבי עקיבא חצי ספרותית וחצי משפטית. אכן מקדשים ובמות היו פזורים ברחבי המרחב הגיאוגרפי של ההתיישבות הפגאנית בארץ, ובכל מקום בעולם. כמובן התמונה מוקצנת, לא כל גבעה נישאת או חורשה נאה היו אתר פולחן, אך רבים היו כאלה. מכל מקום צריך אדם לחשוש שמא עץ בחורשה טבעית יפה, הוא מקום קודש. דבריו של רבי עקיבא אינם להלכה. מה צריך לעשות מי שיודע שיש שם עבודה זרה? הרי ההר מותר. אין זה אלא דרשה בעקבות הפסוק בדברים י"ב ב-ג: "אַבֵּד תְּאַבְּדוּן אֶֽת־כָּל־הַמְּקֹמוֹת אֲשֶׁ֧ר עָֽבְדוּ־שָׁם הַגּוֹי֗ם אֲשֶׁר אַתֶּם יֹרְשׁ֥ים אֹתָם אֶת־אֱלֹהֵיהֶם עַל־הֶהָרִים הָֽרָמִים וְעַל־ הַגְּבָעוֹת וְתַחַת כָּל־עֵ֥ץ רַעֲנָן. וְנִתַּצְתֶּם אֶת־מִזְבְּחֹתָם וְשִׁבַּרְתֶּם אֶת־מַצֵּ֣בֹתָם וַאֲשֵֽׁרֵיהֶם תִּשְׂרְפוּן בָּאֵשׁ וּפְסִילֵי אֱלֹֽהֵיהֶם תְּגַדֵּעוּן וְאִבַּדְתֶּם אֶת־שְׁמָם מִן־ הַמָּקוֹם הַהוּא".
ההלכה במקבילה בתוספתא נושאת כולה אופי של מדרש הלכה: "כתוב אחד אומר 'לא תחמוד כסף וזהב עליהם ולקחת לך'. וכתוב אחד אומר 'כסף וזהב אשר עמהם'. כיזה צד יתקיימו שני כתובין הללו? עליהן בין שגופה לבוש בהן, ובין שאין גופה לבוש בהן אסורין עמהם. את שגופה לבוש בהן אסורין, ואת שאין גופה לבוש בהן מותרין. ואף כלים שגופה לבוש בהם, מכרום הרי אילו מותרין" (פ"ו הי"ג). זו דרשה אחרת לאותו פסוק שמביא תנא קמא והיא מסיבה את הפסוק מהרים אל צלמים מעוטרים. בירושלמי מב ע"ד דרשה אחרת לאותו פסוק.
<b>אשֵרה</b>
האשרה נזכרת רבות במקרא. במקור אשרה הוא שם פרטי של אלה כנענית ראשית, רעייתו של 'בעל'. האלה לה ייחסו נשיות, פריון וכיוצא באלו. בעולם היווני-רומי היא מזוהה עם אפרודיטה היא ונוס. כבר במקרא היא הפכה לכינוי גנרי לכלל האלות ממין נקבה בפרט, ולשם כללי של עבודה זרה בכלל. בתפקיד זה היא ממשיכה לשמש במשנה. בפועל בעולם היווני-רומי ירשה אותה מחליפתה אפרודיטה.<sup class="footnote-marker">74</sup><i class="footnote">ראו אלמסלי, עבודה זרה, עמ' 60 ואילך. </i> השימוש בשם השמי 'אשרה' איננו מעיד על צורת הפולחן, או על שימור הפולחן הפגאני בצורתו הכנענית. חכמים השתמשו במינוח בגלל תדירותו במקרא, וסביר שכך הם כינוי כל עץ ששימש לעבודה זרה. למעשה העץ הוא אחד מסמלי הפריון, אבל בלשון חז"ל אשרה הוא עץ המשמש לעבודה זרה כלשהי.

Mishnah 6

<small>עפ”י כתב יד קופמן</small>
<b>מי שהיה ביתו סמוך<sup class="footnote-marker">75</sup><i class="footnote">בעדי נוסח ממוצא ארץ ישראלי נוסף "לבית". רוזנטל, עבודה זרה, עמ' 63.</i> לעבדה זרה</b> – המשנה מדברת בסתם על מגורים דלים, בהם לשני הבתים קיר משותף. במקרה זה למקדש הפגאני ולבית הפרטי קיר משותף.<b> ונפל אסור לבנותו </b>– אם האדם ישקם את קיר ביתו נמצא גם בונה ותוחם את שטח המקדש או המקום הקדוש. <b>כיצד יעשה</b> – המשנה מסוגננת בסגנון שאלה ותשובה. זה סגנון מעט יוצא דופן אך לא יחידאי.<sup class="footnote-marker">76</sup><i class="footnote">ראו למשל תרומות פ"ט מ"ג; עירובין פ"ג מ"ו ועוד.</i> <b>כונס לתוך שלו ובונה </b>– מותר לו לבנות את הקיר שלו, בשטח שלו, כך שאיננו נדרש להסכמת בעלי המקדש, ולהתדיין עימם. ההלכה קשה. הרי מעשה כזה יוביל בפועל להגדלת שטח בית המקדש הפגאני. את השאלה שואל הבבלי ומשיב תשובות רחוקות, כגון שמתקין ברווח בית כיסא. זו תשובה אפשרית מבחינה משפטית אך איננה מעשית. הקיר מצוי במרחק מזערי משטח המקדש, ומשרת אותו. ואם יראה כאילו הוא מתקין בית כיסא בשטח המקדש, יראה הדבר כהתגרות ישירה בנוכרים (השולטים בארץ). יתר על כן הסבר הבבלי איננו כתוב במשנה והעיקר חסר מן הספר! בית כיסא, מאן דכר שמיה?
אפשר שהמשנה משקפת מצב שבו בית המקדש הרוס ונטוש, לכן אין לחשוש לכך ששטחו מוגדל, אלא רק לכך שנראה כמשקם את בית המקדש ההרוס. במבוא ריכזנו עדויות היסטוריות לנטישת עבודה זרה.
<b>היה שלו</b> <b>ושל עבודה זרה</b> – הקיר שנפל היה שייך לשותפים משני צדדיו. <b>ידון מחצה למחצה</b> – במקרה כזה האבנים שייכות לשני השותפים. בשלו מותר לו להשתמש, וחצי מהאבנים הן של בית המקדש הנוכרי. זו ההלכה בקיר של שניים שנפל (בבא בתרא פ"א מ"א), בהבדל אחד מרכזי, שמה שנופל לבעלות המקדש, אסור בהנאה ליהודי.<b> אבניו עציו ועפר</b>[<b>י</b>]<b>ו מטמין כשרץ</b> – חלים עליהם הלכות טומאת נוכרים וטומאת נוכרית מכונה טומאת שרץ. במינוח ההלכתי חלים עליה הגבלות ודינים של טומאת שרץ. להלן נדון בשאלה האם המשפט נאמר במשמעות הלכתית, כלומר שדין טומאת עבודה זרה (טומאת נוכרים) כטומאת שרץ לכל פרטיו, או שמא המימרה בעלת אופי ספרותי-רעיוני ולא מימרה הלכתית. <b>שנאמר שקץ תשקצנו ותעב תתעבנו כי חרם הוא</b> – (דברים ז', כו). דין עבודה זרה כשקץ או שרץ.<b> רבי עקיבה אומר כנידה שנאמר תזרם כמו דוה</b> – דוה היא נידה (ישעיהו ל', כב). לכאורה מוצגת לפנינו מחלוקת הלכתית מה הם גדרי טומאת עבודה זרה. רבי עקיבא גוזר את דינה כטומאת נידה ולא כטומאת שרץ. וכן קובע רבי עקיבא במשנת שבת פ"ט מ"א. שם גם מתייחס רבי עקיבא למשמעות ההלכתית של הקביעה. שכן הנידה מטמאת במשא בניגוד לשרץ, וגם עבודה זרה מטמאת במשא.
לדעתנו, לאמיתו של דבר ספק אם זו מלכתחילה מחלוקת הלכתית או ביטוי ספרותי דרשני לעוצמת התיעוב מעבודה זרה, ולסיווג שלה. על כל פנים מסורת ההלכה ראתה בכך מחלוקת הלכתית לכל דבר, והעורך מסביר את ההבדל בין שרץ לנידה. <b>צא תאמר לו מה הנידה מטמא במשא אף עבודה זרה מטמא במשא</b> – שרץ מטמא רק בנגיעה ומדרס.<b>  </b>
לעומת זאת הירושלמי (מג ע"א) מדגיש את הפן הפחות הלכתי: "אית מתניתא אמרה עבודה זרה כנידה, ומשמשיה כנידה. ואית מתניתא אמרה עבודה זרה כנידה, ומשמשיה כשרץ", התלמוד ממשיך בבירור הלכתי של הגדרים השונים. אבל המשפט שציטטנו הוא בבירור ביטוי ספרותי. אם עבודה זרה טמאה כנידה, לא ייתכן שמשמשיה טמאים בטומאה אחרת?
המקרא מרבה לדבר בגנותם של חפצי עבודה זרה, בגנות עבודתה ובגנות עובדיה, אך לא נאמר שהיא אחד ממקורות הטומאה. יתר על כן, הלכה רווחת היא שטומאת עבודה זרה אינה אלא מדברי סופרים, כמו שכתב הרמב"ם: "טומאת עבודה זרה מדברי סופרים, ויש לה רמז בתורה: 'הסירו את אלהי הנכר אשר בתוככם והטהרו והחליפו שמלותיכם' (בראשית ל"ה, ב)".<sup class="footnote-marker">77</sup><i class="footnote">משנה תורה, הלכות אבות הטומאה פ"ו ה"א. מדרש בנוסח מעין זה אינו ידוע לנו, וייתכן שהרמב"ם העתיקו ממקור שאינו בידינו.</i> החידוש בדברי רבי עקיבא הוא שטומאת עבודה זרה דינה כנידה, המטמאה אף במשא, אף אם לא נגע בה האדם. במקבילה בשבת פ"ט מ"א מופיעה רק דעת רבי עקיבא, המצטט אותו פסוק. דרשה זו אינה בבחינת ראייה, אלא זכר לדבר, שהרי טומאת עבודה זרה אינה אלא מדברי סופרים, ועוד, אין דורשים הלכה מדברי נבואה. ואולם נראה שטומאת עבודה זרה הייתה מקובלת כבר בימי החשמונאים. בספר חשמונאים ב, מסופר שבשעה שהגיעו החשמונאים לעדולם, וקברו את החללים, מצאו בבגדיהם חפצי עבודה זרה מפסילי יבנה, וראו בדבר זה חטא גדול, וערך יהודה מגבית כדי להקריב קרבן חטאת על המתים (י"ב, נג-נז), אף על פי שהלוחמים הללו לא נחשדו בעבודה זרה ממש, אלא בהסתרת משמשי עבודה זרה טמאה בבגדיהם. לפנינו דוגמה חשובה להתפתחות 'בלתי הלכתית' במסגרת דיני טומאה. לכאורה, דיני הטומאה הם מכלול הלכתי-טכני, אך לעתים חודר לתוכו יסוד אידאולוגי יותר מטכני.
במבוא למסכת הערנו גם על דעת אלו הסוברים, שעבודה זרה מטמאת כמת (מטמאת באוהל), והבאנו אף את דעות האמוראים בנושא. לדעתנו, כאמור ההסתייגות מעבודה זרה איננה כלל חלק מהלכות טומאה וטהרה. ההיטהרות מהם נעשית בדרכים שונות מאלו של טומאות אחרות. כל העברת דיני עבודה זרה למרחב של טומאה וטהרה, איננו צעד הלכתי אלא ביטוי בשיח משפטי, לתחושת התיעוב הפשוטה.
בתלמוד הבבלי (שבת פב ע"ב)<sup class="footnote-marker">78</sup><i class="footnote">ותימא שסוגיה זו איננה במסכת כאן סביב משנתנו. </i> דברי רבא, שעבודה זרה מטמאה במשא, וכנראה שבמשנה לא גרס את המשפט "מה נדה מטמאה במשא"<sup class="footnote-marker">79</sup><i class="footnote">הסוגיה הבבלית היא על משנת שבת בלבד, וראו פרנצוס, עבודה זרה. ואיננה בבבלי מסכת עבודה זרה. ובירושלמי מובאת במסכת עבודה זרה בלבד.  </i>. שם מצויה גם הדיעה שהיא מטמאה כ"אבן משמא"<sup class="footnote-marker">80</sup><i class="footnote">לפירוש המונח ראו פירושנו לכלים פ"א מ"ג. </i>. אבן משמא בכלל איננה מטמאת, היא לכל היותר חוצצת בין הטומאה לבין היושב על הטומאה, ומעבירה טומאה, או שאיננה מעבירה. המשפט כמות שהוא לפנינו, אפוא, אין לו משמעות הלכתית.<sup class="footnote-marker">81</sup><i class="footnote">ואולי יש לגרוס מטמאה באבן משמא. כלומר שהאבן איננה חוצצת. ראו בבלי נידה נה ע"ב.</i> הוא מתקשר למה שכתבנו לעיל, שדימו את טומאת עבודה זרה לכל טומאה אפשרית, ולמעשה אין דיני טומאה חלים כאן כלל.
וכו נאמר שם: "ואמר רבה: במשא - דכולי עלמא לא פליגי דמטמאה, דהא אתקש לנדה. כי פליגי - באבן מסמא<sup class="footnote-marker">82</sup><i class="footnote">ראו פלורסהיים, טומאה. לדבריו חלק מהראשונים לא גרסו את דברי רבא. </i>; רבי עקיבא סבר: כנדה, מה נדה מטמאה באבן מסמא - אף עבודה זרה מטמאה באבן מסמא. ורבנן סברי: כשרץ, מה שרץ לא מטמא באבן מסמא - אף עבודה זרה לא מטמאה באבן מסמא.
בסוגיה המקבילה בירושלמי (עבודה זרה פ"ג ה"ו, מג ע"א; שבת פ"ט ה"א, יא ע"ד) מודגש האופי הא-הלכתי של המשנה שלנו: "כתיב 'תועבה' בנידה וכתיב 'תועבה' בשרצים וכתיב 'תועבה' בעבודה זרה. בנידה – "כי כל אשר יעשה מכל התועבות". בשרצים – "לא תאכל כל תועבה". בעבודה זרה -  "ולא תביא תועבה אל ביתך". אבל אינו יודע לאי זו דבר הוקשה? רבי עקיבה אומר לתועיבה דנידה הוקשה מה הנידה מטמא במשא אף עבודה זרה מטמא במשא. או מה הנידה מטמא על גב אבן מסמא, אף עבודה זרה מטמא באבן מסמא? רבי זריקא בשם רבי חנינה ואית אמר לה בשם רב חסדא, מודה רבי עקיבה לחכמים שאין עבודה זרה מטמא באבן מסמא. ורבנן אמרי לתועיבה שבשרצים, הוקשה מה השרץ מטמא בהיסט אף עבודה זרה מטמא בהיסט". המילה הדומה 'תועבה' משמשת להיקש. אך בו בזמן 'מודה' הדרשן שבעצם תועבה של נידה ותועבה של שרץ אינן מוקשות זו לזו. הפסוק והמילה החוזרת 'תועבה' אינם דרשה של משנה שבת.

Mishnah 7

<small>עפ”י כתב יד קופמן</small>
<b>שלשה</b> – סוגי<b> בתין הן </b> – הראשון: <b>בית שבניו מתחילה לשם עבודה זרה הרי זה אסור</b> – הבית נבנה לשם מקדש פגאני ואסר ליהנות מהבניין עצמו. הסוג השני: בית שנבנה לשם חול. <b>סיידו וכיירו לשם עבודה זרה וחידש </b> – יש בבית התאמה והתקנה לעבודה זרה. זה הסוג השני. <b>נוטל מה שחידש</b> – אם ייטול הנוכרי<sup class="footnote-marker">83</sup><i class="footnote">ראו במבוא בדיון על ביטול עבודה שרה. מבחינת משנתנו אפשר הנושא של 'יטול' הוא כל אדם כולל יהודי.</i> את מה שהוסיף לשם עבודה זרה, גוף הבית יהיה מותר. למרות שבפועל שימש בעבר לעבודה זרה. הסוג השלישי:<b> היכניס לתוכו עבודה זרה והוציאה הרי זה מותר</b> – אין בבית תוספות שנבנו לשם עבודה זרה והוצאת הצלם מבטלת את דין עבודה זרה מהבית.
וכן:<b> שלש אבנים הן אבן שחצבה מתחילה לבומס </b>– לבניית במה להקרבה. <b>הרי זו אסורה</b> – לעולם כיון שנחצבה לעבודה זרה.<b> סיידה וכיירה לשם עבודה זרה וחידש</b> – האבן נחצבה לשימוש חילוני ואחר כך הותאמה לבמה על ידי בניה נוספת.<b> נוטל מה שחידש</b> – והאבן מותרת. <b>העמיד עליה עבודה זרה</b> – האבן שימשה כבסיס לעבודה זרה.<b> וסילקה</b> – הוריד את הפסל מהבסיס.<b> הרי זו </b> - האבן <b>מותרת</b>.
ההלכות במשנה משקפות מצב שמספר המקדשים מצטמצם וחלק מהם נזנחים. עסקנו בכך במבוא.
<b>שלש אשירות הן אילן שנטעו מתחילה לשם עבודה זרה הרי זה אסור<sup class="footnote-marker">84</sup><i class="footnote">מקבילה בספרי דברים סא, עמ' 126.</i></b> – העץ אסור בהנאה לעולם כמו בית שנבנה לעבודה זרה.<b> גידעו ופיסלו לשם עבדה זרה והחליף נוטל מה שהחליף</b> – האילן ניטע לחולין והותאם לעבודה זרה. החזרת המצב לקדמותו מטהרת אותו ומבטלת את עבודה זרה. זה. זה מצב של היעדר תפישת יד, כלומר שהעץ או האבן במצבה הטבעי.<sup class="footnote-marker">85</sup><i class="footnote">ראו הסברנו למשנה הקודמת.</i> <b>העמיד תחתיו עבדה זרה</b> – הפסל הוצב מתחת לעץ <b>וביטלה</b> – הוציא את הפסל, או הרסו<b> הרי זה מותר</b>.
<b>אי זו היא אשרה </b>– איזה עץ מוגדר כאשרה. הבבלי (מח ע"א) חש בקושי מסוים שהרי כבר בראשית המשנה מדובר בשלוש אשרות, ולתלמוד היה קשה הקשר בין הקביעה בראשית המשנה (שלוש אשרות הן) והשאלה איזו היא אשרה (ביחיד). הבבלי מנתק, ובצדק את השאלה הנוכחית מראשית המשנה. ומסביר איזו היא אשרה שבה נחלקו רבי שמעון וחכמים. פשוט עוד יותר הוא להניח שהשאלה היא מהי אשרה בתורה? והדיון איננו קשור כלל לקביעה בראשית המשנה. אלא לשאלה המהותית מתי נהפך עץ 'תמים' לאשרה. הבבלי וגם הירושלמי (להלן) סבורים שיש בין חכמים לרבי שמעון מחלוקת הלכתית, מתי ניתן להתיר את העץ. לפי רבי שמעון ניתן להתירו עם הוצאת הצלם שתחתיו. עמדת הירושלמי תובא בסוף המשנה.
<b>כל שתחתיה עבודה זרה</b> – העץ עצמו איננו קדוש, ואין פולחים אליו, אלא משמש כצל לפסל. <b>רבי שמעון אומר כל שעבדין אותה </b>– כלומר שהעץ עצמו נחשב לעץ קודש. התופעה של עצי קודש מוכרת במזרח עד ימינו.<sup class="footnote-marker">86</sup><i class="footnote">עמר, עצי קודש.</i> לדעת רבי שמעון אשרה היא כאשר העץ עצמו קדוש כמו באיורים לעיל (מס' 35).
המקבילה בתוספתא שונה: "ואיזהו אשרה? כל שהגוים עובדין ומשמרין אותה, ואין טועמין מפירותיה<sup class="footnote-marker">87</sup><i class="footnote">במקבילה בבבלי ערובין עט ע"ב-פ ע"א "כל שכומרין שומרין אותה, ואין טועמין מפירותיה. ושמואל אמר: כגון דאמרי הני תמרי לשיכרא דבי נצרפי דשתו ליה ביום חגם. (אמר אמימר) ואמרו לי סבי דפומבדיתא: הלכתא כוותיה דשמואל" (ושמואל אמר כגון תמרים אלו לשכר של בית המזבח ששותים ביום חגם. אמר אמימר אמרו לי סבי פומבדיתא, הלכה כמו שמואל. הבבלי מבהיר שאין שהנכרים אינם אוכלים פירות עצי קודש. ושמואל סבור שמכינים מהם שיכר לפסטיבל אלילי. והלכה כשמואל כלמור שיש כאן מחלוקת. שמואל מרחיב את ההגדרה לעצים המשמשים להספקת מזון לסעודות חג, ופרט זה נראה תמוה מבחינה ריאלית שכן זו הגדרה כוללנית מדי. מתאים יותר היה שאין משתמשין בפירות לאכילה סתם (השומרים אינם טועמים מהפירות), אבל הם משמשים לסעודת קודש אליליות לכהנים ולצרכי המקדש. ל'בי נצרפי' ראו שבת קטז ע"א; וכן בבלי כאן יא ע"א ואולי היא עבודת האל סראפיס כמו ה'צריפא דאשקלון' (בבלי כאן יא ע"א).</i>. ר' שמעון בן אלעזר אומר, שלש אשירות<sup class="footnote-marker">88</sup><i class="footnote">עורך התוספתא 'מתכתב' עם החלוקה של שלוש אשירות שבמשנה, ומציעה משמעות אחרת למניין שלוש אשרות.</i> בארץ ישראל, 1. חרוב שבכפר קסם 2. ושבכפר פגשה 3. שקמה שבראנו ושבכרמל. אשרה זורעין תחתיה ירקות בימות הגשמים, אבל לא בימות החמה. החזרים<sup class="footnote-marker">89</sup><i class="footnote">בכתב יד וינה 'החיזרין', החזרת היא החסה שלנו. משנת כלאים מזכירה את ה"חזרת וחזרת גלים" (פ"א מ"ב), והתלמודים מזהים אותה עם החסה.  החזרת היא אחד הירקות המוצעים למרור. הירושלמי מפרש את החזרת כחסה אגריון (άγριον). משמעות המילה ביוונית היא שדה, כלומר חסה בר בניגוד לחסה תרבותית.</i> לא בימות החמה ולא בימות הגשמים. ר' שמעון בן אלעזר אומר אף לא זרעים, ולא ירקות בימות הגשמים, מפני שהעלין נושרין, והווה להן זבל. הנכנס תחתיו כנכנס לבית עבודה זרה. ואם היתה דרך הרבים מפסקתה הרי זו מותרת" (פ"ו ה"ח).
התוספתא מתעלמת מהמחלוקת שבמשנה, ומתברר שלדעת התוספתא ההבחנה שבמשנה מיותרת ואיננה משמעותית. העץ הוא אשרה בין אם הוא קדוש, בין אם הוא רק מעין סככה לצלם או למזבח. כך או כך אין ליהנות ממנה, מותר לזרוע מתחת לאשרה בחורף משום שהאשרה איננה תורמת לגידול הזרעים, ורשב"א החולק סבור שיש לעץ תרומת מה לזרעים ולכן הזריעה תחתיו אסורה.
המחלוקת תמוהה. האם מתארים חכמים את המציאות של ימיהם? הרי מוצגות כאילו שתי פרשנויות למונח אשרה, ושתי התופעות ללא ספק קיימות. היו עצים שהם עצמם היו קדושים, וגם היו מקרים של עץ המצל על מזבח או על צלם. אם כן שני החולקים צודקים מבחינה ריאלית, ובמה המחלוקת? או שמא התנאים במשנה חולקים על פירוש המונח במקרא? על כל פנים ההבחנה ההלכתית שבמשנה עצמה ברורה. אם העץ, מצל או משמש אכסניה שמתחתיו פולחן, העץ עצמו מותר. אם העץ עצמו נעבד הוא עצמו אסור. שאלה שנייה היא מה היחס בין מחלוקת רבי שמעון ותנא קמא, לבין החלוקה הקודמת. בפיסקה הקודמת מדובר במפורש על עץ המצל על עבודה זרה שמתחתיו. האם זו רק דעתו של רבי שמעון? מכל מקום התוספתא איננה מכירה בהבחנה של המשנה.
הפירוש הפשוט הוא שהמחלוקת במשנה היא רק על פירוש המילה המקראית, ואין מחלוקת בהלכה, וממילא גם אין סתירה בין המשנה לתוספתא.
בתוספתא גם רשימה של שלוש אשרות ידועות. הנוסח בכתב יד ערפורט הוא "שלש אשירות בארץ ישראל חרוב שבכפר קסם ושבכפר פגשה שקמה שכראנו ושבכרמל". בכתב יד וינה: "חרוב שבכפר פטם שבכפר פגשה, שקמה ושקמה שבארני ושבכרמל". בתוספתא לפי כתב יד ערפורט ארבעה עצים. שני חרובים ושני שקמות (שבראנו, ושבכרמל). נוסח כתב יד וינה מאפשר לתקן ולהבין שכפר פטם מצוי בכפר פגשה, או שארני נמצאת באזור הכרמל. ההסבר האחרון סביר יותר, סביר יותר משום שהכרמל הוא שם אזור. אך כדי שנקבלו צריך להסביר שהאות וו (ושבכרמל), בשני עדי הנוסח איננה וו החיבור.<sup class="footnote-marker">90</sup><i class="footnote">לזיהוי המקומות ראו ספראי, גבולות ושלטון, עמ' 43.</i>
כפר פטם איננו מוכר לנו. כפר קסם הוא כפק קָאסם של היום בגבול השומרון והשפלה, מצפון לראש העין. לפי שמו הוא כפר של עבודה זרה (מאגיה). כפר פגש אמור להיות באזור שפלת החוף קרוב לקיסריה.<sup class="footnote-marker">91</sup><i class="footnote">ירו', עבודה זרה פ"ה ה"ד מד ע"ד; ספראי, גבולות ושלטון, עמ' 58. בכפר נזכר בזיקה לגדור, הוא חורבת גדור מדרום לקיסריה. </i> בראני איננה ידועה, היה כפר כזה בשומרון, ששמו נקטע בכתובת רָ[...] או בָּ]... ששם היה מקדש פגאני שהוקדש להאדרינוס.<sup class="footnote-marker">92</sup><i class="footnote">די סגני, כתובת.</i> זה אחד המקדשים הבודדים במגזר הכפרי של ארץ ישראל. ייתכן שיש לקרוא את המשפט בתוספתא כך: 1. חרוב שבכפר פטם (קסם) 2. שבכפר פגשה, 3. שקמה ושקמה שבָארָני (ראני). ושבכרמל. ראני אפוא איננה בכרמל אלא בסביבת כפר קסם, כפר פגש, והאשרה בכרמל היא אשרה רביעית. על ראש הכרמל ניצב כידוע מקדש כפרי אחר המוכר מהמקורות שם גם נמצא פסל גדול של זיאוס הליופוליטנוס.<sup class="footnote-marker">93</sup><i class="footnote">ספראי, מקומות קדושים, אבי יונה, הר הכרמל. </i>
<b>מהי היא באמת אשרה?</b>
במקרא מופיעה האשרה כעבודה זרה עצמה, כלומר כשם אלה. אשרה היא אלא כנענית, מעין אם האלים, אשתו של 'בעל' שהוא ראש האלים. בהיותה אישה היא גם מסמלת את הפוריות של אדם ושל הטבע, ובעיני הנביאים פולחנה היה רווי מיניות ואסורה כמובן<sup class="footnote-marker">94</sup><i class="footnote">ויט, אשירה.</i>. בכונתילת עג'רוד, נחשף מקדש יהודאי שבו כתובות לה' (שם ארבע האותיות) ולאשרה. ונוסח דומה מצוי באוסטרקון אדומי.<sup class="footnote-marker">95</sup><i class="footnote">אשל, כונתילת עג'רוד.</i> פולחי מקדש זה האמינו אפוא באיזה שיתוף בין מונותאיזם יהודאי לבין אשרה שהיא מעין רעייתו של ראש האלים. פולחן שיתוף שנגדו התריעו נביאי ישראל. עם זאת כבר במקרא אשרה איננה רק אל ריאלי (או אלה) אלא שם בהשאלה לעץ קדוש. "לֹֽא־תִטּע לְךָ אֲשֵרָה כָּל־עץ אֵצֶל מִזְבַּח ה' אֱלֹקֶיךָ אֲשֶׁר תַּעֲשֶׂה־לָּֽך" (דברים ט"ז, כא). אשרה הופכת אפוא ככינוי לעץ הקדוש ולא לאל מסוים. מן הסתם בפולחן הישראלי-כנעני המקומי התגלמה אלת הפוריות בדמות עץ, ואשרה חדלה מלהיות כינוי לאלה מסוימת. תהליך דומה התרחש לשם 'אל' שהפך משם פרטי של אחד האלים, לכינוי כללי.
בחיבורו של לוקיאנוס על אלי סוריה האשרה איננה מופיעה ובספרות חז"ל כמו בתנ"ך אין כל ביטוי לאל או אלה בשם זה. אשרה היא בפשטות עץ קודש. כאמור עצים קדושים, חורשה קדושה או יער קודש הם תופעה אלילית נפוצה, וגם מספרות חז"ל נראה שהתופעה הייתה מוכרת. הן עצים בודדים שנעבדו בצורה עממית והן חורשות קודש מאורגנות ברחבי הארץ או בסביבות מקדשים.
תופעה נוספת המופיעה הרבה על פסיפסים היא עצים מעוצבים הצומחים כאילו מתוך המזבח (איור 35 לעיל). לכך מתכוונת התוספתא (פ"ו ה"ט): "ישראל שפיסל את האשרה בין לצרכה ובין לצורכו אסור, וגוי שפיסל את האשרה לצורכה היא אסורה, והוא מותר. לצורכו, בין זה ובין זה אסור" (תוס', פ"ו ה"ט).
<b>מעשה בציידן </b>– היא העיר צידון, או בית צידה מצפון מערב לכנרת. רבי שמעון בר יוחאי קשור לציידן בסיפור נוסף: "מעשה בצידן באחד שנשא אשה ושהא עמה עשר שנים ולא ילדה, אתון לגבי רבי שמעון בן יוחי למשתבקה<sup class="footnote-marker">96</sup><i class="footnote">להתגרש.</i>...".<sup class="footnote-marker">97</sup><i class="footnote">פסיקתא דרב כהנא, פרשה כב ב, עמ' 327; בראשית רבה, מה ג, עמ' 449; שיר השירים רבה, א ד. </i> בבבלי, כתובות מו ע"א מזכיר את רב יוסף צידוני המוסר בשם רשב"י. וכן מספר רבי שמעון על מפגשו על חנניה בן חכינאי בציידן (תוס', נידה פ"ו ה"ו, עמ' 647 ומקבילות). חנניה בן חכינאי ורבי שמעון היו ידידים, וכנראה באו שניהם מאותו מקום.<sup class="footnote-marker">98</sup><i class="footnote">חנניה בן חכינאי היה תלמיד בכיר של רבי עקיבא, וכנראה חבר מבוגר לרבי שמעון בר יוחאי. כמו ששנינו "רבי חנניה בן חכינאי הוה קאזיל לבי רב, בשילהי הלוליה דר"ש בן יוחאי" (בבלי, כתובות סב ע"ב). הסיפור כולו הוא על רקע של מציאות בבלית, בה תלמידי חכמים נודדים לרחוק ולזמן מרובה כדי ללמוד. זה נרטיב בבלי, שמן הסתם מעוגן גם במציאות היסטורית בבבל. החכמים להם מיוחסים סיפורים כאלה, שבהם הם מתרחקים מביתם, הם תנאים ארץ ישראלים (רבי עקיבא חנניה בן חכינאי ועוד, ראו ולר, סיפורים), אך הם מופיעים רק בתלמוד הבבלי. בארץ ישראל הקטנה לא היה צורך לנדוד ל'ישיבה' למרחק רב ושנים ארוכות. ולימוד תורה התנהל במרחב הכפרי רוב תקופת הלימודים. ואכן המקבילה הארץ ישראלית בויקרא רבה כא, ח עמ' תפה, שונה ומוטיב עזיבת המשפחה חלקי הרבה יותר. מכל מקום גם במסורת ארץ ישראל שמעון בן יוחאי וחנניה בן חכינאי הם ידידים שהלכו מעירם ללמוד אצל רבי עקיבא. </i> קרוב להניח שהם באו מבית ציידה היהודית.
<b>באילן שהיו עובדין אותו</b> – היה מקובל כעץ קודש. מן הסתם לא ממש כמקדש, ולא נבנה שם מזבח.<b> והיה תחתיו גל</b> – מקורו ותפקידו של הגל היה בלתי ברור.<b> אמר להן רבי שמעון בדקו את הגל הזה ובדקוהו ומצאו בו צורה</b> – התברר שיש פסל טמון למרגלות העץ. <b>אמר להן הואיל ולצורה הן עובדין נתיר להן את האילן </b>– האילן הוא עץ מקרי שניטע לשם חולין והעמידו תחתיו צלם, ואם ביטלו את הצלם (סילקו אותו) פג האיסור מעל העץ. רבי שמעון צפה את המציאות הנעלמת מעין כל. עם זאת הדגש בסיפור הוא על הפתרון ההלכתי, ולא על מעשה הנס. הסיפור מצטרף לסיפורים אחרים, חלקם תנאיים, ורובם אמוראיים על מעשים מופלאים של רשב"י. אין הוא מופיע כעושה ניסים מופלג, אבל יש בו מידה מיוחדת של תפילה ומעשים על גבול הנס. בספרות המאוחרת הוא הפך לחכם בולט המרבה במעשי נס.<sup class="footnote-marker">99</sup><i class="footnote">רשב"י הוא חכם יחיד ומיוחד גם בדרכו ההלכתית וגם בכך שמיוחסים לו מעשי נס. אין הוא מייצג את כל החכמים, אלא מהווה חריג. </i>
הירושלמי מסביר שחכמים ורבי שמעון חולקים על סתם אילן של אשרה, רבי שמעון סבור שהעבודה היא לצורה תחתיה, וחכמים סבורים שהעבודה היא לעץ עצמו. והירושלמי מקשה: "ר"ש חלוק על החכמים ועושה מעשה כיוצא בו?" (ירו', מג ע"ב). כיצד זה מסופר מעשה שבו נוהגים כרבי שמעון שאם ניטל הצלם האילן הותר. הרי את האילן עצמו "היו עובדים". ברור שהמעשה בא להדגים את שיטת רבי שמעון שאשרה היא רק אילן שעובדין אותו. ולאחר המחקר שהתבצע התברר בדרך קצת פלאית או נבואית שרבי שמעון צדק. אין להתפלא על כך שרבי שמעון נהג כדעתו, ובכלל המעשים המובאים בספרות חז"ל סותרים לעתים קרובות את ההלכה העקרונית, והובאו כדי להדגים התנגשות בין הלכה למציאות.<sup class="footnote-marker">100</sup><i class="footnote">ראו פירושנו לברכות פ"א מ"א ופ"א מ"ג.</i>
האתוס שהתלמוד מציג הוא שכולם נוהגים לפי דברי הרוב, ודברי הרוב הם אלו המובאים בסתם (תנא קמא). ועל כן תמה התלמוד כיצד נוהג רבי שמעון כדעתו ולא כדעת הרוב. התלמוד מנסה לעצב את דעת הקהל, אך איננו משקף מציאות. במציאות הדברים המובאים ב'סתם' (אנונימיים, ת"ק בלשון מסורת הלימוד) במשנה, אינם דעת רוב, אלא דעה אחת, ורבי שמעון סבר אחרת ונהג כדעתו.<sup class="footnote-marker">101</sup><i class="footnote">הפירוש שהצענו הכרחי, אך מנוגד למסורת הלימוד. השאלה היא מה הינחה את רבי בליקוט המשניות. האם רצה לפסוק הלכה, או שמא זה רק ספר לימוד. ואם רבי רצה לפסוק הלכה ובחר רק את הדעות הנראות בעיניו כהלכה, האם עמדתו התקבלה. במבוא עסקנו בכך מעט. לאחר עשרות שנות לימוד אין לנו ספק שדעתו של אפשטיין שאין לסידור המשנה ועריכתה תפקיד הלכתי, נכונה. עם זאת המשנה הפכה לספר הלכה, ורק במקרים חריגים ההלכה לדורותיה לא קיבלה את סתם המשנה להלכה. אם יזכנו החונן לאדם דעת נזכה לקיים על כך דיון מסודר. </i>
עם זאת אין צורך לפרש שלדעת רבי שמעון עץ הנחשב לקדוש בעצמו, איננו אסור. זו עמדה בלתי סבירה. אין בכלל גם סיבה לפרש שחכמים ורבי שמעון חולקים בהלכה. די אם הם חולקים בפירוש תופעת האשרה בימיהם או בתקופת המקרא, מהי בעצם הקדושה, ומתי מוגדר העץ כאשרה. בפועל שניהם אסורים. ובמקרה זה, מדובר באילן באזור יהודי (בית צידה בגולן היהודי). אין כבר עובדי עבודה זרה, אלא יש עץ היסטורי שנחשב לקדוש בעבר. רבי שמעון מבצע 'מחקר' היסטורי (מעין חפירה ארכיאולוגית), מצליח להבין את טיב העבודה זרה ולסלקה. ככלל יהודי איננו מבטל עבודה זרה. אבל במקרה זה סילקו את הצלם, והעץ הותר. במבוא הרחבנו מעט בנושא.
מעתה עלינו לשקול האם ייתכן שכל המחלוקת בין רבי שמעון לחכמים איננה עקרונית, אלא נובעת מפרשנות על מעשה זה. חכמים אינם חוקרים יתר על המידה, העץ נאסר ובכך הפרשה הסתיימה. ואילו רבי שמעון חפץ להתירו. כשם שחפץ היה להתיר את טבריה מטומאתה.
פרשנות אפשרית זו איננה יוצאת מגדר השערה. אך אם היא נכונה היא עדות כיצד התפתחה ההלכה ממעשה עמום להלכה תיאורטית.
לעיל הצבענו על הקשר שבין הלכה לסיפור מעשה, וטענו שלעתים יש חשד שההלכה היא ניסוח תיאורטי (לא תמיד מלא) של המעשה. בבחינת "ששמע השומע וטעה" (משנה, אהלות פט"ז מ"א, כפי שפירשנוה). או להיפך שהמעשה לא התחולל במציאות אלא הוא סיפור תיאורטי הנגזר מההלכה ומשקף אותה.<sup class="footnote-marker">102</sup><i class="footnote">ראו לעיל פ"א מ"ד.</i>

Mishnah 8

<small>עפ”י כתב יד קופמן</small>
<b>לא ישב בצילה</b> – של אשרה, שכן אסור ליהנות מעבודה זרה. מן הסתם גם כאן מדובר בעץ בעל 'קדושה' עממית ולא במקדש בנוי. <b>ואם ישב טהור</b> – העץ איננו מטמא באוהל. לכאורה הדברים בהתאם למשנה ו שעבודה זרה איננה מטמאה אלא כשרץ או כנידה, אלה מטמאים בנגיעה אבל לא בשהייה מתחת לעץ (בטומאת אהל). <b>לא יעבור תחתיה ואם </b>[<b>י</b>]<b>עבר טמא</b> – זו הלכה קשה וסותרת את קודמתה. אם ישב בכוונה תחת העץ ונהנה מהצל הוא טהור. ואם עבר תחתיו נטמא, מה בין ישיבה להליכה? מדוע הליכה קצרה מטמאת יותר מישיבה ממושכת? ואם עבודה זרה איננה מטמאה באהל, למה הוא טמא?
סוגיית הבבלי (מח ע"ב) בנושא בעייתית לא פחות. ראשית יש לה שתי נוסחאות בגוף התלמוד.
1. לא ישב בצילה. פשיטא! אמר רבה בר בר חנה א"ר יוחנן: לא נצרכא אלא לצל צילה.
2. איכא דמתני לה אסיפא: ואם ישב, טהור. פשיטא? ...
הבבלי איננו תמה על הסתירה, אלא על כך שההלכה מיותרת. ושואל פשיטא? לפי נוסחה אחת השאלה על הטומאה, ולפי הנוסח השני על הטהרה. שתי השאלות קשות, הרי עצם החלוקה במשנה מחייבת את קביעת שתי ההלכות. אף אחת איננה ברורה מעצמה, הרי ההלכה השנייה סותרת אותה. לא לשווא העירו הגאונים שסוגיות 'פשיטא' (כל הסוגיות) הן סבוראיות, והתייחסו אליהן בפחות דקדוק מאשר לגוף התלמוד. ואכן נראה שהשאלה נועדה רק להבאת התשובה. שבאחד המשפטים מדובר לא על צל ישיר אלא על 'צל צילו' (מונח בעייתי לעצמו שנבררו להלן).
מה ההבדל בין הרישא לסיפא, בין יושב לבין עובר? המפרשים מסבירים, בעקבות הבבלי, שברישא היושב אינו יושב תחת העץ עצמו אלא רק בצילו, ואין עליו גג. הוא נהנה מהצל ולכן אסור הדבר משום שיש כאן הנאה מעבודה זרה. אך טומאה אין כאן שכן אין כאן נגיעה בטומאה, ואין העברה הלכתית של הטומאה. בסיפא העובר עובר תחת ענפי העץ, ונהנה מעבודה זרה, לפחות מעט, ובדרך אגב. אבל יש כאן טומאת אוהל שכן עבר תחת ה'גג' שיצרו הענפים.
הסבר זה בא בעקבות התלמודים והוא מפורט יותר בירושלמי (מג ע"ב), המוסיף שעבודה זרה מטמאה באוהל (כמת) אבל איננה מחוורת, כלומר שמעמדה מעורער.
הבבלי אכן מקשר את משנתנו ובעיקר את הסיפא עם דעתו של רבי יהודה בן בתירא שעבודה זרה מטמאה באהל <b>"</b>דתניא, רבי יהודה בן בתירא אומר: מנין לתקרובת עבודת כוכבים שמטמאה באהל? שנאמר: ויצמדו לבעל פעור ויאכלו זבחי מתים, מה מת מטמא באהל, אף תקרובת עבודת כוכבים מטמא באהל" (מח ע"ב). אם זו הלכה מדוע נחקק דין טומאה מיוחד לתקרובת עבודה זרה? מה לגבי עבודה זרה עצמה? וכיצד תוסבר הסתירה עם משנה ו לעיל. הבבלי, ועל כל פנים מפרשיו, ראו בכך מחלוקת על משנה ו' ועמדה ברורה שעבודה זרה מטמאה באוהל, ואיננה מטמאה כשרץ או כנידה, אלא כמת. עמדה שנחזור אליה להלן.
הפירוש של המשנה קשה. לו היה הבדל בין ישיבה מתחת לעץ לבין ישיבה שלא מתחתיו (צל צלו), הייתה המשנה אומרת זאת במפורש. מה שכתוב במשנה הוא שיש הבדל בין העובר ליושב, ואם מחפשים אנו את פשט המשנה, יש למקד את ההבחנה בהבדל בין ישיבה למעבר.
בתחום ההלכתי אכן יש הבדל בין טומאה עומדת לטומאה חולפת, והחולף איננו מטמא. זו תפישת המשנה בטהרות פ"ד מ"א. ברם, כאן המצב הפוך ודווקא החולף טמא, והיושב טהור. להערכתנו, ההלכה במשנה נובעת מדין ספק. היושב נזהר שלא יגע בעבודה זרה ולכן לא נטמא, ואילו העובר איננו יכול להיזהר וספק אם נגע בטומאה (בעבודה זרה).
אכן עיון בתלמודים מצביע על כך שהתלמוד עצמו לא התכוון שצל צילו איננו מתחת ל'גג האהל'. בירו' (מג ע"ב): "תמן אמרי בשם רב חסדא צילה אסור, צל צילה מותר. אי זהו צל צילה ואי זהו צילה? תמן אמרי כל שאילו תיפול והיא נוגעת בו, זהו צילה. וכל שאילו תיפול ואינה נוגעת, זהו צל צילה. מפני מה צילה אסור? משום שהוא בהנאה. הרי הקבר אסור בהנאה וצילו מותר? הרי היכל הרי הוא אסור בהנאה, ורבן יוחנן בן זכאי יושב ושונה בצילו של היכל? הוי לית טעמא דלא משום שהוא אסור בהנאה".
אם כן 'צל צלו' הוא צל לא ישיר (שלא מתחת לענפים) אבל הבחנה זו נאמרת רק לעניין איסור הנאה. צל צילו לכאורה מותר בהנאה. על כך עונה רבי אבין "רב אבין בשם רבנן דתמן זאת אומרת שאין טומאת המתים מחוורת, דלא כן אילו קבר שהוא גוזל את הרבים ועבר תחתיו טהור?" כלומר, העיקרון שטומאת האשרה היא כטומאת מת היא 'איננה מחוורת', שכן בהמשך נקבע שאם האשרה גוזלת את הרבים הרי היא 'מותרת' ואילו הייתה קבר בוודאי הייתה מטמאת כמו כל קבר אף אם הוא גוזל את הרבים.
בהמשך סוגיית הירושלמי אין התייחסות לשאלות ההלכתיות אלא סיפורים כיצד נמנעו חכמים מלעבור לפני צלמים. כלומר אין כאן בעיית טומאה שכן 'לעבור לפני' אין בו העברת טומאה. אלא 'רק' בעיית הנאה, ובעיקר צורך בהרחקה. צורך זה אף מוביל, לפי סיפורי הסוגיה הירושלמית, לרצון או לעידוד הריסת הצלמים.
אם כן אין בסוגיית הירושלמי ביטוי לטומאת עבודה זרה במובן ההלכתי. לעומת זאת בתלמוד הבבלי מרכיב הטומאה מרכזי, והבבלי מזכיר במפורש את העמדה המיוחסת לרבי יהודה בן בתירא (שפעל בבבל) שתקרובת עבודה זרה מטמאת כקבר. הבבלי משתמש גם הוא במונח 'צל צילו'. אבל הירושלמי והבבלי מסבירים את המונח אחרת. בבבלי 'צל צילו' הוא בניגוד ל'מתחת' כלומר כשאין טומאת אוהל. ואילו הירושלמי (מג ע"ב) מגדיר: "אי זהו צל צילה ואי זהו צילה? תמן אמרי כל שאילו תיפול והיא נוגעת בו, זהו צילה. וכל שאילו תיפול, ואינה נוגעת זהו צל צילה". צל העץ הוא השטח שאם יפול חפץ ייגע בגזע העץ, ו'צל צילו' הוא האזור הרחוק יותר מגזע העץ. זאת ללא תלות בשטח העלווה של העץ.
אם כן מה סיבתה של ההלכה שבמשנתנו? לדעתנו משנתנו נוקטת עמדת פשרה במחלוקת רבי יהושע וחכמים "ארבע ספיקות ר' יהושע מטמא וחכמים מטהרין. כיצד? הטמא עומד והטהור עובר, הטהור עומד והטמא עובר, הטומאה ברשות היחיד וטהרה ברשות הרבים, טהרה ברשות היחיד וטומאה ברשות הרבים. ספק נגע ספק לא נגע, ספק האהיל ספק לא האהיל, ספק הסיט ספק לא הסיט, רבי יהושע מטמא וחכמים מטהרין" (טהרות פ"ו מ"ב; עדיות פ"ג מ"ז).
במקרה שבמשנת טהרות ספק, והתנא שלנו מניח שאם הטהור עובר, טמא. ואם הטהור ישב איננו טמא. אפשר גם שמשנתנו כרבי יהושע, וחכמים יטהרו בשתי המקרים. ודוק!. טמא עומד (עץ האשרה שהוא הטמא) וטהור עובר - טמא מספק כרבי יהושע. אבל טמא עומד וטהור עומד אין כאן ספק ותמיד טהור.
כפי שרמזנו כבר במשנה ו' הוויכוח מה טיב הטומאה של עבודה זרה, כשרץ, כנידה או כמת איננו הלכתי. לא ייתכן שאכן כל ההצעות השונות הוצעו. כמו כל ייחוס הטומאה לגוי אין כאן הלכה, שהרי בעצם הגוי איננו חייב במצוות. יש כאן ביטוי לתיעוב חברתי ודתי, שמתנסח בשיח הלכתי מעין טכני.
כך מציעים אנו להבין גם ביטויים אחרים כגון "המיחד ביתו לעבודה זרה, כולו מטמא בביאה. והעומד בתוכו כאילו עומד בתוך עבודה זרה" (תוס', עבודה זרה פ"ו ה"ב). אין משמעות הלכתית לעומד בתוך עבודה זרה. זה ביטוי של רגש, לא סטטוס הלכתי-טכני. 'מטמא בביאה' גם הוא ביטוי 'רגשי', ולא ביטוי לכך שעבודה זרה מטמאה באהל. וכן "המכניס ראשו ורובו לבית עבודה זרה טמא, כלי חרס שהכניס אוירו לבית עבודה זרה, טמא. הספלין והקתידראות שהכניס רובן לבית עבודה זרה טמאין" (פ"ו ה"ג). גם כאן מדובר לכאורה בטומאת אוהל ואנו מציעים לפרש את הברייתא לא בצורה הלכתית.
<b>היתה</b> – האשרה<b> גוזלת את הרבים</b> – הנוף של העץ הקדוש נוטה מעל הדרך. במצב זה בעל העץ נמצא גוזל את מי שהנוף מאהיל עליו. בעל הקרקע שמעליו הנוף רשאי לדרוש לקצוץ את נוף העץ. כמו ששנינו במשנת בבא בתרא (פ"ב מי"ג): "אילן שהוא נוטה לשדה חבירו, קוצץ מלא המרדע על גבי המחרישה. ובחרוב ובשקמה כנגד המשקולת. בית השלחין, כל האילן כנגד המשקולת. אבא שאול אומר כל אילן סרק כנגד המשקולת". ברור שחדירת נוף לשדה חברו ובמקרה זה לרשות הרבים היא ללא רשות, ומותר לקצוץ את כל מה שמפריע לשני, או לרבים. בפועל מכיוון שמדובר בעץ קדוש לרוב הנוכרי, בעל הקרקע היהודי איננו יכול לממש את זכויותיו בקרקע. מבחינת המשפט היהודי רשאי היה לקצץ את עלוות העץ, אך בפועל אינו יכול.
ההלכה בדבר עץ הנוטה מעל שדה נדונה בפירושנו למשנה שם.
בפירושנו למשנה שם ראינו שהייתה אפוא נטייה שלא למצות את הזכויות המשפטיות של 'רשות הרבים' לאפשר ליחיד להשתמש ברשות הרבים ולאפשר לענפי העץ להשתרע מעל רשות הרבים. כל זאת בתנאי שענפי העץ לא יזיקו בפועל. רק חסידים הקפידו שלא ליהנות במאומה מרשות הרבים. במקרה שלנו שהעץ נחשב לקדוש, בוודאי שהציבור היהודי התקשה לממש את ההלכה.
אם כן הביטוי שהאשרה 'גוזלת את הרבים' הוא מופרז, ואולי ניתן להגדירו כ'דמגוגי'. אסור לנוף העץ להזיק לרבים, אך אם נוף האילן נוטה בגובה מעל הדרך, ומצל עליה, או יונק מהקרקע אין בכך איסור גזילה. גם אם העץ חול, לא היו קוצצים אותו. אם העץ איננו מהווה מפגע (איננו חוסם את הדרך כך שגמל ורוכבו יכולים לעבור בנוחיות), אין כאן גזילה.
ובמקביל, עצם העובדה שאשרה 'גוזלת' את רשות הרבים או מהווה מפגע איננה סיבה לכך שהעובר מתחת לא יהא טמא. אם יש טומאת אוהל לעבודה זרה, אין הטענה שהאשרה 'גוזלת את הרבים' סיבה לטהר את הטמא. אלא כפי שהסברנו אין כאן טומאה הלכתית, אלא תחושת סיאוב והתנגדות לקרבה. אשרה שאיננה חוקית מבחינה משפטית (יהודית) אין חלים עליה אותם רגשות של סיאוב.<sup class="footnote-marker">103</sup><i class="footnote">רבי שמעון שהזכרנו איננו מדבר על עץ עבודה זרה, אלא על טומאת אוהל 'רגילה'. </i>
עוד יש להוסיף שבמקרה של האשרה שבמשנה, כנראה הציבור היהודי לא יכול היה להפעיל את כוחו המועט ולגרום לעקירת העץ או לקיצוצו. אפשר גם שהיו גם יהודים שהיה נוח להם בעץ המצל על הדרך, למרות שנחשב בעיני הנכרים לקדוש.
<b>ועבר תחתיה טהור </b>– שכן האשרה איננה חוקית, כאמור גם אם במקרה כזה, אם היה זה עץ פרטי, לא היה הציבור דורש לקצץ את הנוף. בבבלי (מח ע"ב) מחלוקת האם יש לגרוס 'עבר' או 'עובר'. השאלה היא האם מותר מלכתחילה לעבור, או שאסור לעבור (ראוי שלא לעבור) אבל אם עבר טהור. הבבלי מכריע שבעצם אם יש דרך אחרת אסור לעבור, ואם אין דרך אחרת מותר לעבור. כלומר סתם המשנה מותר לעבור תחתיה. במסגרת זו שומעים אנו גם על משמעות ההלכה. רב ששת כשהיה מגיע לאשרה כזאת היה אומר ארהיטני (מח ע"ב), כלומר הולך אותי מהר שלא אהנה מעבודה זרה. זו המשמעות של האיסור, מן הראוי למעט את ההנאה מעבודה זרה, אך הדברים אינם בבחינת שחור או לבן – מותר או אסור, אלא בגווני האפור.
<b>וזורעין תחתיה ירקות בימות הגשמים</b> – בימי הגשמים הזרעים אינם נהנים מהצל אלא להיפך ניזוקים ונפגעים מהיעדר שמש על הזרעים, וכן מכך שהעץ שותה חלק מהמים שהיו מגיעים לירקות. <b>אבל לא בימות החמה</b> – בימות החמה צל העץ מגן על הזרעים, ונמצא בעל הזרעים נהנה מעבודה זרה. <b>והחזרין </b>– ירק החזרת <b>לא בימות החמה ולא בימות הגשמים</b> – החזרת תמיד נהינת מהעץ המצל.  [<b>רבי יוסי אומר אף לא ירקות בימות הגשמין מפני</b>]<b> שהנבייה<sup class="footnote-marker">104</sup><i class="footnote">בחלק מעדי הנוסח נמיה, והוא שגיאה. </i> נושרת<sup class="footnote-marker">105</sup><i class="footnote">בעדי נוסח מענף בבבל נוסף "עליהן", ראו רוזנטל, עבודה זרה עמ' 63. </i></b> – הנביה הם העלים הנושרים מהעץ,<b> והוות הנאה להם לזבל</b> – יש לירקות הנאה מהעלים הנושרים המהוים זבל לירקות. ובלשון הירושלמי (מג ע"ג): <b>"</b>מפני מה הכל פורשין הימינה מפני שניבולה רע". חכמים סבורים שהעלים מזיקים לירקות ורבי יוסי רואה בכך יתרון.
לפנינו דיון 'מדעי' האם צל העץ מהווה יתרון לירקות, ואז הדבר אסור משום שזו הנאה מעבודה זרה, או שהוא חיסרון ולכן אין כאן הנאה מעבודה זרה. מבחינה מדעית קרוב להניח שבדרך כלל צל העץ גורם נזק, שכן העץ שותה חלק מימי הגשמים האמורים לספק מזון לירקות. מנגד הצל פוגע בדרך כלל בגידול הירק, שכן הירק זקוק לאור השמש לצרכי חילוף החומרים החיוני לירק (לתהליך הפוטוסינתזה). עיננו הרואות שדשא המצוי תחת צל בדרך כלל צומח פחות טוב. ברם, בהחלט ייתכן שבמקום מסוים יש לירקות עודפי מים, וטוב להם ששורשי האילן שותפים במים. ייתכן גם שצל למשך חלק מהיום ייטיב עם הצמחים. אם כן הנחת המשנה 'נכונה' (במשקפי המדע הנוכחי) לכל היותר בחלקה. אבל בדרך כלל הזרעים ניזוקים מהעץ וממילא צריך היה, לפי התפישה ההלכתית המוצעת במשנה, להתיר לזרוע מתחת לעץ קודש.
אין כאן אפוא כלל משפטי, אלא 'ההנאה' תלויה בתנאי המקום. אין כאן אפוא מקום לפסיקה אחידה, אלא לכלל הלכתי שיש להתאימו לתנאי הסביבה. חוקר בן זמננו, אם ירצה יוכל לנסח שגם חכמים וגם רבי יוסי צודקים, וכל אחד מדבר בתנאי מקרו-אקלים שונים. מי שמעוניין יוכל גם לנסח שהמחלוקת מתעלמת מתנאי הנישה האקולוגית הייחודית ומנסה להחיל הלכה קבועה על תנאים משתנים.
ניתן להתבונן בהלכה שבמשנה גם מזווית מבט שונה. הקביעה במשנה איננה מדויקת מבחינה 'מדעית'. עד כאן הדבר פשוט. חכמים לא יכולים היו לדעת את מה שיודעים אנו כיום כתוצאה ממחקר ממושך. השאלה היא האם חכמים התבססו על מידע שגוי, או שגם הם ראו את מה שרואים היום, כלומר שהעץ ניזוק מעט, אך גובר על הזרעים. ואף על פי כן אסרו למטרות הרחקה ומשום מראית עין. סביר, שבעיני הנוכרים, ירק שגדל מתחת לעץ קודש תהיה בו סגולה וברכה, וחכמים רצו לאסור זאת, גם בזמן שבעצם אין סיבה לאסור.

Mishnah 9

<small>עפ”י כתב יד קופמן</small>
<b>נטל ממנה </b>– מעבודה זרה כלומר מאשרה, מבמה, או ממקדש <b>עצים ואבנים אסורין בהנייה </b>– שכן אסור ליהנות מעבודה זרה. קרוב לוודאי שגם הנוכרים היו אוסרים שימוש כזה. מדובר, מן הסתם, בעץ אשרה עממי או במקדש שכבר חרב. תופעה כזו איננה בלתי אפשרית, עסקנו בכך במבוא.
<b>הסיק בהן את התנור אם חדש</b> – אם התנור חדש<b> יותץ</b> – שכן חימום התנור הוא גם גמר מלאכתו של התנור. התנור לא נוצר בבית המלאכה, אלא במקום שימושו ובישול ראשון הוא צריפתו. לפיכך עבודה זרה נחשבת למה שיצר את התנור, והוא כולו פסול. זו כמובן חומרה באיסור הנאה מעבודה זרה. <b>ואם</b> – התנור<b> ישן יצן</b> – יצנן את התנור, והתנור מותר שכן ההנאה מעבודה זרה הסתיימה.
איסור הנאה מעבודה זרה הוא כמו איסורי הנאה אחרים. במשנת עורלה מופיעה רק ההלכה הכללית: "תנור שהסיקוהו בקליפי ערלה, ואפה בו את הפת, תדלק הפת. נתערבה באחרות, תעלה באחד ומאתים" (פ"ג מ"ה). אבל בתוספתא שם: "תנור שהסיקו בקלפי ערלה - אם חדש יותץ, אם ישן יוצן. אפה ובשל בגחלים מותר. אפר בכולן מותר, חוץ מעצי אשרה. אפר בגדים שנתנגעו, ועפר בתים שנתנגעו אסורין בהנאה" (תוס', עורלה פ"א ה"ז). ההלכה נראית מחמירה אך אין כאן חומרה גדולה, אותה הלכה נאמרת גם לגבי תנור שהוסק בצמחי עורלה או שביעית.
בתוספתא שהבאנו החמרה נוספת, גם אם אפה באפר של עצי אשרה, שאין ממנו ממש חום של בישול, הפת אסורה. ההלכה בדבר הסקת התנור הרגיל חוזרת בעוד מקבילות (תוס', שביעית פ"ה הי"ט; פסחים פ"ב מ"א; בבלי, פסחים כו ע"ב; כז ע"א ועוד), אך ההחמרה בתנור חדש מופיעה רק במקורות שציטטנו.
<b>אפה בו את הפת אסורה בהנייה</b> – כמות שכתבנו וציטטנו לעיל.<b> ניתערבה באחירות כולן אסורות בהנייה</b> – בניגוד לעורלה, ה'עולה' (מתבטלת) ברוב גדול. <b>רבי אליעזר אומר יוליך הנייה לים המלח</b> – אסור ליהנות מעבודה זרה, ואי אפשר לשורפה, לכן אין ברירה אלא להוליך את הפת לים המלח, רבי אליעזר דורש ביעור אקטיבי. לעיל בפירוש מ"ג עמדנו על משמעותה המעשית של דרישה זו. כך גם כנראה מפרש הר"ש לערלה פ"ג מ"ז, וכך נראה גם מעוד מפרשים, אם כי ניתן להבין חלק מהם כמו הפירוש השני שנציע להלן (כגון רע"ב לנדרים פ"ד מ"ב). <b>אמרו לו אין פידיון לעבדה זרה</b> – "אמרו לו" הוא ביטוי למחלוקת או יותר נכון לטיעון במחלוקת. לכאורה המשנה קשה. הרי גם רבי אליעזר דרש לא ליהנות מעבודה זרה. אם כן גם הוא מסכים שאין פדיון לעבודה זרה, אם כן על מה הוויכוח? אפשר שעורך המשנה ידע שרבי אליעזר סבור שיוליך הנייה לים המלח, אבל פת ניתן לפדותה, אלא שכל זה איננו כתוב.
המשנה שלנו מובאת גם בבבלי פסחים כז ע"א, ושם בחלק מעדי הנוסח חסרות המילים "אמרו לו" והנוסח הוא אפוא "רבי אליעזר אומר יוליך הנייה לים המלח, [אמר] אין פידיון לעבודה זרה". אפשר גם לשחזר נוסח כזה: "רבי אליעזר אומר יוליך הנייה לים המלח. א"ל אין פידיון לעבודה זרה". א"ל הוא 'אמר להם' ולא אמרו לו. זו נוסחה הפותרת את רוב הבעיות. "אין פדיון" הוא המשך דברי רבי אליעזר ובגלל שאין פדיון, יוליך הנייה לים המלח. אלא שהיא עומדת נגד כל עדי הנוסח הטובים שבמשנה. יתר על כן אין זו לשון משנה, למסור את ההלכה ולהביא את הנימוק כמאמר נפרד. ובכלל מה מוסיף הנימוק של רבי אליעזר, מי סבור שיש פדיון לעבודה זרה?
בדוחק ניתן להסביר את נוסח המשנה כהסבר בבבלי שם, שדין הפת שונה בעבודה זרה מעורלה. לעורלה 'יש פדיון' ולכן אם הפת נתערבה באחרות היא מתבטלת (ברוב של אחד למאתים), אבל לעבודה זרה אין פדיון. 'פדיון' הוא במובן של ביטול ברוב, ובעבודה זרה אין פדיון. אפשר גם שהמשפט נאמר על משנת עורלה. שם מותר לבטל את הפת באחד למאתים, אבל בעבודה זרה אין לפת פדיון.
מן הראוי להעיר שפדיון אין משמעו ביטול ברוב, אלא תמורה. כגון: "מה בין הבכור והמעשר לבין כל הקדשים? שכל הקדשים נמכרים באטליס ונשחטין באטליס, ונשקלין בליטרא, חוץ מן הבכור ומן המעשר. ויש להן פדיון ולתמורותיהן פדיון חוץ מן הבכור ומן המעשר" (תמורה פ"ג מ"ג). רק בדוחק רב ניתן להבין כרמב"ם שדמי הפת שנתערבו אי אפשר לפדות, שכן פדיון באיסור מאן דכר שמיה. אבל ייתכן שדברי רבי אליעזר הם דין לעצמם. מרגע שהוקדש חפץ לעבודה זרה, אין לו פדיון.
על כן אין בידינו אלא לקרוא את דברי רבי אליעזר בצורה אחרת. "יוליך <u>הנייה</u> לים המלח" ולא את כל הלחמים, אלא רק את שווי פת עבודה זרה. כך פירשו הרמב"ם למשנתנו הרא"ש למשנת עורלה פ"ג מ"ז ועוד. חלק מהמפרשים מצמצמים את החידוש ואומרים שכל הפת נאסרה, אבל פת שהתערבה מותרת, ומביאים את דמיה לים המלח (רע"ב כאן ועוד), ואז היא מותרת בשימוש. רבי אליעזר סבור שההנאה האסורה היא מזערית. לכן הפת עצמה מותרת. אבל יש להשמיד את מחיר ההנאה האסורה. המשתמש ממיר אפוא את ההנאה של עצי ההסקה בכסף ואת הסכום הזעיר מוליך לים המלח. על כך אמרו חכמים "אין פדיון לעבודה זרה". אמנם הוא נהנה מעבודה זרה בצורה מזערית, אבל אי אפשר לבודד הנאה זו מגוף הפת או התנור האסורים. על עמדתו המקלה המיוחדת של רבי אליעזר בנושא הרחקת עבודה זרה עמדנו במבוא.
הפירוש נשען בפירוש על דברי התלמוד למשנתנו: (מט ע"ב) "1. אמר רב חייא בריה דרבה בר נחמני אמר רב חסדא אמר זעירי: הלכה כרבי אליעזר. איכא דאמרי, אמר רב חסדא: אמר לי אבא בר רב חסדא, הכי אמר זעירי: הלכה כרבי אליעזר. 2. אמר רב אדא בר אהבה: לא שנו אלא פת, אבל חבית לא. ורב חסדא אמר: אפילו חבית מותרת. 3. ההוא גברא דאיתערב ליה חביתא דיין נסך בחמריה, אתא לקמיה דרב חסדא, אמר: שקול ארבע זוזי ושדי בנהרא, ונשתרי לך" (לאיש אחד השתערבה חבית של יין נסך ביינו. בא לפני רב חסדא אמר 'קח ארבע זוזים וזרקם בנהר".  המימרה הראשונה והשלישית קובעות שהלכה כרבי אליעזר ודי לזרוק לנהר (להוליך לים המלח) את דמי החבית שהתערבה. המימרה הראשונה קובעת רק שהלכה כרבי אליעזר. המימרה השנייה מצמצמת אותם לפת שהתערבה בלבד.<sup class="footnote-marker">106</sup><i class="footnote">המימרה השלישית חולקת על השנייה, וכך פירשו בעל הלכות גדולות על אתר.</i> והמימרה השלישית מרחיבה את המימרה לחבית, אך רק לחבית שהתערבה. כל המימרות הללו שימשו לפרשנים כבסיס לפירוש דברי רבי אליעזר. ברם, כפשוטו רבי אליעזר התיר את כל ההנאה מעבודה זרה, ובלבד שיוליך הנייה לים המלח. את הרווח הישיר בלבד.
הבבלי מקבל את ההלכה ומצמצם אותה זו התפתחות הלכתית המוצגת כפרשנות יצירתית ומצמצמת.
הפירוש מבוסס על דיוק בשני המונחים יוליך <u>הנייה לים המלח,</u> לעומת <u>יוליך לים המלח, </u>ואכן במשנה ג' לעיל שנינו "המוציא כלים [ו]עליהם צורת החמה צורת הלבנה צורת הדרקון יוליכם לים המלח" זה השימוש הרגיל של מטבע לשון זו, והיא ניסוח של החמרה הדורש השמדה אקטיבית ולא רק איסור הנאה.
לא תמיד התלמודים מקפידים על ההבחנה בין יוליך הנייה ליוליך סתם. זאת לפחות לפי הנוסחאות שבידינו. כך למשל  "היו לו מעות של סכנה, אתא עובדא קומי רבי אימי אמר יוליך הנייה לים המלח. היו לו מעות של סכנה. אתא עובדא קומי רבי אימי אמר, יוליך הנייה לים המלח" (ירו', מעשר שני פ"א ה"א, נב ע"ד). כאן הכוונה להשמדת כל הפרי שנפדה על ידי 'מעות של סכנה'. וכך כבר בספרי: "ולא ידבק בידך מאומה מן החרם, מיכן אמרו נטל מקל או מלגז או כרכר או שרביט כולם אסורים בהניה, נתערבו באחרים כולם אסורים בהניה מה יעשה להם יוליך הניה לים המלח. כללו של דבר כל הנהנה מעבודה זרה, יוליך הניה לים המלח" (ספרי דברים צו, עמ' 157).
הניסוח הוא שלילי, איסור הנאה אפילו משמץ עבודה זרה. ומתאים הרבה יותר היה איסור כללי "יוליך לים המלח, ואכן שם בכתב יד רומי "יוליכם לים המלח". במשנה ג' בפרקנו שנינו הלכה זו ושם נאמר "יוליכם לים המלח" סתם וכן במקבילה בתוספתא (פ"ה ה"א).
איננו יכולים לקבוע האם השיבוש הוא כבר במדרש התנאי, וההבחנה שהצענו נשמרה. או שמא זה שיבוש של המעתיקים בלבד. כך או כך השפיעו נוסחאות אלו על הפרשנים. בתוספתא שלנו (פ"ג הי"ט): "המוכר עבדו ליריד של גוים, דמיו אסורין, ויוליך לים המלח. וכופין את רבו שיפדנו אפילו מאה בדמיו, ויוציאנו לחירות. נמצאתה אומר הנושא והנותן ביריד של גוים, בהמה תיעקר. כסות וכלים ירקבו. מעות וכלי מתכות, יוליך הנאה לים המלח. פירות את שדרכן לישפך ישפך לשרוף ישרף לקבור יקבר".
כאן ברור שיוליך הנייה הוא הולכת כל כלי המתכות ולא רק 'דמי עבודה זרה,<sup class="footnote-marker">107</sup><i class="footnote">לקטע זה אין בידינו את כתב יד וינה.</i> כך גם עולה מהמקבילה לתוספתא בבבלי (עבודה זרה יג ע"א): "אמרו: הנושא ונותן בשוק של עבודת כוכבים - בהמה תיעקר, פירות כסות וכלים ירקבו, מעות וכלי מתכות יוליכם לים המלח", כך ברוב עדי הנוסח. הבבלי, לא גרס אפוא יוליך <u>הנייה</u> וכן עולה מסוגיית בכורות יג ע"ב ש"יליך הנייה" הוא כמו יוליך סתם.
אבל במקבילה "[דתניא] אין מקדישין ואין מעריכין ואין מחרימין בזמן הזה. ואם הקדיש והעריך והחרים, בהמה - תיעקר, פירות כסות וכלים - ירקבו, מעות וכלי מתכות - יוליך הנאה לים המלח" (בבלי יומא סו ע"א). ל"יוליך הנאה", אין כאן משמעות אלא במובן של איסור הנאה על כל גוף החפץ (מקביל הפירות ירקבו).
במקבילה בבכורות נג ע"א בדפוס: "יוליך לים המלח". סופרים מאוחרים לא הבחינו אפוא בין 'יוליך הנייה' ל'יוליך' סתם. אפשר שזו רק בעיית מעתיקים אך דומה שהבעיה חוזרת לימים קדמונים יותר, לעריכת המקורות האמוראיים עצמם, וצריך עיון. זמנו של העמעום בין שני הנוסחים מצריך אפוא עיון אשר יתבסס על הנוסחאות הקדומות ועל ציטוטי הראשונים ועדי הנוסח שלהם. לא באנו כאן לבצע בירור זה. אך מכל מקום יהא זמנו של השיבוש אשר יהא, הוא השפיע על הספרות הפרשנית לדורותיה.
<b>נטל ממנה כרכר </b>– כדכד או כרכר הוא דוגמא לחפץ קטן חסר ערך. "במשנה שבת שנינו "עצם כדי לעשות תרוד... זכוכית כדי לגרור<sup class="footnote-marker">108</sup><i class="footnote">בחלק מעדי הנוסח לגדוד.</i> בו ראש הכרכר". לצד <b>כרכר</b> מצינו בנוסחאות <b>כרכד</b>. הערוך מתאר את הכרכר כך: "יש לאורגים עץ או עצם שראשו חד, ונקרא כרכר, ודומה למחט של שקאין, וכך שמו בלשון יון כרכית (κερκίς). מעבירו על השתי כשהוא מתוח לפניו, ושובט (ומהדק) בו החוטין, ומקרב המבדילין בין שני חוטין העליונים והתחתונים, ומיד נוחים להתפרק העליונים מן התחתונים, ונפתחת נפש המסכת לירות בתוכה חוט הערב".<sup class="footnote-marker">109</sup><i class="footnote">ערוך השלם, כרך ד, ערך "כרכד", עמ' שכה. הדברים לקוחים מפירוש רבנו חננאל לשבת עו ע"א, אלא שבדפוס שלפנינו הדברים משובשים במקצת.</i>
שבר הזכוכית שימש לחידוד הכרכר, אך ייתכן שהשתמשו בו גם כדי להפריד זה מזה את חוטי השתי שנדבקו, כמו ששנינו בתוספתא: "סכוכית - אחרים אומרים: כדי לפצע בה שתי נימין כאחת" (תוס' שבת, פ"ח [ט] הכ"א; בבלי, פ ע"ב),<sup class="footnote-marker">110</sup><i class="footnote">ראו עוד שבת פי"ז מ"ב; תוס', שבת פ"ט ה"י, ועוד. </i> ונראה שאין הפציעה הנזכרת בתוספתא אלא הפרדת החוטים זה מזה. אף הברייתא בבבלי דנה בשימוש בשבר זכוכית בעבודת האריגה, אלא שהיא נוקטת שיעור אחר. הראשונים הבינו שאף על פי שהמשנה והתוספתא נוקטות לשון שונה, הן מתכוונות לשיעור אחד, אלא שאין הכרח לפרש כן, וייתכן שהלשון "אחרים אומרים" שבתוספתא מכוון לשיעור קטן יותר.<sup class="footnote-marker">111</sup><i class="footnote">ראו ליברמן, תוספתא, עמ' 121.</i>
הכרכר (כך יש לגרוס לפי בעל ערוך השלם, ולפי המקבילה היוונית) הוא עץ המשמש כמחט, ולעתים משייפים אותו בזכוכית, או שמשתמשים בזכוכית במקום עץ. במקרה שעליו מדובר במשנה השתמש בגזיר עץ של עבודה זרה שימוש מזערי. <b>אסור</b> – הכרכר<b> בהנייה</b> – למרות ששווי ההנאה מזערי הוא אסור בשימוש. <b>ארג בו את הבגד הבגד אסור בהנייה</b> – למרות שההנאה מזערית, הבגד כולו נאסר.<b> ניתערב באחרים כולן אסורין בהנייה</b> – כמו במשפט הקודם.<b> רבי אליעזר אומר יוליך הנייה לים המלח אמרו לו אין פידיון לעבודה זרה </b>– המחלוקת היא האם יוביל את דמי הכדכד הפעוטים, או את דמי ההנאה שהפיק מהכדכד (זו מחלוקת פרשנים, עליה עמדנו לעיל). ולדעת חכמים יוליך את כל האריג להשמדה בים המלח.
בשימוש בכרכר יש הנאה פעוטה, והאיסור בהנאה על כל הבגד הוא חומרה גדולה. לעומת זאת רבי אליעזר, מדבר בלשון איסור. אבל למעשה קובע שהבגד מותר בשימוש, בתשלום פעוט ביותר של אותם דמי הנאה מזעריים. גם כאן נוקטת המשנה (רבי אלעזר) בלשון איסור, ולמעשה מתיר את השימוש ברוב האריג, כמו המשנה הראשונה בפרק.

Mishnah 10

<small>עפ”י כתב יד קופמן</small>
<b>כיצד מבטלה </b>– בהלכה מחלוקת מי רשאי לבטל עבודה זרה יהודי או ישראל (להלן פ"ד מ"ד). ועוד חלוקה בין עבודה זרה של נוכרים לעבודה זרה של ישראל. כל זה איננו מעסיק את המשנה. היא מתמקדת בהגדרה של דרך 'ביטול' אשרה, ולא במי רשאי לבטל אשרה. סגנון המשנה קשה, ביטול מאן דכר שמיה לעיל? אמנם במשנה ב הצענו לפרש שמדובר במצב של ביטול, אך גם ראינו שהמונח 'ביטול' איננו נחוץ להבנת המשנה שם. אם משנתנו אכן מסבירה את משנה ב', הרי צריך להסיק ממנה שמשנה ב' מתפרשת ששבירה היא ביטול עבודה זרה.
על כל פנים מיקומה של המשנה שלנו קשה. בפרק הבא נידון עניין הביטול בהרחבה, ומקומה של משנתנו שם. יתר על כן המשנה להלן (פ"ד מ"ד) מתחילה במילים הזהות למשנתנו "כיצד מבטלה..." שם ה'כיצד' מסביר את המשפט הקודם. אבל תוכן שתי המשניות (זו שלנו והמשנה בפרק ד) שונה. אצלנו מדובר באשרה ושם בפסל, שם נדרשת פגימה של ממש, ובמשנתנו נזק קל וזניח מספיק.
על דרך ההשערה ניתן לשחזר את שלבי עריכת המסכת. העורך של המשנה רצה כנראה לרכז את כל דיני אשרה ברצף אחד. הווה אומר, שבמשנה קדומה כלשהי הייתה המשנה ערוכה לפי סוגי עבודה זרה, בית מקדש (בית, בית מרחץ, אשירה, צלמים). עורך משנתנו הכיר עריכה זו ושייר לה שריד. בתוספתא, לעריכה זו לא נשאר זכר, וגם עורך משנתנו בסופו של דבר בחר בסידור אחר, אך הותיר כפילות מיותרת הנובעת בעיקר מתפישות הלכתיות מעט שונות (בדבר דרך הביטול).
בדרכי הביטול ומעמדו נדון להלן בסוף משנה ה' בפרק הבא, ובמבוא.
<b>קירסם</b> – פגע בשיוף או בציפוי החיצוני<b>, </b>וראו להלן. <b>בעץ לכרסם וזירד</b> – הוריד זרד (ענף יבש וקטן מהעץ).<b> נטל ממנה מקל או שרביט</b> – ענף.<b> אפילו עלה</b> – דבר שאין בו תועלת כספית.<b> הרי זו בטילה</b> – אנו למדים כיצד נהגו עובדי עבודה זרה בעצי האשרה. הם לא התירו לנגוע בהם ולעשות כל שימוש בעץ בענפים ואפילו לא להוריד בעלים.
במסכת שביעית שלישיה קרובה (פ"ב מ"ג): "מסקלין עד ראש השנה מקרסמין מזרדין מפסלין עד ראש השנה". קרסום שם הוא קרסום הייחורים שצמחו ועלו משורשי האילן, וכפירושו של הראב"ד: "תלישת ענפים יתירים שעולים בשרשי האילן והן דומות לעשבים ומכחישין אותו" (בפירושו לספרא, בהר פרשה א, קה ע"ג). את המונח "מזרדין" פירשו רבים שהוא גיזום ענפי האילן הדקים, וכלשונו של הראב"ד: "תלישת ענפין יתירין... העולין בשוכתו של אילן או תחת הענפים עצמן להקל מהן" (שם). מעין דברים אלו אף בערוך: "לפי שיש לאילן ענפין לחין יותר מדאי חותך מקצת ומניח מקצת וזהו זירוד",<sup class="footnote-marker">112</sup><i class="footnote">ערוך השלם, ערך "זרד", כרך ג, עמ' 319.</i> וכן פירשו חכמים ראשונים אחרים (רבי יצחק בן מלכי צדק, הר"ש משאנץ ועוד). המלאכה השלישית באילן היא "מפסלין". הנוסח "מפסלין" כתוב במשנת שביעית ואיננו אצלנו. מכיוון שפיסול הוא כריתת ענפים ואיננו דרך השחתה אלא דרך עיבוד ועיצוב עץ הפרי, לכן אין בו ביטול עבודה זרה.
נמצאנו למדים שקרסום וזירוד הם עבודות חקלאיות לטובת העץ, אבל בעצי אשרה לא נהגו לעשותן.
<b>שפייה</b> – החליק את פיה או את צורתה. זה בעצם כרסום, אך למטרות שבח.<b> לצ</b>[<b>ו</b>]<b>רכה </b> - של האשרה <b>אסורה</b> – מה שהוריד אסור כי זו הנאה מעבודה זרה.<b> ושלא לצ</b>[<b>ו</b>]<b>רכה מותרת</b> – אם הכרסום הוא לא לטובת עבודה זרה, הרי הוא בעצם אולי אפילו מבטל אותה, וגזר העץ עצמו מותר. להלן בפ"ד מ"ה תיאורים אחרים 'כיצד מבטלה?' ונדון בהם להלן.
במקבילה בתוספתא מעורבת שאלת המשנה בשאלה מי הוא המבטל. "כיצד מבטלה? 1. ר' מאיר אומר עד שיכה בקורנס ויאכל. 2. ר' שמעון אומר, אפילו דחאה וסטרה ונפלה הרי זו בטילה. 3. וחכמים אומרים נוכרי מבטל עבודה זרה שלו ושל ישראל וישראל אין מבטל עבודה זרה של נוכרי. ר' שמעון בן מנסיא אומר, עבודה זרה של ישראל אין לה בטילה עולמית" (פ"ה ה"ז). רבי מאיר מחמיר מהמשנה ודורש שהביטול יהיה מכוון וממשי. הכאה בפטיש ונזק משמעותי. רבי שמעון מסתפק במחווה סמלית. דחיפה קלה ונפילה, אף שאין נזק בפועל. שתי הדעות שונות מזו שבמשנה. עמדת חכמים (3) מובאת כתגובה מנוגדת, אך עוסקת בשאלה אחרת לגמרי והאות וו איננה וו החיבור.<sup class="footnote-marker">113</sup><i class="footnote">בבבלי עוד שתי דעות "עבודת כוכבים שנשתברה, רב אמר: צריך לבטל כל קיסם וקיסם, ושמואל אמר: עבודת כוכבים אינה בטלה אלא דרך גדילתה" (מט ע"ב). שבירה טבעית איננה מהווה ביטול. ולדעת שמואל גם השבירה המבטלת צריכה להיעשות בדרך מיוחדת. אין כאן מחלוקת בין האמוראים למשנה אלא מקרים אחרים. בירושלמי מב ע"ב אותה מחלוקת באותן מילים אך מובנן שונה. נראה שסוגיית הבבלי הועברה מהירושלמי, אך הובנה אחרת.</i>
</i> נוסח התוספתא תלוי במשנה והוא חיבור של שתי הלכות שונות. דבר המעיד לכאורה על תלות התוספתא בניסוח של המשנה, עד כדי אי דיוק. ברם, ייתכן שאין הדבר כן. במשנה אלו שתי משניות נפרדות. החצי הראשון של התוספתא מקביל משנתנו, והחלק השני מקביל למשנה להלן פ"ד מ"ד.
עוד בתוספתא: "בימוס שנפגם רובו הרי זה מותר. מזבח שנפגם כולו אסור, עד שינתן ממוקצה שלו, מותר. ושל חבירו אסור. לפני הקדשו אסור, לאחר הקדשו מותר" (פ"ו ה"ח). ההלכה בתוספתא דורשת שבירה ממש, היא קרובה לעמדת רבי מאיר, אך מחמירה ממנה. לא די בסתם שבירה, אלא שייפגם רוב גופו. ובמזבח עד שיעשה שימוש בחלקים המקודשים ("מוקצה"). אפשר שההלכה השונה בתוספתא מתייחסת למבנה קודש (בימה או מזבח), בשונה מכלי או אשרה. אך אפשר גם שזו עמדה הלכתית שונה. ונחזור לכך להלן פ"ד מ"ה.
כל המשנה צורפה לפרקנו בעקבות המשנה הקודמת. המשנה הקודמת עוסקת בנטילת כרכר מהעץ, ומשנתנו בנזק דומה. כפי שראינו במשנה עמדה מקילה במיוחד, ודי בשימוש קל כדי לבטל עבודה זרה. זאת בניגוד ליתר העמדות הדורשות ביטול מהותי יותר. החלק המקל הוא הקטע המחבר בין שתי המשניות, ועולה על הדעת האפשרות שגוף ההלכה מחמיר יותר, ונוספה בו הדוגמה של שימוש קל באשרה רק כדי לשרשר את המשניות. כלומר שלצרכים הספרותיים שינו מעט את ההלכה. כמובן שינוי כזה לא נעשה רק לצרכי שרשור, אלא הוא חוליה מאוחרת בתקופת התנאים, שבה הוצעה הלכות פחות מחמירות.
עוד נציין שהמונח 'מוקצה' בתוספתא הוא מוקצה לעבודה זרה, ומשמעותו שונה מדין 'מוקצה' הרגיל ברוב המשניות שהיא דבר שהקצה מדעתו (כגון בהלכות שבת). האם יש בכך רמז לשפה הלכתית שונה מיתר לשונות התנאים במשניות?
הדרישה במשנה היא ביטול חלקי, ולדעת חלק מהתנאים היא סימלית בלבד. זאת בניגוד ברור לדרישה במשנה ג' להשמדה מלאה לא רק של עבודה זרה, אלא של הכלי עליו צויירה אותה עבודה זרה. במשנה ג' מדובר בחפצי נוי עם סמלים אליליים, או לכל היותר לחפצים שנעשו לשם עבודה זרה ועוטרו בעיטורים 'מקצועיים'. זו סתירה שעסקנו בה במבוא. להלן בפ"ד מ"ד דיון נוסף וכפול באותו נושא.
לסיכום הפרק כבר במשנה, בדברי רבי מאיר, מצויה ההבחנה בין פסל לנוי ופסל פולחני, כשיטת מכילתא דרבי ישמעאל ולא כמכילתא דרשב"י. עם זאת התלמודים, אף שבאופן כללי קיבלו את ההבחנה המקלה (רק חפץ פולחני נאסר), התנגדו לפרש את משנה ג בדרך זו. במשנה ד העוסקת בפסל של אפרודיטה, נזכר מרכיב הנוי, אך הוא איננו מספיק להתיר את בית המרחץ. ואכן במקרה זה אמנם הפסל נוי לבית המרחץ אך גם משמש לפולחן (מן הסתם, עשוי לשמש לפולחן). ואף הסברנו שבית המרחץ מוקדש לאלה. לפיכך אין להוכיח ממשנה ד שפסל לנוי הותר, אך יש בהסבר שבמשנה התחלה של הבחנה בין סוגי פסלים. בין פסל אסור אותו פסל שהוא מותר כאשר הוצב למטרה פחות פולחנית. עם זאת לא נאמר שם שהותר לעשות פסל כזה, וכל המשנה מתייחסת רק לשאלת השימוש בבית המרחץ.

Chapter 4



Mishnah 1

<small>עפ”י כתב יד קופמן</small>
<b>רבי ישמעאל אומר שלש אבנים זו בצד זו </b>[<b>בצד</b>]<b> המרקוליס אסורות ושתים מותרות</b> – במשנת סנהדרין פ"ז מ"ו מובא המרקוליס כדוגמה לעבודה זרה רגילה ונפוצה. במשנתנו (פ"א) היא איננה נזכרת וכבר פירשנו שאין לראות במשנתנו את הדוגמאות הרווחות, אלא דוגמאות מקריות. במשנתנו מרקוליס היא דוגמה לעבודת פולחן שבמקום אחר ועל רקע אחר מותרת. את המרקוליס עובדים, לפי המשנה, על ידי הצבת ערימת אבנים ליד הפסל, או אף במקום הפסל.
<b>מרקוליס - מרקוריוס</b>
מרקוליס הוא הצורה השמית של האל הרומי (מערב האימפריה) מרקוריוס Mercurius<b>. </b>האטימולוגיה של שמו נתונה במחלוקת אך הוא נקשר בין השאר למסחר, לגנבים וגם לשמירת הגבולות וסימונם. כנראה בגלל זאת סימנו את האל באבנים גדולות כדוגמת אבני הגבול. היוונים זיהו את מרקוריס עם הרמס. מרקוריס היה אל רומי פופולרי ביותר, וזוהה אצל עמים שונים עם אלים מקומיים. בספרות חז"ל הוא מופיע כאמור כשם גנרי לעבודת אלילים בכלל.<sup class="footnote-marker">1</sup><i class="footnote">ראו פירושנו לסנהדרין פ"ז מ"ו. </i> האל שמוצאו רומי הובא למזרח ונקלט כאן כאחד ממשפחת אלי המזרח, אך לא ניתן לו שם יווני. עד כאן אפשר שזו תמונה ריאלית. בארץ היה האל נפוץ בזכות הצבא הרומי הרב שהיה מפוזר בארץ.
עם זאת חכמים מדגישים שעבדו את האל באבן. כלומר על ידי הצבת גלי אבנים לכבודו. כדברי המשנה "הזורק אבן למרקוליס זו היא עבודתו" (סנהדרין פ"ז מ"ו; ספרי במדבר קלא, עמ' 171).
במקורות הקלאסיים אין אזכור מיוחד של אבנים בהקשר לעבודת מרקוריוס. וההסברים, הניתנים כבר בתקופה הרומית, על מקור השם לא הונצחו בצורת העבודה של האל. באחד השרטוטים של דמות מרקוריוס הוא מופיע כשברקע שקי סחורה או אבנים מסותתות, אפשר שלפנינו רמז לעבודת האל בגלי אבנים. גם אם זו הפרשנות לתמונה, הרי שזו הופעה נדירה של אבנים בהקשר להרמס-מרקוריס. קשה להניח שחז"ל התכוונו לפרשנות נדירה זו. עבור חז"ל הקשר בין מרקוריוס לאבנים ולסקילה באבנים מוצג כמרכיב דומיננטי בעבודתו של אל זה (איור 36). עם זאת השם היווני הרמס קשור ישירות לאבנים וכבר סופרים ביזנטיים קישרו את השם היווני הרמס להרמה ἕρμα Erma, שמשמעו גל אבנים או אפילו במדויק גל אבנים המסמן גבולות, או מקום הרוס שנשארו בו רק גלי חורבות. במיתולוגיה היוונית גם סיפור אחר שבו הצביעו האלים בעד הרמס, ואבני ההצבעה נערמו סביבו.<sup class="footnote-marker">2</sup><i class="footnote">ווליקט הרמס. סקוט, הרמטיקה. ראו עוד אלבאום, פיטרון תיאטרון. לדעתו המונח המופיע בספרות 'פיטרון' הוא ערימת אבנים בשוק, ליד פסלו של הרמס-מרקוריס (שמות רבה טו כב). במקבילות תיאטרון (תנחומא הישן חיי שרה ג). </i>
אם נקבל את דברי המקורות היהודיים כפשוטם הרי שלפנינו התפתחות מקומית הקשורה לתפקידו כשומר הגבולות. גם את הגבולות בין שדות סימנו על ידי שלוש אבנים. או אולי זו פרשנות מקומית לשם היווני. פרשנות שאיננה נובעת מפולחן שאותו ראו אנשי המזרח, אלא כך פירשו לעצמם את השם. מידע שיש לו בסיס לשוני ומיתולוגי, אך איננו פרי תצפית ריאלית, שכן איננו מכירים עבודה זרה נפוצה כזאת.
רמז אפשרי לעבודה זרה מקומית כזאת יש בתרגומים להושע י"ב, יב: "אִם גִּלְעָד אָוֶן אַךְ שָׁוְא הָיוּ בַּגִּלְגָּל שְׁוָרִים זִבֵּחוּ גַּם מִזְבְּחוֹתָם כְּגַלִּים עַל תַּלְמֵי שָׂדָי" התרגום המיוחס ליונתן מתרגם "בבית גלגלא תורין לטעון דבחו, אף איגוריבון אסגיאו כיגרין על תחומי חקלין". כלומר בבית גלגל זבחו שוורים ל'טעות' (לעבודה זרה), אף מזבחותיהם רבו כמזבחות על גבולות השדה. וכן בתרגום הסורי איגורהון, והוא מיוונית אגורה שמשמעו פשוט מזבח.<sup class="footnote-marker">3</sup><i class="footnote">הקשר האפשרי למילה יגר, "יגר שהדותה", שהוא ערימת אבנים מחייב עדיין בירור. על כל פנים הצורה אגורה כמזבח רווחת בתרגום הסורי ובתרגום יונתן ראו למשל ירמיהו ל"ב, א. ראו עוד בבלי סנהדרין קב ע"א, ששם התיאור של מזבחות בשדה שזור במערכת אגדית.   </i> המתרגמים הכירו אפוא גלי שדה בגבול השדות המשמשים לעבודה זרה. ואולי הערימות הללו אינם באמת מזבחות אלא שהמתרגם מייחס לנביא אמירה שהמזבחות היו רבים כמו שגלי השדה רבים. הפירוש שלנו מבוסס על הצורה איגורה שהיא מזבח בתרגום הסורי ולעתים גם בתרגום יונתן.
מן הראוי להעיר שבגולן מצויים מאות מבני דולמנים שהם שלוש אבני ענק, שתיים מכל צד ואחת על גביהן (איור 37). אלו מבנים קדומים מתקופת הברונזה האמצעית, הפזורים במזרח התיכון ובגולן ריכוז שלהן. ייתכן שחכמים ראו בהם דגם לעבודת האלים השנואה עליהם. הם כמובן ראו בגולן את השרידים המרשימים ותהו על השימוש בהם, ופירשו אותם כשרידי המרקוליס, על בסיס משמעות השם הרמס.<sup class="footnote-marker">4</sup><i class="footnote">הסבר זה בצורה חלקית מצוי בספרות המחקר העממית של ארץ ישראל, בעיקר באתרי אינטרנט. ללא קשר להצעתו של ווליקט (ההערה הקודמת). באתר דעת המוקדש למרקוליס מופיע ההסבר במכתב של משה הרטל, אחד מהבולטים שבין הארכיאולוגים שעסקו בגולן. </i> הסבר זה הוא ארץ ישראלי באופיו. אך מן הראוי להעיר שהוא הוצע במקורו כמקור לשם הרמס בכרתית הקדם יוונית. גם שם מצויים דולומנים דומים והיו חוקרים ששיערו שאבני הענק הללו הם מקור השם הרמס.<sup class="footnote-marker">5</sup><i class="footnote">ווילקט, הרמס.</i>
כמה מסורות בלתי תלויות מדברות על שימוש באבני המרקוליס לריצוף, זאת כנראה מתוך תפישה שאבני המרקוליס הן פלטות ישרות. תיאור כזה מתאים במיוחד לאבן הגג של הדולומן. כמות ששנינו "עכו"ם שהביא אבנים מן המרקוליס וחיפה בהן דרכים וטרטיאות - מותרות, וישראל שהביא אבנים מן המרקוליס וחיפה בהן דרכים וטרטיאות – אסורות. אמאי? תיהוי כעבודת כוכבים שנשתברה מאליה!" (בבלי כאן מב ע"א). ההנחה היא שהאבן חלקה ובעיקר שהמבנה כבר הרוס ואיננו מקדש פעיל.
וכן: "1. בי ינאי מלכא חרוב, אתו עובדי כוכבים אוקימו ביה מרקוליס. 2. אתו עובדי כוכבים אחריני דלא פלחי למרקוליס שקלינהו וחיפו בהן דרכים וסטרטאות. 3. איכא רבנן דפרשי ואיכא רבנן דלא פרשי. אמר ר' יוחנן: בנן של קדושים מהלך עליהן, ואנן נפרוש מהן? 4. מאן ניהו בנן של קדושים? רבי מנחם ברבי סימאי. ואמאי קרו ליה בנן של קדושים? דאפי' בצורתא דזוזא לא מיסתכל  (בבלי, כאן מב ע"א – 1. בית ינאי המלך חרב, 2. באו עובדי כוכבים אחרים שאינם פולחים למר'קוקוריוס לקחום וחיפו בהם דרכים וכבישים.  3. היו חכמים שפרשו מהם ויש חכמים שלא פרשו. אמר רבי יוחנן בנן של קדושים מהלך עליהן, ואנן נפרוש מהן? 4. מי הואנ בנן של קדושים? רבי מנחם ברבי סימאי. ולמה קראו לו 'בנן של קדושים'? שאפילו בצורה שעל המטבע (דינר) אינו מסתכל".
את המעשה יש לקרוא בהסתייגות מה, שכן חלקו מנוסח כאגדה. חכמי בבל יודעים שבארץ ישראל יש שימוש באבני מרקוליס שננטשו לריצוף כבישים, ויש מחלוקת על השימוש בהם. זאת למרות שבוודאי יש כאן 'ביטול עבודה זרה' ולפי ההלכה ביטול כזה, על ידי נוכרי מבטל ומתיר בהנאה את האבן. המידע הטכני חוזר על מה שכבר ראינו במקור הקודם. עוד לומדים אנו שיש חכמים שחוששים ליהנות אפילו מאבני מזבח שבוטלו<sup class="footnote-marker">6</sup><i class="footnote">ראו להלן משנה ה'.</i>. ברור שהמזבחות למרקוריס היו נטושים והתלמוד מסביר, בהגיון רב, שהנוכרים הנמצאים כיום בארץ ישראל אינם פולחים עוד לאותו מרקוריס. כמובן שלעבודת מרקוריס עדיין פלחו גם בארץ ישראל, אך לא למתקנים הללו. כזה אכן היה מעמד הדולומנים בתקופה הרומית. התיאור שפעם היה המתקן יהודי הוא פרשנות של אמוראים מרוחקים, איננו משנה את גוף הסיפור ואת ההלכה שבו.
חלק מהעדויות ומהאגדות על המרקוליס עוסקות במתקן נטוש, אם כי האחרות המרקוליס הוא אל 'פעיל' כלומר שעבודתו קיימת. אין ספק שהיו מקדש מרקוריוס בארץ, אך היו גם גלי אבנים ובעיקר מתקנים נטושים, ולכן טבעי לזהותם עם הדולומנים שבגולן.
בסיס ריאלי אחרת לתיאור של גלי האבנים הם מצבות גדולות אנאקוניות. הן מוכרות במזרח החל מהתקופות הפרה היסטוריות אך השימוש בהם נמשך לעתים לתקופה ההלניסטית. אלו פשוט אבני ענק מוחלקות (או גם בלתי מסותתות) ללא דמות אדם. פיתוח מיוחד, מהתקופה ההלניסטית הם סלעים כאלה ועליהן חרותה דמות אדם בחריטה מינימלית למדי אבנים אלו מכונים במחקר Herms על שמו של הרמס, אם כי זו פרשנות בלבד. חרותות כאלה נמצאו בארץ ישראל<sup class="footnote-marker">7</sup><i class="footnote">ארליך, אומנות 21–22, תמונה 23; ארליך ואחים אירוטיקה.</i>. כל אלה עשויים להיות רקע לתיאור של חז"ל את עבודת מרקוריס הרמס. אך אין הם תיאור מדויק אלא תיאור של מי שאיננו מכיר, ואולי גם תיאור מהול בהצגה מגכחת של עבודה הזרה. מעין אותו יחס ראינו בביאור החגים הרומיים בפרק הראשון (מ"א).
אגב אורחה שומעים אנו פעם נוספת על עבודה זרה שניתנו לה פרשנויות מאוחרות ומקומיות על בסיס פונטי או היסטורי בלתי מבוסס. הפרשנויות אינן אחידות והן משניות ומלמדות על החופש בהעברת 'מסורות' כאלה. לעתים קרובות מצויות פרשניות שונות לאותם אלים, ואף סיפורי מיתולגיה שונים לאותו אל, או אותו סיפור (מוטיב) לאלים שונים.
עדיין קשה להבין מדוע נקרא האל כאן ובמקבילות בשמו הרומי-לטיני, ולא בשם היווני הרמס. אף שהתרבות הרומי ת במזרח הייתה בעיקרה יוונית. אולי גם בכך בולטת השפעת הצבא הרומי שהיה 'סוכן השיווק' העיקרי של הפגאניזם בפרובינצית יהודיאה-פלשטינה..
במאה הרביעית ידועה תנועה המכנה עצמה הרמיטים, מילה שגם הפכה לכינוי לנזיר הנוצרי. הכתבים ההרמטיים נתגלו בעיקר בספרית נאג' חמדי ועוסקים בפילוסופיה והגות של החיים שאיפה לחיי חסד וצדקה וכו'<sup class="footnote-marker">8</sup><i class="footnote">לסיכום קצר ראו הוהלר, הרמס והרמטיזם.</i>. באופן טבעי ניסו חוקרים למצוא קשר בין עבודת הרמס, לתנועה ההרמטית. כך למשל היה מי שטען שהרמס זוהה במצרים הם אל החכמה, ובזיהוי זה עשו שימוש תנועות מאניכיות ופילוסופיות<sup class="footnote-marker">9</sup><i class="footnote">למסיכום קצר ראו הוהלר, הרמס והרמטיזם.</i>. אפשר שיש לפרשנות זו בסיס היסטורי. מכל מקום בספרות חז"ל עד סוף תקופת התלמוד הרמס ומרקוריס הם אל רומי-יווני לכל דבר. עבודתו מוצגת במקורות חז"ל בצורה מעט מגוחכת. ספרות חז"ל איננה משקפת את ההתפתחות בתקופה הביזאנטית. אפשר שקדמה לה, ואפשר שהקשר הלשוני אינו מלמד דבר<sup class="footnote-marker">10</sup><i class="footnote">דנו בכך במבוא.</i>.
כאמור במקורותינו חוזר התיאור שעבדו אותו על ידי זריקת אבנים או הקמת גלי אבנים. קשה להניח שאכן סתם זרקו אבנים אלא שהקימו גלי אבנים, ומן הסתם אלו היו מסודרים בצורה כלשהי כדברי המשנה שלנו "שלש אבנים זו בצד זו: בצד מרקוליס אסורות, ושתים מותרות. וחכמים אומרים שנראות עמו אסורות ושאין נראות עמו מותרות". אבל למרות דברינו במקורות נזכרת זריקת האבנים כעבודה טיפוסית. "בזורק אבן למרקולס מהו? אמר "כצרור אבן במרגמה כן נותן לכסיל כבוד" כשם שזורק אבן למרקוליס, מכבדו ואין יודע כבוד. כך כל המכבד את הרשע - מכבדו ואין יודע כבוד" (תוס', פ"ו הט"ו). בבבלי חוזרת פרשנות זו (שפולחן מרקוריס הוא רק, או בעיקר, בזריקת אבנים). "הזורק אבן למרקוליס - זו היא עבודתו (בבלי סד ע"א). ובהמשך מעשה בבלי ברב מנשה שזרק אבן על מצבת עבודה זרה (או פסל), וזועזע לשמוע שבכך חטא בחטא עבודה זרה, שאי אפשר לכפר עליו. הוא חשב לזלזל באל, ונמצא פולח לו. מעשה דומה מתואר לגבי עבודת בעל פעור.<sup class="footnote-marker">11</sup><i class="footnote">ספרי במדבר קלא, עמ' 171; פירושנו לסנהדרין פ"ז מ"ו.</i>
עמדתו של הבבלי בנושא עקבית כפי שעולה מקטע סוגיה אחר. "אמר רבי אלעזר: מנין לשוחט בהמה למרקוליס שהוא חייב? שנאמר: "ולא יזבחו עוד את זבחיהם לשעירים", אם אינו ענין לכדרכה, דכתיב: "איכה יעבדו הגוים האלה את אלהיהם", תנהו ענין לשלא כדרכה" (בבלי נא ע"א). השאלה היא מניין שאסור לזבוח. וזו תימה וכי יעלה על הדעת שזביחה לעבודה זרה מותרת? אלא שהסוגיה מבינה שזו עבודה "שלא כדרכה". כרגיל זובחים לשעירים, אך אין זה רגיל לזבוח רק על ידי זריקת אבנים. זו פרשנות רחוקה ביותר. אין פולחן פגאני ללא זביחה. גם אם עבדו את מרקוליס גם בזריקה, ודאי שעבדו אותו גם בזביחה, בניית פסל, והשתחוויה. הבבלי צועד אפוא בדרך האמוראית, אך מרחיק לכת בהרבה.
יש לזכור שבבבל הפולחן הפגאני היה פחות תדיר מאשר באימפריה הרומית (בארץ ישראל). אבל בארץ ישראל היה תדיר, וחכמים בוודאי פגשו מקדשים במות ומצבות המוקדשים למרקוריוס. כיצד אפוא יכולה לצמוח מחלוקת על שיטת העבודה של האל? מסתבר שחכמים ראו גלי אבנים, והיו שפירשו לעצמם שהעבודה מתבטאת בהשלכת האבנים או בהנחתם. והיו שהבינו שאין הנחה ספונטנית של אבנים כדרך עבודה, אלא בנייה מתוכננת או ספונטנית של גלים מהוקצעים. מחלוקת כזאת אופיינית למי שצריך לפרש ממצא ולא למי שחזה וחווה את הפולחן בעצמו.
פולחן מרקוריס הוכר כמובן בארץ ישראל. הוא מסומל ומוצג בפסלים רגילים כמו כל פולחן אחר.<sup class="footnote-marker">12</sup><i class="footnote">בליצ'ה, פלשטינה, עמ' 67.</i>
הירושלמי כאן (מג ע"א) מסביר: "רבי ישמעאל אומר כו' 1. אמר רבי אמי טעמא דר' ישמעאל משום מרקוליס גדול, אצל מרקוליס קטן. ורבנן אמרי משום רגלי מרקוליס<sup class="footnote-marker">13</sup><i class="footnote">וכן בבלי כאן נ ע"א.</i>. 2. כמה הן רגלי מרקוליס? רבי בא בשם רבנן דתמן נ' אמה. 3. הילכת מרקוליס כך היא ב' אבנים זו על גבי זו והשלישית מלמעלה". רבי ישמעאל חושש לשלוש אבנים מסודרות רק אם הן מוקדשות למרקוליס, ומשמע שגל האבנים הקטן מצוי מתחת לרגלי פסל המרקוליס או לפניו והוא אליל גדול. שלוש אבנים בלבד הן 'מרקוליס קטן'. עוד שומעים אנו שהאבנים מסודרות, ורב אמי מסביר שהן מסודרות אבן מכל צד ואבן על גביהן. מהדברים משמש שהחשש איננו מפני אבן שהוקדשה למרקוליס בכך שנזרקה עליו. אלא שמהאבנים מכינים גל מסודר, והגל הוא אטריבוט (סמל הגשמה של האל). לפנינו מעין מחלוקת האם זריקת האבנים היא עבודת האל או לא. אבל במקורות רבים אחרים מוצגת זריקת האבנים כעבודת האל, והאבנים נאסרו משום שהן תקרובת עבודה זרה, ולא משום חשש פסל.
שתי אבנים עומדות ואבן שוכבת עליהן הוא תיאור מדויק של הדולומני בגולן ובגליל, שהוזכרו לעיל.
שתי הפרשנויות מצויות גם במקורות נוספים. כך למשל "'לא תקימו', אילו המרקוליס שעל גבי הדרכים. רשב"ג אומר אילו החמנים שבראשי הגגות" (ספרא בהר פ"ט ה"ו, קי ע"ב). בפסוק נאמר: "ופסל ומצבה לא תקימו" כלומר מדובר בפסל או לפחות במצבה. ועוד שומעים אנו שהמרקוליס אופייני לדרכים. כפי שכבר כתבנו, הרמס-מרקוריוס הוא אל המסחר והדרכים, ורק טבעי שיקימו לו מצבות בדרכים. חז"ל מתייחסים למרקוליס אחרת מכל אל אחר. לאל רגיל יש בעיקר פסל, ולמרקוליס אבנים כלומר מצבה. ואלו הן בשיבוש קל "אבני בית קוליס".<sup class="footnote-marker">14</sup><i class="footnote">שיבוש צורה זה מצוי רק בבבלי בדפוסים וחלק מעדי הנוסח. כגון "כאבני בית קוליס - חייב להכריז. ואלו הן אבני בית קוליס: אחת מכאן ואחת מכאן ואחת על גביהן" (בבא מציעא כה ע"א; והשוו בבלי כאן נ ע"א; נא ע"א).</i>
מירושלמי (כאן מג ע"ג) שומעים אנו פרט נוסף על צלמו של אל זה. "1. אי זו היא מרקוליס? כל שהוא סג את הים, ואת הדרכים<sup class="footnote-marker">15</sup><i class="footnote">איננו מכירים פסלים כאלה של מרקוריוס, אך סצינות דומות מופיעות בפסלים או בציורים של המיתולוגיה היוונית-רומית. </i>. 2. הילכת מרקוליס בזריקה. השתחוה לה מהו? אמר רבי יוסי כל עצמו אינו קרוי מרקוליס אלא בהשתחויה. "ואבן משכית לא תתנו בארצכם להשתחות עליה" (אם כן מדובר בפסל והוא עוצר את הים או בונה דרכים. עצירת הים קשורה אולי לקביעת הגבולות הקשורה למרקוריס (לעיל). וכן הקביעה שהוא בונה דרכים קשורה להיותו אל הדרכים והשימוש בהם. רבי יוסי טוען שעבודת מרקוליס היא רק בהשתחוויה, כמו כל אל אחר. זו עמדה חריגה השוללת את זריקת האבנים או הנחתם, לא זו עבודה זרה של מרקוריס. אם כן העמדה החד-משמעית שזריקת האבן היא העבודה מצויה במחלוקת. לדעת רבי יוסי גם מרקוליס, כמו כל אל אחר, נעבד בהשתחוויה ולא בזריקת האבנים. כאמור, גם במשנה עלה פירוש זה לאבני המרקוליס.
נציין שבממצא הארכיאולוגי מצויים פסלים של מרקוריס, כמו של כל אל אחר, וכן מקדשים המוקדשים לו. ואין בממצא שבידינו ביטוי שעבודתו הייתה שונה מזו של אלים אחרים.<sup class="footnote-marker">16</sup><i class="footnote">בליצ'ה, לעיל.</i>
עוד שומעים אנו "מרקוליס וכל מה שעליו אסור. מצא עליו יינות, שמנים וסלתות, וכל דבר שכיוצא בו קרב לגבי מזבח, אסור. מעות וכלים מותרין. אחרים אומרים, אף מעות וכלים שעל גבי אבן העליונה הרי אילו אסורין". ההלכה עצמה שנויה באופן כללי במשנה הבאה. אבל בתוספתא מודגש שהדבר נעשה לפסל או למצבה של מרקוריס.
מחלוקת כזאת על טיב העבודה למרקוריוס אפשרית רק אם חכמים לא ראו טקסי עבודה למרקוליס, אלא את התוצאות ושיערו כיצד נוצרו האבנים. אם היו חכמים רואים בפועל, את כל המתרחש במקדשי האל ואת הטקסים השונים, לא הייתה מתעוררת המחלוקת.
מסוגיית הירושלמי עולים גם פרטים נוספים. בסוגיה עולה השאלה כיצד מבטלים אבני מרקוליס, הרי פיזור האבנים אין בו די. ממשפט כזה אי אפשר להסיק מה חכמים ראו נגד עיניהם, אבל עולה התמונה שחכמים הכירו עבודת מרקוריוס שבוטלה. ובמפורש מסופר: "כהדא ר' שמעון ברבי הוה ליה מרקוליס גו חקלא. אתא גביה בורגנרה<sup class="footnote-marker">17</sup><i class="footnote">בורגני, הוא חייל המוצב בבורגין שהוא מצודת דרכים. </i> אמר ליה בגין דשמעית דארכונא בעי מיעבור הכא, למחר אלא בחייך דאת מרים אילין כיפייא. מן דרימון אזל בעי מיסבינון, אמר ליה דידי אינון. שמע רבי חייה בר ווה ומר, ואית לאימיה בר ולא ר' חייה רבה תניתה? אלא מן דשמעה מיניה חזק וקבעה" (ירו', פ"ד ה"א, מג ע"ד). רבי שמעון בנו של רבי (יהודה הנשיא) היה לו מרקוליס בתוך שדהו. בא אליו 'בורגני' אמר לו<sup class="footnote-marker">18</sup><i class="footnote">לא ברור מי אמר למי. </i> מכיון ששמעתי שארכון רוצה לעבור כאן. אלא בחייך את מרים את אלה האבנים. מכיון שהרימן רצה רבי שמעון לקחתם. אמר לו הארכון שלי הם. שמען רבי חייא בר אבא (ווה) ותמה [אמר] ויש לאמו בן? האם לא רבי חייא רבה שנה זאת? אלא מכיוון ששמע ממנו, חזק, קבעה אותה על שמו.
במשפט הקודם בסוגיה מצוטטים דברי רבי חייה הגדול "והתני רבי חייה אבני מרקוליס שנתפזרו אין להן ביטול". רבי שמעון חשק באבנים הגדולות והחצובות. וניצל את ההזדמנות ופיתה את הבורגני הרומי לבטל את העבודה הזרה. הבורגני אכן הורה לרבי שמעון להסיר את האבנים מהדרך. רבי שמעון רצה להשתמש באבנים, אבל הבורגני טען שהן שלו. אפשר גם ההפך, שהבורגני חשק באבנים ורבי שמעון רצה אותם לעצמו ואמר "שלי הם". רבי חייא בר אבה מתפלא על רבי שמעון הרוצה להפר את דברי אביו שאמר שאין לאבני מרקוליס ביטול בפיזור. וטוען אין בן לאמו? (של רבי שמעון בן רבי? כלומר, האם אין לו אב שאוסר להשתמש באבנים כאלה?). על כך שואלת הגמרא הרי רבי חייא הגדול אמר את המימרה האוסרת על שימוש באבנים ולא רבי חייא. ומתרצת שאכן אלו דברי רבי, אבל העורך זקפם לזכות רבי חייא משום שרבי חייא למד את ההלכה והיא שכנעה אותו (חזק), וקבעה בברייתא על שמו.
הסיפור הוא מהמאה השלישית. מצבת המרקוליס איננה פעילה, והיא מצויה בשדה. ישראל איננו רשאי לבטל עבודה זרה. אבל הגוי הפוקד להסירה מבטל את דין עבודה זרה מהאבנים. שומעים אנו שניצבת בשדה מצבה ישנה, מן הסתם משלוש אבנים, וזו ההצעה שהצענו לעיל לזהותה עם הדולמנים בגולן.
במקבילות בתוספתא עוד הלכות כעין המשנה (פ"ו הי"ד-הי"ח). בין השאר שומעים אנו על מצבת מרקוריוס או פסלי מרקוריוס שננטשו. "גוי שהביא אבנים מן המרקוליס הרי אילו מותרות, מפני שהן כעבודה זרה שהיניחוה עובדיה. ומרקוליס שנעקר ממקומו מותר בהנאה" (פ"ו הי"ד). כפי שאמרנו, עצם ההלכה שגוי מבטל עבודה זרה מופיעה כהיגד כללי (להלן מ"ד), אך הרבה דוגמאות העוסקות בנושא מדגישות דווקא את עבודת המרקוליס, והצענו שהשימוש בדוגמה זו נובע מהזיהוי של אבני המרקוליס עם גלי שדה ומצבות קדומות, שחכמים הכירו משדותיהם.
מהבבלי שומעים אנו עדויות נוספות לביטול עבודת המרקוריס: "עכו"ם שהביא אבנים מן המרקוליס וחיפה בהן דרכים וטרטיאות - מותרות, וישראל שהביא אבנים מן המרקוליס וחיפה בהן דרכים וטרטיאות – אסורות" (מב ע"א). כנראה חכמים הכירו מצב שבו הנוכרים עצמם משתמשים באבני מרקוליס לצרכים חילוניים. אפשר כמובן שמדובר בתקופה הנוצרית. אבל המעשה מהירושלמי התחולל קודם, במאה השלישית. אי אפשר להניח שבמאה השלישית כבר זלזלו הרומאים במצבת מרקוריס. אך אם מדובר בגלים קדומים, שספק אם עבדום באמת, התמונה ההיסטורית מובנת.
אגב גם הביטוי 'אסורות' מחייב הסבר. האם אכן נאסר שימוש בדרך, בגלל שהשתמשו בריצופה באבנים אסורות?
וכן מסופר בבבלי במפורש: "בי ינאי מלכא חרוב, אתו עובדי כוכבים אוקימו ביה מרקוליס, אתו עובדי כוכבים אחריני דלא פלחי למרקוליס שקלינהו וחיפו בהן דרכים וסטרטאות, איכא רבנן דפרשי ואיכא רבנן דלא פרשי" (נ ע"א – בית ינאי המלך חרב. באו עובדי כוכבים הקימו שם מרקוליס. באו עובדי כוכבים אחרים שלא פולחים למרקוריוס וחיפו בהם דרכים וכבישים). היה אפוא מבנה קדום, שפירשוהו כארמון חשמונאי.<sup class="footnote-marker">19</sup><i class="footnote">פירוש אפשרי, אך כמובן אי אפשר לדעת אם הוא מדויק מבחינה היסטורית. אבל ברור שהמבנה לא נועד מראשיתו להיות מקדש פגאני.</i> באו גויים אחרים ושדדו את האבנים והשתמשו בהם לציפוי דרכים וכבישים. ברור שאין אלו אבני שדה סתם, אלא אבנים מסותתות ומעוצבות. ונזכרים נוכרים שאינם עובדי מרקוריוס. אפשר שמדובר בתקופה הנוצרית (בארץ ישראל), או שהמקדש למרקוריוס היה נטוש. תופעת מקדשים נטושים הייתה נפוצה בתקופה הרומית, וכבר הזכרנו מקרה כזה מטבריה.<sup class="footnote-marker">20</sup><i class="footnote">אפיפניוס, נגד המינים, 30.3.8 וראו במבוא.</i>
עוד שומעים אנו על מנחות שהונחו בראש פסל המרקוליס: "מצא בראשו מעות כסות או כלים הרי אלו מותרין. פרכילי ענבים ועטרות של שבלים ויינות ושמנים וסלתות וכל דבר שכיוצא בו קרב על גבי המזבח אסור" (עבודה זרה פ"ד מ"ב) ומנחות אחרות. פרכלי (ענפי) ענבים מעטרים את הראש, וכן עטרות שיבולים. אבל מזון מניחים לפני האל ולא על ראשו. המניח מזון על ראשו מתכוון שהמזון יישמר בזכות האתר הקדוש, ואין בכך עבודה זרה לשמה, אלא ניצולה לצרכי חול.
על כל פנים המקורות היהודיים המתארים זריקת אבנים כנראה מפריזים ופולחי מרקוריס היו מגדירים זאת כהנחת אבנים ובניית גלי אבן לכבוד האל.
מן הראוי להדגיש שהאל מכונה בשמו הרומי ולא בשמו והופעתו היוונית. זאת למרות שהיוונית הייתה שפת עבודה זרה אותה הכירו תושבי הארץ. עסקנו בכך במבוא.
לסיכום, מרקוריס הוא אל רומי ידוע, אבל הופעתו בספרות חז"ל היא ייחודית. במעט מקורות הוא אל 'רגיל' שלו פסל ומקדש, אבל בדרך כלל הוא מתואר כגל אבנים שעובדים אותו על ידי השלכת אבנים או בניית גלי אבנים. הופעתו הייחודית מובילה לאחת משתי פרשנויות.
א.  ייתכן שלפנינו פיתוח מקומי בלתי מוכר בעולם האלילי, של עבודתו של אל זה.
ב. ייתכן שלפנינו פרשנות של חז"ל (רבי ישמעאל) בלבד, לתופעת גלי האבנים הקדומים בכלל, ותופעת הדולמנים בגולן בפרט. חכמים פירשו גלים אלו כאילו שימשו בעבר הרחוק כעבודת האלילים של מרקוריס, וכך גם נבין את האזכור למזבח מרקוריס הרוס, או מושלך בשדה. ייתכן גם שאכן נוכרים שעברו ליד דולמן ראו בו מצבה והוסיפו עליה אבן לשם כבוד.<sup class="footnote-marker">21</sup><i class="footnote">הצעה זו הוצעה בזמנו על ידי קונדר, בסקירה קצרה בעיתון PEF של שנת 1885! (עמ' 25-10). </i>
לאישושה של השערה זו, הנראית ממבט ראשון רחוקה, נוסיף שכיום מקובל לראות בדולומנים בגולן ובגליל העליון דרך קבורה מהתקופה הכלקוליתית. אבל בעבר הקרוב רווחו ההסברים שאלו מקדשים קדומים, וכאמור הצעה דומה הועלתה במחקר, ללא כל קשר לגולן.
<b>וחכמים אומרים את שהוא נראה עמו אסור</b> – עם הצלם. הווה אומר שאי הצבת אבנים סימן פולחני עצמאי, אלא רק במופע נראה לעין ליד הצלם ובזיקה אליו. <b>ואת שאינו נראה עימו מותר</b> – אין לחשוד בו בעבודה זרה. נראה שדברי חכמים אינם תשובה לרבי ישמעאל, ואין להם קשר למרקוריס/מרקוליס. אלא זו הגדרה כללית מה נכלל בעבודה זרה האסורה. אם אכן זו תגובה לרבי ישמעאל הרי שחכמים סבורים שעבודת מרקוריס היא ככל פולחן אחר, ללא קשר לאבנים או גלי אבנים. פרשנות כזאת מחזקת את ההצעה השנייה שהצענו לעיל. הרי חכמים הכירו את אותה מציאות שרבי ישמעאל מכיר. כיצד זה מתעלמים חכמים מעבודתו הייחודית והנפוצה של פולחן כזה. אבל אם זו פרשנות עממית לגלי האבנים המופלאים הללו הפזורים בגולן, יש בכך הסבר למחלוקת התנאים.

Mishnah 2

<small>עפ”י כתב יד קופמן</small>
<b>מצא בראשו</b> – של פסל כלשהו. אפשר שהמשנה מתמקדת עדיין במרקוריס<b>. מעות כסות א</b>[<b>ו</b>]<b>כלים הרי אילו מותרים</b> – כנראה המעות לא הובאו כמנחה, אלא ניתנו לאל לשמירה. אנו מכירים תופעה זו בעולם הפגאני והנוצרי כאחד. חפצי ערך הופקדו בידי האל לשמירה. היו מקומות, כמו דלוס, שבהם נבנו בנקים לשמירת חפצי ערך לאומיים בחסות המקדשים והאלים. ובמקומות עממיים הניחו את החפצים על ראש הפסל על העץ או למרגלותיו. לאור הסבר זה נראה ש"ראשו" הוא ראש האשרה או גג הדולמן המיוחס למרקוריס, שכן על ראש הפסל אין מקום מתאים להפקדה. <b>פרכירי ענבים</b> – אשכולות ענבים. וכפי שמובא במשנה בעוקצין: "אלו מיטמאין ומטמאין, ולא מצטרפין. שרשי השום... ויד הפרכיל טפח מכאן וטפח מכאן. יד האשכול כל שהוא, וזנב של אשכול שריקנו". בכתב יד קופמן 'פרכיד' וכן גם ב-<b>פב</b>; ב-<b>מפ</b>, <b>פב</b> "הפרכד", ב-<b>מנ</b> "הפרכיל".<sup class="footnote-marker">22</sup><i class="footnote">פרכיל דומה לפרכיד, ההבדל הוא רק בחלק העליון של האות האחרונה. </i> הפרכיל הוא אשכול של ענבים עם חלקי זמורה, ואולי אשכולות קטנים של ענבים השזורים כזר. זאת בניגוד לאשכול טבעי הכולל רק ענבים והוא מצטרף רק ב'כלשהו'. בכל המקרים הפרכיל נועד לנוי והדר. המילה היא יוונית: φραγέλλιον (fragellion)<sup class="footnote-marker">23</sup><i class="footnote">למקבילה, ראו ספרא, שמיני פרק יא ה"ט, עמ' נו ע"ג.</i>.
פרכילי ענבים הם זר פירות, המונח ככתר על ראש הפסל לכבוד האל, אבל הנחת פירות לשמירה נראית כמובן באופן שונה. ענבים נקשרי בדרך כלל עם דיוניסוס שתלתלי זקנו מעוצבים כאשכול ענבים. (איור 38). ברם דומה שהמשנה מדברת על פסל מעוטר בזר ולא על פסל כזה של דיוניסוס.
<b>ועטרות שלשיבלין</b> – אלה הובאו כביכורים למזבח ה', אך כנראה גם לעבודה זרה. שני אלו, וכן פירות אחרים שימשו כקישוט לא רק לעבודה זרה. גם סוכה מקשטים בפרכילי ענבים: "תלה בה אגוזין הפרסקאות ורמונים וגלוסקאות פרכילי ענבים ועטרות של שובלין כשירה לא יאכל מהן אפילו ביום טוב האחרון של חג ואם התנה עליהן שיאכל מהן בחג מותר" (תוספתא סוכה פ"א ה"ז; בבלי ביצה ל ע"ב; שבת כב ע"א ועוד). <b>ויינות שמנים וסלתות</b> – אלו הם קורבנות ונסכים רגילים במקדש ה' ובכל מקדש פגאני.<b> וכל דבר שכיוצא בו קרב על גבי המזבח</b> – היהודי וכן על מזבח פגאני.<b> אסור</b> – אם הם נמצאו ליד הפסל או האשרה הם, מן הסתם, תקרובת עבודה זרה ואסורים. רשימה זו כוללת קישוטים רגילים וגם קורבנות רגילים במקדש שלנו (ירו,' ביכורים פ"א ה"ו, סד ע"ב). ובמקדשים אחרים.
במקבילה בתוספתא "עבודה זרה וכל מה שעליה הרי זו אסורה. מצא עליה יינות שמנים וסלתות וכל דבר שכיוצא בו קרב לגבי מזבח, אסור. כלים המשתמשין בה ובגופה, אסורין. שלא בגופה מותרין. אף כלים המשתמשות בהן ובגופה, גנבים כומרים ומכרום הרי אילו מותרין" (פ"ו הי"ב). כלים שלא בגופה הם כלים שאינם נחוצים לצרכי הפסל (אינם שמישים בתרבות הפסל הזה).
וכן בהלכה הבאה: "כתוב אחד אומר 'לא תחמוד כסף וזהב עליהם ולקחת לך' וכתוב אחד אומר 'כסף וזהב אשר עמהם' כיזה צד יתקיימו שני כתובין הללו? עליהן בין שגופה לבוש בהן ובין שאין גופה לבוש בהן, אסורין. עמהם את שגופה לבוש בהן, אסורין. ואת שאין גופה לבוש בהן, מותרין. ואף כלים שגופה לבוש בהם, מכרום הרי אילו מותרין" (פ"ו הי"ג). מהלכה מעניינת זו שומעים אנו שלעתים הלבישו עובדי אלילים את הפסל בבגדים (מן הסתם מפוארים) ואלו כמובן נאסרו. עוד שומעים אנו השמצה או עדות לפי תומה, שהיו נוכרים שנהגו לשדוד את הפסלים מתכשיטיהם.
המשנה מדברת על סדרת קישוטים, אבל אלו דוגמאות רגילות בלבד. הירושלמי מבהיר שהוא הדין בעטרות של וורד<b> "</b>לא סוף דבר עטרות שיבולים אלא אפילו עטרות של וורד"  (מג ע"ד). בכך הולמת משנתנו את משנה ד בפרק א שדיברה על חנויות המעוטרות לאות השתתפות ביריד. במשנה שם זה הוזכר במפורש עיטור בוורד, ובפירושנו הוזכר גם יריד חג הוורדים בעזה.<sup class="footnote-marker">24</sup><i class="footnote">הוא חג הרוזליה Rosalia הרומי, ראו פירושנו לפ"א מ"א. </i> הירושלמי גם מבהיר שאין מדובר רק במרקוליס אלא בכל פסל שהוא "אמר רבי יוסי לא סוף דבר מרקוליס ובראשו מעות, אלא אפילו עבודה זרה שאין לה קנקלין, מצא בתוכה כסות או כלים הרי אילו מותרין".
הקינקלין (קנקלין, או קנקנים) נזכר לעיתים קרובות והוא מיוונית κιγκλίίς kinklis שמשמעו מחיצה (סורג) והכוונה למחיצת סורג מפוארת. המלך נתון לפנים משבעה קנקלין.<sup class="footnote-marker">25</sup><i class="footnote">שיר השירים רבה ג ב; איכה רבה א נ. </i> וכן מסופר על בנות מואב: "מה עשו? בנו להן קנקלין מבית הישימון עד הר השלג. והושיבו שם נשים מוכרות מיני כיסנין. הושיבו את הזקינה מבחוץ ואת הנערה מבפנים" (ירו', סנהדרין, פ"י ה"ב, כח ע"ד). בהקשר לעבודה זרה הסורג הוא סימל את התחום המקודש ביותר "רבי אבינא בשם רב ירמיה בשהכניסו לפנים מן הקנקלין, אבל אם לא הכניסו לפנים מן הקינקלין, אף היוצא מותר. בעבודה זרה שיש לה קינקלין, אבל בעבודה זרה שאין לה קינקלין כל הבית ידון לשם קינקלין" (פ"ב ה"ג, מא ע"ב; בבלי נא ע"ב). וכן אצלנו<sup class="footnote-marker">26</sup><i class="footnote">ראו עוד שיר השירים רבה פרשה ג ב "המלך שנתון לפנים משבעה קנקלין". ובאיכה רבה א ט תיאור של הפולחן הפיניקי שדגל בהקרבת תינוקות "רבי יוסי אומר חליתא דבר הינום, צלם חלול היה שם נתון לפנים משבעה קנקלים. וטס של נחשת בידו, וכירה היתה נתונה על גבוי, וכל מי שהיה מקריב סלת, פותחין לו אחד, תורין ובני יונה, פותחין לו שנים, כבש, פותחין לו שלשה, איל, פותחין לו ארבעה, עגל פותחין לו חמשה, שור, פותחין לו ששה, וכל מי שהיה מקריב בנו, פותחין לו שבעה, ונותנין אותו לתוך טס של נחשת, ומסיקין את הכירה תחתיו". ובמקבילה בתנחומא: "ושבעה קנקלים היו לו, והוא לפנים מהם, ולפי קרבנו של כל אחד ואחד היה נכנס, מי שמקריב עוף נכנס לקנקל הראשון, עז נכנס לקנקל השני, שה לשלישי, עגל לרביעי, פר לחמישי, שור לששי, מי שמקריב בנו אומרים הכומרים כי אין למעלה הימנו, היה נכנס לפנים מן הקנקל השביעי, והיה הולך ונושקו, שנאמר זובחי אדם עגלים ישקון" (תנחומא בובר ואתחנן הוספה ב' וכעינו מדרש תהילים כב כד).</i>
במחקר הייתה מחלוקת האם הפיניקים באמת הקריבו את ילדיהם או שזו היה תיאור דמוני ודמיוני של הפולחן הפיניקי שחוסל במאה השלישית לפני הספירה. לאחרונה מתרבות ההוכחות שאכן היה זה פולחן פעיל וממשי, והפיניקים הקריבו קורבנות אדם. הלכה למעשה. מדרשנו הוא תיאור, של הקרבה כזאת הלכה למעשה. עם זאת אין כאן דיווח של צופה ריאלי, אלא תיאור של שמועה, שאמינותה בלתי נהירה. עבודת המולך או התופת הפיניקית פסקה במזרח, קרתגו נהרסה ונראה שבתקופה הרומית כבר סיפרו על כך זכרונות אגדיים.  </i> עבודה זרה שאין סורג סביבה כל הנמצא בקרבתה אסור. ואם יש לה סורג סביב הפסל, רק מה שבתוך הסורג הוא 'רכוש' עבודה זרה.
אגב כך שומעים אנו על עבודת מרקוליס לא רק בהנחת אבנים אלא גם בפסל 'רגיל'.
והגבלה נוספת: "ומפני שהכניסה לפנים מן הקנקלין אסרה? אמר רבי יודן אבוי דרבי מתנייה תיפתר, שגירר בה לעבודה זרה (ירו', מג ע"ד). כלומר, המעות אסורות רק אם נכנסו מפנים לסורג. אם לא, הן מותרות, אלא אם כן השתמש בהם להנאת הקרבן.

Mishnah 3

<small>עפ”י כתב יד קופמן</small>
<b>עבדה זרה שהיה לה גנה ומרחץ</b> – במשנה זו מדובר על מקדש שיש לו רכוש והוא מפעיל אותו ישירות, או באמצעות חוכר משנה, כעסק קפיטליסטי לכל דבר. המקדש הפגאניים התבססו, מבחינה כלכלית, לעתים קרובות על רכוש קרקעי. היו להם אדמות, בתי מרחץ ושאר נכסים שהכנסותיהם שימשו לכלכלת המקדש (וכוהניו).<sup class="footnote-marker">27</sup><i class="footnote">לינדרס ואלחרוט, כלכלת מקדשים. </i> הניהול הכספי היה קפיטליסטי לכל דבר ועניין. והשטרות, שלעתים נשמרו עד ימינו<sup class="footnote-marker">28</sup><i class="footnote">כחרותות על אבן, ארו בפפירוסים ממצרים.</i> נחתמו, בשם האל, כאילו האל עצמו ניצב בכיכר השוק ומתנהג כתגר ומשכיר רגיל. במבוא למסכת מעילה הראינו שבתיאוריה מקדש ה' בירושלים נהג אחרת ולא היו לו קרקעות, אבל גם בו היו פרצות ואנו שומעים על נחלות המקדש ועל השימוש הכלכלי בהם. כל זאת ברצון חכמים או נגד רצונם. מכל מקום המשנה מדברת על הפעילות הכלכלית של המקדש הפגאני.
<b>נהנים מהן שלא בטובה ואין נהנין מהם בטובה</b> – למשפט זה שלוש אפשרויות פירוש. נפתח בפירוש הנראה לדעתנו כפשט, ואחר כך נציג את הפירושים האחרים ואת הנימוקים להצעתנו. 'טובה' הוא הסדר כלכלי של הנאה הדדית. האחד מוותר לשני וזה מעין הסדר של מקח וממכר. ו'שלא בטובה' פירושו לא בהסדר הדדי אלא בתשלום כעסק לכל דבר. אין צריך לומר שבכל מקרה אין ליהנות ממתן חסדים של המקדש זה בוודאי אסור כהנאה מעבודה זרה. <b>היה שלה ושלאחרים נהנין מהן בין בטובה ושלא בטובה</b> – מותר ליהנות מרכוש השייך למקדש ולאדם פרטי. אין כאן הנאה מעבודה זרה, שכן יש לעבודה זרה שותף אזרחי. ייתכן שאפילו במקרה זה אין לקבל מהמקדש (מהבעלות המשותפת למקדש ולגורם חילוני) חסד, או מענק, אבל מותר להשתמש ברכוש הזה בהסדר טובה ההדדי, או בהסדר כלכלי של תשלום לכל דבר.
אבל על קבלת מתנה מהמקדש אין מדובר במשנה וודאי שאסור ליהנות מעבודה זרה. מהירושלמי שנביא להלן מסתבר שהתלמוד הבין "שלה ושל אחרים" שהכלי או המתקן משמשים לפולחן אך שייכים להנהגת הפוליס.
בשני התלמודים מציעים לכאורה שני הסברים חילופיים אחר. "1. כיני מתניתא בטובת הכומרין ושלא בטובת הכומרין" (מד ע"ד) וכן מסביר הבבלי: <b>"</b>אמר אביי: בטובה - בטובת כומרין, שלא בטובה - שלא בטובת כומרין, לאפוקי טובת עובדיה דשרי. 2. איכא דמתני לה אסיפא: היה שלה ושל אחרים - נהנין מהן בטובה ושלא בטובה; אמר אביי: בטובה - בטובת אחרים, שלא בטובה - שלא בטובת כומרין. מאן דמתני אסיפא כל שכן ארישא, ומאן דמתני ארישא, אבל אסיפא כיון דאיכא אחרים בהדה, אפי' בטובת כומרין נמי שפיר דמי". כלומר, "אין נהנים בטובה" הוא מקרה שבו הכמרים ירוויחו מההסדר באופן אישי. ונהנים שלא בטובה, כשהכמרים אינם מרוויחים אבל "העובדים שלה" (כלומר עובדי בית המרחץ) מרוויחים. בבבלי ויכוח האם תירוץ זה נאמר על הרישא או על הסיפא.
התירוץ קשה, "כמרים", מאן דכר שמייהו? וכי איזה איסור יש שהכהנים ייהנו או ירוויחו. ואשר לעובדים הנזכרים בבבלי מן הסתם הם לא מרוויחים מלקוחות אלא מקבלים שכר יומי. מספר הלקוחות הוא עניינו של בעל העסק בלבד (של המקדש). אנו נראה להלן מדוע בחרנו את הפירוש הראשון ונראה שגם התלמודים הכירו שלמונח "בטובה" פירוש אחר. אין לנו אלא להבין ש'פירוש' התלמודים איננו פירוש אלא חידוש הלכתי, התנגדות למסחר עם כוהני עבודה זרה. והוא חידוש ופיתוח ההלכה. כפי שהראינו במבוא מצד אחד הקילו במסחר עם עבודה זרה ומשמשיה ובתשמישיה, אבל החמירו בקשרים עם כהני עבודה זרה.
בירושלמי עצמו המשך הדיון "חלילין של עבודה זרה, אסור למוכרן. אם היו מעלין שכר למדינה, אף על פי שעושין בהן צורך לעבודה זרה, מותר למוכרן. חנות של עבודה זרה אסור לשוכרה. אם היתה מעלה שכר למדינה, אף על פי שעושין בה צורך לעבודה זרה מותר לשוכרה. הגובה לשם עבודה זרה אסור ליתן לו. אם היה מעלה שכר למדינה, אף על פי שהוא גובה לשם עבודה זרה, מותר ליתן לו. ומתניתא אמרה כן היה שלה ושל אחרים נהנין מהן בטובה ושלא בטובה". הברייתא שמביא הירושלמי דומה לתוספתא כאן פ"ו ה"א. והירושלמי מסביר שמצב כזה בו החליל משמש לעבודה זרה בפועל, אבל שייך מבחינה כלכלית למדינה (לפוליס הנוכרית) דומה למצב שבמשנתנו. ונהנים בטובה ושלא בטובה. בדין על החלילים אין כל קשר וכל אזכור לכמרים. החליל עצמו איננה שייך מבחינה כלכלית לעבודה זרה, למרות שמשמש לפולחן, זו משמעות המשפט במשנה של "עבודה זרה ושל אחרים". אם כן המשנה מתפרשת ללא עניין לכמרים כלל. יתר על כן נהנים שלא בטובה משמעו עסק לכל דבר כמו הפירוש שהצענו ובניגוד לפירוש השלישי שנציע להלן. הוא הדין בסוגיית הבבלי מד ע"ב ששם מופיע משנתנו ללא הפירוש ש'בטובה' משמעו טובת הכמרים. אם כן גם התלמודים פירשו את המשנה ללא עניין הכמרים.
אגב הברייתא לומדים אנו על כלי נגינה השייכים לפוליס ועומדים בעיקר לרשות פסטיבלים ותהלוכות דתיים. על חנויות של עבודה זרה ששייכות לפוליס. כלומר בתי מלאכה לייצור פסלים מטעם הפוליס, המספקים סחורה למקדשים. מן הסתם אלו בתי מלאכה עירוניים העובדים ומתחרים בשוק הפרטי. וכן על גובים או מתרימים מטעם הפוליס האוספים כסף בשביל המקדשים. בפוליס לא הייתה מערכת מיסים אישית. העיר לא גבתה מיסים אלא רק אספה תרומות. ובמקרה זה הגבאי עושה זאת בשביל המקדשים המקומיים או בשביל אחד מהם. לא נעסוק כאן במערכת הקשרים בין הפוליס למקדשים השונים שהיו בה (בכל פוליס היו מספר מקדשים).
הפירוש השלישי הפוך מהראשון, 'בטובה' הוא חסד, ו'שלא בטובה' הוא עסק מסחרי לכל דבר. בטבלה להלן הצגנו את שני הפירושים זה מול זה.
רישא- נהנים מרכוש מקדש פגאני שלא בטובה ואין נהנין מהם בטובה
סיפא- נהנים מרכוש משותף (מקדש פגאני וגורם חילוני) בטובה ושלא בטובה
הפירוש הראשון למונח "בטובה" פותר בעיה מרכזית, מדוע לא נזכר במשנה מצב של עזרה הדדית? וכן נפתרת השאלה כיצד מותר לקבל חסד (טובה) מהמקדש במצב של שותפות, הרי עדיין יש כאן הנאה מעבודה זרה. זאת ועוד אנו מעדיפים את הפירוש הראשון מכיוון שהוא משתמע ממקורות אחרים בהם נזכר המונח.
<b>המונח "בטובה"</b>
המונח 'בטובה' מופיע במשנת שביעית. "בית שמי אומרים, אין אוכלין פרות שביעית בטובה. ובית הלל אומרים: בטובה ושלא בטובה.<sup class="footnote-marker">29</sup><i class="footnote"> – מותר לקיים את ההסדר המוצע.</i> רבי יהודה אומר: חילוף הדברים זה מקלי בית שמי ומחומרי בית הלל" (שביעית פ"ד מ"ב). "בטובה" משמעו כאן בבירור הסכם הדדי, ובו האחד אוכל ממטע של חברו ותמורת זאת חברו אוכל מהמטע שלו.<sup class="footnote-marker">30</sup><i class="footnote">ספראי, שביעית, עמ' 315-314 = ספראי, בימי הבית, עמ' 432-431. פירוש זה הוא היחיד המכנס את כל העדויות השונות, וראו לעיל, מ"א; משנה, עבודה זרה פ"ד מ"ג; תוס', פאה פ"ד הט"ז; שביעית פ"ב ה"כ; פ"ז ה"ט ועוד.</i> זהו הסדר של מעין מסחר אבל התשלום הוא כללי, ומבוסס גם על רצון טוב, ואיננו תלוי (ואינו מבטא) תמחיר מדוקדק. בית שמאי רומזים להיתר המכונה כיום "אוצר בית דין", או להסדר פשוט יותר שלו. התוספתא מפרטת את ההסדר: "בראשונה היו שלוחי בית דין יושבין על פתחי עיירות. כל מי שמביא פירות בתוך ידו נוטלין אותן ממנו, ונותן לו מהן מזון שלש סעודות, והשאר מכניסין אותו לאוצר שבעיר. הגיע זמן תאנים, שלוחי בית דין שוכרין פועלין, עודרין אותן, ועושין אותן דבילה, וכונסין אותן בחביות, ומכניסין אותן לאוצר שבעיר. הגיע זמן ענבים, שלוחי בית דין שוכרין פועלין, בוצרין אותן, ודורכין אותן בגת, וכונסין אותן בחביות, ומכניסין אותן לאוצר שבעיר. הגיע זמן זתים, שלוחי בית דין שוכרין פועלין, ומוסקין אותן, ועוטנין אותן בית הבד, וכונסין אותן בחביות, ומכניסין אותן לאוצר שבעיר. ומחלקין מהן ערבי שבתות, כל אחד ואחד לפי ביתו" (תוס', פ"ח ה"א). העיקרון הוא שהפרות הם הפקר, אבל לא כל אחד רשאי לרדת למטע של אחר ולקטוף פרות. נראה שבפועל הסתייגו בעלי המטעים מכך שזרים ייכנסו למטע ואולי יזיקו לו בשעת הקטיף. על כן כל הפרות נמסרים לבית הדין, הפועל כאן בתור מעין מועצה מקומית<sup class="footnote-marker">31</sup><i class="footnote">לבית דין בתפקיד המועצה ראו ספראי, הקהילה, עמ' 83-78.</i>, והוא מחלק אותם בשווה. מבחינת הבעלים זו אכילה "בטובה". הוא מוסר את הפרות לבית הדין ומוותר על זכותו לאספם בעצמו, ותמורת זאת הוא מקבל פרות בשבילו מפרותיו, ומפרותיהם של אחרים.
סביר מאוד שבית שמאי ובית הלל מדברים על הסדר דומה, בצורה פשוטה יותר. כלומר בלי בית דין, אלא בחלוקה הדדית המבטיחה שבעל השדה יפקיר את פרותיו, אבל בפועל הוא נהנה מהם אם כן הסדר הוא - שבעל התאנים נותן מפרותיו לבעל הזיתים ומקבל ממנו זיתים, או זכות למסוק זיתים ולארות תאנים מהמטע של האחר. בית שמאי אוסרים הסדר זה.
ובית הלל אומרים: בטובה ושלא בטובה, כלומר מותר לקיים את ההסדר המוצע, סיום המשנה הוא, <u>"רבי יהודה אומר: חילוף הדברים זה מקלי בית שמי ומחומרי בית הלל"</u>. לפי רבי יהודה שמות החולקים הפוכים<sup class="footnote-marker">32</sup><i class="footnote">דעת רבי יהודה שנויה במשנת עדיות.: "רבי יהודה אומר ששה דברים מקולי בית שמאי ומחומרי בית הלל... אוכלין פירות שביעית בטובה ושלא בטובה כדברי בית שמאי, ובית הלל אומרים אין אוכלים אלא בטובה" (פ"ה מ"א). במדרש המחלוקת שנויה בשני הנושאים, כמו במשנת שביעית, אך ללא קשר לעניין השדה שנטייב (ספרא, בהר פ"א ה"ח, קו ע"ב). בפירושנו לעדיות הראינו כי אולי יש קשר בין המחלוקות השונות.</i>.
הירושלמי (לה ע"ב) פירש כנראה שהמחלוקת במשנת שביעית היא מחלוקת על ההסדר שבתוספתא, ומסופר שרבי טרפון סירב לקבל את ההסדר, משום שהיה מקורב לבית שמאי: "כהדא, רבי טרפון ירד לאכל קציעות מתוך שלו שלא בטובה כבית שמי. חמוניה סנטיריה, ושורון חבטון עלוי. כד חמא גרמיה בסכנה, אמר לון: בחייכון אמרון גו בייתיה דטרפון, עתדין ליה תכריכין. כד שמעון כן אישתטחון על אפיהון, אמרין ליה רבי שרי לן. אמר לון ייתי עלי על כל חוטר וחוטר דהוה נחית עלי, הוינא שרי לכון על קדמייא. באילין תרתין מילייא נהג רבי טרפון כבית שמי וסכין, בהדא ובקרית שמע. רבי אבהו בשם רבי חנינא בן גמליאל: כל ימיו שלרבי טרפון היה מתענה על הדבר הזה, ואומר אוי לי שנתכבדתי בכתרה שלתורה" (כ[מעשה] זה: רבי טרפון ירד לאכול קציעות מתוך שלו שלא בטובה כבית שמאי. ראו אותו השומרים והחלו להכותו. כאשר ראה עצמו בסכנה, אמר להם: בחייכם אמרו בתוך ביתו של טרפון להכין לו תכריכים. כאשר שמעו כך השתטחו על פניהם, אמרו לו רבי סלח לנו. אמר להם יבוא עלי [לשון שבועה] על כל מקל ומקל שירד עלי הייתי סולח לכם על הקודם. בשני דברים אלו נהג רבי טרפון כבית שמאי והסתכן, בזה ובקריאת שמע)<sup class="footnote-marker">33</sup><i class="footnote">הכוונה למעשה במשנה, ברכות פ"א מ"ג. גם שם המספר סבור שרבי טרפון נהג שלא כהלכה משום שהעדיף את דברי בית שמאי על דברי בית הלל. ברם, ספק אם רבי טרפון עצמו היה שותף לראייה זו. לדעתו פסיקת ההלכה כבית הלל לא חייבה אותו, וספק אף אם הכיר פסק הלכה מוגדר שהלכה כבית הלל, וראו ספראי, הכרעה כבית הלל, והנספח למסכת ביצה. ראו עוד ספראי, שביעית, עמ' 316-314; בימי הבית, עמ' 313-311.</i>.
הסיפור מסופר מנקודת מבטה של ההלכה המאוחרת שפסקה שההלכה היא כבית הלל, ושבית שמאי הם המחמירים. רבי טרפון נהג כבית שמאי, השומרים היכוהו ורבי טרפון הצדיק עליו את הדין. לפי רבי יהודה נהג רבי טרפון דווקא כבית הלל. רבי יהודה למד אצל רבו שהיה אביו, רבי אלעאי, והוא היה תלמידו של רבי טרפון. הוא מוסר מובהק של תורת רבי טרפון, אבל הסיפור שלפנינו הוא כשיטת המשנה, בניגוד לרבי יהודה<sup class="footnote-marker">34</sup><i class="footnote">ראו לעיל, דיוננו בפ"ב סוף מ"א. </i>.
הסדר זה של חלוקת פרות בטובה אינו נזכר לאחר דור יבנה. גם הניסוח של התוספתא מעיד שהלכה זו שונתה. "בראשונה" היו נוהגים כן, וכאמור כל "בראשונה" היא הלכה ששונתה. נראה שלאחר דור יבנה ההסדר בוטל. ההסדר מתאים לחברה כפרית מקומית שהמסחר בה מצומצם. הכפר מייצר את תצרוכתו וצורך אותה, ובית הדין ממלא את תפקיד השוק ופועל לחלוקה שוויונית. ברם כאשר גדל הכפר והתפתח המסחר הבין-כפרי הפך ההסדר למסובך. בית הדין לא היו מסוגלים לאסוף ולחלק פרות באיזור גדול, ואסור היה להם למכור את הפרי בשוק רגיל. כך או אחרת, ההסדר גווע ואיננו שומעים עליו במקורות מאוחרים. הסיבות והדרכים האחרות המוצעות לעקיפת דיני שביעית נידונות במבוא חשביעית ובפירושנו לשביעית פ"ד מ"ב).
וכן שנינו בשביעית פ"ד מ"א "בראשונה היו אומרים מלקט אדם עצים ואבנים ועשבים מתוך שלו, כדרך שהוא מלקט מתוך של חבירו, את הגס הגס. משרבו עוברי עבירה התקינו שיהא זה מלקט מתוך של זה, וזה מלקט מתוך של זה, שלא בטובה. ואין צריך לומר שיקצץ להם מזונות"
בטובה הוא מונח מקובל, ומשמעו הסכם הדדיות שהוא מעין מסחר, כלומר שאחד מלקט אצל חברו וחברו אצלו. עוברי העבירה הנהיגו כנראה משטר של הדדיות מחושבת: האחד ליקט לחברו וניכש את העשבים משדה חברו, וחברו גמל לו בדרך זהה. על כן הנהיגו שמותר ללקט בשדה אחר, אבל רק שלא בטובה. לא נאמר במשנה שאסור לאדם ללקט עשבים בשדהו, אך משתמע מהמשנה שאכן החמירו גם בזה.
וכן מובן המינוח בסדרת ברייתות כגון "אין מדיירין<sup class="footnote-marker">35</sup><i class="footnote">מרכזים את הצאן במעין דיר זמני, על מנת לזבל את הקרקע. </i> לא בשבתות, ולא בימים טובים ולא בחולו של מועד - אפילו בטובה. אם באו מאיליהן אין מסייעין אותן" (תוס' שביעית פ"ב ה"כ). כלומר אסור להזמין צאן של אדם אחר להתרכז בשבת בשדה. בעל השדה רוצה להרוויח את הזבל שייצרו בני הצאן. ואסור לעשות זאת בהסכם של עזרה הדדית. אבל שלא בהסכם הדדי מותר.
וכן "מעשר שני - אין גובין ממנו מלוה וחוב, ואין משלמין ממנו את הגמולין, ואין פודין בו שבויין. ואין עושין בו שושבינות, ואין נותנין הימנו דבר לצדקה. אבל משלחין הימנו דבר של גמילות חסדים, וצריך להודיע. ונותנין אותו לחבר עיר בטובה" (תוס', פאה פ"ד הט"ז). במעשר שני ובשביעית<sup class="footnote-marker">36</sup><i class="footnote">תוס', שביעית פ"ז ה"ט, וראו המבוא למסכת מעשר שני. </i> אין לשלם חוב, אבלך מותר לתת לצדקה. ומותר גם לתת אותו בצדקה בהסכם הדדי. אדם נותן ל'חבר העיר' כצדקה ומקבל חזרה מחבר העיר סכום דומה כצדקה או כפירות שביעית. פירוש זה למונח 'בטובה' מופיע גם בתלמודים. בירושלמי הוא מופיע במקבילות לברייתות שציטטנו וכן נאמר דין זהה לברייתות האחרונות שציטטנו לעניין ביכורים "רבי יהודה אומר אין נותנין אותו אלא לחבר בטובה. וחכמים אומרים נותנין אותן לאנשי המשמר, והן מחלקין ביניהן כקדשי המקדש" (ירו', ביכורים פ"ג ה"ו, סה ע"ב). אם כן גם ביכורים ניתן לסחור בהם, אך לא כמסחר רגיל אלא רק בהסדרי עזרה הדדית.
בבבלי מופיע המונח 'בטובה' לעניין נוסף "תנו רבנן: כותב אדם תפילין ומזוזות לעצמו, וטווה על יריכו תכלת לציציתו, ולאחרים בטובה, דברי רבי מאיר. רבי יהודה אומר: מערים ומוכר את שלו, וחוזר וכותב לעצמו" (מועד קטן יט ע"א). בחול המועד מותר לאדם לכתוב לעצמו ולטוות ציצית לעצמו, אך לא למסחר. ומותר לו לעשות כן במסחר חלקי, כלומר בהסכם עזרה הדדית.
על כן פירשנו שבטובה הוא במסחר חלקי, וזאת בניגוד ל'שלא בטובה' שהוא החלפה מדויקת של סחורות (סחר חליפין).

Mishnah 4

<small>עפ”י כתב יד קופמן</small>
<b>עבדה זרה שלנכרי אסורה מידו </b>– כנראה שחל שיבוש ויש לגרוס כמו ביתר עדי הנוסח "אסורה מיד, ושל ישראל..." כלומר עבודה זרה שנוכרי עשה אסורה, ברגע עשייתה. לעומת זאת עבודה זרה <b>שלישראל משתעבד</b> – אסורה רק לאחר שהיהודי יעבוד אותה. כאן הכוונה לפסל עצמו וכן לחפצי קדושה אחרים. הירושלמי מסביר: "באומן שעושה למכור לשוק היא מתניתא, שכיון שגמרה, דבר בריא שהשתחוה לה", האומן הנוכרי מבצע את המלאכה וכשמסיים את הפסל מיד משתחווה לו. בהמשך חולק ר' יוסי (האמורא) וטוען שאם השתחווה לה בוודאי שנפסלה. אלא חידוש המשנה הוא שאפילו אם טרם השתחווה לה. היא כבר אסורה משום שברגע הייצור היא נוצרה לשם עבודה זרה. אבל ישראל שעושה לעצמו צלמית או פסל, מתכוון, מן הסתם, למטרות חול, כלומר למכירה לשוק (לצרכי עבודה זרה של נוכרים) או לקישוט ועדיין אין הקדשה לעבודה זרה. רק לאחר שנעשה בעבודה זרה שימוש של עבודה זרה ("לכשיֵעָבד"), החפץ נאסר.
זו עדות מעניינת המעידה לפי תומה על המציאות. למרות האיסור העקרוני, יהודים סחרו בחפצי עבודה זרה, ואף ייצרום. בפועל יהודים שעבדו לטובת הנוכרים ייצרו חפצים אסורים. עם זאת ההנחה הפשוטה היא שישראל איננו עובד עבודה זרה בעצמו. אמנם שומעים אנו על דיון עקרוני (מחוץ למשנה) כיצד מבטלים עבודה זרה של ישראל (להלן) אבל אפשר שזה דיון עקרוני, בתיאור המציאות הם מניחים שישראל איננו פולח לחפץ עבודה זרה. גם המונח "עבודה זרה של ישראל" איננו מתפרש כפשוטו, חפץ שישראל פולח לו. אלא חפץ עבודה זרה שישראל הכין למכירה ולשיווק. אורבך הרחיב בדיון על המציאות הכלכלית שבה יהודים היו ספקים של מצרכי עבודה זרה.<sup class="footnote-marker">37</sup><i class="footnote">אורבך עבודה זרה, עמ' 157-146. לדעתנו אין בהוכחותיו כדי לאשר שתופעת האומנים היהודיים הייתה נפוצה. אלו דוגמאות מעניינות אך אין בהן נתון כמותי. אפשר שדעתו של חוקר דגול זה הושפעה מהמציאות היהודית בימי הביניים שבהם יהודים היו ספקי האביזרים לכנסיות, אורבך שפרסם רבות על נושא זה של פוסקי צרפת הושפע כנראה מהחומרים אותם חשף ופרסם מתקופות אחרות. </i>
במדרש התנאים מיוחסת משנתנו לרבי ישמעאל "מיכן אמרו עבדה זרה שלנכרי אסורה מיד ושל ישראל משתֵעבד דברי ר' ישמעאל. ר' עקיבא אומר של ישראל מיד ושלנכרי משתעבד" (מכילתא לדברים יג, כה, עמ' 59<sup class="footnote-marker">38</sup><i class="footnote">מהדורת כהנא, עמ' 348.</i>). אם כן משנתנו היא כדברי רבי ישמעאל, ועמדתו של רבי עקיבא הפוכה. העמדות ההפוכות מעידות שאין כאן טיעון משפטי מעין זה שהצגנו אלא עדות לרמת התיעוב. מה מתועב יותר עבודה זרה (פסל או צלמית) שעשה לא יהודי או זה שעשה יהודי. בתוספתא "ישראל שעשה עבודה זרה אסורה, אף על פי שלא עבדה " (פ"ה ה"ג). משנתנו כרבי ישמעאל והתוספתא כרבי עקיבא. אין כאן אפוא התפתחות היסטורית, אלא מחלוקת. אולי היא נסובה סביב שאלת המציאות, עד כמה יש לחשוש מכך שהאומן היהודי בעצם רוצה לפלוח לעבודה זרה. ואולי המחלוקת עקרונית, האם עצם החפץ פוסל אותו, או רק שימושו לעבודה זרה. מחלוקת כזאת תהיה קשורה לשאלה האם כל חפץ אלילי (צלמית) אסורה, או רק אם היא משמשת לפולחן. האם צלמית לנוי נאסרה, או רק צלמית לפולחן. בשאלה זו עסקנו במשנה הראשונה של המסכת ובמבוא.
המשנה מספרת לתומה על יהודים שמכינים צלמי עבודה זרה, גם אם לא למטרות דתיות של עצמם, אלא לנוי או למכירה. יש כאן השפעה אומנותית נוכרית ברורה, אך פחות משמעותית מבחינה דתית. חכמים אינם אוסרים על עשייה של חפצי עבודה זרה. אפשר שהם אינם מתלהבים מכך אך אין על כך איסור הנייה. במקביל זוכרים אנו שהיו חכמים שהתירו עשיית חפצי עבודה זרה לשם מסחר. היו שהתירו לבעל המקצוע ולסוחר לקיים קשרי מסחר בימי חול בחפצי עבודה זרה. את הגישות השונות סיכמנו במבוא. משנתנו מציגה בפשטות מצב שבו יהודי מכין חפצים שעשויים לשמש כעבודה זרה ממש, ואולי אף ממש פסלים ואין בכך בעיה הלכתית או הסתייגות כלשהי.
אם כן במשנה גישה אידיאולוגית מקלה. מאידך גיסא השאלה עד כמה התיאור הזה משקף מציאות נדונה. האם ניתן ללמוד מהמשנה שהייתה זו תופעה נפוצה? יש להניח שחכמים הסתייגו מעשיית חפצי עבודה זרה. ואם לא אסרו על כך והתירו הנייה מהם, נראה שהמציאות אילצה אותם להתפשר. הווה אומר שהתופעה הייתה קיימת. זו עדות לקשרי מסחר ולהשפעה תרבותית של החברה ההלניסטית. הנושאים הללו של השפעות התרבות ההלניסטית מחד גיסא (אסימילציה תרבותית), ושל תהליכי פגאניזציה בחברה היהודית (אסימילציה דתית). נדונו במחקר בהקשר רחב. בפירושנו אנו מצטמצמים בניתוח פרטני רק של חלק מהעדויות, אותם משפטים המצויים במשנת עבודה זרה ובמקבילות התנאיות. איננו באים להציג כאן את מלוא התמונה, ודנו בנושא במקצת במבוא.
<b>נכרי מבטל עבדה זרה שלו ושל ישראל<sup class="footnote-marker">39</sup><i class="footnote">בעדי נוסח ממוצא בבלי 'של חבירו'. ראו רוזנטל, עבודה זרה עמ' 67, ואן להבדל משמעות תוכנית.</i> ישראל אינו מבטל עבדה זרה שלנכרי</b> – ביטול עבודה זרה הוזכר לעיל בסוף פרק ג' (מ"י). כאן קובעת המשנה מי מבטל, ולא כיצד מבטלים. הגוי מבטל את עצם העבודה זרה על ידי שבירתה או בדרך פחות בולטת. ואילו יהודי אינו מבטל עבודה זרה של נוכרי. מלשון המשנה לא ברור האם יהודי מבטל עבודה זרה של כל יהודי אחר, או רק עבודה זרה שלו עצמו (להלן). למה היהודי איננו מבטל עבודה זרה? הנימוק לכך ברור. יהודי סתם איננו מקבל את קדושת עבודה זרה, ואם שברה אין זה ביטול 'מבפנים' אלא פעולה עוינת של יריב דתי. אבל כשהגוי מבטל עבודה זרה, הוא הופך אותה לחולין, שכן הוא עצמו כביכול 'הודה' שאיננה קודש. אם יהודי ביטל עבודה זרה, הרי לעצמו הוא הופכת לחפץ חולין. אבל בשביל נוכרים היא עדיין חפץ קודש. ואם נוכרי ביטל אותה הרי שהחפץ הפך לנוכרי בשביל הנוכרים. לפי הסבר זה הנוכרי מייצג את כל הנוכרים והיהודי את כל היהודים.
ההלכה היא ברמה העקרונית. מן הסתם היא מעידה על כך שהיו יהודים שעבדו לעבודה זרה, ואף על פי כן נשארו יהודים בתודעתם העצמית או בתודעת הסביבה. אבל הניתוח ההלכתי מניח שחכמים מניחים שתופעה זו (אימוץ קדושת חפצי עבודה זרה, ופולחן לעבודה זרה על ידי יהודים), הוא תופעת מיעוט חריגה. שישראל סתם איננו מעריץ עבודה זרה. ובתחום זה הפער בין נוכרים ליהודים רב.
המשנה שנויה בלשון שלילית, איזה חפץ אסור. אך מקפלת בתוכה הכרה שלעתים מצויים בידי ישראל חפצים הנראים כעבודה זרה והם מותרים. זאת אם בעל החפץ היהודי איננו רואה בהם קודש, או לכל היותר אם עשה בהם סימן ביטול. כך למשל יהודי עשוי, כנראה, להחזיק בביתו צלמית למטרת קישוט, כחפץ חולין. לכל היותר עליו לעשות סימן חיצוני של ביטול, כגון קרסום מה בחפץ (בדמות). זאת בהתאם לדעות השונות שהבאנו בפירוש למשנה העוסקת בביטול (פ"ג מ"י).<sup class="footnote-marker">40</sup><i class="footnote">על היתרים המנוסחים כאיסור ראו פ"ג מ"א.</i>
כאן עולה שאלה מעניינת. האם השתמשו יהודים בחפצים דמויי עבודה זרה? האם יש סיכוי למצוא צלמית בבית יהודי? למצוא נר עם קישוט פגאני, או חפץ אחר המעוטר בסימון דתי. לפי המשנה. אין בכך איסור, ובלבד שהיהודי רואה בכך חפץ חולין. במחקר הארכיאולוגי עולה שאלה זו בצורה חריפה. האם גילוי של פסיפס פגאני מלמד על הזהות הדתית של בעליו? האם למשל הפסיפס הפגאני בציפורי מלמד על בעל בית לא יהודי, או בעל בית שאינו מקפיד במצוות. לפי המשנה מסתבר שאין הדבר כן. אם בוטלה העבודה זרה בצורה סמלית ("נטל ממנה עלה"), היא מותרת. עדיין הפסיפס מלמד על השפעה הלניסטית, אך בתוך התחום המותר לשומרי מצוות המקפידים על ההלכה.
עם זאת יש לומר שרק לעתים רחוקות ניתן למצוא חפצי קודש פגאניים בחברה היהודית. כלומר באתרים יהודיים מובהקים. כך למשל צלמיות היו חפץ נוי מקובל. גם כשהם בבתי נוכרים (ביישוב פגאני). הם שימשו לעתים כקישוט, ולעיתים כסמל דתי. צלמיות כאלה נדירות במרחב היהודי. דוגמה אחרת לכך הן מזבחות קטנים שכמעט לא נמצאו באתרים יהודיים,<sup class="footnote-marker">41</sup><i class="footnote">יוצא מהכלל הוא מזבחון שנמצא בסומקה. הקשרו לא ברור, וקשה לדעת האם בא משכבת היישוב הקדומה שבה התגוררו יהודים באתר, או מהשכבה הביזאנטית המאוחרת שבה התגוררו באתר נוכרים ראו דר, סומאקה </i> במבוא הרחבנו בכך.
ההלכה שגוי מבטל את עבודה זרה שלו ושל ויהודי, ויהודי מבטל רק את שלו - חוזרת במקורות רבים. כגון "ישראל שמצא עבודה זרה עד שלא באת לרשותו, אומר לגוי ומבטלה. שהנוכרי מבטל עבודה זרה, בין שלו ובין של חבירו, בין עבודה בין שאינו עובדה. בין בשוגג בין במזיד, בין באונס בין ברצון. ישראל שעשה עבודה זרה אסורה, אף על פי שלא עבדה לפיכך אין יכול לבטלה" (תוס' פ"ה ה"ג; שם ה"ד ועוד הרבה).
פירוש זה מניח שעבודה זרה שהנוכרי עצמו ביטלה, אסורה. לכאורה התוספתא חולקת על הלכה זו "1. יכול עבודה זרה שביטלה גוי יכול תהא אסורה? תלמוד לומר 'פסילי אלהיהם' את שנוהג לשום אלֹהָ, אסור, ואת שאין נוהג בו לשום אלוה מותר. 2. יכול עבודה זרה שביטלה גוי תהא מותרת? תלמוד לומר 'פסילי אלהיהם' – שלהם. את שנוהג בו לשום אלוה בין שאינו נוהג בו לשום אלוה, אסור" (פ"ה ה"ו). בנוסח זה שתי דרשות הפוכות וסותרות. אבל בכתב יד וינה במשפט השני 2. "יכול עבודה זרה<u> של ישראל</u> שביטלה גוי...". אם כן נוכרי מבטל עבודה זרה של נוכרי, ואינו מבטל עבודה זרה של ישראל. ואכן זו הלכה רווחת שנוכרי מסוגל לבטל עבודה זרה, ולהפכה לחפץ חולין.<sup class="footnote-marker">42</sup><i class="footnote">ראו זוהר, ביטול עבודה זרה; פורסטנברג, ביטול עבודה זרה.</i>
עם זאת ניתן גם לקיים את הנוסח הקשה. עבודה זרה שננטשה ניתנת לביטול על ידי נוכרי. ואילו עבודה זרה פעילה איננה ניתנת לביטול. זו גם ההבחנה במשנה לעיל (פ"ג מ"ב). במשנה שם די היה בכך בפסלון נשבר. משנתנו מדברת על אותה הלכה אבל בניסוח קונצפטואלי כללי. עבודה זרה שבוטלה. ההבדל בין המשנה שם ומשנתנו איננו בהלכה עצמה אלא בניסוח המשפטי. ניסוח קזואיסטי (שם) לעומת ניסוח עקרוני כאן. ובמשנה הבאה ניסוח קזואיסטי המסיר את הכלל המשפטי. 'כיצד מבטלה'. יש להניח שמשנה ב קדמה שכן הניסוח הקזואיסטי קדום יותר, שכן מבחינת התפתחות המחשבה הפרטים קדמו לכלל.<sup class="footnote-marker">43</sup><i class="footnote">כך הצענו במבוא הכללי לפירוש המשניות. וכן בלשונו המהוקצעת של הלברטל, מערכת. </i>
ביטול איננו בהכרח הצהרה ברורה אלא מעשה. על כן בתוספתא: "1. גוי שמכר עבודה זרה לעובדיה, אסורה. שלא לעובדיה מותרת. 2. לוה עליה נפלה עליה מפולת שטפה נהר או שנטלוה ליסטין, 2א. כגון מלחמתו של יהושע, אם עתידין הבעלים לחזור עליה אסורה ואם לאו מותרת" (פ"ה ה"ה). המקרה הראשון הוא ביטול על ידי מכירה. במקרה השני הביטול נגרם לא על ידי הצהרת בעלים או מעשה בעלים, אלא באונס. אבל זה ביטול בפועל.
וכן "הלוקח גרוטאות מן הגוים ומצא בה עבודה זרה, נוטלה ומשליכה, והשאר הרי זה מותר. ישראל שמצא עבודה זרה, עד שלא באת לרשותו אומר לגוי ומבטלה. שהנכרי מבטל עבודה זרה בין שלו ובין של חבירו. בין עבודה בין שאינו עובדה. בין בשוגג בין במזיד בין באונס בין ברצון" (תוס' פ"ה ה"ג). אם כן ביטול הוא במעשה ולא בהצהרה.
ייתכן שבמקורות האמוראים מודגש יותר מרכיב ההצהרה, מדובר שם על 'ביטול' בלי פרטים על מעשה. אך ייתכן גם שהמינוח איננו מדוקדק.
המשנה איננה מאוזנת, שכן לא נאמר בה האם ניתן לבטל עבודה זרה של ישראל. ואם כן מי מבטלה יהודי, אותו יהודי שעבד אותה, או גם נוכרי. המשנה איננה מעלה על דעתה לעסוק בנושא כזה שיש בו כמובן עדות לעבריינות וחוסר ציות להלכה. אי אפשר להסיק מכאן האם תופעה זו (יהודי שעבד עבודה זרה) הייתה מוכרת. אפשר שההשמטה במשנה מקרית, אפשר שהיא מכוונת (מגויסת) כדי שלא להודות בעבריינות, ואפשר שהיא משקפת מציאות (היעדר מצב כזה).
בתוספתא: "ישראל שעשה עבודה זרה אסורה, אף על פי שלא עבדה. לפיכך אין יכול לבטלה" (פ"ה ה"ג). כפי שכתבנו כבר, משפט זה חולק על תחילת המשנה. ולענייננו הוא קובע שעבודה זרה של ישראל איננה בטלה לעולם. וכן בהלכה הבאה בתוספתא: "גוי שעשה עבודה זרה מותרת עד שתיעבד לפיכך יכול לבטלה. ר' אומר משום ר' יעקב אם עשאה ישראל, מתחילה אין יכול לבטלה" (פ"ה ה"ד). בברייתא זו אין הבחנה בין 'עבדה' ל'לא עבדה', והיא בשיטת רבי עקיבא שעליה עמדנו לעיל.
אם כן בתוספתא מסורת שונה ממשנתנו. יהודי איננו יכול לבטל עבודה זרה של יהודי אחר (וגם לא של עצמו), יתר על כן בניגוד למשנה גם נכרי איננו מבטל עבודה זרה של יהודי.
גם מהירושלמי (ממעשה בר דרוסיי - ירו', פ"ד ה"א, מג ע"ד),<sup class="footnote-marker">44</sup><i class="footnote">ראו הדיון על כך במבוא. </i> משמע שעבודה זרה של ישראל בלתי ניתנת לביטול. אבל בניגוד למשנתנו אנו שומעים בירושלמי: "1. רבי חייה בר אשי בשם רב. ר' הוה יתיב מתני לרבי שמעון במה הנכרי מבטל עבודה זרה שלו ושל חבירו. אמר ליה עד דהוה חיילך עלך כן. <u>אית תניי תני הנכרי מבטל עבודה זרה שלו ושל ישראל</u> אמר לו לאו בני עבודה זרה שעבדה ישראל אין לה ביטול לעולם. 1א. ותני כן רבי שמעון בן מנסיא אומר עבודה זרה שעבדה ישראל אין לה ביטול לעולם. 2. רב מתני בשם טעמא דאהן תנייא 'ארור האיש אשר יעשה פסל ומסכה', לעולם...." רבי היה שונה לרבי שמעון בנו.<sup class="footnote-marker">45</sup><i class="footnote">זו הצעת תיקון אפשרית.</i> "הנוכרי מבטל עבודה זרה שלו ושל חבירו [כמשנתנו]. אמר לו עוד שהייתה בכוחך אמרת כך? אית תנא ששונה אין לה ביטול לעולם..." אם כן משנתנו היא נוסח מאוחר של דברי רבי, ובצעירותו היה שונה נוסח קדום יותר, שלעבודה של ישראל אין ביטול לעולם. זו גם מסקנת הגמרא שם. "הדא אמרה עבודה זרה שעבדה ישראל אין לה ביטול לעולם. ותיעשה כעבודה זרה שהניחוה עובדיה ותהא בטילה? אמר רבי זעירא כל שאילו מאיליה היא בטילה ישראל מבטלה. וכל שאילו מאיליה אינה בטילה אין ישראל מבטלה" (שם שם). אם כן לפנינו שתי דעות עיקריות ועמדת ביניים. אם זו עבודה זרה חד פעמית (של ישראל) ניתן לבטלה, ואם היא עדיין משמשת לעבודה זרה (של יהודים אחרים) גם אי אפשר לבטלה.
בבבלי סיכום קצר: "... וכל עבודת כוכבים ביד ישראל אינה בטלה לעולם" (מב ע"א). סיכום זה איננו מבטא את ההבחנות שבמשנה (נכרי מבטל...), ייתכן שזו עמדה שונה (חולקת) שעבודת כוכבים המצויה ביד ישראל, גם נכרי איננו יכול לבטלה.
בבבלי תיאור מפורט יותר, אך דומה:
מתני ליה ר' לר"ש ברבי: עובד כוכבים מבטל עבודת כוכבים שלו ושל חבירו. א"ל: רבי, שנית לנו בילדותך: עובד כוכבים מבטל עבודת כוכבים שלו ושל ישראל..." (בבלי נב ע"א) הבבלי מנסה לעמעם את השינוי אבל כפשוטו. בתחילה נקבע שנוכרי מבטל עבודה זרה של ישראל. כך גם שנתה משנתנו. ואחר כך הוחמרה ההלכה ונקבע שעבודה זרה שלה פלח יהודי איננה בטלה לעולם. עמדה זו הונצחה בתוספתא ובתלמודים. למה החמירו? כמובן יכולה ההחלטה לבטא רצון החמרה. ואפשר שהדבר נובע מערעור ההלכה ומריבוי תופעת עבודה זרה של יהודים.<sup class="footnote-marker">46</sup><i class="footnote">ראו על כך במבוא ובראשית המשנה כאן. </i>
<b>המבטל עבודה זרה</b> – כגון ששבר פסל והמשנה הבאה תסביר את המונח.<b> ביטל משמשיה</b> – כל הקישוטים והתקרובת שלה חדלו מלהיות עבודה זרה והותרו. <b>ביטל משמשיה</b> – כגון ששבר צלחת מנחה<b> משמשיה מבוטלין<sup class="footnote-marker">47</sup><i class="footnote">בעדי נוסח מהענף הבבלי 'מותרין', והיא היא ראו רוזנטל, עבודה זרה עמ' 67.</i> והיא אסורה </b>– כלי השימוש מותרים, אבל הצלם עצמו עדיין אסור. 'אסור' משמעו שאסור בהנאה בשימוש, באכילה וכן הלאה.
בתוספתא שנינו: "בי מוסייאות [בימסיות רבים של בימה] שהעמידו גוים בשעת השמד<b>, </b>בשביל ישראל. אף על פי שעבר השמד, הרי אילו אסורות. יכול עבודה זרה שביטלה גוי יכול תהא אסורה? תלמוד לומר "פסילי אלהיהם" את שנוהג לשום אלה<sup class="footnote-marker">48</sup><i class="footnote">לשם עבודה זרה.</i> אסור ואת שאין נוהג בו לשום אלוה מותר. יכול עבודה זרה שביטלה גוי תהא מותרת? תלמוד לומר 'פסילי אלהיהם' – שלהם. את שנוהג בו לשום אלוה בין שאינו נוהג בו לשום אלוה אסור" (פ"ה ה"ו). הדרשה מציגה בפסוק את ההסבר שהוצג לעיל. מה שאסור הוא רק מה שבפועל משמש 'אצלם' לעבודה זרה, ולא מה שהם ביטלו. כל הנוכרים מוצגים כאילו היו גוף ציבורי אחד, הצגה אופיינית ליחס של ניכור, כל האחרים הם גוף אחד.
אגב אורחא שומעים אנו על מציאות של בימות שהוקמו בשעת שמד. 'שעת השמד' הוא הכינוי הקבוע לגזירות הדת בעקבות מרד בר כוכבא.<sup class="footnote-marker">49</sup><i class="footnote">במחקר ויכוח האם הגזירות קדמו והניעו את המרד, או שהן רק תוצאה שלו, כחלק ממסע העונשין בעקבות המרד. </i> הן מובאות בתוספתא כדוגמה לעבודה זרה של ישראל. שתי מסקנות היסטוריות חשובות עולות מהקטע. במחקר ההיסטורי דיון ממושך האם גזירות הדת שלאחרי מרד בר כוכבא היו רק נגטיביות, כלומר כללו רק איסורים על קיום מצוות מעין ששמענו במדרש "לאוהבי ולשומרי מצותי, אלו ישראל שהם יושבין בארץ ישראל ונותנין נפשם על המצות. מה לך יוצא ליהרג, על שמלתי את בני, מה לך יוצא לישרף, על שקראתי בתורה, מה לך יוצא ליצלב, על שאכלתי המצה, מה לך לוקה מאפרגל, על שנטלתי את הלולב; ואומר +זכריה יג ו+ אשר הוכיתי בית מאהבי, מכות אלו גרמו לי ליאהב לאבי שבשמים" (מכילתא דרבי ישמעאל, יתרו, מסכתא דבחדש פ"ו, עמ' 227). ברשימה מספר מצוות שנאסרו על בני ישראל לקיימם, ולבצעם. ברם, בגזירות הדת שבימי המרד החשמונאי עולה גם דרישה ישירה מיהודים לזבוח לעבודה זרה, להשתתף בצורה כזאת או אחרת בזבח פגאני, מעין מבחן נאמנות לעבודה זרה ולשלטון. השאלה היא האם בימי מרד בר כוכבא (135-132 לספירתם) היו גזירות אקטיביות כאלה. כך למשל באותה מאה ובמאה שאחריה היו רדיפות אנטי נוצריות שכללו דרישות אקטיביות לאכול מזבח נוכרים או לשתות יין שנוסך לכבוד האל.
לפי הברייתא שלפנינו היו בימות שהוקמו על ידי נוכרים בשביל עבודה זרה של ישראל. אף על פי שעבר השמד (הגזירות בוטלו בשנת 139) הבימה ממשיכה להיות אסורה. כנראה משום שלא בוטלה באופן פורמאלי על ידי נוכרים, אלא רק על ידי ישראל עצמם.
לכאורה כל האפשרות של ביטול היא הקלה גדולה. בשני הפרקים הקודמים נרמז שעבודה זרה אסורה בהנאה, ומצפים להשמידה<sup class="footnote-marker">50</sup><i class="footnote">להוציא את משנת פ"ג מ"י שגם בה נזכר הביטול. לסיכום דיני ביטול, ראו בלידשטיין, ביטול.</i>. אסור אפילו ליהנות משבריה (לעיל פ"ג מ"ג). ביטול הוא פתרון 'נקי' יותר מהשמדה, ועומד בניגוד לדרישה שלא ליהנות. טיעון זה שימש בסיס לדעתם של החוקרים שחל שינו דרסטי ביחס להשמדת עבודה זרה, חובת ההשמדה הופכת לטקס סמלי. אורבך מציג טיעון זה ברמיזה, הלברטל מרחיב בכך, ופורסטנברג וזוהר כבר רואים בכך נקודת מוצא בטוחה.<sup class="footnote-marker">51</sup><i class="footnote">אורבך, עבודה זרה; הלברטל, עבודה זרה; זהר, עבודה זרה; פורסטנברג, עבודה זרה; זהר, ביטול. </i>
תהליך דומה אבחנו לגבי כלאים. ההלכה הקדומה דרשה ששליחי בית הדין יצאו לשדות ויעקרו (בכפיה) גדולי כלאים במרחב הפרטי. והמקבילות המאוחרות יותר הסתפקו בכך ששליחי בית הדין יפקירו את השדה. כלומר אכיפה פרטנית וממשית מוחלפת בהצהרה חד צדדית. הצד השני (בעל השדה) יכול למעשה להתעלם ממנה.<sup class="footnote-marker">52</sup><i class="footnote">ראו במבוא למסכת כלאים. </i> יתר על כן ייתכן שרק גידולי הכלאים (המיעוט) מופקר, ולמעשה מכשירים שליחי בית הדין את הגידול העיקרי בשדה. אשר לכלאים בבוא העת יוכל בעל הבית לקטוף אותם כדין הפקר. אדם זר איננו יכול להגיע אליהם שכן אמנם הם הופקרו, אבל עדיין השדה עצמה שייכת לבעלים ואיש זר איננו רשאי לחדור לתוכה (גם אם נניח שהפקר כזה תופש, והיה מקובל בחברה).
במידה מסוימת דומה ביטול עבודה זרה לביטול חמץ בפסח ועל כך נרחיב מעט להלן.
אם קוראים אנו כל פרק לעצמו, או כל יחידת משניות לחוד,<sup class="footnote-marker">53</sup><i class="footnote">'יחידה בלשוננו' 'ארג' בלשונו של זוהר, עבודה זרה. </i> יש לטיעון זה בסיס. ברם, במקרה זה כבר ביחידה הקודמת (פרק ג) נזכר עניין הביטול, ללמדך שמי שאמר שאשרה אסורה בהנאה וצלמים אסורים בהנאה גם דיבר על הביטול. ואולי זאת הסיבה להבאת משנה י בפרק ג שלא במקומה, כדי לכלול את הביטול ברשימת האמצעים העומדים לרשות היהודי נגד נוכחות עבודה זרה.
זאת ועוד חכמים עצמם לא הבדילו בין ביטול להשמדה. כבר זהר הפנה למשנה להלן (מ"ז)' שבה שואלים הזקנים למה הקב"ה איננו מבטל את העבודה הזרה. וברור שם שביטול משמעו ממש השמדה. וכן במגילת תענית 'בטילת עבידתא" שמשמעה סילוק הגזירה על הקמת פסל לקיוס קליגולה בהיכל. בכל המקבילות של הסיפור נשמר המינוח הזה, שמשמעו חיסול מוחלט.<sup class="footnote-marker">54</sup><i class="footnote">תוס', סוטה פי"ג ה"ו; בבלי לג ע"א; מגילת תענית לכב שבט, נעם, מגילת תענית, עמ' 112.</i> לדעת אותם חוקרים ההופכים את ה'ביטול' לסמלי, המשנה להלן היא שימוש חריג. לדעתנו זו הגדרה מודרנית. הגדרה נכונה יותר היא שעבור חז"ל ביטול והשמדה חד הם. ואכן ראינו שעיקר הביטול הוא פגימה ממשית או סמלית אבל פגימה של ממש. פגימה זו היא גם ההשמדה. כאמור רק במקורות אמוראיים אפשר להבין שהביטול סמלי. בספרות התנאים אפילו רקיקה או השתנה שהן מחוות של ממש אינן בחזקת ביטול. אם כי בספרות האמוראים גם מעשה כזה כבר נחשב לביטול (ראו במשנה הבאה).
לטענתנו אפוא ההבחנה בין ביטול להשמדה היא פרי תפישה משפטית שטרם הייתה קיימת במחשבה התנאית. כפי שהראינו סיפור בר דרוסיי בירושלמי עוסק בשבירת הפסלים, אך השבירה נעשית לא כחלק מ'אבד תאבדם' אלא כביטול עבודה זרה. עבודה זרה שיהודי סגד לה פעם, איננה ניתנת לביטול ולכן גם אין צורך לשוברה. ביטול והשמדה הם אפוא אותו מכלול, והדקדוק בינן שתי הפעילויות משקף תפישה משפטית. תפישה משפטית כזאת מתאימה אמנם למשפט העברי לתולדותיו, אבל בימי התנאים התפישה היורידית הדקדקנית עדיין איננה קיימת.<sup class="footnote-marker">55</sup><i class="footnote">דרך טיעון זו היא אחת הקווים המנחים של פירושנו למשנה, והדגשנו זאת כבר במבוא הכללי לפירוש המשניות. יש להודות שאז לא עמדנו על מלוא היקפה של התופעה והיא התבררה והתחדדה במהלך עשרות שנות מחקר. </i>
ובכל זאת ביטול נראה כפתרון קל יותר מאשר 'אבד תאבדון' ואיסור הנאה.
לדעתנו, ההבחנה בין 'ביטול' ל'איבוד' איננה מבוססת. המשנה פשוט מסודרת. השמדה לא נזכרה במפורש במשנה, אך משתמעת ממנה, ומופיעה בכל המקבילות.<sup class="footnote-marker">56</sup><i class="footnote">על כך הדיון במבוא.</i> בעיני חכמים זו המצווה לכתחילה. עבודה זרה 'פעילה' יש להרוס ואסורה בהנאה. אבל עבודה זרה נטושה איננה אסורה בהנאה כפי ששנינו פירשנו בפ"ג מ"ב. כבר בפרקים א-ג יודעת המשנה על ביטול עבודה זרה. אבל בהיותה מסודרת, מרוכז פרק ג באיסור הנאה, והביטול נזכר בצורה מסודרת במקומו. ייתכן ששיבוצה של המשנה בפ"ג מ"י ("כיצד מבטלה...") שלא במקומו בא כדי להדגיש שאמנם הביטול איננו נידון אך הוא קיים.
עבודה זרה מצווה לאבד. כמובן אי אפשר לקיים את המצווה והיא נשארת אוטופית. בעלת היבט רעיוני ולא מצווה הלכה למעשה. כאן ועכשיו אי אפשר לאבד עבודה זרה, אבל אסור ליהנות ממנה. עבודה זרה נטושה, כלומר שרידי מבנים מתקנים וכלים שאינם משמעים עוד לעבודה זרה, ניתן ליהנות מהם ובתנאי שיתחולל ביטול מופגן. הדרישה לביטול היא בעצם החמרה. לפי שיטת רבי מאיר (פ"ג מ"א) פסל שאיננו נעבד כיום, אפילו לא פעם בשנה, מותר להשתמש בו. וחכמים דורשים לא רק היעדר 'פעילות' סביב הפסל, אלא ביטול אקטיבי על ידי כלל ה'נוכרים'.
אין כאן אפוא לא גישות שונות למצוות 'אבד תאבדון' אלא לכל היותר הבנה של המציאות שבה אבד תאבדון היא תקווה לעתיד לבוא (ולימי מרידה בנוכרים). ביטול היא דרך הפעילות הקיימת בהווה, והיא מוגבלת למקרים מסוימים.

Mishnah 5

<small>עפ”י כתב יד קופמן</small>
<b>כיצד מבטלה</b> – מבטל עבודה זרה. כאמור לעיל נושא זה נדון גם במשנה לעיל פ"ג מ"י ומ"ג. כפי שראינו במשנה ג' נדרשת השמדה של כל עבודה זרה. דרישה זו חלה על כלים שיש עליהם ציורים של העולם התרבותי של עבודה זרה. ודווקא בחפצים אלו חלה הדרישה החמורה של השמדה מוחלטת. לעומת זאת במשנה י' הדרישה היא לקלקול סמלי יותר, וראינו כמה דעות עד כמה צריך הביטו להיות נראה לעין (להתבטא). <b>קטע ראש אזנה</b> – לפי התיאור מדובר בפסל תלת ממדי, וקטיעת חלק קטן מהאוזן מהווה ביטולה. <b>ראש חוטמה</b> – קרסום של ראש החוטם הבולט. זו דרישה סמלית אבל היא בולטת, ומהווה ראיה שהדמות איננה עוד דמות קודש.<b> ראש אצבעה</b> – לפסל אצבעות חטובות.<b> פחסה אפ על פי שלא חיסרה</b> – כאן מדובר כנראה בדמות מנייר או מחומר רך שניתן לקמטה, ולישר מעט את ראש האף.<b> ביטלה</b> – זה הכלל וההמשך הם הפרטים. מבנה כזה של ניסוח כללי ודוגמאות מצוי במשנה סנהדרין פ"א מ"א.
<b>רקק בפניה </b>– כך אין מבטלים עבודה זרה, למרות שמראים שהיא איננה קודש. הרקיקה היא כמובן ביטוי חזק ומשמעותי. אילו היה נוכרי נוכח בכך היה בוודאי מתקומם. אבל בסופו של דבר הרוק מתייבש, ואפילו אם היה בפומבי הדבר נשכח. הביטול הוא מחווה חולפת ואין רושמו ניכר במשך הזמן. יתר על כן, לו הייתה זו דרך ביטול, הרי הייתה זו פרצה הקוראת לרוצה להשלים עם עבודה זרה. תמיד אפשר לטעון שאי פעם נוכרי רקק בפני העבודה זרה וביטלה. המחווה הסמלית הנדרשת מהווה אפוא הנמכה של רף הציפיות מביטול עבודה זרה. כאמור מחווה זו איננה מספיקה לביטול.
<b>הישתין בפניה</b> – גם זה סימן בזיון. במקורות גם דוגמה חריגה לעבודתו של אל אחד, בעל פעור, שחז"ל מסבירים שעבודתו נעשית על ידי עשיית צרכים.<sup class="footnote-marker">57</sup><i class="footnote">ראו פירושנו לסנהדרין פ"ז מ"ו.</i> עושה רושם שמשנתנו מתעלמת מחריגה זו. בפירושנו לסנהדרין העלינו גם את האפשרות שהמסורת על בעל פעור נובעת משמו המיוחד של האל.<sup class="footnote-marker">58</sup><i class="footnote">פעירה משמעה עשיית צרכים.</i> לפי הצעה זו חז"ל פירשו את השם כמשמעו הלשונית וייחסו לעבודה זרה זו דרכי פעולה בלתי ריאליות. על כל פנים משנתנו מתעלמת ממשנת סנהדרין, אם משום שעסקה בכלל, ולא בחריג. ואם בגלל שמחבריה לא היו מודעים כלל לשיטה זו של עבודת אלילים, ולצורך להתאים את ההלכה לאפשרות חריגה זו.
אבל בירושלמי "בר קפרא אשכח חד עיזקא צר חד טלי ארמאי הוה פרי בתריה הוה מחי ליה הוה מיקל ליה הוה אמר ליה <u>רוק עלה</u>, והוא לא מקבל עלוי. <u>אשתין עלה</u>, והוא לא מקבל עלוי (בר קפרא מצא טבעת אחת. תפש תינוק ארמי אחד, היה משדל אותו שיכה אותה, היה תובע ממנו 'ירק עליה' והוא לא מקבל עליו. השתן עליה והוא לא מקבל עליו ממנו.) הדא אמרה נכרי מבטל עבודה זרה שלו ושל חבירו על כרחו" (ירו', פ"ד ה"א, מג ע"ד)<b>. </b>האמורא מסתפק אפוא ביריקה ממשית או בהשתנה טובה ודי בה לביטול.
אם נוסח הירושלמי אכן מקורי הוא חסר. מניין המסקנה שהנוכרי מבטל בעל כרחו? נראה שחסר ההמשך שבר קפרא הכריח את התינוק לבצע את מעשה הביטול.
ואכן בנוסח הבבלי: "אמר רבה בר בר חנה אמר רבי יהושע בן לוי: פעם אחת הייתי מהלך אחר ר' אלעזר הקפר בריבי בדרך, ומצא שם טבעת ועליה צורת דרקון, ומצא עובד כוכבים קטן ולא אמר לו כלום, מצא עובד כוכבים גדול ואמר לו: בטלה, ולא בטלה, סטרו ובטלה. ש"מ תלת: ש"מ, עובד כוכבים מבטל עבודת כוכבים שלו ושל חבירו; וש"מ, יודע בטיב של עבודת כוכבים ומשמשיה מבטל, ושאינו יודע בטיב עבודת כוכבים ומשמשיה אינו מבטל" (כאן מג ע"א).
הנוסח בבבלי יותר הלכתי. המבטל איננו תינוק אלא מבוגר נוכרי, הטבעת מתוארת בפירוט (ואסורה בהנאה), הנוכרי אולץ באלימות לבצע את הביטול. והמסקנה אפוא שהנוכרי מבטל בעל כרחו. עוד יש להעיר שבמשך טוען רבי חנינא נגד רבי אליעזר הקפר "מגדף בה רבי חנינא..." לא ברור מה דעתו של רבי חנינא, אפשר לפרש שלדעתו אין צורך בביטול, שהרי הטבעת היא אבידה המותרת למוצא. היא כבר יצאה מידי הנוכרי. אפשר גם לפרש שרבי חנינה מחמיר, לדעתו הטבעת הפקר אבל אסורה בהנאה ונוכרי איננו מבטל עבודה זרה של חברו.<sup class="footnote-marker">59</sup><i class="footnote">אין לפרש שרבי חנינה סבור שרקיקה איננה מספקת שכן הוא מצטט את ההלכה שחפץ כזה שאבד שייך למוצא, ואיננו מזכיר את היריקה כלל. </i> לדעתנו, הפירוש הראשון נכון. כלומר שלדעתו של רבי חנינה בחפץ הפקר (מציאה או סתם הפקר) אין צורך כלל בביטול.
בבבלי שם אביי דוחה את דעת רבי חנינה. אך דחייה זו אותה מקבלת הסוגיה שם איננה מבטלת את דעתו של רבי חנינה. רבי חנינה מפתח את היתר הביטול ובעצם אומר שצלם נטוש (או חפץ פולחני אחר נטוש) איננו מצריך כלל ביטול.
יש לזכור שרבי חנינה הוא ארץ ישראלי. הסיפור בבר קפרא מקורו בארץ ישראל, ועוסקים בו חכמי הדרום (ריב"ל ובר קפרא, רבי חנינה).<sup class="footnote-marker">60</sup><i class="footnote">'חנינה' בכתיב הארץ ישראלי, בכתיב הבבלי 'חנינא'.</i> אביי שוכן בבבל ומביע דעתו, אבל לא בפני רבי חנינה. רבי חנינה נשאר אפוא בעמדתו. הסיפור הבבלי מגלה סימני מקוריות ושלם יותר מהנוסח הירושלמי שציטטנו.
לכאורה יש לרבי חנינה סעד תנאי. "גוי שמכר עבודה זרה לעובדיה אסורה, שלא לעובדיה מותרת. לוה עליה, נפלה עליה מפולת, שטפה נהר. או שנטלוה ליסטין, כגון מלחמתו של יהושע, אם עתידין הבעלים לחזור עליה אסורה ואם לאו מותרת" (פ"ה ה"ה). אם כן חפץ הפקר איננו מצריך ביטול. ההלכה בתוספתא מצויה באמצע דיון על ביטול עבודה זרה, ויש לקוראה יחד עם רצף המשפטים לפניה ואחריה. כפשוטה כל חפץ עבודה זרה שננטש סופית או אבד סופית, או אפילו מצוי ביד עובדי עבודה זרה שאינם פולחים לאל ספציפי זה, מותר ללא ביטול. ביטול הוא רק בחפץ עבודה זרה שנטוש מסיבות פרקטיות כאן ועכשיו. ואם יש סיכוי שיחזרו אליה אסורה. ברם, הבנה זו מוטעית שכן הברייתא מצויה בתוך סדרת ההלכות על ביטול, וממילא יש לקוראה כך: [בסוגרים ההשלמה המוצעת שלנו "גוי שמכר עבודה זרה לעובדיה אסורה [אפילו בוטלה], שלא לעובדיה מותרת [לאחר ביטול]. לוה עליה, נפלה עליה מפולת, שטפה נהר. או שנטלוה ליסטין, כגון מלחמתו של יהושע, אם עתידין הבעלים לחזור עליה אסורה [עד שיבטלה נוכרי] ואם לאו מותרת".
אם כן,
א. בספרות התנאית נדרש ביטול קבוע (אין די ברקיקה).
ב. בספרות האמוראים גם רקיקה מספיקה לביטול.
ג. רבי חנינה סבור שאין צורך בביטול, והמצב של אבידה או של ייאוש בעלים מהווה כבר ביטול. איננו יודעים אם עמדה זו בבלית בלבד, או ארץ ישראלית, שכן מצד אחד, היא מופיעה רק בבבלי, ומצד שני היא מיוחסת לחכם ארץ ישראלי.
יש כאן אפוא תהליך הקלה בתקופה האמוראית, תהליך המשתלב במהלך הכללי של הלכות עבודה זרה.
<b>גררה</b> – לפי ההקשר הכוונה שקינח בצלם את גופו לאחר עשיית צרכים. <b>זרק בה את הצואה</b> –כביטוי לזלזול.<b> הרי זו אינה בטילה</b> – אין זה מספיק לביטול. <b>מכרה או מישכנה רבי אומר ביטל וחכמים אומרים לא ביטל</b> – מן הסתם לא היה מקובל למשכן פסל, ואדם שמשכן פסל היה בכך ביטוי לחוסר יחס של קדושה לחפץ. אבל כנראה שהדבר לא היה מוכרע, ולעתים היה אדם ממשכן חפץ קודש מבלי לפגוע בכך בקדושתו. זו דרך לפרש את המחלוקת על רקע עובדתי. אבל גם ייתכן שהמחלוקת היא על רמת הביטול.
לעיל פ"ג מ"י הצעות אחרות לדרכי ביטול. הדרישה במשנה שם היא ביטול חלקי, ולדעת חלק מהתנאים היא סמלית בלבד. זאת בניגוד ברור לדרישה אחרת (פ"ג מ"ג), להשמדה מלאה לא רק של עבודה זרה, אלא של הכלי שעליו צוירה אותה עבודה זרה. במשנה ג מדובר בחפצי נוי עם סמלים אליליים, או לכל היותר לחפצים שנעשו לשם עבודה זרה ועוטרו בעיטורים 'מקצועיים'. זו סתירה ועסקנו בה בקצרה במבוא. הדיון במשנתנו סותר את משנה ג אך לא את משנה י. במשנה י דובר בביטול מעשי על ידי פגיעה. ובמשנתנו במחוות סמליות, ואין בכך סתירה. עם זאת יש בכך משום כפילות והיה מקום לפחות לצרף את שתי המשניות זו אחר זו. אם כן אם סתירה אין כאן בוודאי יש כאן עריכה נפרדת.

Mishnah 6

<small>עפ”י כתב יד קופמן</small>
<b>עבדה זרה שהיניחוה עובדיה</b> – עזבו אותה. הצלם ננטש. כבר הצבענו על כך שהמשנה מתארת מצב שבו מקדשים נטושים. מציאות זו מסתברת גם מתוך הממצא בידינו. עובדי עבודה זרה לא חששו לכך. בין השאר משום שבכל מתחם נמצאו מקדשים רבים ולעתים מספר מקדשים לאותו אל. <b>בשעת שלום מותרת</b> – הנטישה מתוכננת ומהווה ביטול עבודה זרה. <b>בשעת מלחמה אסורה</b> – בזמן מלחמה נטישת מקדש או פסל היא מקרית לחלוטין, וכשיבוא שלום ישופץ המקדש וייעבד.<b> בומסיות שלמלכים</b> – בומוס הוא הבמה עליה ניצב פסל הקיסר, או ששחטו ישירות עליה.<b> הרי אילו מותרים מפני שמעמידין אותו בשעת שהמלכים עוברין</b> – מדובר על במה המשמשת להצבת פסלים זמניים של הקיסר. והורדתם לאחר שמלך עובר.

Mishnah 7

<small>עפ”י כתב יד קופמן</small>
<b>שאלו את הזקינים ברומי </b> - כך בעדי הנוסח הטובים.<sup class="footnote-marker">61</sup><i class="footnote">מל, מפ, מ, כתב יד אברמזון ועוד. </i> בעדי נוסח מאוחרים שאלו זקנים ברומי, כאילו מי ששואל הם זקני רומי (היהודיים). סדרת מסורות מספרת על ביקוריהם של זקני דור יבנה ברומא. כגון "ומעשה ברבן גמליאל וזקנים שהיו מסובין ברומי ונפלה מנורה בלילי יום טוב" (תוספתא ביצה פ"ב הי"ב ומקבילות). לדעתו של ספראי היו שתי מסעות לרומא, בדור יבנה, ובכל אחד מהם השתתפו זקנים שונים.<sup class="footnote-marker">62</sup><i class="footnote">ספראי, נסיעות. במחקר המודרני רבו המפקפקים בעדויות ההיסטוריות בספרות חז"ל. אלה יטענו שמדובר בסיפור אגדי דמיוני על מסעות חכמים מפורסמים לתפוצות. ברם, אין כל סיבה לחשוד בסיפורים הם נראים ריאליים לחלוטין, והגיוניים ויש עדויות 'נסיבתיות' על ביקורי חכמים בתפוצות ובהם פרטים גיאגרפיים ריאליים, וכן עדויות ארכיאולוגיות בכתובות על ביקורי שליחים מארץ ישראל בתפוצות.   </i> המסע נועד לשם הקמת קשרים עם שלטונות האימפריה הנוכריים לאחר המשבר של מרד החורבן. ולשם חידוש הקשרים עם התפוצה היהודית החשובה ברומי.
<b>אם אין רצונו בעבודה זרה מפני מה אינו מבטלה</b> – המשנה מציגה ויכוח אידיאולוגי ספרותי. אין זה משנה האם הוא התקיים בפועל או שהוא סטריאוטיפי. הוויכוח איננו רק עם הנוכרי, אלא בעיקר עם רגשות הספק המכרסמים בכל מאמין.<b> אמרו להן אילו לדבר שאין צורך העולם בו היו עובדין היה מבטלו</b> – אבל<b> הרי אלו</b> – הנוכרים<b> עובדין לחמה וללבנה ולכוכבים יאבד עולמו מפני השוטין</b> – בסימן שאלה. הרי אין זה הגיוני שריבונו של עולם ישמיד את השמש בגלל השוטים (עובדי עבודה זרה). התשובה שמציעים חז"ל היא כמובן חלקית. בין השאר עובדים המצרים לצפרדע ולחתול. וכן היו אלים שאינם איתני טבע אלא מושגים מעורפלים.
<b>אמרו להם</b> – הנוכרים, עובדי עבודה זרה<b>,</b> אמרו לזקנים היהודיים.<b> אם כן יאבד דבר שאין צורך העולם בו</b> – כגון הדוגמאות שנתנו לעיל.<b> ויקיים דבר שצורך העולם</b> <b>בו</b> – ישאיר את השמש והירח כאיתני טבע אף שהנוכרים עובדים אותם.<b> אמרו להן אף אנו מחזקין ידי עובדיהם שלאילו</b> – אם הקדוש ברוך הוא ישמיד את כל האלילים ה'מיותרים' ויוותרו רק ה'נחוצים' לאנושות, יהיה בכך חיזוק לתוקפם של האלים שיוותרו.<b> שיאמרו תדעו שהן אלוהות שהרי אילו לא בטלו </b>– השוטים (הנוכרים) יטענו שההיוותרות היא סימן לכך שהישויות ה'נחוצות' הם אלוהויות של אמת.
<b>מהו 'ביטול' עבודה זרה?</b>
כל הוויכוח נשמע מוזר בימינו. מבחינה מונותיאיסטית טהורה האלהים האחרים (האלילים) כלל אינם קיימים. מרקוריוס, אפולו או אתנה אינם קיימים אי אפשר להשמידם ואי אפשר לקיימם, שכן הם אינם קיימים, אלא בדמיון האנושי. הזית שהוא סמלה של אתנה כמובן קיים, אך הוא איננו אלוהות. הדיון חל רק על חלק מהאלים, אלה מהם שמזוהים באפן מלא עם איתני טבע. קשה לרדת לסוף הדעה הפילוסופית המיוחסת לעובדי אלילות. האם הר קדוש או עיר קדושה היא עצמה קדושה, או שהיא קדושה משום שיושב בה אל מסוים. כך גם אם העיר נחרבת האל נהרס? או נשאר קיים רק ללא בית? הוויכוח מניח שהאלים בעצם קיימים ויש בהם עוצמה כלשהי. וניתן להשמידם. זו כשלעצמה גישה שיש בה אמונה מסוימת באלים. או מעין סטייה מהמונותיאיזם הטהור.
דומה שאין צורך לחפש משמעות עמוקה לוויכוח. לפנינו דיון בעל אופי עממי ופולמוסי. יש בו תשובה להרהורי פקפוק פנימיים ותו לא. בפי הנוכרי, או בפי האישה מותר לשים דברים והרהורים שאינם יאים ליהודי מאמין.<sup class="footnote-marker">63</sup><i class="footnote">ויינפלד, דברים.</i> ברם, הוויכוח הבין דתי איננו רק צורה ספרותית להרהורי כפירה אסורים, אלא גם ביטוי לתופעה תרבותית וחברתית של ויכוח בין דתי שהתחולל במציאות ובעולם הספרותי כאחד.
בבבלי (נד ע"ב) ברייתא מקבילה ובה תשובה אפשרית נוספת. לפי הברייתא את השאלה שואלים הפילוסופים ברומא, כלומר כאן ניתנת כתובת ברורה לשואלים, הם גורמי חוץ עוינים ולא שאלה פנימית. כאמור להלן, זה הבדל צורני חיצוני, בטופוס הספרותי, ועדיין אין ללמוד מהמבנה שהיה זה ויכוח בין דתי או ויכוח פנים יהודי.
בנוסף לתשובה במשנה יש שם תשובה נוספת דומה "אלא עולם כמנהגו נוהג והולך, ושוטים שקלקלו עתידין ליתן את הדין"' זו תשובה בעלת מטען רעיוני חשוב. העולם נבנה כמנהגו, ולא נעשה מאמץ למנוע פרשנויות מוטעות. זאת בניגוד למדרשים אחרים שבהם מנסים חכמים ללמוד ערכים אחרים מסדר הבריאה.<sup class="footnote-marker">64</sup><i class="footnote">כזאת, למשל, היא המחלוקת מתי נבראו המלאכים בשני או בחמישי, מחלוקת הנסובה, לפי פרשנותנו, למעשה על חשיבותם של המלאכים בראשית רבה ג ה, עמ' 24 ומקבילות. או הוויכוח מתי נבראו מספר ניסים, ראו פירושנו לאבות פ"ה מ"ו. ועוד.</i> הרעיון הוא שהעולם הזה אמנם איננו שדה מוקשים מטעה ומפתה, כפי שהציגוהו לעתים בעלי המוסר. אבל הוא מכיל בקרבו מכשלות שטועים עלולים לטעות בהם, ולהיענש על טעותם. והמדרש בתלמוד מביא דוגמה נוספת: "1. דבר אחר: הרי שבא על אשת חבירו, דין הוא שלא תתעבר! אלא עולם כמנהגו נוהג והולך, ושוטים שקלקלו עתידין ליתן את הדין.<sup class="footnote-marker">65</sup><i class="footnote">טיעון זה גם בירושלמי כשאלה בפני עצמה. אם כן בירושלמי שתי שאלות, והבבלי משרשר את שתיהן בעזרת המינוח דבר אחר. </i> 2. והיינו דאמר ריש לקיש, אמר הקדוש ברוך הוא: לא דיין לרשעים שעושין סלע שלי פומבי, אלא שמטריחין אותי ומחתימין אותי בעל כרחי.<sup class="footnote-marker">66</sup><i class="footnote">כשיוצרים מטבעות ועליהם דמות פרצוף אדם ובכך גורמים לזלזול בדמות ה' שהיא דמות האדם.</i>
בתלמוד ויכוח נוסף בין חכם לפילוסוף: "3. שאל פלוספוס אחד את רבן גמליאל, כתוב בתורתכם: "כי ה' אלהיך אש אוכלה הוא אל קנא", מפני מה מתקנא בעובדיה ואין מתקנא בה?<sup class="footnote-marker">67</sup><i class="footnote">כלומר מעניש את בני אדם עובדי האלילים, ולא את האלילים עצמם. השאלה דומה לשאלת המשנה, אלא שבה מוצגים האלים כישויות קיימות. מרקוריוס למשל, הוא ישות קיימת שניתן היה להענישה. כמו סיפורי האלילים על עונשים שספגו חלק מהם. נתון זה מחריף את השאלה מנקודת המבט האלילית. בספרות האלילית מענישים אלים חזקים את החלשים מהם, ואסיפת האלים מענישה את אחד מהם שפשע בפשע כזה או אחר (חטא ב'אתיקה המקצועית' של אלים, או עוון מוסרי). ואילו בנושא המהותי של עצם קיום האלים אין הקב"ה נוקט ב'פרקטיקה' המקובלת של האלים בעולם האלילי.  </i> אמר לו: אמשול לך משל, למה הדבר דומה? למלך בשר ודם שהיה לו בן אחד, ואותו הבן היה מגדל לו את הכלב והעלה לו שם על שם אביו, וכשהוא נשבע אומר: בחיי כלב אבא. כששמע המלך, על מי הוא כועס, על הבן הוא כועס או על הכלב הוא כועס? הוי אומר: על הבן הוא כועס.<sup class="footnote-marker">68</sup><i class="footnote">האלים הם ישות קיימת אך חסרי עוצמה. את האלהתם מבצעים בני אדם שוטים וטועים, ואין מקום להעניש את הנעבד אלא רק את העובד. לפי היגיון זה עץ אשרה הוא עץ תמים ורק את עובדיו יש להכרית. זאת בניגוד להלכה לעיל פ"ג מ"ז ומ"ה (לפי חלק מעדי הנוסח). אבל היגיון מדרשי לחוד, והיגיון הלכתי לחוד.  </i> 4. אמר לו: כלב אתה קורא אותה? והלא יש בה ממש<sup class="footnote-marker">69</sup><i class="footnote">הפילוסוף מגן על כבוד האל מתוך הבנה שיש בו גם עוצמה. למעשה ניתן היה להתלונן "כלב אתה קורא אותה?" גם ללא ההמשך. </i>! אמר לו: ומה ראית? אמר לו: פעם אחת נפלה דליקה בעירנו, ונשרפה כל העיר כולה ואותו בית עבודת כוכבים לא נשרף!<sup class="footnote-marker">70</sup><i class="footnote">טיעון דומה הובא לעיל פ"ב מ"ב.</i> 5. אמר לו: אמשול לך משל, למה הדבר דומה? למלך בשר ודם שסרחה עליו מדינה, כשהוא עושה מלחמה, עם החיים הוא עושה, או עם המתים הוא עושה?<sup class="footnote-marker">71</sup><i class="footnote">החיים הם בני האדם, המתים הם האלים. החכם עונה בכך על השאלה הראשונה. </i> הוי אומר: עם החיים הוא עושה. 6. אמר לו: כלב אתה קורא אותה, מת אתה קורא אותה, אם כן יאבדנה מן העולם!<sup class="footnote-marker">72</sup><i class="footnote">זו השאלה במשנה. </i> אמר לו: אילו לדבר שאין העולם צריך לו היו עובדין הרי הוא מבטלה, הרי הן עובדין לחמה וללבנה, לכוכבים ולמזלות, לאפיקים ולגאיות, יאבד עולמו מפני שוטים?" זו התשובה שבמשנה. להוכחת הטיעון שבמשנה מביא החכם (העורך של הסוגיה) פסוק, שכמובן משכנע רק מאמין מונותיאיסטי המקבל את התנ"ך עליו.
בהמשך הסוגיה (נה ע"א) עוד ויכוח א-היסטורי שבו מתבטאת האמונה שיש מרכיב ממשי בישות האלילית. הפעם הוויכוח הוא בין אגריפס לרבן גמליאל. אגריפס, שלו מיוחס הוויכוח, מייצג את עובדי האלילים. הוא איננו בן דמותם של אגריפס הראשון או השני, שהיו יהודים מאמינים פחות או יותר. אלא מרקוס ויפסניוס אגריפה, ידידו ו'סגנו' של אוקטבינוס שהיה מועמד לרשת אותו כקיסר אך נפטר בטרם עת. "שאל אגריפס שר צבא את רבן גמליאל, כתיב בתורתכם: (דברים ד', כד) "כי ה' אלהיך אש אכלה הוא אל קנא", כלום מתקנא? אלא חכם בחכם, וגבור בגבור, ועשיר בעשיר!" כלומר האלים הם בעלי כח שווה לרבון העולמים. ולכן בורא עולם מקנא בהם ועל כך נאמר "אל קנא" (ונוקם).
ויכוח דומה הבאנו לעיל אגב פירושנו לפ"ב מ"ב, שם הוויכוח, למרות דמיונו, מיוחס למאמין יהודי מחוגי תלמידי חכמים. גם שם עולה שחכמים, כמובן, לא האמינו באלים, אך לא כפרו לגמרי בכוחם הרפואי. הוויכוח מצוי בהמשך לסוגייתנו. "אמר ליה זונין לרבי עקיבא: לבי ולבך ידע דעבודת כוכבים לית בה מששא. והא קחזינן גברי דאזלי כי מתברי, ואתו כי מצמדי. מאי טעמא? אמר לו: אמשול לך משל, למה הדבר דומה לאדם נאמן שהיה בעיר, וכל בני עירו היו מפקידין אצלו שלא בעדים, ובא אדם אחד והפקיד לו בעדים. פעם אחד שכח והפקיד אצלו שלא בעדים, אמרה לו אשתו: בוא ונכפרנו. אמר לה: וכי מפני ששוטה זה עשה שלא כהוגן, אנו נאבד את אמונתינו? אף כך יסורין, בשעה שמשגרין אותן על האדם, משביעין אותן: שלא תלכו אלא ביום פלוני, ולא תצאו אלא ביום פלוני ובשעה פלונית, ועל ידי פלוני ועל ידי סם פלוני. כיון שהגיע זמנן לצאת הלך זה לבית עבודת כוכבים, אמרו יסורין: דין הוא שלא נצא, וחוזרין ואומרים: וכי מפני ששוטה זה עושה שלא כהוגן אנו נאבד שבועתנו?" (בבלי נה ע"א).<sup class="footnote-marker">73</sup><i class="footnote">ראו בהרחבה פירושנו לפ"ד מ"ז.</i>
<b>הרהורים על וויכוחים בין דתיים</b>
ויכוח בין דתי הוא ז'אנר ספרותי ותופעה היסטורית כאחד. אין ספק שהיו ויכוחים בין דתיים בעבר, הן כעימות בן הצדדים והן כעימות פנימי בתוך בית המדרש. עם זאת הז'אנר הספרותי איננו תואם את הריאליה של הוויכוחים. הווה אומר שאין כל ביטחון שוויכוח מסוים אכן התרחש בפועל. דוגמה לכך ישמש הוויכוח בין משה לבין קורח ועדתו, כפי שהוא מתואר במדרש. מעבר לוויכוח המקראי, המדרש מתאר פולמוס עם בעלי דעות חולקות בתוך העולם היהודי של תקופת התלמוד. הוויכוח היה כמובן ריאלי, היו קבוצות שטענו כך או אחרת נגד הפרושים (ההלכה, חכמים). עם זאת המסגרת הספרותית מייחסת את הוויכוח לעבר המקראי היא דמיונית. במסגרת הז'אנר הספרותי יש טיפוס של ויכוחי רבי יוסי והמטרונה (לעתים היא יהודית לעיתים נוכרית), רבי יהושע וחכמי אתונה, וטיפוסים נוספים.
חיבורים כאלה המשקפים ויכוח בין דתי נכתבו בכל התקופות מיני ימי התנ"ך ועד ימינו. כבר בתנ"ך מצויים מונולוגים נגד האלילות. ובתקופות מאוחרות כתבו בסגנון זה יהודים, נוצרים מוסלמים ואף פגאנים שהתווכחו אלו עם אלו כגון כתב הוויכוח 'נגד הגליליים' שכתב הקיסר יוליאנוס, התשובה הנוצרית שנכתבה על ידי קלסוס, קטעי ויכוח עם אלכסנדר מוקדון, ולפניו, חיבורו של יוספוס נגד אפיון שהוא תשובה לכתבי פולמוס אחרים שנכתבו על ידי עובדי אלילים המשקפים את תרבות יון. בז'אנר זה כתבו גם סופרים נוצריים, כך למשל יוסטין מרטיר עיצב את כתב הפולמוס שלו נגד היהדות במאה השנייה כדיאלוג עם חכם יהודי בשם טריפון, וכן החיבור המכונה 'דוקטרינה יעקובי' במאה השביעית, ועוד.
בימי הביניים נפוץ טיפוס זה עוד יותר. הוא כלל ויכוחים יהודים נוצריים, נוצריים מוסלמיים, מוסלמים יהודיים, ואף ויכוחים פנים נוצריים נגד 'כופרים'.<sup class="footnote-marker">74</sup><i class="footnote">ה'כופר' הוא מי שהפסיד כמובן. לו השתלט על העולם הנוצרי, הצד השני היה הופך לכופר. </i> בימי הביניים חלק מכתבי הוויכוח מתארים ויכוחים אמיתיים שנערכו. הוויכוחים מתוארים על ידי אחד הצדדים (או שניהם בנפרד) והסיכום משקף בדרך כלל את דעתו של הכותב.
מבחינה היסטורית טהורה השאלה האם הוויכוח התקיים בפועל או שהוא טיפוס ספרותי משנית בחשיבותה. בימי הביניים עם התרבות המקורות ניתן לאמת את קיומו של הוויכוח. אין בכך עדות שהוויכוחים הקדומים יותר לא התקיימו.
בדרך כלל הוויכוח 'מסתיים' בניצחון מוחץ של הצד המספר. כל צד יכול לטעון לניצחון באותה מידה, שכן הדיון הוא בדרך כלל על עיקרי אמונה שאי אפשר להוכיח אותם. מעבר לכך אין ספק שההיגיון איננו כלי מתאים לעקירת ערכי אמונה ומנהגים.
בתקופת המאוחרות עם היווצרות הדתות המונותיאיסטיות נוצר בסיס מסוים המאפשר, לכאורה, ויכוח. ויכוח על בסיס טקסטים משותפים פחות או יותר, או מנהגים ואמונות משותפות. האמונה המשותפת בכתבי הקדש, ובמסורות תנ"ך. אך גם בתחום זה ההבדלים בכלי הפרשנות, ובגישה למקורות הסמכות לא אפשרו דיאלוג ושכנוע. זאת למרות המצע המשותף לכאורה, והמוסכם. הוויכוחים היו עקרים ובלתי 'יעילים' במונחים מודרניים.
כל זה לא מנע קיומה של ספרות ויכוחים בין דתית, ואף קיומם של ויכוחים פומביים בין 'כופרים' לבעלי דת האמת.
אחד המאפיינים של הוויכוח הבין דתי הוא השימוש המניפולטיבי בנימוקים דמגוגיים תוך הגזמה והצגת אמונת האחר כנלעגת. כאלה הם כבר התיאורים בספרי הנביאים נגד נטילת עץ ושימוש בו למטרות עשיית פסל. גם עובדי האלילים ידעו שעץ שנכרת ונפסל לבנייה, לא הפך בכך לאל. עם זאת הנבונים שבהם האמינו שהוא מייצג של האל, כמו כל מיצג וסמל לגיטימי אחר.
בספרות חז"ל יצירות מוגדרות הכתובות בז'אנר הוויכוח הבין דתי. ניתן להבחין בקבוצות כאלה ויכוחי רבי ואנטונינוס, ויכוחי רבי יהושע והקיסר (כך בבבלי) או ויכוחיו עם האדריינוס (כך בירושלמי). ויכוחי חכם זה עם זקני אתונה. רבי יוסי והמטרונה, רבי אבהו והמינים (הנוצרים?) וכן הלאה. גם לעיל פ"ג מ"ד היה ויכוח עם פילוסוף מסוים בעכו.
כאמור, אין טעם לשאול האם ויכוחים אלו התחוללו כשם שסופרו, על שאלה כזאת אין אפשרות לענות. אין לצפות לאימות מספרות חוץ יהודית, ואין גם עדות לשלילת הסיפור כעדות ריאלית. לדעתנו זו גם שאלה בלתי משמעותית. העובדה שסופרים קדומים שימרו את הסיפור מעידה שהנושא היה חשוב להם. טיעון זה תקף יותר מאשר סדרת מקרים אקראיים ונקודתיים. ברור שספרות חז"ל מתארת מצב של עימות וכחני. מעבר לכך יהודים ונוכרים חיו זה ליד זה. שני הצדדים חלקו תרבות הלניסטית משותפת, ויש להניח ששניהם חלקו גם תחושת אליטיזם מסוים כלפי הרוב חסר התרבות ההלניסטית.
בתרבות ההלניסטית הוויכוח כז'אנר ספרותי ודרך נאום הייתה חלק מעולם הלימוד של המשכיל. ולכן המחשבה שוויכוחים מעין אלו לא התחוללו היא אבסורדית.
אם כן יש להניח שבפועל היו וויכוחים בין דתיים. עם זאת אין כל ביטחון שהסיפורים הכתובים בז'אנר הספציפי המדובר משקפים את אותם ויכוחים. לעתים קרובות נראה שהוויכוח הוא פנים יהודי. לעתים הוא מבוסס על פסוקים. ספק אם הנוכרים הכירו כלל את המקרא. בכל הספרות הרומית אין ציטוט ישיר אחד מהתנ"ך, למרות שהוא היה מתורגם ליוונית. רק בספרות מהתקופה הנוצרית החל התנ"ך להיות נפוץ ונוכח בתרבות הנוכרית. עם זאת הנחת פסוק בפי הווכחן הנוכרי עשויה לנבוע משיטת הכתיבה והעריכה של עורכי הוויכוח היהודים, ואין זה ציטוט ישיר מדברי הווכחן.
חלק מהנושאים נראים פנים יהודיים. במקרה הנדון לפנינו סדרת ויכוחים על כוחם של האלילים. רובם הם בין יהודי ונוכרי, אבל אחד מהם הוא בין רבי עקיבא לזונין מלוד שהוא יהודי. הוויכוחים הללו על כוחם של אלילים עשויים אפוא להיות פנים יהודיים. ויכוח בין יהודים שנתפשו להרהורי כפירה, לבין חכמים ה'מגינים על הקו', ולוחמים בשצף קצף תוך שימוש בניסוחים בלתי מכבדים ככלב, או מת.

Mishnah 8

<small>עפ”י כתב יד קופמן</small>
המשנה פותחת עניין חדש, של טיהור גת שעיבדו בה נוכרים יין או שמן. ובעבודה בצוותא עם נוכרים. עצם השאלות ובחירת נתיבי ההיתר מלמדים על שוק משותף שהיו בו יחסי עבודה, מסחר ורעות הדדיים.
<b>לוקחין גת בעוטה</b> – ענבים שבעטו בהם, כלומר התחלת הדריכה, ונזל מהם מעט תירוש. אין לקנות (לקחת) יין נוכרים. אבל מותר לקנות מיץ ענבים בתחילת ייצורו. גת בעוטה מכילה ענבים שדרכו עליהם והתירוש זב. תירוש זה אמור עוד לתסוס כשלושה ימים, ולאחר מכן להתיישן למשך ארבעים יום לפחות ורק אחר כך יהפוך ליין.<sup class="footnote-marker">75</sup><i class="footnote">פירושנו לעדיות פ"ו מ"א. </i> <b>מן הנכרי</b> – מיץ הענבים טרם נחשב ליין. מן המשנה משמע שברגע שהתירוש נזל לבריכה הוא כבר אסור בהנאה, למרות שהוא עדיין רחוק מלהיקרא יין. <b>אף על פי שהוא</b> – הנוכרי<b> נוטל בידו ונותן התפוח</b> – בעדי הנוסח הטובים "לתוך התפוח". התפוח הוא מתקן שתשתיתו בור ריבועי קטן ורדוד. לתוך התפוח ריכזו את זגי היין והקליפות שכבר דרכו עליהם ומיצו את יינם בכבישה נוספת. הכבישה הנוספת נעשתה במתקן מעין הקורה או הבורג של בית הבד לשמן. כל זאת כדי למצות מהם את שארית היין. על מנת שלא יחדרו לתפוח ענבים רגילים בטרם דריכה היה לתפוח מסגרת מורמת מעט כדי למנוע גלישת ענבים שלמים לתוכו (איור 39).
היו כמה צורות של מתקני לחיצה. המתקן הפשוט היה של קורה ומשקולת. לעתים סביב התפוח נבנה ממש מתקן עץ שהחזיק את הזגים והקליפות מעין המתקן האירופאי ששימש לדריכה רגילה. המשנה מעידה שהמתקן היה מוכר לכל המאוחר כבר בראשית המאה השלישית, המועד שבו נערכה המשנה. מתקנים כאלה נמצאו ברחבי הארץ וניתן לזהותם בקלות הם נראים כבור או שקע ברצפת הדריכה של בית הגת. בציורי פסיפס מופיע גם המתקן כולו.
את רוב הממצאים קשה לתארך, רצפות הפסיפס שבהם מופיע המתקן (ה'תפוח') הן ממבנים בני המאה החמישית והשישית. אבל את הגתות עצמן קשה לתארך, אך מקובל שהן 'מאוחרות', כלומר מהתקופה הביזאנטית (המאה הרביעית ואילך).<sup class="footnote-marker">76</sup><i class="footnote">פרנקל, מכבש היין.</i> המשנה מעידה שהמתקן היה מוכר בראשית המאה השלישית לכל הפחות. סביר שההתייחסות לתפוח במשנה היא אפוא מסוף תקופת התנאים, כאשר המתקן כבר היה רווח.
<b>אינו נעשה יין נסך עד שירד לבור</b> – אבל היין בבור נחשב יין נסך למרות שעדיין אין שם יין עליו, שכן לא שהה ארבעים יום. המשנה עוסקת כמובן בבור הגת הארץ ישראלי, המתואר להלן.<sup class="footnote-marker">77</sup><i class="footnote">בשולי הפירוש נעיר שהיו מהראשונים שפירשו את המשנה לא בבור הגת הארץ ישראלי, אלא על רקע המציאות באירופה שבה הגת היא מתקן ללא בור איסוף. מתקן מחרס או מעץ. ראו למשל קושיות בעל תוספות יום טוב על רש"י, לסוגיה בפרקנו. בנוסף לרקע ריאלי שונה, הדיון בספרות הראשונים מבטא התפתחות בהלכה על רקע התנאים באירופה. ראו סולובייצ'יק, יין נוכרים; רוט, יין נסך.</i> קשה לדעת האם המשנה מכירה מצב שבו הנוכרי מנסך לשם האל, כבר מיץ ענבים בבור, כתהילה ותודה לאל, או שמא זו החמרה ללא סיבה הלכתית ריאלית.
<b>ירד לבור</b> – באמצע הדריכה. קצת מהתירוש כבר בבור וחלקו עדיין מנטף לבור.<b> מה שבבור אסור והשאר מותר</b> – הירידה לבור מגדירה את התירוש כיין.
למשנה שני הסברים אפשריים. האחד, שאותו הצענו לעיל, שהתירוש איננו נעשה יין נסך אלא בשלב מתקדם של עבודה (כניסה לבור). והשני שבשעת העבודה עצמה אין לנוכרי זמן לנסך ולכן אין לחשוש ליין נסך.
שני ההסברים מצמצמים את 'יין הנסך' למצב שבו יש חשש ריאלי שהנוכרי ניסך מן היין. במשמעותן של הבחנות אלו להבנת דין יין נסך, נעסוק בסוף המשנה הבאה.
<b>עשיית היין וטומאתו</b>
לכאורה אין קשר בין המועד שבו היין עלול להיטמא (מוכשר לקבל טומאה) לבין איסור עבודה זרה. ברם, ההלכה נקבעת לפי מצב היין, אם הוא ראוי לשתייה הוא מקבל טומאה, וגם עשוי להפוך ליין נסך. עניין הטומאה נדון בסדרת מקורות שנדונו כל אחת במקומה, ואנו מציעים בזאת סיכום של העמדות השונות. בהמשך יהא עלינו לבחון האם עמדות אלו מסבירות גם את משנתנו.
סדר עשיית היין הוא פשוט, ולא השתנה במשך אלפי שנים. את הענבים הביאו בסלים לגת ושפכו אותם על רצפת הגת. לאחר מכן דרכו עליהם ברגלים יחפות, והתירוש זב מהענבים לרצפת הגת ומשם לבור איגום. כל זמן שהדריכה נמשכת התירוש ממשיך לזרום. בדרך כלל השתדלו לדרוך כמות ענבים כזאת שתמלא את בור האיגום. לאחר מכן המתינו כשלושה ימים עד שהתירוש תסס מעט, ואז הכניסו את התירוש לכלי אגירה. הוצאת התירוש מהבור בוצעה בצורה פרימיטיבית, בשאיבה בכלי. לבעלים חשוב היה לרוקן את הבור מיד בסיום שלב התסיסה, כדי לרוקן את משטח הדריכה ואת בור האיגום ולאפשר את המשך העבודה על הסבב הבא.
לאחר סיום התסיסה הראשונית רוקן הבעל את הבור, הביא ענבים חדשים ותהליך הדריכה החל מחדש. עונת הבציר בארץ נמשכת כחודש וחצי, והחקלאי הספיק 15-12 סבבים בשנה. הענבים נועדו בעיקרם ליין, ועל כן גמר המלאכה שלהם הוא עשיית היין. על כך אנו שומעים מהלכות רבות אחרות.<sup class="footnote-marker">78</sup><i class="footnote">ראו, למשל, פירושנו לתרומות פ"א מ"ט והמקורות להלן.</i>
הירושלמי מחמיר מהמשנה וטוען "הקילוח כבור" (מד ע"א) כלומר שגם הקילוח של היין שטרם ירד ונאגם בבור כבר נקרא יין נסך. כנראה התלמוד הבין שדין זה נובע מכך שהקילוח הוא בבחינת 'ניצוק' והניצוק מהוה חיבור לטומאה.<sup class="footnote-marker">79</sup><i class="footnote">ניצוק הוא זרם היורד ממקור כלשהו ומקשר בין שני חפצים. למשל, זרם מים מקומקום המגיע לשלולית שבה מים טמאים, אם הניצוק מהווה 'חיבור לטומאה' הקומקום טמא. ראו טהרות פ"ח מ"ט; מכשירין פ"ב מ"ט. לדעת הפרושים ניצוק איננו חיבור ולדעת הצדוקים הוא חיבור. אבל כפי שהראינו בפירושנו למשנת ידים פ"ד מ"ז חלקים מהלכות הצדוקים חדרו או נותרו בתורת בית המדרש הפרושי. להרחבת מה בדין זה ראו להלן פ"ה סוף מ"ז.</i> הניצוק הוא קילוח המים המחבר בין טמא לטהור, ומטמא. הווה אומר מי שמוזג מים טהורים, למשל, על חפץ טמא, עמוד המים 'מחבר' את הכלי שבו המים לחפץ והחפץ נטמא.
בדין 'ניצוק' מחלוקת צדוקים ופרושים (ידים פ"ד מ"ז). הצדוקים טימאו את הניצוק, והפרושים טיהרו אותו. גם בני כתות מדבר יהודה סברו שהניצוק תמיד מטמא. כך לגבי טומאה. אשר לתחומי הלכה אחרים – גם פרושים (חכמים), או חלק מהם, ראו בניצוק, לעתים, חיבור. לא נעסוק כאן בצד ההלכתי ונסתפק בכך שכל הקישור בין טומאה לדין יין נסך איננו פשוט ואיננו מובן מאיליו. עצם ההלכה שתירוש טרי מהווה יין נסך היא חריגה מהכלל ההלכתי, הרי תירוש כזה אינו נחשב יין לצורך הלכות אחרות.<sup class="footnote-marker">80</sup><i class="footnote">ראו משנה, עדיות פ"ו מ"א; תוס', כריתות פ"א ה"כ, עמ' 562 ומקבילות נוספות. אבל בתוס', תרומות פ"ד ה"ח, יין מהגת "חזקתו בן ארבעים יום", וראו עוד תוס' מנחות פ"ט הי"ב, עמ' 526, שבדיעבד תירוש טרי הוא כיין. </i> איננו כשר על המזבח וכן הלאה. בפועל המשנה מאפשרת לפועל נוכרי לעבוד בשירות היהודי, וכן מאפשרת לקנות מיץ ענבים מנוכרי בטרם נאגם בבור. לעומת זאת הירושלמי אוסר זאת.<sup class="footnote-marker">81</sup><i class="footnote">ראו להלן פ"ה סוף משנה ז. </i>
בירושלמי מופיע גם נימוק נוסף: "תמן אמרי בשם רב מגעו של גוי עושה יין נסך. רב נחמן בר יעקב אמר ובלבד בשותת" (פ"ד מ"ח מד ע"א). כלומר עצם הנגיעה כבר הופכת את היין ליין נסך ובלבד שיהא זרם תירוש. יש בכך הנחה שכן במקרה רגיל הנוכרי איננו נוגע בזרם היין (אלא רק דורך על הענבים), וגם איננו נוגע ביין שבבור, עד שהוא מגיע לשלב הוצאתו מהבור. יש בכך אפוא הקלה רבה, אם כי הניסוח נשמע מחמיר.
עוד בירושלמי (מד ע"ב) סיפור, הלכה למעשה, על נוכרי שנפל לבור הגת המלא תירוש והיין הפך יין נסך אך לא לכל עומקו.
בבבלי מצויה העמדה המקלה. יין עשוי להפוך רק יין נסך מ'שיקפה' כלומר לאחר שכל הקילוחים נגמרו. "דתנן: יין - משירד לבור, רבי עקיבא אומר: משיקפה", ובהמשך שם הגדרה נוספת:  "רבי עקיבא אומר: משישלה בחביות!" (נד ע"א). ההוצאה מהבור היא שלושה ימים לאחר סיום הדריכה, ועד אז התירוש איננו יכול להפוך ליין נסך. הבבלי עצמו מעלה את השאלה האם אמר רבי עקיבא את דבריו אלו לגבי עבודה זרה. ואכן במשנת מעשרות נקבע שגמר מלאכה של יין לעניין מועד הרמת מעשרות הוא משיקפה. וכן בבבלי בבא מציעא (צב ע"ב) מובאת אותה מימרה לעניין זמן קביעת המקח "התניא: יין משירד לבור! - כרבי עקיבא דאמר משיקפה. דאמרו ליה: לא הוה ידעינן. ונימא להו: איבעי לכו אסוקי אדעתייכו דלמא מקפה... דתני רב זביד בדבי רבי הושעיא: יין משירד לבור ויקפה, ורבי עקיבא אומר: משישלה בחביות".
הייתה כנראה הסכמה שעשיית התירוש היא גמר המלאכה של היין, אך השאלה של הזמן המדויק שנויה במחלוקת, עסקנו בכך בפירושנו לפ"א מ"ד בתרומות ופ"א מ"ז במעשרות. ואגב הדיון במשנה ובמקבילותיה מצינו שלל עמדות. וכן שנינו:
מאימתי תורמין את הגת? משיהלכו בה שתי וערב. מאימתי מטמין (מטמאין) אותה? בית שמיי אומרים משיינטל מעשר ראשון, בית הלל אומרים משיינטל מעשר שני. אמר רבי יהודה הלכה כדברי בית שמיי, אלא שנהגו הרבים כדברי בית הלל, וחכמים אומרים מוציאין תרומה ומעשרות ומטמין את הגת מיד (תוס', תרומות פ"ג הי"ב). העמדה הפורמלית-הצהרתית היא שהענבים והזיתים טמאים רק משיזובו, והמשקה מכשירם לקבל טומאה, בענבים משיהלכו עליהם בגת ובזיתים משייטחנו או משיטענו (תוס', תרומות פ"ג הי"ב-הי"ג).
מהתוספתא האחרונה (תרומות) עולה שגמר המלאכה הוא התחלת דריכת הענבים ולא סיומה. השאלה בהמשך היא מתי מותר לטמא את היין. כמובן אין זו חובה לטמאו אלא שרוב הציבור לא הקפיד על דיני טהרה, אבל עם זאת השתדל שלא לטמא תרומה ומעשרות או גם מעשר שני. בית שמאי אומרים שדי בנטילת מעשר ראשון שכן יש בו מרכיב של תרומה, בית הלל אומרים שדי בהרמת מעשר שני שיש לאכלו בטהרה, וחכמים אומרים שיש לחכות להרמת כל המעשרות. פירוש דברי חכמים קשה. משמע מהם שגם את המעשרות יש להרים בטהרה, והרי אין חובה לשמור על טהרת מעשר ראשון. וכנראה יש לגרוס כירושלמי "מוציא תרומה ותרומת מעשר", כלומר הם מקילים מבית שמאי.<sup class="footnote-marker">82</sup><i class="footnote">ראו ליברמן, תוספתה כפשוטה, עמ' 328. דברי בית שמאי ובית הלל הפוכים בנוסח הירושלמי שם (תרומות פ"ג ה"ד, מב ע"א). </i> הלכה דומה שנינו לעניין טומאה: "ענבים עד מתי מטמאים טומאת אוכלין משהילכו בהן שתי וערב הולך בהן שתי וערב ונשתיירו מהן גרוגרת שלימין מטמאין טומאת אוכלין" (תוס', טהרות פי"א ה"ד, עמ' 672). אם כן, לפנינו מסורת שונה מזו שבתוספתא. המסורת שלפנינו שונה גם משתי משניות במסכת תרומות המתאימות שתיהן לדעה שמועד עונת המעשרות הוא בראשית הדריכה, והדרוכות הם אלו שביצעו אותה הלכה למעשה.<sup class="footnote-marker">83</sup><i class="footnote">ראו פירושנו לתרומות פ"א מ"ח ופ"ג מ"ד.</i>
אבל בפירושנו למשנה אהלות פי"ח מ"א הבאנו סדרת עמדות חריגות:
וזו לשון המשנה: "כיצד בוצרים בית הפרס? מזים על האדם ועל הכלים, ושונים ובוצרים, ומוציאים חוץ לבית הפרס. ואחרים מקבלים מהם, ומוליכים לגת. אם נגעו אלו באלו טמאים, כדברי בית הלל. בית שמאי אומרים אוחז את המגל בסיב, או בוצר בצור, ונותן לתוך הכפישה, ומוליך לגת".
אם כן מועד ההכשר לקבל טומאה מתחיל עוד לפני דריכת הענבים. לפי אחת הדעות הפרי נטמא מיד עם הוצאתו מהכרם, או כבר בשעת הבציר (הדוגמה שנידונה היא מכרם ענבים). זו העמדה במשנת אהלות, אם כי היא פורשה כטקס מיוחד של טהרה. כאמור אנו רואים בכרם דוגמה בלבד, ואכן בתוספתא: "הבוצר כרמו לשוק אם לא מצא להן שוק מחזירן לגת, זיתין לשוק לא מצא להן שוק מחזירן לבד, אף על פי שמוליכן בסלין טמאין ובקופות טמאות טהורין. טהרי זיתים וענבים שנכנס לרשות הגת ולרשות הבד, הוכשרו לקבל טומאה" (טהרות פי"א ה"ז, עמ' 672). גישה זו מקילה במעט וקובעת שגמר המלאכה הוא ההבאה לסחיטה (ענבים וזיתים כאחד). ההובלה עצמה יכולה להיות בטומאה.
עמדה זו משתלבת בעמדות המופיעות במסכת עוקצין. שנינו שם: "דגים מאימתי מקבלין טומאה? בית שמאי אומרים משיצודו, ובית הלל אומרים משימותו. רבי עקיבא אומר, אם יכולין לחיות" (פ"ג מ"ח). רבי עקיבא נוקט עמדת ביניים שדגים שניצודו ואינם במים ועומדים למות – הרי בכך נגמרה מלאכתם. משנת עוקצין (לפחות לפי המשתמע מהתוספתא) היא כבית שמאי, והיא מצטרפת למשניות וברייתות רבות אחרות שנסתמו כבית שמאי.<sup class="footnote-marker">84</sup><i class="footnote">ראו ספראי, הכרעה כבית הלל.</i>
בשלב זה מן הראוי להעיר שרמב"ם למשנה הבאה (עבודה זרה פ"ד מ"ט) מגדיר את משנת אהלות כמשנה ראשונה, כלומר הוא מפרש שלפנינו התפתחות הלכתית, ונראה שהצדק עימו ומחלוקת בית שמאי ובית הלל נוסחה בטרם נקבעו נוסחאות אחידות להבהרת המונח "גמר מלאכה".
ההלכה של בית שמאי חורגת מהנורמה ההלכתית-משפטית המקובלת שגמר מלאכה הוא השלב שבו הסתיימה הכנת התוצרת. את הדגים יש עוד להביא לנמל, לסדר במחרוזות ולהכין לאכילה, וכאן (במשנת עוקצין) גמר המלאכה הוא בשלב סיום האסיף. גם דעת בית הלל קשה, שכן גם שלב המיתה איננו סוף המלאכה בדגי מאכל. ברם, כל הקשיים נפתרים לאור משנת אהלות שבה שלב גמר המלאכה הוא שלב האסיף.
עמדה אחרת היא שרק ענבים נטמאים בבציר, אך לא זיתים. הבבלי אומר שאחת המחלוקות שבהן נקבעה ההלכה בי"ח דבר היא "... הבוצר לגת, שמאי אומר: הוכשר, הלל אומר: לא הוכשר. אמר לו הלל לשמאי: מפני מה בוצרין בטהרה, ואין מוסקין בטהרה? אמר לו: אם תקניטני – גוזרני טומאה אף על המסיקה" (שבת יז ע"א). אם כן, ההלכה במשנת אהלות היא דווקא בענבים ולא בזיתים. מסורת או פרשנות זו היא, כאמור, בניגוד לתוספתא שציטטנו. גם המשנה בטהרות (פ"י מ"ד) קובעת שהכנסת הפירות לאזור הגת מכשירה לקבל טומאה.<sup class="footnote-marker">85</sup><i class="footnote">ראו הדיון בפירושנו לטהרות פ"י מ"ד, וראיתנו מהמשנה שלאחריה.</i> אלא שמחלוקת בית שמאי ובית הלל היא מתי בדיוק גמר המלאכה, בהכנסת הפירות לסלים או בהכנסתם לעביט, שהוא השלב של הכניסה ממש לגת.
הביטוי "אמר לו: אם תקניטני – גוזרני טומאה אף על המסיקה", מעיד על גורם הלכתי שעלול להיות סיבה להטיל טומאה גם על זיתים. למעשה בית הלל אומרים שדין זיתים היה צריך להיות כדין ענבים. אך לא גזרו על הזיתים, וגזרו רק על ענבים. לפי האחידות ההלכתית אין הבדל בין זיתים לענבים. אך ההחלטה להחמיר בענבים היא חריגה, ובלשוננו, 'בלתי הלכתית'. לא נאמר מה סיבתה ומן הסתם זו החמרה כדי למנוע חשש טומאה רחוק.
לפי הבבלי, בית הלל סבורים שהענבים עצמם אינם מקבלים טומאה לפני הדריכה, וזאת בניגוד למשנה להלן (עבודה זרה פ"ד מ"ט) שבה מתברר שלפחות יש דעה שיש יותר חשש טומאה בשעת הבצירה מאשר בשלב הדריכה. גם משנת אהלות קובעת שבית הלל מסכימים שההעברה לגת צריכה להיעשות בטהרה, והמחלוקת היא רק על מידת ההקפדה הנדרשת בשעת הבציר עצמו.
מעתה עלינו לחזור לבירור סוגיית הבבלי. המשנה מספרת שבית שמאי ובית הלל גזרו י"ח דבר, וגברו בית שמאי על בית הלל (שבת פ"א מ"ד). כפי שראינו בפירוש המשנה בשבת<sup class="footnote-marker">86</sup><i class="footnote">ראו בקצרה גם לעיל פירושנו לפ"ב מ"ו.</i> הרי שרשימת המחלוקות היא כנראה רשימת המחלוקות במשנה שם בשבת, וגזרות י"ח דבר הן רשימה אחרת שלא נמסרה במשנה. בתלמודים מובאת רשימה של הגזרות. הבבלי הבין שהגזרות הן בנושאים שבהם היו שני הבתים חלוקים. בסוגיית הבבלי שני רבדים: האחד שמונה את דין הבוצר לגת כאחד הנושאים של י"ח דבר (זו משנת אהלות שהבאנו לעיל כגישה מס' 1), ומסורת שנייה, מאוחרת יותר, של סתם הגמרא שמסבירה את המחלוקת. כאמור, אם הגזרות אינן במחלוקת אין מקום לשחזור המוצע בבבלי של עמדת בית הלל. בירושלמי (שבת פ"א ה"ד, ג ע"ג) מנויה משנת אהלות כאחת ממחלוקות בית שמאי ובית הלל, והמסורת על המחלוקת בדבר הבוצר לגת איננה.
עם זאת, לבבלי הייתה מסורת על מחלוקת והיא מצוטטת כברייתא קדומה. בהמשך הסוגיה גם מוסבר טעמם של שני הבתים החולקים: "אמר (רבי) זעירי אמר רבי חנינא... גזירה שמא יבצרנו בקופות מזופפות. רבא אמר: גזירה משום הנושכות. (דאמר) רב נחמן אמר רבה בר אבוה: פעמים שאדם הולך לכרמו לידע אם הגיעו ענבים לבצירה או לא, ונוטל אשכול ענבים לסוחטו, ומזלף על גבי ענבים, ובשעת בצירה עדיין משקה טופח עליהם" (שבת יז ע"א).
עמדה אחרת היא שאת התרומה יש להרים בסוף האיסוף. לעיל שנינו שאת התרומה מרימים מן המעטן, והרי זה בסוף האסיף. כמו כן: "מאימתי תורמין את הגורן? משתעקר האלה. כבר מקצת, תורם מן הכבור על שאינו כבור" (תוס', תרומות פ"ג הי"א). ברייתא זו מצויה ברצף אחד עם שתי הברייתות מתוספתא תרומות שציטטנו, אלא שהן מדברות על תחילת העיבוד (הליכת שתי וערב, טחינה, טעינה) וברייתא זו על סוף האסיף, בשעת העמדת הערימה בגורן, לפני הדיש.
אמנם בתוספתא מוצגות ההלכות ברצף אחד, אך הן שונות זו מזו. הצבת הגורן היא כמו המעטן בזיתים. כן שנינו לגבי תאנים ששם אין עיבוד פרי, והתרומות מורמות מהבאתן אל הבית (מעשרות פ"ב מ"א).
הירושלמי בתרומות (תרומות פ"א ה"ה, מא ע"א) המתחבט מול העדויות השונות, ומציע, מעין פשרה, הצעה נוספת. מלכתחילה יש לתרום בסיום העיבוד, אבל בדיעבד התירו לתרום קודם. הירושלמי שם דוחה את ההצעה, ובמקומה מבחין בסוגי פירות שונים. לפי דרכנו ההבחנה בין מוצרים שונים מעידה על עמדת פשרה בין גישות מנוגדות. כאמור, האבחנה בין ענבים לזיתים כבר הוצעה לעיל.
גם בתלמוד הבבלי ביטוי לעמדות המקדימות את גמר המלאכה (עמדת משנת אהלות). כך למשל: "איתיביה רב יימר לרב כהנא: עובד כוכבים שהביא ענבים לגת בסלין ובדודורין, אף על פי שהיין מזלף עליהן - מותר! א"ל: הביא קאמרת? אנא לכתחלה קאמינא" (נט ע"א-ע"ב). אם כן לפי מסקנת הסוגיה, בעת הבאת הענבים נטף עליהם מעט מיץ ענבים. ומלכתחילה הוא נחשב ליין נסך, ובדיעבד אם אירע הדבר בטעות לא נאסרו הענבים. לדעת רב כהנא הענבים מותרים וייתכן שסבר שכך גם מלכתחילה (בניגוד לפרשנות סתם הסוגיה). מכל מקום עצם השאלה מוכיחה שכל מעט תירוש שנטף כבר היה בחשש יין נסך. בפירושנו לטהרות פ"ט מ"ג עמדנו על דעות מחמירות אלו שסברו שגמר המלאכה הוא כבר בבצירה. ובמשנת אהלות זו כאמור דעת בית שמאי.
גם המשנה הבאה מובנת יותר על רקע הדעות שדיני יין נסך חלים על כל תירוש בכמות הקטנה ביותר.
יש סתירות ברורות בין המקורות השונים, וגם סתירות באשר לייחוס המימרות לתנאים ספציפיים. לפנינו, אפוא, מסורת מגובשת, חריגה ושונה במהותה מכל יתר הפסיקות שקרובות יותר זו לזו.
נראה, אפוא, שהיה תהליך ארוך שרק בסופו נקבעו ההגדרות של גמר מלאכה והכשר טומאה (הרטבת היבול). חלק גדול מהעמדות מיוחס לבית שמאי ולבית הלל, ונראה שהמחלוקת הקדומה נוסחה בכל דור באופן קצת שונה כדי שתתאים להתפתחות ההלכה באותו דור. מן הסתם הדלדול בשמירת טהרה השפיע על דחיית מועד חובת הטהרה (מועד חלות הטומאה). ככל שחובת הטהרה מאוחרת יותר, כך ניתנת אפשרות נוספת למסירת התרומה לכהנים לפי שניתן היה לטמאה. זו גם סיבה להקדים את הרמת התרומות לפני גמר המלאכה ה'ריאלי'.
כל הקישור בין הגדרת יין נסך להרמת מעשרות ותרומות הוא במידה מסוימת מלאכותי. הרמת המעשרות אמורה להיות בשעת גמר מלאכה (לא לפניה ולא אחריה). ואילו יין נסך נעשה משעה שרגילים להקריב נסכים, בוודאי לא לפני גמר העיבוד הסופי. בשמן, גמר המלאכה הוא פחות או יותר גמר העיבוד. ביין יש מרחק רב בין שתי ההגדרות. אימוץ ההגדרות של טהרה ומעשרות לעניין יין נסך הוא מלאכותי. קשה להבין מדוע ננקטה עמדה זו, ולדעתנו היא מעידה על המגמה שעליה עמדנו במבוא, להחמיר מאוד באיסורי יין נוכרים, כדי להחדיר לציבור תיעוב ודחייה מלאה של יין שנוכרים התקרבו אליו.
נחזור למשנת מעשרות. כאמור, הבבלי הציע מספר עמדות שונות. "משיקפה", או "משישלה חביות". המונח "קיפוי", שנזכר בבבלי למשנתנו (עבודה זרה) חוזר בהקשרים אחרים, והרחבנו בכך בפירושנו למעשרות. קיפה היא רוטב שומני שיבש והוא במצב ביניים בין מוצק לנוזל. כמו כן "הקפה את הדם" (חולין קכ ע"א). התלמוד מגדיר את היין כ"מחוסר ניחא" (ירו', מט ע"א), כלומר הוא טרם נרגע. בדרך כלל מפרשים שהכוונה היא להסרת גרעיני הענבים שזרמו לבור עם התירוש, וייתכן שהכוונה לרגיעת פני התירוש לאחר שנפסקה הזרימה העיקרית. בתוספתא (מעשרות פ"א ה"ט) מדובר על מי שמקפה ענבים בערֵבה או בכלי, ודומה שהכוונה למי שאוסף את היין בכלי במקום בבור. כאן ברור שקפיאה היא רגיעת היין מהזרימה, ולא שליית הזגים. מכל מקום זהו גמר המלאכה של היין, כפי שקובעים במפורש מקורות מספר.<sup class="footnote-marker">87</sup><i class="footnote">ספרי, במדבר קכא, עמ' 148; ירו', בבא מציעא פ"ז ה"ב, יא ע"ב.</i> בשלב זה סיים החקלאי את דריכת הענבים באותו סבב, אם כי סביר להניח שנותרו לו עוד ענבים רבים שאותם ידרוך בסבבים הבאים.
קרוב לשלב הקיפוי הוא שלב השלייה (מזיגת התירוש לכלי האגירה). בתוספתא באים שני שלבים אלו יחדיו כתיאור לזמן הרמת המעשרות (תוס', פ"א ה"ז). עם זאת, היין טרם מוצה כולו מן הענבים שכן בהמשך מדובר על לקיחת התירוש הזורם מהגת העליונה. נראה, אפוא, שהכוונה היא שגוף התירוש כבר זרם לבור, אך עדיין יש טפטוף קל של שאריות התירוש, שהוא כנראה הקילוח שאותו הציע הבבלי כזמן הקובע. כלומר לא סתם קילוח, אלא סוף הקילוח.
הבבלי מתלבט אפוא האם לפנינו מחלוקת או שלכל נושא נקבע גבול אחר. לאחר שראינו שאכן היו מחלוקות בנושא הגדרת זמן מלאכה, נראה שהדעות השונות בשם רבי עקיבא הם מחלוקת בתוך המחלוקת הכללית על הגדרת זמן גמר מלאכה של יין. לאור זאת נראה לפרש שמשנתנו (עבודה זרה) מציגה את אחת הדעות "ירד לבור", ואפשר גם שבכוונה היא נוקטת לשון כללית כדי לא להיכנס לשאלה האם גמר מלאכה משייקפה, משישלה או משהו אחר.
משנתנו (פ"ד מ"ח) עוסקת ביין נסך. ומודגש שלא כל יין נוכרים נאסר אלא רק יין שיש חשש (אפשרות) שנוסך ממנו לאלים. זה הפירוש המצמצם של יין נסך, כפי שהדגשנו במבוא. היו שני פירושים למונח. האחד שכל יין נוכרים נאסר משום שיין באופן כללי עשוי לשמש כנסך. הפירוש השני מצומצם, רק יין שאכן יש חש שנוסך ממנו, נאסר. בפרק א העדיפה המשנה את הפירוש הראשון, וכאן הפירוש השני בא לביטוי. לפי דרכנו, שני הפירושים המצמצם והמרחיב הם מוטים חברתית. ההבחנה ההלכתית היא דרך השיח אבל הנימוק משפטי, ועיקרו עד כמה רוצים אנו (רוצים חכמים) להרחיק את הנוכרי מישראל.

Mishnah 9

<small>עפ”י כתב יד קופמן</small>
המשנה קשה, ויש בה עדויות להתפתחות ההלכה. ראשונים התחבטו מה הבעיה או הבעיות ההלכתיות הנידונות בה. בסופה עוסקת המשנה בסיוע לעוברי עבירה, ממוצא יהודי. לפיכך עלתה האפשרות שגם לפני הסיפא יש דיון בסיוע לנוכרים נושא שיש בו איסורים הלכתיים לעצמם כפי שנקבע "ומחזיקין ידי נכרים בשביעית אבל לא ידי ישראל ושואלין בשלומן מפני דרכי שלום" (שביעית פ"ה מ"ט; גיטין פ"ה מ"ח; שביעית פ"ד מ"ג). המשנה בשביעית קשה כשלעצמה ונדון בה להלן. חלק מהפרשנים אף הציעו שהרישא בנושא אחד ואמצע המשנה בנושא שני.
הפרשנויות השונות.
1. חשש יין נסך (התלוי בדרך הנוכרים מתי דרכם לנסך).
2. חשש טומאה, טומאת הנוכרי. זו מטמאה כל פרי שהוכשר לקבל טומאה.
3. סיוע לנוכרי.
כל אלה הפרשנויות הטכניות-הלכתיות. כפי שכתבנו במבוא ובפירוש המשניות לעיל פעמים רבות, אנו מעדיפים את הפרשנות החברתית וגם אותה צריך יהא להסביר במקרה הנוכחי.
<b>דורכין עם הנ</b>[<b>ו</b>]<b>כרי בגת</b> – לכאורה אין לחשוש ליין נסך משום שבשלב זה אין בגת יין שהרי היין מטמא רק לאחר שירד לבור (משנה קודמת). כמו כן לא ברור האם האיסור הוא על יהודי להעסיק נוכרים או שמא אסור לפועל יהודי לעבוד עם נוכרי בשדהו.<b> אבל לא בוצרין עמו</b> – אם החשש הוא מיין נסך, המשנה מוקשית למה יש לחשוש ליין נסך הרי עדיין היין לא ירד לבור? אם תמצא לומר שיין נעשה יין נסך עוד לפני הדריכה בגת, ולכן אין דורכים עם הנוכרי, כמו שהצענו בפירושנו למשנה הקודמת (על פי משנת אהלות פי"ח מ"א),<sup class="footnote-marker">88</sup><i class="footnote">וראו הדיון במשנה הקודמת.</i> עדיין לא ברור למה בוצרין עימו הרי מי שטוען שבענבים יש יין כבר לפני הדריכה, האיסור הוא כבר בזמן הבצירה. בתוספתא (פ"ח ה"ג) שנצטט להלן מוסברת המשנה בטענה בכך שאין דרך הנוכרים לנסך בצורה זו (בזמן הדריכה). ועדיין קשה וכי דרכם לנסך בזמן הבצירה?
הסבר התוספתא מצטרף להצעה של החשש מיין נסך. דומה שההגדרה שאין דרכם לנסך כך, תלויה גם במצב בשעת העבודה. הוא איננו קשור במישרין לשאלה ממתי היין נעשה יין נסך. הדריכה מתבצעת ביחד (יהודי ונוכרי), בעמידה, כששני העובדים מסתכלים זה על זה. מקרה זה הוא כמו חליבה של נוכרי כשישראל מפקח עליו, ואין לחשוש לפעולות אסורות של הנוכרי. אבל בבציר כל אחד עובד לחוד, מרוכז כולו בבדיקת האשכולות שאותם יש לבצור בזהירות ובעדינות. והנוכרי יכול (עלול) לנסך את התירוש שיצא מענב בודד. כך למשל אשכול שנפגע או נחתך בצורה לא טובה עשוי הגוי לפלוט משפט חצי אגבי בסגנון 'מה שנפל יהא לאל' או משהו כזה. נוח יותר לפרש כמובן את המשנה לפי הדעה שקצת תירוש נעשה יין נסך. אבל אפשר גם שמדובר בענבי מאכל המובאים לשוק שגמר מלאכתם הוא הנחה בסל.
מעבר לכך ייתכן שמקובל היה לברך לאל בתחילת הבציר, ואולי לבצור את האשכול הראשון לשם האל (ולהניחו על הקרקע) כסימן ברכה. מעין מקבילה למצוות ביכורים בהלכה היהודית. זה ניחוש הגיוני, מתאים ל'רוח' עבודה זרה'. בעולם היווני ידוע נוהג זה כאפרכי  - <u>ἀπαρχή</u> שהוא המונח לתרגום מצוות ביכורים בתורה, בבית המקדש. מונח אחר הוא panspermia  שהוא מתנת מזון למקדש. באלאוסיס בשעתו (המאות הרביעית והחמישית לפני הספירה) היה זה מס חשוב ששימש מקור כספי חשוב למקדש שם<sup class="footnote-marker">89</sup><i class="footnote">קוונג', ביכורים.לכתובת ראו IG I3 386 and 387</i>. הצעה זו אכן פותרת את כל הבעיות במשנתנו, ברם עדיין חסרה ראיה שחז"ל הכירו נוהג זה, ושהוא היה קיים במזרח בתקופה הקרובה לפעילותם של חז"ל. יש להודות שברוב ספרי המחקר המונח כלל לא נזכר משום שהוא נדיר למדי, והופעותיו מעטות ביותר.
זאת ועוד ההסבר המוצע מסביר היטב את ההבדל בין גמר מלאכה לעניין מעשרות והכשר טומאה, לבין עבודה זרה. ניתן גם להבין שלאחר שנקבע מועד זה לעניין ניסוך הוא הועבר לדיני מעשרות וטומאה מתוך רצון להשוות את המידות. כך שגם יוסבר הבדל אפשרי בין התחומים ההלכתיים השונים, וגם תובן המגמה להקדים את הגדרת 'גמר מלאכה', זאת מתוך הרצון להגיע להאחדה (השוואת ה'מידות').
הטיעון של "דרכן לנסך" מחייב תשומת לב נוספת. לכאורה יש בו הקלה עקרונית רבה. כל מקום שאין דרכן לנסך, יין נוכרים אמור להיות מותר. אילו כך היה הדבר היה זה פתח נרחב להקלה, במיוחד בימינו. במקביל יש לשאול האם התוספתא מסבירה בכך את המשנה או שהיא עריכה מקבילה שאיננה קשורה למשנה. נעסוק בכך להלן, בסוף המשנה.
רמב"ם פירש שאין כאן חשש יין נסך אלא חשש טומאת גוי והמשנה שלנו כמשנת אהלות. אמנם חשש טומאה מופיעה להלן, ברם, נושא זה של טומאת נוכרים בעייתי מאוד. לכאורה, נוכרי איננו טמא שכן לא חלות עליו מצוות, אמנם ברור גם שאיננו טהור. עסקנו בכך במבוא. לפי פירוש רמב"ם, בעת הבציר האשכולות כבר מקבלים טומאה (כשיטת בית שמאי במשנת אהלות פי"ח מ"א – שבה עסקנו בפירוש המשנה הקודמת). אבל ענבים מקבלים טומאה רק משייעשו יין, ולכן דורכים עם הנוכרי, אבל אין בוצרין עימו. זו הלכה קשה וכי ייתכן שאשכול מקבל טומאה בשעת הבציר, ולאחר מכן איננו מקבל טומאה? אם המשנה מהלכת בשיטת המשנה באהלות הרי גם בית הלל שם מכירים בכך שענבים בצורים בסל כבר מקבלים טומאה. בדוחק ניתן לפרש שאין בוצרין עם הנוכרי הוא בענבי מאכל בלבד, ואלו מקבלים טומאה כבר בעת הבציר. ואיסור הדריכה בענבי יין. זו פרשנות בשיטת ה'אוקימתא' ואנו מתקשים לפרש את המשנה במשהו שאיננו במשנה (העיקר חסר מן הספר). ההבדל בין ענבי יין לענבי מאכל גם הוא בעייתי מבחינה ריאלית, ואיננו נזכר במקורות.
רמב"ם פירש כדרכו (חשש טומאה) בשל ההמשך העוסק בוודאי בטומאה. לדעתנו מכל מקום עדיף לפרש את המשנה בחשש יין נסך שהוא נושא הפרק. כך גם מפרשת התוספתא. ואנו נזקקים לתוספת ההסבר הריאלי שלנו, שבשעת הבציר הנוכרי עשוי לנסך שכן איש אינו רואהו. אבל בשעת הדריכה הנוכרי נראה ונצפה ולכן מותר להעסיקו בתעשיית היין. כאמור, דין יין נסך תלוי בגמר מלאכה כלומר הוא זהה לדין טומאה.<sup class="footnote-marker">90</sup><i class="footnote">עוד פירש רמב"ם שדורכים עימו כיוון שהענבים כבר טמאים. וחילוק זה (שהפירות כבר נטמאו) איננו במשנה והוא תמוה, מתי נטמאו הפירות? ולמה הדבר איננו נזכר במשנה? </i> אך נוספה בו הגבלה נוספת.
יש שפירשו שמדובר באיסור סיוע לנוכרי, ברם, אם כך למה יהא הבדל בין בצירה לדריכה? ובכלל לכאורה כל הפרקים עוסקים ביין נסך ומדוע לפרש את המשנה בעניין אחר לחלוטין של סיוע לנוכרי. פירוש זה נובע מכך שאת המשך המשנה ניתן לפרש בדרך זו. נחזור לכך להלן.
<b>ישראל שהוא עושה בטומאה לא דורכין ולא בוצרין עימו</b> – שמא יטמא את הפירות ואת היין. גם כאן אפשר לפרש בענבי מאכל, ובחשש שמא הדיח את האשכול. אבל פשוט יותר שיש כאן ביטוי לעמדה שאשכולות מקבלים טומאה כבר בבצירה. <b>אבל מוליכין עימו</b> – כפשוטו מוליכין עימו עם הישראל שאיננו שומר טהרה, אך אפשר לפרש שהמשפט חוזר לנוכרי.<b> חביות</b> – ריקות<b> לגת</b> – אם מדובר בישראל שאיננו שומר טהרה, ואז מותר לסייעו, שכן אין שומר הטהרה מסייע לטמא את היין. ואם מדובר לסייע לנוכרי וליתר דיוק להסתייע בו, ובחבית ריקה אין חשש שינסך. מכל מקום כלי חרס אינו מטמא מגבו ולכן חבית סגורה איננה מקבלת טומאה. אם כי נגזרה עליה טומאת היסט. להלן נציע הסבר עדיף למשנה.
<b>ומביאין עימו מן הגת</b> – מהגת מביאים חביות סגורות מלאות יין. מביאין אותן בעזרת ישראל שאינו שומר טהרה כי אינו מטמא כלי סגור. אמנם יהודי טמא מת מטמא את החבית הסגורה בהיסט. אך בדוחק מה ניתן להסביר שטומאה זו לא תמיד מופיעה, והבבלי עצמו טוען בהקשר אחר שזו גזירה מאוחרת. או עם הנוכרי שכן איננו יכול לנסך מחבית מלאה. לאור בעיית ההיסט נראה שמדובר בנוכרי. הווה אומר שהמשנה שלנו מעבירה את הדיון מהסתייעות לנוכרי בשל חשש יין נסך, לעבר סיוע לנוכרי ("מביאין עימו"). כאן נפגשים אנו עם דין שונה לחלוטין של סיוע לעוברי עבירה. החשש הוא שהנוכרי ישתמש ביין ליין נסך וקיים אפוא חשש שהיהודי מסייע לעבירה. ויש כאן חשש למעין השתתפות בהרמת יין נסך.
הבעיה היא סיוע לעוברי עבירה ואין כאן בעיה של יין נסך. כפי שהדגשנו לעיל בתוספתא ניתן להבין שהנושא הוא יין נסך ואולי מותר לנוכרי להעביר חביות יין סגורות, משום ש"אין דרכן לנסך כך" אבל המשנה איננה מכירה בהקלה זו, ואיננה עוסקת כלל בהיתר לנוכרי להעביר חביות, אלא בעזרת ישראל לנוכרי. ובהמשך מדובר בעזרת ישראל לנחתום יהודי, שאיננו שומר טהרה.
פירשנו את כל המשנה עד כה באיסור יין נסך ובהגדרותיו. רמב"ם פירש את המשפטים במשנה באיסור להרבות טומאה וכן פירש רע"ב.<sup class="footnote-marker">91</sup><i class="footnote">בעל תוספות יום טוב קיבל בעיקרון את הפירוש, אך התחבט בו משום שאיננו אחיד בהנחותיו ההלכתיות. </i> ושינוי ההלכה נובע מהשינוי ביחס לאיסור לגרום טומאה לחולין (בארץ ישראל). ברם, המשפט האחרון במשנה, וכן המשך המשנה עוסקים במפורש בסיוע לעוברי עבירה ונראה אפוא לפרש את כל המשנה בכך, וכך יהא פירושה:
<b>דורכין עם הנ</b>[<b>ו</b>]<b>כרי בגת אבל לא בוצרין עמו</b> – יש איסור על עבודת קרקע בשביעית ולישראל אסור לעבוד בבציר, גם בשטח של נוכרי. אבל אין איסור לעבוד עימו בתלוש. המילה בשביעית איננה במשנה, ולפיכך מן הראוי להעדיף לפרש אותה בחשש שהנוכרי יטמא את היין. <b>ישראל שהוא עושה בטומאה לא דורכין ולא בוצרין עימו</b> – כי אסור לסייע לעוברי עבירה. ייתכן שגם משנה זאת מהלכת בשיטת בית שמאי באהלות פי"ח מ"א (לעיל בפירוש המשנה הקודמת). וכבר בשלב זה הפירות מקבלים טומאה. ברם, ניתן לפרשה גם ללא קשר לטומאה. אסור לסייע לישראל עם הארץ ולנוכרי, כי בעתיד הפירות יקבלו טומאה. <b>אבל מוליכין עימו חביות לגת</b> – החבר, שומר הטהרה, מונע טומאה מהחבית ובכך אמנם מסייע לעם הארץ, אבל מצמצם טומאה. <b>ומביאין עימו מן הגת</b> – חביות סגורות. עם הארץ הנושא חבית מטמא אותה בהיסט. אבל לחבר מותר לסייע לו וכך למעט טומאה. ייתכן שהיה זה הסדר מתוכנן שבו עם הארץ מבקש מהחבר לסייע לו כך שהיין לא יהא טמא כדי שניתן יהא לתת תרומה לכהן בטהרה.
משנה ח עוסקת ביין נסך והמשך משנה ט בסיוע. על כן אולי נכון יותר לפרש שהרישא שציטטנו עוסקת בשני הנושאים כאחד. הניסוח עמום כדי לאפשר את המעבר להמשך הדן בסיוע לעוברי עבירה.
בתוספתא פרק ז', סדרת הלכות המבהירות את המשנה. נציג אותן כסדרן בתוספתא משום שהתוספתא לפרק זה, ואולי לכל המסכת, היא יחידה שלמה מקבילה למשנה, אך איננה תלויה בה ישירות.
הלכה א
1. בראשונה היו אומרין אין בוצרין עם הגוי, ואין דורכין עם ישראל העושה בטומאה. אבל בוצרין עם הגוי, ומוליכין עמו חביות חדשות אבל לא ישנות, דברי ר' מאיר. 2. אחד חדשות ואחד ישנות מסייעין אותו עד שנתעלם מעיניהן, נתעלם מעיניהם יעשה יין נסך". המשפט הראשון עוסק בנושאי המשנה שלנו.
הברייתא סותרת את עצמה. בתחילה "אין בוצרים" ובהמשך "בוצרים". הבבלי (נה ע"ב) תיקן "אין <u>בוצרין</u> עם העובד כוכבים בגת,<sup class="footnote-marker">92</sup><i class="footnote">ה'גת' נגררה מתוך חוסר דיוק בלבד. הבציר איננו בגת אלא בכרם.  </i> שאסור לגרום טומאה לחולין שבא"י; ואין דורכין עם ישראל שעושה פירותיו בטומאה, שאסור לסייע ידי עוברי עבירה; אבל דורכים עם העובד כוכבים בגת.
הבבלי (נה ע"ב-נו ע"א) מוסיף גם את המשנה האחרונה "וחזרו לומר דב"ד: אין דורכין עם העובד כוכבים בגת, ואין בוצרין עם ישראל שעושה פירותיו בטומאה, וכ"ש שאין דורכין; אבל בוצרין עם העובד כוכבים בגת".<sup class="footnote-marker">93</sup><i class="footnote">הבבלי משלב בתוך הברייתא את הנימוקים להלכה. המתמקדים בגרימת טומאה. </i>
התוספתא עוסקת בעזרה של ישראל בכרמו של הנוכרי, ואיננה מבחינה בין הולכת חביות (ריקות), לבין החזרת חביות (מלאות), והמשנה מבחינה בין השניים. ברם, לפי תוכן התוספתא מדובר בה רק על חביות מלאות (אם החבית ריקה אין אפשרות שהיא תיהפך ליין נסך). כנגד זה במשפט השני התוספתא מבחינה בין חביות ישנות לחדשות, הבחנה שאיננה במשנה. התוספתא גם היא בוחרת בפירוש המצמצם למונח יין נסך (לעיל סוף המשנה הקודמת).
התוספתא מציגה את הדין של 'בראשונה', ברור שהיה אפוא שלב שני. אולי המשנה היא השלב השני. עיון ראשוני בטבלה מצביע על כך שהגישות הפוכות, ואין כאן רק סולם של החמרה. אם ההלכות ממש התהפכו (בין המשנה לתוספתא). הנימוק לכך חברתי (הרחקה) או בגלל הנוהג האלילי להעניק לאלים מראשית הבציר. מהפן החברתי ההלכות נקבעו כדי למנוע עזרה הדדית, והיחס השתנה כלפי העבודות השונות לפי המנהג המקומי.
התוספתא מציגה התפתחות הלכתית "בראשונה" אם כי איננה אומרת למה שינוי את ההלכה הקדומה. יש להניח שהמשנה שלנו היא המשנה האחרונה. כאמור הבבלי משלים את המשנה האחרונה.
אין דורכין עם העובד כוכבים בגת, ואין בוצרין עם ישראל שעושה פירותיו בטומאה, וכ"ש שאין דורכין; אבל בוצרין עם העובד כוכבים בגת".<sup class="footnote-marker">94</sup><i class="footnote">הבבלי משלב בתוך הברייתא את הנימוקים להלכה. המתמקדים בגרימת טומאה.</i>
בצירה ודריכה עם הנוכרי
עד כאן הברייתא כפי שהיא בתוספתא לפי תיקון (נוסח הבבלי). אבל בירושלמי "דתני בראשונה היו אומרים בוצרין עם הנכרי ודורכין עם ישראל מפני שעושה בטומאה ואין דורכין עם הגוי חזרו לומר אין בוצרין עם הנכרי ואין דורכין עם ישראל שהוא עושה בטומאה אבל דורכין עם הגוי ומסייעין עמו עד שיתעלם מעיניהם נתעלם מעיניהם נעשה יין נסך" (ירו', כאן נד ע"ב).
הווה אומר, המשנה הקדומה התחלפה במשנה המאוחרת. כך או כך אין כאן התפתחות בכיוון מוגדר (החמרה או הקלה) אלא דין בצירה התחלף עם דין דריכה. מבחינה הגיונית בשני השלבים אין מצב של יין ראוי לניסוך, ולפי שתי המשניות הזו<?> הגישה המרחיבה ליין נסך. אבל באחד השלבים הקלו. סביר שהקלו יותר בשעת הבציר מאשר בשעת הדריכה שכן בשעת הדריכה כבר יש התחלה של מזון סופי. אבל לעיל הצענו גם הסבר מדוע דווקא שעת הבצירה מזמנת הזדמנות לנוכרי לנסך.
לסיכום, במשנה הלכה, בתוספתא תיאור של התפתחות ההלכה. בנוסח התוספתא נפל שיבוש, שאינו במקבילה האמוראית. עם זאת לברייתא שבתוספתא שתי המקבילות. באחת המשנה הראשונה היא משנתנו והשינוי מצוי בנוסח הבבלי (ונרמז בתוספתא). ואילו לפי הירושלמי משנתנו היא המשנה האחרונה.
ההלכה השנייה בתוספתא מקבילה למשנה הבאה, ונעסוק בה להלן. ההלכה השלישית היא:
ישראל העושה עם הגוי בגת הרי זה מעלה את הלחם לגבי התפוח, ומוריד את היין מגבי התפוח. אף על פי שהיין צף על גבי ידיו, מותר - שאין דרכן לנסך כן. הגוי העושה עם ישראל בגת, הרי זה מעלה את הלחם לגבי התפוח ומוריד את הלחם מגבי התפוח, אף על פי שהיין צף על גבי ידיו. מותר שאין דרכן מנסכין כן (פ"ז ה"ג). הברייתא מסבירה ומרחיבה את דין דורכין עימו. מהתוספתא אנו מבינים שהיתר הדריכה הוא גם בשלב סיומה. ה'לחם' הם הענבים לאחר שנסחטו, והעלתם ל'תפוח' היא נתינתם בבור שיקוע קטן כדי למצות את שרידי היין (איור 38 לעיל). בשלב זה יש יין, והוא צף על ידי הנוכרי, אבל אין דרך לנסך באופן זה. ברור שהתוספתא הזאת (ה"ג) מבינה שחשש האיסור נובע מיין נסך. אבל המשנה והתוספתא הקודמת עוסקות בסיוע לנוכרי והעסקת נוכרי בגת של יהודי, ועניין יין הנסך הוא חשש צדדי.
בתוספתא מצויה רק ההלכה הקדומה "בראשונה", בירושלמי מוצעת ההלכה המעודכנת. בירושלמי מד ע"ד מוצגת גם המשנה האחרונה ("חזרו לומר): "חזרו לומר 1. אין בוצרין עם הנוכרי, ואין דורכין עם ישראל שהוא עושה בטומאה. 2. אבל דורכין עם הגוי ומסייעין עמו, עד שיתעלם מעיניהם נתעלם מעיניהם נעשה יין נסך".
בהלכה הבאה בתוספתא (ד) שנינו: "1. השוקל ענבים בכף מאזנים, אף על פי שהיין צף על גבי ידיו, מותר שאין דרכן דרכן מנסכין. 2. הדורס יין לחבית אף על פי שהיין צף על גבי ידיו, מותר שאין דרכן מנסכין כן. 3. נפל לבאר ונגע בו טיפה כל שהוא, אסור. 4. ירד לשלות החרצנין והזגין מן באר, זה היה מעשה, ובאו ושאלו לחכמים, ואמרו ימכר כולו לגוים"(פ"ז ה"ד, עמ' 471).<sup class="footnote-marker">95</sup><i class="footnote">לפנינו מעשה שנפסק בו לחומרה, והוא חריג ברשימת המעשים שבדרך כלל נפסק בהם להקל, כפי שטענו במבוא. </i> מותר לנוכרי לעבוד בשביל ישראל עד השלב שבו נהגו לנסך. הלכה ה' מונה פרטים נוספים באותו כיוון הלכתי. ההלכה הרביעית קובעת שהיין אסור באכילה כיין נסך אך מותר בהנאה. הווה אומר שאיננו ממש יין נסך, אלא במעמד ביניים. מעמד ביניים אפשרי רק אם חורגים אנו מהפן ההלכתי הצרוף. שכן מבחינת ההלכה יש רק שני מצבים יין נסך ואסור בהנאה, או יין רגיל ומותר בהנאה.
התוספתא עושה שימוש נרחב בטיעון "אין דרכן לעשות כן", כלומר אין נוהג לנסח בצורה אגבית כזאת אלא רק במעמד טקסי. הטיעון הזה איננו במשנה. ודומה שהמשנה חששה מיין נסך גם במקרים של "אין דרכן", על כן במשנה הצענו נימוק נוסף, מעשי, להלכה. נימוק הקשור לדרכי ניסוך היין, אבל הוא ברור יותר במקרה שבמשנה. איננו יודעים האם המשנה חולקת על התוספתא (מקבלת את הנימוק רק בחלקו), או מסכימה עימה בכול.
אין דרכן (לנסך) כן הוא מינוח הלכתי המופיע רק בתוספתא.<sup class="footnote-marker">96</sup><i class="footnote">ראו בפירושנו למשנה הבאה. שם ממשיך השימוש בנימוק זה בתוספתא ובירושלמי.</i> למעשה הוא משנה את הלכות יין נסך כפי שעוצבו במהלך הדורות. לשון אחרת, הנימוק נדחה מההלכה היהודית לדורותיה. אפשר להשתמש בו לפרשנות המשנה ולטעון שהוא כבר במשנה, אך גם הצענו לפרש את המשנה בדרך שונה.
כאמור, במשנתנו ההנחה היא שהיין בגת כבר נחשב ליין נסך, למרות שיין טרי, פחות מארבעים יום, עדיין איננו בבחינת יין. זו כמובן גישה מחמירה. אמנם בשלב הדיון ההלכתי עסקנו בתנאים הסבירים שהענבים בגת הם כבר מצויים במצב של 'גמר מלאכה'. אבל לכל הדעות אינם יין שאותו 'דרכן לנסך'. אנו מניחים שההחמרה הרואה בתירוש שבבור הגת יין מוכן לניסוך היא הפרזה, הבאה להחמיר, 'קנס קנסו', שלא יבוא לידי הקלת ראש באיסור. אבל מצאנו גם את הדעה החולקת, המתאימה יותר לעולם ההלכתי.
הלוקח משטיח של אדמה מישראל לעשותן צמוקין, הרי עושה זיתין [אותו]<sup class="footnote-marker">97</sup><i class="footnote">ראו ליברמן, תוספתא כפשוטה, עמ' 103. הנושא הוא האם הזיתים או הענבים הוכשרו לקבל טומאה. </i> בטהרה. האוכל מן הסלין ומן המשטיח של אדמה אכל והותיר כסאה כסאתים, אף על פי שנפצו, והיין מגיתו, על גבי ענבים טהור. וכן בגוי אין חושש משום יין נסך" (תוס', טהרות פי"א, ה"ט, עמ' 672). וכן בתוספתא דידן: "גוי שהיה מעלה ענבים בסלין ובדרדורין בגת, אף על פי שניפצן בגת, והיין מנתז על גבי ענבים, מותר. שאין דרכן לנסך כן. הלוקח עבוט ענבים מן הגוי ומצא תחתיו גומיות אסור" (פ"ז ה"ה, עמ' 471). התוספתא מניחה שיין טרי (הנמצא בגת) עדיין איננו יין נסך משום שטרם עֻבּד. כפי שהטעמנו לעיל, זו ההלכה המתבקשת שכן תירוש טרי איננו בבחינת יין עד שיעברו לפחות ארבעים יום. התוספתא כאן חורגת אפוא מכל מהלך המשניות שבפרק.
משנה (מודגש בקו), תוספתא (אות מוטה
חשוב לציין שההלכה המאוחרת מחמירה יותר מההלכה הקדומה. לפי דרכנו ההלכה המקלה היא מימי הבית והמאוחרת מימי דורות יבנה ואושה. ברם, במקרה שלנו זו פרשנות לאור המגמה ההלכתית הרגילה. אין במשנה ובתוספתא נתונים לתיארוך ההחלטות.
הברייתא שבירושלמי קרובה מאוד למשנתנו, אלא שבברייתא אין דיון בשאלה אם בוצרים עם היהודי העושה בטומאה, ומן הסתם יש להשלימה לפי המשנה.
בירושלמי תוספת שהאיסור לדרוך עם הנוכרי היא רק בתחילת הדריכה אבל אם הילכו עליה הדרוכות, "לא בדא" - אין בכך איסור. ייתכן שהירושלמי רומז לנוהג לבצע טקס דתי עם תחילת הדריכה. מכל מקום, התוספתא והירושלמי (כולל הברייתא "חזרו לומר", מדגישה את העיקרון "דרכן לנסך". במהלך הדיון ראינו שקשה להסביר את המשנה רק על בסיס יין נסך. וכנראה שיש לשלב את שני ההסברים. עיקר המשנה עוסקת בסיוע של עזרה (בחינם או בתשלום). אך מעבר לכך, גם כשהתירו עבודת נוכרי נותר חשש יין נסך, במקום ש"דרכם בכך".
בבבלי (נה ע"ב) מופיעה גם הדעה ה'רגילה'. לגבי גמר מלאכה של יין "אמר רב הונא: יין כיון שהתחיל להמשך עושה יין נסך". מעניין שהאמורא חולק על המשנה, אך כפי שאמרנו בפירוש המשנה הקודמת זו בעצם העמדה הרווחת לגבי גמר מלאכה. היא זהה ל"משיקלח" שהזכרנו שם בשם הבבלי.
הבבלי מביא את משנתנו, ומנמקה "שמותר לגרום טומאה לחולין שבארץ ישראל" (נו ע"א). כאמור, רמב"ם ואחרים הבינו שבכך מנומקת ההלכה לגבי נוכרי. לפיכך הבבלי נמצא חלוק על התוספתא וכן על הירושלמי. אבל את הבבלי עצמו אפשר לפרש כמתייחס ליהודי העושה בטומאה ולא לנוכרי.
נושא זה של סיוע ליהודי עבריין, מופיע כאן כבדרך אגב. החשוד על טהרה איננו נקרא עם הארץ, כרגיל, אלא ישראל העושה בטומאה. נושא זה נדון במפורט במסכת שביעית (פ"ה מ"ט): "משאלת אשה לחברתה החשודה על השביעית, נפה וכברה, ורחיים ותנור. אבל לא תבור, ולא תטחן, עמה. אשת חבר משאלת לאשת עם הארץ, נפה וכברה. ובוררת, וטוחנת, ומרקדת עמה. אבל משתטיל המים לא תגע אצלה. שאין מחזקין ידי עוברי עבירה. וכולן לא אמרו אלא מפני דרכי שלום. ומחזיקין ידי נכרים בשביעית, אבל לא ידי ישראל. ושואלין בשלומן מפני דרכי שלום". משנתנו כמשנת שביעית, שם הרחבנו בכך והבאנו גם דעות אחרות.
בכתב יד קופמן, כאן המשך המשנה הקודמת
<b>נחתום שהוא עושה בטומאה</b> – בשלב הלישה העיסה מגובלת עם מים ומקבלת טומאה. הנחתום הוא האופה הגדול, ולהלן נעסוק בצד החברתי של עבודתו. במקרה של נחתום אין חשש שהוא איננו מפריש מעשר, שכן הוא פטור מהרמת מעשר (משנה דמאי פ"ב מ"ד). זאת משום שהוא עובד בקנה מידה גדול ולכן לא חייבוהו בדמאי. טעמו של היתר זה נדון בפירושנו למשנה שם. הנחתום גם איננו חייב בהרמת תרומה משום שהחקלאים מרימים תרומה בעודה בגורן ומשווקים אותה לו לאחר הרמת התרומה.<sup class="footnote-marker">98</sup><i class="footnote">ראו המבוא למסכת תרומות. </i> <b>לא לשים ולא עורכים עימו</b> – כי העיסה מקבלת טומאה, ויש כאן השתתפות בפעולה אסורה שבה האופה מטמא את הלחם. זאת בהתאם להלכה במשנת שביעית פ"ה מ"ט שהזכרנו לעיל. <b>אבל מוליכין עימו פת לפלטר</b> – מוליכין את הלחם האפוי לחנות למכירה. שהרי הלחם כבר טמא ואין הוא גורם לטומאה. בתוספתא חוזר אותו דפוס של הבהרות והוספות למשנה.
בראשונה היו אומרים, אין מסייעין את הנחתום העושה בטומאה. ואין מוליכין עמו גריצות<sup class="footnote-marker">99</sup><i class="footnote">צמות של חלה.</i> לתנור. חזרו לומר מסייעין לנחתום העושה בטומאה, ומוליכין עמו גריצות לתנור. ובסוריא מסייעין את הנחתום העושה בטומאה, ומוליכין עמו גריצות לתנור" (פ"ז ה"ב, עמ' 471). אם כן משנתנו היא המשנה האחרונה ובה הותר לסייע לנחתום. במשנה הראשונה החמירו שאין לסייע לנחתום כנראה כבר בראשית העבודה, עוד לפני שהעיסה מקבלת טומאה. ברור שכאן ההרחקה נדרשת מטעמים חברתיים ולא הלכתיים, הרי הנחתום טרם עבר עבירה. עוד נוסף דין בראשונה בסוריה, שהוא שונה מארץ ישראל. כיון שכל דרישות הטהרה בסוריה עמומות (הרי הארץ טמאה ממילא)<sup class="footnote-marker">100</sup><i class="footnote">ראו המבוא למסכת חלה. </i>. בירושלמי תוספת איסור "הורי רבי אמי לרדות עמו אסור ודכוותא לזלוף עמו אסור" (ירו', מד ע"ב).
נושא זה של סיוע לעוברי עבירה, כלומר נוכרי וישראל העושה בטומאה נדון יחדיו במספר מקבילות, ואכן בירושלמי כאן דיון בשאלה ההלכתית של סיוע לעוברי עבירה, נוכרי בשנת שביעית, ישראל העובד, בשביעית וישראל העושה בטומאה. מבחינה הלכתית היה מקום לצפות להלכה זהה, שכן בכל המקרים העיקרון הוא שאין לסייע לעוברי עבירה בשעת עשיית העבירה. אבל דעת לנבון נקל שהנושא איננו רק טכני הלכתי אלא תלוי גם בנסיבות החברתיות. הרצון להיבדל לעומת הרצון לשתף ולהשתתף. הנכונות לקנוס לעומת הרצון למשוך ולחזק את הקשרים. וכמובן גם החשש ששומר המצוות ייגרר למעשה עבירה בעצמו, אגב ההשתתפות בעבירה של האחר. הצירוף של נוכרי ואחר כך ישראל מופיע בחלק מהמקורות (שביעית פ"ד מ"ג; פ"ה מ"ט ומקבילתה בגיטין פ"ה מ"ח שצוטטה לעיל). בירושלמי מצוטטת סוגיית הגמרא הארץ ישראלית משביעית פ"ד ה"ג (לה ע"ב). ומעניין שהירושלמי כאן מכיר את סוגיית שביעית ומשתמש בה, ולא רק מעביר אותה.
<b>תהליך עבודות האפייה</b>
במשנתנו נזכרות שתי עבודות: לישה, ועריכה, בתוספתא נוספה הנחת הגריצות בתנור. בירושלמי פירוט נוסף של שלוש עבודות: "לא לותתין, ולא טוחנין, ולא בוללין עמו" (מד ע"ב), ובסוף הירושלמי שם עוד שתי עבודות בסוף התהליך, לרדות ולזלוף. עד כאן עבודת הנחתום. לגבי עבודת האישה נזכרות מלאכות נוספות: "משאלת אשה לחברתה החשודה על השביעית – נפה, וכברה, ורחיים ותנור. אבל לא תבור, ולא תטחן עמה. אשת חבר משאלת לאשת עם הארץ – נפה, וכברה. ובוררת, וטוחנת, ומרקדת עמה. אבל משתטיל המים לא תגע אצלה, שאין מחזקין ידי עוברי עבירה. וכולן לא אמרו אלא מפני דרכי שלום" (שביעית פ"ה מ"ט; גיטין פ"ה מ"ח).
אם כן סדר העבודה הוא: בוררת, טוחנת, מרקדת, בלילה, לישה, לתיתה. קליעת הגריצות, הנחה בתנור, רדייה, זליפה.
במשנת שבת אגב דיני מלאכה האסורים בשבת מופיעה רשימה נוספת: "הבורר הטוחן והמרקד והלש והאופה". כפי שהראינו בפירוש אין כאן רשימה מלאה, שכן ה'אופה' כולל סדרת עבודות (לתיתה, טחינה, לישה עריכה וכו').
הרשימות השונות מאפשרות להציג את הטבלה הבאה

Mishnah 10

<small>עפ”י כתב יד קופמן</small>
[<b>נכרי</b>]<b> יש </b>[<b>ש</b>]<b>נימצא עומד בצד הבור שליין</b> – הנוכרי עומד ליד בור הגת (לעיל איור 38), ולא ברור אם נגע יין שבבור. המשנה מהלכת בשיטת משנה ח, שרק התירוש בבור עלול לשמש כיין נסך. מי שסבור שתירוש נעשה יין נסך כבר בשלב קודם, יעביר את ההלכה לכל מצב של עבודה אחרת. מן הראוי לציין שהתירוש בבור הגת אינו מוכן ליין באמת וכן שהנגישות אליו קשה מעט. <b>אם יש עליו מלווה </b>[<b>אסור</b> – אם הנוכרי הלווה לישראל יש לחשוש שהתיר לעצמו לקחת מעט מהיין של בעל חובו היהודי ולנסכו.<b> אין לו עליו מלווה מותר</b>] – היין. סתם נוכרי לא ייקח יין של אדם אחר, וממילא אין חשש שניסך אותו.
<b>נפל לבור</b> – הנוכרי נפל לבור הגת מלא היין. בדרך כלל הבור איננו גדול מעומק אדם. <b>ועלה</b> – יצא משם. היין מותר שלא ניסך אותו. אם אכן זו ההלכה במשנה היא מקלה מאד. בוודאי שהנוכרי יכול היה לנסך מהיין בעת שהותו בבור. יותר מזה גם יש סיבה מיוחדת לניסוך, התודה על שלא אירע לו מאומה בנפילה המסוכנת. כמות הניסוך היא התזה קטנה,
כפשוטו הנוכרי עלה חי. אבל בבבלי (ס ע"א) "נפל לבור ועלה. אמר רב פפא: לא שנו אלא שעלה מת. אבל עלה חי - אסור. מאי טעמא? אמר רב פפא: דדמי עליה כיום אידם" (ס ע"א). את המשנה מסביר הבבלי בנוכרי שמת. והיין אסור משום שהמועד בו הנוכרי ניצל הוא יום אידם האסור במסחר  (פ"א מ"א). זאת לפי הפירוש הסמבולי (לשון סגי נהור) שבמשנה שם (פ"א מ"א).
התירוץ של הבבלי קשה, ראשית למה להעמיד את המשנה במקרה מיוחד, ובכלל הפירוש שיום 'אידם' האסור הוא יום חג, תירוץ זה איננו פשט המשנה כפי שפירשנו שם. עוד תמוה למה היין אסור? בימי אידם אסור לסחור עמהם. אבל לא נאמר שיין שנעשה ביום אידם נאסר. דומה שאין להבין את הסוגיה הקצרה אלא כניסיון להחמיר מדעתו.<sup class="footnote-marker">101</sup><i class="footnote">להרחיק נכרים מעבודת היין המקודש. </i>
<b>מדדו בקנה</b> – מקרה שני הוא כאשר הנוכרי מדד את היין. המדידה מתבצעת על ידי הכנסת קנה למים והוצאתו. עם הקנה עולות כמה טיפות.
<b>והתיז את הצרעה בקנה </b>– הגוי הניס צרעה מהבור, ויש חשש שהקנה שבו השתמש התיז יין והנוכרי ניסך את היין. וכן (מקרה נוסף): <b>והיה מטפח על פי חבית מרותחת </b>– היין תוסס והנוכרי מעביר ידו על פי החבית ואולי נגע ביין וניסכו. <b>בכל אילו </b>[<b>היה</b>]<b> מעשה ואמרו ימכר </b>– אין לשתות את היין, אך הוא מותר בהנאה. המעשה היה באחד מהמקרים הללו, מן הסתם באחרון. מעשה זה מצטרף למעשים רבים בספרות התנאית והאמוראית המצביעים על שמירת הלכות הרחקה מיין נסך, מחשש יין נסך, ומיין נוכרים. <b>ורבי שמעון מתיר</b> – במעשה אסרו את היין לשתייה, ורבי שמעון מתיר אותו לשתייה. מן הסתם משום ש"אין דרכן לנסך כן" (לעיל התוספתא שהבאנו במ"ט). לפנינו מחלוקת גלויה שבמונחים ההלכתיים שבהם השתמשנו חכמים מרחיבים את מונח 'יין נסך' ורבי שמעון מצמצם אותו.
<b>נטל את החבית</b> – המליאה<b> וזרקה </b>– כך בכתב יד קופמן, וכן בעדי הנוסח הארץ ישראליים הטובים (<b>מפ, מל</b> ועוד)<b>.</b> אבל בכתבי יד של משנה נוסח הבבלי "זרקה בחמתו"<sup class="footnote-marker">102</sup><i class="footnote">ראו רוזנטל, עבודה זרה עמ' 68.</i> כלומר החבית מלאה יין, אך אין זו דרך ניסוך שכן היה זה מעשה של כעס.
<b>לבור</b> – הנוכרי זרק את החבית, אמנם הוא השתתף בכך במלאכה, אבל לא הייתה לו הזדמנות לנסך.
עד כאן פירוש המשנה לפי כתבי היד מטיב משני. לפי הנוסחה שבידינו אפשר שהחבית מלאה וזרקה בחמתו. או שהחבית ריקה ויש כאן השתתפות במעשה ייצור היין, אך לא הזדמנות לנסך. בירושלמי שאלה נפרדת "גוי מהו שיעשה יין נסך בחמתו?". אם כן בנוסח הירושלמי לא היה המעשה במשנה. תשובת הירושלמי היא סיפור שני מעשים שבהם נקבע שהזורק בחמתו איננו עושה יין נסך, אך ברור שלא זו כוונת המשנה, והמשנה דנה במקרה אחר. בבבלי (ס ע"א): "איתיביה רב הונא לרב אשי: נטל את החבית וזרקה בחמתו לבור, זה היה מעשה בבית שאן והכשירו. בחמתו אין, שלא בחמתו לא!", אם כן המילה "בחמתו" לא הופיעה כלל במשנה.
המימרה המזכירה את הזריקה ב'חמתו' היא ברייתא ובה נוסח אחר של הסיפור ופרט חשוב נוסף, שהמעשה היה בבית שאן. אבל המעתיקים הבינו שרב הונא מצטט את המשנה, וכך חדר שיבוש הנוסח למשנה.<sup class="footnote-marker">103</sup><i class="footnote">וכך דן בנוסח בעל תיו"ט תוספות יום טוב "ונוסחאות אחרות לא גרסינן 'בחמתו'. ויש קצת פנים לגרסא זו. דבגמרא דמותיב 'נטל את החבית' וכו' ודייק 'בחמתו אין שלא בחמתו לא'. נראה שלא משנתינו היא. אלא ברייתא מייתי, דהא גריס בה זה היה מעשה בבית שאן. ובמתני' לא גרסינן בבית שאן [אך בספר הרא"ש ראיתי במשנה בבית שאן] ומדמייתי ברייתא שמה מינה משום דבמתני' לא גרסינן 'בחמתו'".</i>
הברייתא (או המשנה לפי נוסח הדפוס): "זרקה בחמתו... והכשירו, מימרה זו מהלכת לפי התפישה ש'אם אין דרכן לנסך כך', היין מותר. ולפי ניסוחנו, זו המגמה המצמצמת. לפי נוסח זה, מגמה זו מצויה במשנה ולא רק בתוספתא. אבל לפי נוסח ארץ ישראל, שאנו רואים אותו כמקורי, אין כאן כלל דיון המבוסס על הכלל של "אין דרכן לנסך", אלא שהחבית סגורה והנוכרי לא נגע ביין, אין זה כלל יין נוכרי ולכן מותר.
<b>זה היה מעשה והכשירו<sup class="footnote-marker">104</sup><i class="footnote">בכמה עדי נוסח והתירו. ראו רוזנטל, עבודה זרה עמ' 153.</i></b> – לפנינו עוד מעשה בחשש יין נסך. לכאורה המעשה פשוט, הרי ברור שהנוכרי לא נגע ביין. אמנם יש במשנה מקרים פשוטים וברורים, ואנו טוענים, במהלך פירושנו באופן עקבי,<sup class="footnote-marker">105</sup><i class="footnote">זאת בניגוד לבבלי ולמפרשיו שלעתים מדקדקדים בלשון המשנה, ולעתים מתעלמים מהכפלות ומשפטים פשוטים. וראו המבוא הכללי לפירוש המשניות. </i> שאין לדקדק בלשון המשנה. ברם, במקרה זה הדבר שונה. לפנינו עדות למעשה ולכך שהיה מי ששאל או תמה על ההלכה. זו עדות לכך שאין מדובר במקרה שהוא בבחינת 'פשיטא'!
אם כן למה התעוררה השאלה? לדעתנו גם במקרה זה הדבר נובע מהאופן החברתי של הלכות יין נסך. הבעיה ההלכתית היא האם הנוכרי ניסך מהיין. אבל מבחינה חברתית השאלה העיקרית היא האם הוא שותף לעשיית היין ששימש בין השאר למטרות קודש. האם כבר המגע והשותפות של הנוכרי פוסלים את היין לשתיה?
המשנה מעלה תמונה חברתית מעניינת, נוכרי שיש לו מלווה על ישראל עשוי לבוא לגת בשעת העבודה ולהשתמש ביינו של ישראל. חכמי התלמוד התקשו בכך, הרי מבחינה משפטית אין לנוכרי כל תביעה או זיקה ליין זה דווקא. "רב ששת בשם רב, והוא שיהיה לו עליו מלוה על אותו הבור. אבל אין לו מלוה על אותו הבור. שכן דרך בעלי החוב לעמוד בגיתות ובגרנות (ירו', מד ע"ב, וכעינו בבלי ס ע"א). התלמוד תמה כנראה, מדוע יש לחשוש להתנהגות אדנותית של המלוֶוה. על כן תירצו שיש לו מִלוֶוה על יין זה. התירוץ קשה מבחינה הלכתית, הרי יין איננו מהווה ערבות להלוואה אלא רק קרקע. בהמשך "שכן דרך" מעיד על כך שהמלווה אכן חש אדנות על הלווה. בעולם הקדום לא שרר שוויון משפטי. לא כולם היו שווים לפני החוק. המלוֶוה היה תקיף מקומי, מעין פטרון. והוא רשאי היה, מכוח החוק, או מתוקף כוחו, למשכן את הלווה, להרהין את ילדיו.<sup class="footnote-marker">106</sup><i class="footnote">ראו פירושנו לעדיות פ"ח מ"ב. </i> המלווה במקרה זה מתנהג פשוט באדנות, מתעמר בתלויים בו ובטוח שיכָּנעו לאדנותו.
הנחה זו מסבירה גם את המשנה הבאה.

Mishnah 11

<small>עפ”י כתב יד קופמן</small>
<b>המטהר יינו שלנ</b>[<b>ו</b>]<b>כרי</b> – הפעולה המתוארת איננה ברורה. יין של נוכרי אסור גם משום יין נסך וגם משום טומאה (למקפידים על טומאת חולין<b>).</b> אין זאת אלא שמדובר בנוכרי שנתן ליהודי להכין לו יין, על מנת שהיין יקנה גם על ידי יהודים. בדרך כלל 'מטהר' מטפל במשהו שכבר נטמא. אך יין שנטמא ביין נסך או בטומאה אי אפשר לטהרו.<sup class="footnote-marker">107</sup><i class="footnote">ניתן לטהר יין בהשקה עם מי מקווה, אך יין ייפגם בהחדרת (השקת) מים. אמנם מלכתחילה שתו רק יין מזוג במים ביחס של שני שלישי מים לשליש יין (1:2), כך שבדוחק ניתן להסביר את המונח 'מטהר' גם בדרך זו. ברם, המזיגה נעשתה בסעודה עצמה, ומן הסתם כמות המים השתנתה בהתאם לרצון הסועד, והמים היו משובחים ולא מי מקווה.</i> אין זאת אלא שמטהר הוא מי שעובד תחת הנחייתו של בעל הבית, ותפקידו לעבד את היין כך שיישאר טהור. מעין 'משגיח כשרות' מודרני, שגם עובד בייצור. זו עדות למצב חברתי-אתני בו בעלי הקרקע נוכרים, והקונים היהודיים מהווים פלח שוק ניכר. והנוכרים משתדלים לשווק יין טהור. <b>נותנו ברשותו </b>– של נוכרי<b> בבית שהוא פתוח לרשות הרבים</b> – כללי שמירת היין בטהרה מאפשרים להניח את היין בבית שהוא של הנוכרי, ובתנאי שבית פתוח לרשות הרבים. כלומר שכל הנכנס לשם נצפה בקלות. וכל הנוכרים יודעים שכניסת הנוכרי לבית וסגירת הבית תוביל לפסילת כל היין לשימוש יהודי. כאן ההלכה מקילה. אין חשש שהנוכרי ינסך כבדרך אגב בלי שיבחינו בכך. כדי שיין יהא יין נסך, די בשמירה חלקית כזאת. רוח ההלכה כאן שונה מזו שבמשנה ט. אין לחשוש לניסוך אגב אורחא. כל זאת <b>בעיר שיש בה גוים וישראלים מותר</b> – שכן הנוכרים מכירים את מנהגי היהודים, והיהודים מצידם שומרים על טהרת היין, למרות שאין שומר מוגדר השומר על היין (מעין משגיח כשרות). לכאורה די בטענה שהיהודים בעיר שומרים לבל ייטמא היין. ברם, אנו מוסיפים לכך נופך נוסף. הנוכרים יודעים שאם נוכרי ייגע או יתעסק עם היין הוא ייפסל לשיווק לשוק היהודי, ויש להניח שיימנעו מלפגום ביין של אחד מהם.
הנוכרים מצטיירים כמשתפי פעולה עם הציבור היהודי, ואינם פעילים כדי לפגוע ביהודים.
אבל: <b>בעיר שכולה גוים אסור</b> – להשתמש ביין. כיוון שאין עליו שמירה נגד מגע אקראי וניסוך מקרי. <b>עד שיושב שומר</b> – מן הסתם נדרש שומר יהודי שישמור על היין.<b> אין המשמר צריך להיות </b>[<b>י</b>]<b>ושב ומשמר אף על פי שהוא יוצא ונכנס מותר</b> – השומר צריך להיות בשטח ולפקח אבל מותר לנוכרי לצאת ולהיכנס. גם כאן רואים אנו שנדרשת שמירה רגילה ולא פיקוח הדוק. השמירה היא באותה רמה שבה יהודי יושב בקצה העדר, והנוכרי חולב החלב כשר. "ישראל יושב בסוף עדרו, והגוי חולב ומביא לו, ואינו חושש" (תוס', פ"ד הי"א, עמ' 467) זאת לעומת השמירה הקפדנית ביותר הנדרשת במשנה ט.
הירושלמי (מד ע"ב) מקצין את ההלכה: "תני שומר אף על פי שאינו בא אחת לקיצים"<b>. </b>השומר מספיק אף אם מגיע אחת לזמן קצוב כלשהו.<sup class="footnote-marker">108</sup><i class="footnote">להלן נדון בדברי רשב"א ונראה שהוא חולק. הסבר הירושלמי מתאים להסבר שמציע רש"י שרשב"א תמה על היתר זה, ושואל כל רשות הגויים אחת? הרי נוכרי אחר ייכנס וינסך מהיין. </i> ההיתר האמוראי נרחב עוד יותר: "תני ישראל וגוי שכנסו את יינן בפרכייא<sup class="footnote-marker">109</sup><i class="footnote">יש לתקן בפרבייא היא פרבר, שולי העיר. וכן בתוספתא (פ"ז ה"י, עמ' 472) "פרואר שישראל וגוי כונסין לתוכו יין אף על פי שחביות פתוחות והגוי יושב, מותר מפני שבחזקת המשתמר.</i> של עיר אפילו שומרים גוים אפילו חביות פתוחות מותרות שאין מנסכין כן" (מד ע"ד), אם כן אין חשש להתפרצות של מי שאינו בעל הבית או של בעל הבית הנוכרי עצמו, ואם יש כוונת מסחר עם יהודים "אין מנסכין כן". "אין מנסכין כן" דומה ל"אין דרכן בכך" המופיע בתוספתא, והוסבר במשנה הקודמת, והוא פתח נרחב להתרת יין נסך.
<b>רבי שמעון בן אלעזר אומר כל רשות הגוים </b>[<b>כ</b>]<b>אחת</b> – האות כ' נוספה מעל השורה, אך היא מצויה גם ב-<b>מפ</b>. מן הסתם היא כ' להדגשה. השאלה היא האם רשב"א מקל או מחמיר, ועל מה הוא מגיב, בשאלה זו מתחבט כבר הבבלי (סא ע"ה). בדברי תנא קמא היתר ואיסור. היתר אם היין שמור, ואיסור אם איננו שמור. השאלה על מה מגיב רשב"א. לדעת רמב"ם, רע"ב ואחרים, ובעקבות הבבלי כפשוטו, רשב"א מגיב על ההיתר. אבל אין זה ההיתר שבמשנה, אלא היתר אחר. תנא קמא אסר את היין המצוי ברשותו של הנוכרי בעל היין. אבל התיר את היין המצוי ברשות נוכרי אחר ('אלא אם היין שמור'). רשב"א אומר שכל רשות הגויים אחת, ולכן אם היין מצוי ברשות נוכרי אחר הוא גם אסור, משום שהנוכרים משתמשים האחד ביין של השני. ההסבר חריף, אבל עיקרו איננו במשנה. תנא קמא אסר יין שאינו שמור והתיר יין השמור חלקית ואין במשנה כל התייחסות להבדל בין יין השמור אצל בעל היין לבין יין השמור אצל נוכרי אחר. בכלל עניין הנוכרי האחר איננו במשנה.
ניתן לפרש שרשב"א התייחס להיתר לשתות יין השמור חלקית. רשב"א מחמיר וסבור שגם יין כזה אסור. כי הנוכרים אינם מתרשמים משמירה כל כך לא קפדנית, לדידם כל רשויות הפרט היא רשות אחת.
רש"י (לבבלי סא ע"ב)<sup class="footnote-marker">110</sup><i class="footnote">וכן ר"ן על הרי"ף לעבודה זרה ע"א וראשונים אחרים. </i> הציע לקרוא את דברי רשב"א בתמיהה, וכי כל רשויות הגויים אחת? "כלומר הואיל ואינו בבית בעליו מותר?" ואפשר ללכת בדרכו לקרוא את דברי רשב"א בשאלה הפוכה. וכי כל רשויות הגויים אחת? אלא אין נוכרי אחד נכנס לרשות אחר ולכן אין לחשוש שמישהו ינסך יין שאיננו שלו. הווה אומר שאפשר שרשב"א מקל, וסבור שאין צורך אפילו בשמירה החלקית שהציע תנא קמא. לדידו כל רשויות הפרט הן רשות אחת, ודי אם היין נמצא במקום סגור, הרי הוא שמור. איש (נוכרי) לא נכנס לחנות של חברו ומנסך יין של חברו. כל רשות (בעלות) לעצמה. מהדברים הללו משתמע שבעל היין הנוכרי ודאי לא ינסך מיינו, הוא רוצה למכור אותו ליהודים ולא יפגע בו. היתר זה קרוב להיתר למכור או לקנות חפצי עבודה זרה מסוחר מקצועי או מאומן. לא הגבילו יחסי מסחר אלא רק יחסי רעות.
מהירושלמי (מד ע"ב)<sup class="footnote-marker">111</sup><i class="footnote">חלוקת התלמוד הירושלמי לפסקאות מהמשנה מוטעית. </i>משמע שגם תלמוד זה התחבט בהבנתו של רשב"א. "ר' אבין בשם שמואל אני כפרת ר"ש (בן אלעזר),<sup class="footnote-marker">112</sup><i class="footnote">הסבר זה מתאים אם בשתי המשניות אותו דובר. ואצלנו במשנה י' רבי שמעון סתם (בן יוחאי) ובמשנתנו רבי שמעון בן אלעזר.</i> או מתיר בשתייה או אוסר בהנייה", כלומר מתיר בשתייה הוא המקרה במשנה י בנוכרי שהתיז בקנה את הצרעה. ומחמיר כנראה במשנתנו. אך לא נאמר מהי דעתו של התלמוד.
להלן נראה שלפחות הירושלמי הבין שרשב"א מקל, וכאמור גם בבבלי מוצעת אפשרות זו בצד אפשרות אחרת.
בתוספתא הלכה דומה שמוסיפה פרטים אך לא מבהירה את המשנה. "ישראל שהכניס יין ברשות גוי, אם יש עליו מפתח או חותם מותר, ואם לאו אסור. לוה עליו מן הגוי, אף על פי שיש עליו מפתח או חותם אסור. ואם היה האוצר פתוח לרשות הרבים מותר. בעיר שכולה גוים אסור, עד שישב ושומר" (פ"ז ה"ז, עמ' 471, ומקבילה חלקית בירושלמי מד ע"ב). במקום השומר במשנה יש שמירה על ידי מפתח או חותם. ועוד נוסף המקרה של "לוה עליו", ואפשר שלדעת התוספתא זה המקרה במשנה הקודמת (הפירוש אותו דחינו) או שבתוספתא זה מקרה אחר. מעתה ייתכן שהמשפט העמום במשנה "רשב"א אומר כל רשות הגוים אחת היא" מתייחס לתוספתא זו "אם היה אוצר פתוח לרשות הרבים מותר", ורשב"א אומר שכל המצבים ברשות הגוי יש להם דין אחד, שאסורים. אם כך תהא זו תרומה להבנת היחס בין המשנה לתוספתא, ומשנתנו מתבארת רק אם נניח שהתוספתא הייתה מונחת לפני עורך המשנה.<sup class="footnote-marker">113</sup><i class="footnote">דנו בכך במבוא למסכת. </i> להלן נתקן מעט הצעה זו.
תורף הגישה המקלה במשנה, ועוד יותר בדברי האמוראים, שאין מדובר כאן בסעודה משותפת או בעבודה משותפת אלא ב"מטהר יינו", הנוכרי מתאמץ לפעול כך שהיין ישווק ליהודים ולא יגרום במעשה או במחדל לפסילתו. נוכרים אחרים מכבדים את הרצון הזה ואינם פועלים להכעיס. וכאמור על טיעון זה תמה רשב"א או שהוא מקבל אותו ומרחיב אותו.
המשנה שלנו והמשנה הבאה מקלה במקרה של ישראל שהניח יינו אצל נוכרי. ומוצעות מספר דרכים סמליות לשמור על כשרות היין (וטהרתו). אבל בברייתא שכבר ציטטנו מופיעה עמדה שונה ברוחה.
בין נוסח הירושלמי כמה הבדלים אבל בעיקרו של דבר לפנינו אותו מהלך הלכתי. נראה שבשורש שתי המסורות מונחת מסורת קצרה יותר: "המפקיד יינו אצל עובד כוכבים אסור בשתיה ומותר בהנאה". הירושלמי החמיר והחדיר ללשון ההלכה המקורית, שכך הדין גם אם העמיד על היין חותם אחד. ואם אין חותם אסור גם בהנאה כמו כל יין נסך. ועוד תנאי התנה הירושלמי שצריך הבעלים היהודי לייחד לו מקום. ואם לא ייחד לחבית מקום בוודאי היין אסור בשתייה, שכן הנוכרי העביר את החבית וטימאה וגם הקדיש אותה לאל. הבבלי מכיר כנראה את ההלכה המקורית, אך מביא גם משנה נוגדת (משנת דמאי פ"ג מ"ד). במשנה שם הפירות נחשבים כפירות נוכרי ובהשאלה להלכה שלנו היין אסור בהנאה. ומתרץ הבבלי כמו הירושלמי שיין שייחד לו הבעלים מקום מותר בהנאה שכן הנוכרי לא יזיז אותו, אבל יין שהנוכרי לא ייחד לו מקום אסור גם בהנאה.
הבבלי מניח שההלכה שלנו עוסקת כפשוטה ביין שאיננו חתום. זאת בניגוד לירושלמי. המשותף לשני התלמודים הוא החמרה בדין יין שבפיקדון. כדי להכשירו חלקית (מותר בהנאה) צריך להיות חתום או במייחד מקום לחבית. עוד מכיר הבבלי גישה שונה. שהמפקיד יין מותר בשתייה, וזה היתר כולל המיוחס לאחרוני התנאים. "דהא רבי יוחנן אקלע לפרוד, אמר: כלום יש משנת בר קפרא? תנא ליה ר' תנחום דמן פרוד: המפקיד יינו אצל עובד כוכבים - מותר בשתיה, קרי עליה, "מקום שיפול העץ שם יהו", שם יהו סלקא דעתך? אלא שם יהו פירותיו!" (בבלי, כאן לא ע"א). כפשוטו זו דעה מקילה מאוד, שהנוכרי לא ייגע ביין שהופקד אצלו, גם ללא שמירה. זו דעה המחמירה במשנתנו, הצענו שגם דעת רשב"א מתירה היתר דומה, אך אנו מעדיפים להסביר את רשב"א כמחמיר (ראו במשנה הבאה).
על כל פנים הבבלי עצמו נרתע מהחידוש, ומסביר שדברי בר קפרא הם ביין החתום בחותם אחד.
אם נקבל את העדויות מבלי לנסות ליצור הרמוניזציה ביניהם, הרי שבתקופת המשנה שררה דעה מחמירה יחסית, שיין שאיננו שמור אסור ואין במשנה הבחנה בין הנאה לבין שתייה, וכפשוטו אסור הוא בשתייה ולא בהנאה. הייתה גם דעה מקילה יותר, שאולי מאפיינת את ההלכה התנאית מאוחרת (בר קפרא) או שזו מחלוקת תנאית. האמוראים נטו להחמרה ודרשו חותם אחד.
כל עניין החותם לכשרות איננו מופיע במשנה. אבל התוספתא משקפת כבר שימוש כזה בחותם "ישראל שהכניס יין ברשות גוי אם יש עליו מפתח או חותם, <u>מותר</u>. ואם לאו אסור. לוה עליו מן הגוי אף על פי שיש עליו מפתח או חותם אסור. ואם היה האוצר פתוח לרשות הרבים מותר, בעיר שכולה גוים אסור עד שישב ושומר" (פ"ז ה"ז). בתקופה זו חותם מהווה תעודת כשרות שאין עליה עוררין.
בתקופת האמוראים מתפתחת ההלכה ומחמירה, וגם חותם אחד איננו מספיק (לפי חלק מהדעות).
כל זה לגבי יין. ביתר המוצרים הקלו: "1. המשלח חבית של יין ביד כותי, ושל ציר ושל חומץ ושל מורייס ושל שמן ושל דבש ביד הגוי, אם היה מכיר חותמו ושתמו מותר. ואם לאו אסור. 2. יין אצל גוי השתם אסור משום יין נסך אבל הציר והמורייס והשמן והדבש אם ראה אותן גוי שמנסכן אסורין אם לאו מותרין" (תוס', פ"ז הי"ד). בהלכה הראשונה החותם מעיד על כשרות כל המוצרים. בהלכה השנייה מדובר ביין סתום בלתי חתום, במקרה כזה יין אסור, ויתר המוצרים מותרים. ביין נסך גם החמירו בהשוואה ליתר הטומאות (תוס', טהרות פ"י ה"ו, עמ' 671).<sup class="footnote-marker">114</sup><i class="footnote">ראו עוד ההסבר האמוראי לנס חנוכה מגילת תענית לכ"ה כסלו (בבלי שבת כא ע"ב). גם שם החותם מאשר את הכשרות.</i> לפנינו אפוא תהליך של החמרה ביין נסך, זאת בניגוד לקו כללי של הקלה בדיני עבודה זרה בתקופת האמוראים. אנו נחזור להלכות שמירת היין שבידי הנוכרי להלן בפרק ה מ"ג. שם מופיעה שאלת החתימה והחותם בגוף המשנה.

Mishnah 12

<small>עפ”י כתב יד קופמן</small>
<b>המטהר יינו שלנ</b>[<b>ו</b>]<b>כרי ונותנו ברשותו</b> – אותו מקרה שבמשנה הקודמת.<b> והלא</b> – היהודי<b> כותב לו שנתקבלתי ממך מעות</b> – הנוכרי מכר כבר את הפירות ליהודי, אך הם נשארו עדיין ברשותו של הנוכרי <b>אבל אם ירצה ישראל</b> – אותו יהודי ש'טיהר את היין'<b> להוציאו אין מניחו עד שיתן לו את מעותיו</b> – אמנם נכתב שטר שבו נכתב שכבר שולם תמורת היין. אבל בפועל הסכום טרם שולם. <b>זה היה מעשה בבית שאן ואסרו חכמים</b> – מכיוון שהיין עדיין ברשות הנוכרי הרי הוא מתיר לעצמו להשתמש בו כרצונו (ולנסך ממנו). כאמור גם בפ"א מ"ד גרסו "זה היה מעשה בבית שאן". גם לעיל במשנה י בנוסח הברייתא מצוי משפט זה, והיו מי שגרסו אותו גם במשנה עצמה. ייתכן שאכן היו מספר מעשים או שהמשפט הועבר.
בירושלמי דיון האם דברי רשב"א החולק נאמרו גם על משנתנו,<sup class="footnote-marker">115</sup><i class="footnote"> לא על הדא איתמארת אלא על הדה דבתרה, 'המטהר יינו של נכרי'" (מד ע"ב).</i> או אולי רק על משנתנו. על כל פנים ברור לפי הירושלמי שרשב"א חולק על המשנה. אם הוא חולק על משנתנו משמע שהוא המקל שהרי במשנתנו אין היתר כלל.
בתוספתא נוסח אחר של שתי המשניות האחרונות: "ישראל שטיהר יינו של גוי, נותנו לרשותו, והלה כותב לו התקבלתי ממך מעות. אבל אם ירצה ישראל, אין מניחו עד שיתן את מעותיו. זה היה מעשה, ובאו ושאלו את ר' שמעון בן אלעזר ואמר רשות גוים אחת(?)" (פ"ז ה"ח). המקרה המתואר הוא משנתנו, ועליו אמר רשב"א את דבריו. ושוב לא ברור האם רשב"א אוסר או מתיר, וגם לפי נוסח התוספתא אפשר לקרוא את דברי רשב"א בתמיהה כפי שהצענו בשם רש"י ואחרים. שיקולי הפרשנות השונים נדונו במשנה הקודמת. לדעתנו, הטיעון שרשות הגויים אחת, וכל הנוכרים נכנסים אחד לחצרו של השני ואחד משתמש ביין השני, נראים בעיננו בלתי ריאליים. האם באמת כל הנוכרים מתוארים כגומלי חסדים ושכנים נאמנים? אין זה תיאור ריאלי, גם לא של ישראל. לפיכך יש לקרוא את דבריו בסימן תמיהה. הנוכרים אינם נכנסים אחד לשטחו של חבירו? ואם נוכרי מכר יין לישראל לא ישתמש בו, ונוכרי שכן לא ייכנס לביתו? ולכן יש מקום לאסור את היין מחשש יין נסך, וכפירוש הירושלמי שהבאנו לעיל.
על כל פנים דברי רשב"א נאמרו בתוספתא והועברו למשנה ללא הקשרם המקורי. כלומר עורך המשנה הניח שכל הלומד את המשנה מכיר את התוספתא.
בתוספתא עוד סדרת היתרים במקרה של נוכרי וישראל שעובדים יחדיו. רובם מתייחסים למשניות הפרק הבא. נדגיש שכל אווירת החשד שבמשנה ט אינה באה לביטוי בקובץ הלכות זה. במסגרת פרקנו נסתפק בשתי הלכות:
1. ישראל שטיהר יינו של גוי, ונתנו בשתי חצירות או בשתי עיירות. אף על פי שיוצא ונכנס מחצר זו לחצר זו, ומעיר זו לעיר אחרת, <u>מותר</u> מפני שבחזקת המשתמר. אם היה חזקת לן במקום אחר אסור (פ"ז ה"ט עמ' 472)..
2. פרואר שישראל וגוי כונסין לתוכו יין אף על פי שחביות פתוחות והגוי יושב מותר מפני שבחזקת המשתמר"  (פ"ז ה"י עמ' 472).

Chapter 5



Mishnah 1

<small>עפ”י כתב יד קופמן</small>
<b>השוכר</b> – נוכרי<b> את הפועל</b> – היהודי<b> לעשות עימו ביין נסך</b> – הנוכרי שוכר אדם מישראל לעבודה בבציר ובדריכת היין. אסור לשכיר היהודי ליהנות מיין נסך. זאת למרות הנוהג שהפועלים זכאים לאכול מהפירות שבהם הם עובדים.<sup class="footnote-marker">1</sup><i class="footnote">זו ההלכה וכמובן ייתכן שהנוכרי לא שמר עליה. אבל אנו מכירים את הנוהג גם מהכפר המסורתי. הפועל רשאי לטעום מעט מהפרי שבו הוא עובד, וראו להלן פירושנו למשנה ד,  וגישה אחרת נחשבת לקמצנות שלא במקומה. מן הסתם זה היה הנוהג במזרח. הפיתוי ליהודי היה אפוא רב, והאיסור עליו משמעותי. </i> לכן:<b> שכרו אסור</b> – אסור לישראל ליהנות מהשכר. הניסוח חריג. הניסוח הרגיל צריך היה להיות שאסור לאדם מישראל להישכר לעבוד ביין נסך. לכאורה ממשנתנו אפשר להבין שמותר לעבוד ביין נסך בהתנדבות. או אולי משקפת המשנה מצב של בדיעבד. היהודי נשכר למלאכה סתם. ובשלב מסוים התברר שעליו להשתתף בעבודה ביין נסך. המעסיק אינו סתם שוכר אלא בעל בית תקיף והפועל איננו יכול להרשות לעצמו לסרב. הוא עובד אפוא בדלית ברירה, אבל אסור לו ליהנות מהשכר. גישה זו חוזרת להלן משנה ז. דומה שעדיף לחבר את משנתנו למספר מקורות שבהם מתברר שיהודים נאלצו לוותר על העמדה ההלכתית, והתפשרו עם המציאות, וחכמים מדברים במצב שנעברה עבירה מסוימת, והם מנסים לגדור את הפרצה, כל פעם בדרכם.
שני התלמודים מתקשים בהלכה משתי סיבות שהן בעצם אחת. הסיבה הראשונה שהשכר הוא שכר הוגן על עבודתו. הפועל איננו נהנה מיין הנסך אלא משכר עמלו.<sup class="footnote-marker">2</sup><i class="footnote">ראו תוס', שביעית פ"ו הכ"ב, שמותר ליהנות משכר עמל בפירות שביעית.</i> מעבר לכך אין זה המקרה היחידי שבו נתקלים אנו בבעיה כזאת. במקורות, דיון בפועלים העושים מלאכה בשביעית, בערלה, באתנן ובמקרים דומים, בדרך כלל שכרם לא נאסר. התירוץ העיקרי בשני התלמודים הוא: "ביין נסך קנס קנסוהו" (ירו', מד ע"ג; בבלי סב ע"א), ולכן השכר אסור בהנאה. הבבלי מצרף לקנס גם מקרה נוסף  שכנראה גם בו התשלום נחשב לקנס: "החמרין והגמלין והספנין שהיו עושין בשביעית שכרן משביעית" (תוס', שביעית פ"ו הכ"ו). הקנס הוא שתשלום בפירות שביעית הוא פחות ערך שכן אסור (לפי ההלכה) לסחור בו, אך מותר, לפי הסוגיה שם, לאכול ממנו. העשייה ביין נסך או בשביעית מעידה על התרופפות בשמירת ההלכה. התרופפות מצד הפועלים (שמן הסתם נאלצו לעשות זאת לשם מחייתם) במקרה השני (בשביעית) נראה שהמעסיק נכרי, אך מקרה זו פחות מעניין אותנו בהקשר הנוכחי. על כל פנים בעצם אסור יהודי להשתתף עם הנוכרי בעבודה של יין נסך (ושכרו אמור להיות אסור בהנאה).
בשני התלמודים בהמשך הסוגיה, ניסיונות אחרים ליצור מערכת הלכתית אחידה, אך בסופו של דבר עולה שלפנינו קנס מיוחד ביין נסך. הקנס איננו מפתיע. במבוא ריכזנו דוגמאות נוספות לחומרות ביין נסך, שאינן בהלכות אחרות. מבחינתו של חיבור זה, ההכרה שהלכה מסוימת היא קנס, משמעה הכרה בגורם חברתי שאיננו רק הלכה טכנית. קנס מוכיח שהייתה לו סיבה. זו תגובה של חכמים למציאות שבה האיסור רופף.
עם זאת ובעקבות הדיון במקרים שמביא הבבלי יש לומר שהכלל איננו אחיד. אין כאן כלל שתמיד השכר מותר חוץ מהמקרה בחמרים, שכן שנינו "האומר לפועל הא לך איסר זה ולקט לי ירק היום שכרו מותר<sup class="footnote-marker">3</sup><i class="footnote">באופן תיאורטי השכיר היה רשאי ללקט את הירקות לעצמו, ברם, משום מה הוא נמנע מכך. אפשר לפרש שהמדובר בירקות שדה, צמחי בר הגדלים בשטחים בלתי מעובדים, אבל סביר יותר שכאן מדובר בספיחים, הגדלים בשדותיו של בעל הקרקע. באופן עקרוני השדות הללו הם הפקר, אבל סביר להניח שבפועל בעלותו של האדון על אדמותיו לא הועמדה במבחן. אם הוא אִפשר לאחרים ללקוט בשדהו הם שמחו על כך והודו לו, אך מן הסתם לא נכנסו לשדה נגד רצונו. מכל מקום ודאי ששכירת פועלים אינה רצויה, אך לא נאסרה. מותר אפוא לשלם תשלום עבור עבודה חקלאית בשביעית. בעצם הפועל מוכר את עבודתו בפירות שביעית בכסף, וכאילו מוכר לו את הפירות שליקט.</i>. לקט לי <u>בו</u> ירק היום שכרו אסור" (משנה, שביעית פ"ח מ"ד) לכאורה במשנת שביעית שם שכר העבודה, האסורה על בעל הבית, אסור בהנאה, כמו במשנתנו. ההיתר רק כשאין הדבר מפורש. דומה לו הדין בשכר על עבודה בשבת, השכר אסור, אף אם העבודה עצמה אין בה איסור, כגון שמירה על תינוק (תוס', שבת פי"ז הכ"ו; בבא מציעא פ"ח ה"א). יש מקום לטעון ששכר שבת אסור שכן המלאכה בשבת אסורה גם על הפועל, אך ההבדל בין עבודה מותרת בשבת (ואסורה רק משום היותה נושאת שכר), לבין טיפול ביין נסך איננו מובהק.<sup class="footnote-marker">4</sup><i class="footnote">ניתן לחלק בין השניים אך החילוק משפטי מובהק ומתאים יותר לאורח החשיבה של ראשונים מאשר לגמרא. בשבת מדובר במלאכה מותרת ובאיסור לקבל שכר. ואילו ביין נסך העבודה אסורה, אך דווקא קבלה שכר כשלעצמה מותרת.</i>
במשנת שביעית ההבדל בין "לקוט לי" ובין "לקוט לי בו" נראה לכאורה פשוט, ומתאים לדרך החשיבה ההלכתית. ההבדל הוא שבמקרה זה התשלום ישיר יותר, שכן הוא אומר "לקט לי בו", באיסר זה, כסף תמורת פירות. ההבדל הוא פורמלי בלבד. בהלכה האמוראית הבחנות מסוג זה רגילות ביותר, אך בהלכה התנאית הן נדירות יותר. ואכן בתלמוד הירושלמי ההלכה ("לקוט לי בו") מוגדרת כאחת מהלכות עמעום: "מהלכות של עימעום היא" (לז ע"ד-לח ע"א<sup class="footnote-marker">5</sup><i class="footnote">סוגיית הירושלמי שם מזכירה ומביאה את סוגיית הירושלמי כאן.</i>).
<b>הלכות 'עמעום'</b>
עמעום הוא מושג הלכתי של אמוראי ארץ ישראל בלבד. הוא הועלה לעיל פ"ב מ"ו ששם הגדיר הירושלמי את היתר פת כאחת מהלכות של עמעום,<sup class="footnote-marker">6</sup><i class="footnote">ראו פירושנו לעיל פ"ב מ"ו.</i> ושם הוסבר.
הלכות של עמעום הן קבוצה של איסורים שחכמים הקלו בהם לא מסיבות הלכתיות אלא בגלל הקושי בביצועם, וההלכה בהם (האיסור או ההיתר) עמומה ומעורפלת. הסוגיה בירושלמי למשנתנו מונה מספר הלכות כאלו ולא כאן המקום להרחיב.<sup class="footnote-marker">7</sup><i class="footnote">ראו פירושנו לעיל פ"ב מ"ו; שביעית פ"ח מ"ד. </i> מכל מקום עולה שהאיסור לקבל שכר על העבודה עומד במקומו, והדין של החמרים איננו כה חריג.
בסוגיית הירושלמי בשביעית לא נאמר במפורש שהעמעום היה על מנת להתיר את האיסור. ייתכן גם לפרש שהעמעום היה דווקא לאסור, זאת כיוון שהאיסור או ההיתר שקולים, ואם יש איסור הרי הוא גזרה מיוחדת. כזה היה גם העמעום לגבי פת נוכרים (לעיל פ"ב מ"ו).
דומה אפוא שצריך להבין את העמעום בצורה רחבה יותר. העמעום הוא בעצם הדין. למעשה אין מניעה להעניק לפועלים שכר, הם הרי מבצעים עבודה מותרת בתשלום. הוא הדין בחלוקת הפירות בירושלים או הלוואה של מצרכי אוכל בשבת. האיסור הוא משום גזירה מיוחדת, כדי שלא יתקרבו לכלל איסור, כדי לשמר את רוח ההלכה, ולא בגלל בעיה הלכתית טכנית. על כן הסתפקו חכמים בפתרון סמלי של שינוי בנוסח הדברים, שינוי המבטא הכרה במצב ההלכתי שהשותפים נמצאים בו.
בהמשך הירושלמי בשביעית ריש לקיש מציע: "במראה לו את הקולח שאינו אלא כנותן שכר רגלו". בעל הבית הולך עם הפועל ומביא אותו לשדהו, לכן הוא משלם לפועל שכר הליכה, ואת הירק מקבל ממנו במתנה. רבי יוחנן הופך הסבר זה לסמלי לחלוטין: "אפילו לא הראה לו, כמי שהראה לו" (ירו', לח ע"א).<sup class="footnote-marker">8</sup><i class="footnote">בלשונו של מוסקוביץ זו פיקציה הלכתית. ראו מוסקוביץ פיקציות; מוסקוביץ, עשו אותו. </i> ההבדל בין שני האמוראים הוא בשאלה האם בעל הבית והפועל רשאים במקרה רגיל לעשות עסקה זו ביניהם. הירושלמי מביא ברייתא כריש לקיש המעידה שיש לשלם לפועל שכר רגלו בלי קשר לעבודתו (תוס', פ"ו הכ"ד). נראה אפוא שהמחלוקת היא בשאלה העקרונית של שכר עבור עסקות אפלות, כשהפועל אינו שותף לדבר העבירה ובעל הבית פועל בתחום האפור או מעבר לו.
התלמוד הבבלי מפרש את כל הלכות עמעום כבעיות משפטיות. המונח "עמעום" אינו נזכר כלל בתלמוד זה, ובמקומו באים הסברים משפטיים כגון זה שבבבלי כאן סב ע"א. ההבדל בין התלמודים למשנת שביעית ולהיתר פת הוא ביטוי לַשוני, המהותי להבדלים בגישתם ההלכתית של שני התלמודים. הירושלמי מבטא גישה שיש בה עירוב של תפיסות משפטיות עם עירנות לשינויים ולתנאים חברתיים והיסטוריים. הבבלי, לעומת זאת, נוטה יותר לצייר תמונה שכל כולה רק שיקולים הלכתיים משפטיים. עבורו ההבחנות הפורמליסטיות הן בעלות חשיבות מרכזית, והן השיקול היחיד (או כמעט היחיד) להתפתחות ההלכה. דומה שגם חכמי בבל הגיבו לשינויים חברתיים, אך השפה ההלכתית שנקטו בה הייתה בעיקרה משפטית. גישה זו מצויה כאמור גם בדיוני האמוראים בירושלמי, אך בארץ ישראל הצד המשפטי-פורמלי אינו ההסבר היחיד.
מאחר דאתינו להכא סביר יותר ששני התלמודים למשנתנו משתמשים באותו מינוח של 'קנס' אך כוונתם שונה. הבבלי רואה בהלכתנו חריג (ומצביע על חריג נוסף). ואילו הירושלמי כאן משתמש במונח 'קנס' כקיצור לתפישה שלמה, שלפיה כל הלכות הנאה משכר הן מהלכות עמעום. ובנושא יין נסך החמירו.
המקורות עוסקים גם בשאלת שכר פועלים (וחמרים) העובדים בפירות שביעית. ומהדיונים השונים עולה שגם בנושא זה המצב מעומעם, יש שהחמירו ויש שהקלו מעט.<sup class="footnote-marker">9</sup><i class="footnote">תוס', שביעית פ"ו הכ"ד-הכ"ו; ירו', שביעית פ"ח ה"ד, לח ע"א; בבלי כאן סב ע"א; וכן סדרת ההלכות בירושלמי כאן. הירושלמי מסביר שדינו של יין נסך חמור במיוחד, ואילו החמרים המקבלים את שכרם מפירות שביעית שכרן שביעית. הבבלי סבור שאת החמרים והכתפים קנסו במיוחד, מפני שזו עבודה ממש. אם כן לכל הדעות הדין כאן קנס, ונחלקו התלמודים באיזה תחום קנסו, ביין נסך, או בחמרים.</i>
<b>שכרו לעשות עימו מלאכה אחרת</b> – הפועל היהודי לא נשכר 'סתם', אלא נשכר למלאכה מיוחדת אחרת, ואגב כך התבקש לעזור באופן צדדי במלאכה מזדמנת ביין נסך. <b>אף על פי שאמר לו העבר לי חבית שליין נסך ממקום למקום </b>– הפועל התבקש לעזור לזמן קצר בטיפול ביין נסך. ואף על פי כן <b>שכרו מותר</b> – במצב כזה ששכר יין הנסך הוא צדדי לחלוטין שכרו מותר. זאת אף על פי שהנוכרי אמר לו במפורש שמדובר ביין נסך ולא בסתם יין שאנו חושדים שמא שימש בעבר לנסך. קשה לדעת מה התנאי המרכזי להלכה, האם מותר <u>בגלל</u> שהפועל נשכר למטרה אחרת, או שהשכר מותר <u>למרות</u> שהיין הוגדר בפירוש כיין נסך. לפי רצף הנושאים במשנה נראה שהדגש הראשון הוא הנושא העיקרי של המשנה.<b> השוכר את החמור להביא עליה יין נסך שכרה אסור</b> – שכר שינוע יין נסך, הוא כהנאה מיין כזה.
<b>שכרה</b> – את החמור.<b> לישב עליה </b>– עיקר השכירות היא להובלת אדם,<b> אף על פי שהיניח</b> – השוכר הנוכרי<b> לגינו </b>– קנקן חרס שבו יין נסך (יין נוכרים). <b>עליה שכרה מותר </b>– לפי העיקרון שעיקר השכירות היא לדבר מותר.
הסברנו את המשנה בשופי בשלושה מצבים:
1. שכירות מיוחדת ביין נסך (רישא – אסור ושכרו אסור).
2. שכירות כללית שאגבה עבודה זמנית ביין נסך (מציעתא – אסור ושכרו מותר).
3. שכירות שעיקרה מלאכה אחרת (מותר ושכרו מותר).
ניתן להסביר את המשנה גם שיש בה רק שתי הבחנות (1,3) אך החדרנו למשנה אפשרות נוספת מתוך ההבנה שסתם פועלים נשכרים סתם, לעבודה כללית, ללא פירוט. ומן הדין שהמשנה תתייחס למצב כזה. כך גם נוצרת היררכיה ברורה בין המקרים.
בתוספתא: "השוכר את הפועל לעשות עמו מלאכה. ולעיתותי ערב אמר לו 'הליך את הלגין זה במקום פלוני'. אף על פי שאין ישראל רשאי לעשות כן, שכרו מותר" (פ"ז ה"י, עמ' 472). המדובר במקרה השני ובמפורש אסור לעשות כן. אבל הברייתא בתוספתא איננה מצפה מהפועל לסרב, להיפך היא מבינה שהוא ביצע את המטלה למרות הסירוב. לפיכך פירשנו גם במשנה שחכמים מבינים שאין לפועל אופציה לסרב, וזאת בגלל יחסי האדנות שבין העובד למעביד הנוכרי. לא תמיד המעביד הוא נוכרי. במשנה ט בפרק הקודם ישראל הוא המעביד.
<b>השכיר</b>
השוכר את הפועל הוא פתיחה לסדרת משניות וברייתות.<sup class="footnote-marker">10</sup><i class="footnote">משנה, מעשרות פ"ב מ"ז; פ"ג מ"ג; בבא מציעא פ"י מ"ה; תוס', מעשרות פ"ב הט"ו ועוד הרבה.</i> זה היה מצב רגיל ביותר בעיירות היהודיות והלא יהודיות. בדרך כלל התיאור הוא של עבודה עונתית לנכש בבצלים, לעשות התאנים וכדומה. היישוב הכפרי הקדום בארץ היה מבוסס בדרך כלל על עבודה עצמית ופועלים שכירים רווחו בעיקר ב"עונה הבוערת". עבודה שכירה תחת בעל בית נוכרי רווחה גם בבתי האחוזה.
הפועל נשכר בדרך כלל ליום, וקיבל את שכרו בסוף היום. ההלכה הקפידה על תשלום שכר בו ביום. זאת בעקבות הפסוק "ביומו תתן שכרו" (דברים כ"ד, טו). וכן "לא תלין פעלת שכיר אתך עד בקר" (ויקרא י"ט, יג). שני הפסוקים הללו לא חכמים הגו אלא הם דבר תורה מפורש, כפי שנראה להלן, חכמים חזקום ותבעו את מימושם.
ביטוי ליחס לשכיר היום יש במשנת בבא מציעא פ"ט מי"ב: "אחד שכר אדם, ואחד שכר בהמה, ואחד שכר כלים. יש בו משום 'ביומו תתן שכרו'. ויש בו משום 'לא תלין פעולת שכיר אתך עד בקר'. אימתי בזמן שתבעו. לא תבעו, אינו עובר עליו. המחהו אצל חנוני או אצל שולחני, אינו עובר עליו. שכיר בזמנו נשבע ונוטל. עבר זמנו, אינו נשבע ונוטל...".
המשנה רואה לפניה תמונה חברתית שבה הפועלים עובדים בשדה, עם בעל הבית או בלעדיו. בסוף יום העבודה הם מגיעים לבעל הבית ומקבלים את שכרם. זו דרך חיים חברתית המדגישה את תלות הפועל בבעל הבית. הפועל מגיע אל בעל הבית (ולא ההיפך - למרות שמבחינה הלכתית חובת התשלום היא מצווה המוטלת על בעל הבית). לפי ההלכה בעצם בעל הבית צריך היה לרדוף אחר הפועלים כדי לקיים את המצווה המוטלת עליו. אבל ההֶסְדֵר החברתי-מעמדי, גובר כאן על ההלכה הפורמאלית. הנוהג הוא שהפועל מעוניין יותר בתשלום השכר, מאשר בעל הבית. זו כמובן ההזדמנות של בעל הבית לשפוט את טיב העבודה, ולעתים לתגמל או אף שלא לתגמל פועל ראוי. בסוף המשנה נתרכז בהיבט החברתי של יחסי פועל ובעל הבית.
המשנה שציטטנו מזכירה צורת תשלום נוספת לשכירים <u>"הימחהו אצל החנווני או אצל השולחני</u>". לפנינו הסדר מעניין שבו בעל הבית משלם לפועל על ידי העמדת אשראי בחנות או אצל השולחני. החנווני יספק סחורות, והשולחני ישלם מתי שיתבקש. זהו הסדר מעניין של אשראי ועמדנו עליו בהסברנו לטיב החנות והשולחני כמוסדות חברתיים-כלכליים (פירושנו לבבא מציעא פ"ד מ"ד).
במקרה של חילוקי דעות בסוף יום העבודה, השכיר נשבע. מדובר כנראה במקרה שאין ספק בעצם השכירות אך יש מחלוקת בהיקף העבודה וטיבה. הפועל נשבע. מבחינה משפטית הנימוק לכך שכל הנשבעים נוטלים,<sup class="footnote-marker">11</sup><i class="footnote">ראו פירושנו לשבועות פ"ז מ"א ואילך, ובמבוא למסכת שבועות. </i> אבל מבחינה מעשית בעל הבית איננו יודע את הפרטים, הוא אמנם משגיח מלמעלה אבל יש לו פועלים רבים ואיננו מתמצא בפרטים. כך גם החנווני איננו נאמן והשולחני איננו נאמן כי יש להם עיסוקים רבים ובאופן טבעי הם מכירים את הפרטים פחות טוב מהפועל. אם עבר הזמן והפועל לא תבע את כספו, מעמדו נחות יותר שכן בדרך כלל הפועל תובע שכרו בו ביום, כך הסדר החברתי והפועל גם היפר אותו, וגם פגע באמינותו (בבחינת 'מה פתאום נזכרתה?').
עד כאן הצד המשפטי. אך להלכה גם נימוקים חברתיים או לפחות תוצאות חברתיות. מצד אחד ההסדר החברתי כולל את אותו מעמד המבטא את הבדלי המעמדות בין המשתתפים השונים ב'משחק' החברתי. הפועל נדרש למלא את תפקידו, בבוקר להתייצב בשוק הפועלים, ובערב לבוא לבעל הבית לבקש את שכרו ולקבלו ואולי גם תוספת שבח או 'טיפ' כספי (בלשון ימינו). כל זה איננו מונע, מבחינת ההלכה, מהפועל לתבוע את שכרו בבית דין. אם התעוררו חילוקי דעות, הפועל איננו נרמס, ויש לו עמידה משפטית כנגד בעל הבית. לפי ההלכה המאוחרת (התנאית המאוחרת) השבועה היא רק בבית דין,<sup class="footnote-marker">12</sup><i class="footnote">ראו במבוא למסכת שבועות.</i> כלומר חילוקי הדעות בין הפועל לבעל הבית הגיעו לפני בית הדין ושם שניהם שווי מעמד, ובפועל לשכיר עמדת כוח גדולה יותר מזו של בעל הבית (הוא זה שנשבע ונוטל). אבל בהלכה הקדומה השבועה הייתה אישית וניתן לתאר מצב של ויכוח, בין בעל הבית ובין הפועל. למרות הבדלי המעמד, בעל הבית איננו יכול להתעלם מדרישת הפועל ואם הפועל נשבע מיזמתו של אחד הצדדים חייב בעל הבית לשלם מיד. ההלכה עומדת אפוא, במקרה זה, לטובת התובע שהוא הפועל הדל.
מבחינה חברתית יש בפסיקת המשנה 'אפליה מתקנת' והעדפת החלש על החזק. באופן טבעי בעל הבית עשיר יותר, חזק יותר, והכסף בידו והוא יכול להימנע מלשלם. ההלכה מגינה בפועל על החלש מבחינה כלכלית וחברתית-מעמדית. איננו בטוחים שהכלל ההלכתי איננו עומד לעצמו, אך במקרה זה מצטרפת ההלכה לסדרת הלכות בעלות אופי ומגמה דומים, המגינות על החלש מול החזק ממנו.<sup class="footnote-marker">13</sup><i class="footnote">על מגמה חברתית-מוסרית זו הרחבנו במבוא למסכת נזיקין (בבא קמא).</i>
כאמור חובת התשלום המידי מעוגנת בפסוקים אך חכמים הוסיפו לה תוקף. לא קשה לראות בדבריהם את הסימפטיה לשכיר. כגון " 'ביומו תתן שכרו', מלמד ששכר לילה גובה כל היום, ושכר יום גובה כל הלילה מנין תלמוד לומר 'לא תלין פעלת שכיר אתך עד בקר'. 'ולא תבא עליו השמש כי עני הוא', פרט לשפסק מעמו. 'ואליו הוא נושא את נפשו', וכי למה עלה זה בכבש ומסר לך את נפשו, לא שתתן לו שכרו בו ביום? אם כן למה נאמר 'ואליו הוא נושא את נפשו' אלא מלמד שכל הכובש שכר שכיר מעלה עליו הכתוב כאילו הוא נוטל את נפשו" (ספרי דברים רעט, עמ' 297-296).
וכן "וכן אתה אומר בפועל 'ביומו תתן שכרו'. למה? 'כי עני הוא', ואומר 'כי הוא כסותו לבדו', שאין לו במה ישכב... והוא צועק אלי ואני עונה אותו שנאמר 'ושמעתי כי חנון אני'. שני דברים יש כאן דומין זה לזה. בשכיר כתוב ביומו תתן שכרו. כגון<sup class="footnote-marker">14</sup><i class="footnote">לפנינו משל שאיננו נפתח בצורה הרגילה של משלים.</i> שהיה מהלך והחמור אחריו מכרו לו אלומה אחת ונתנה בכתפו, והחמור בא בדרך אחר האלומה, ומקוה לאכלה. מה עשה לו אדונו? קשר לו האלומה למעלה הימנו. אמרו לו רשע! כל הדרך רץ בשבילה, ולא נתתה בפניו. כך שכיר עמל ומצטער כל היום, שהוא מקוה לשכרו ומוציאו ריקם. וכן כתוב (דברים כד) ואליו הוא נושא את נפשו" (שמות רבה משפטים לא).<sup class="footnote-marker">15</sup><i class="footnote">במדרש תנאים לדברים כד טו, עמ' 159, שתי הדרשות מחוברות על ידי "דבר אחר". </i> קשה שלא לראות בדברים סימפטיה לחלש באשר הוא חלש. לשכיר מגיע שכר לא רק משום שעבד ועמל, אלא משום שהוא 'עני' וחלש.
וכן "בנוהג שבעולם פועל שעושה מלאכה עם בעל הבית, והוא מבקש שכרו ממנו, [ונותן לו]. והקב"ה אינו כן. אלא 'ולא תבוא עליו השמש'. אם הפועל שהוא מבקש שכרו והוא חייב לו, כתיב 'ואליו הוא נושא את נפשו', אנו שנפשינו תלויים בך, על אחת כמה וכמה" (מדרש תהילים כה יב).

Mishnah 2

<small>עפ”י כתב יד קופמן</small>
<b>יין נסך שנפל על גבי ענבים ידיחם והן מותרות</b> – המשנה עוברת לדיון בדיני תערובת יין נוכרים (יין נסך) שנפל על אוכל רגיל. בהמשך המשנה כלל "כל הנותן טעם אסור, שאינו נותן טעם מותר". היין נשפך על קליפת הענבים ואיננו חודר לפרי לכן איננו הופך את הענבים לפסולי יין נסך. <b>אם היו מבוקעות אסורות</b> – שכן היין חודר לפרי ונותן מטעמו לענבים, והרי הענבים הם תערובת יין נסך. לפי המשתמע מהמשנה יין נסך איננו בטל ברוב. ניתן להעמיד את המשנה שהמצב בו היין רב מתירוש הענבים. אך כפשוטו היין מועט. כאמור הטעם מפורש במשנה להלן.
בעדי נוסח מאוחרים (מינכן ודפוסים) נוסף "<u> נפל על גבי תאנים או על גבי תמרים אם יש בהן הנותן טעם אסור</u><b>" </b>ואיננו בעדי הנוסח הטובים <b>(מפ, מל, א, מנ</b> ועוד) והוא בעליל תוספת. ההלכה עצמה מתאימה לרישא אבל היא תוספת. אנו קובעים זאת בפשטות לאור מצב עדי הנוסח. מהיכן באה התוספת? היא משוחזרת מתוך הטיעון בגמרא להלן, שבמשנה יש סתירה בין הרישא למעשה ונסביר זאת להלן.
<b>מעשה בבוייתם</b> – כך גם ב<b>מפ</b>, ב<b>מל </b>בייתוס<sup class="footnote-marker">16</sup><i class="footnote">ראו רוזנטל, עבודה זרה עמ' 202. הנוסח הקרוב ליוונית הוא בייתוס. או בואתוס.</i> וזו הצורה של השם היווני. <b>בן זינון </b> - השם היווני הוא Zenon. על דמות זו ראו להלן. <b>שהיה מביא גרוגרות בספינה</b> – תאנים דחוסות.<b> ונשברו חביות שליין נסך על גביהם</b> – בייתוס הוא יבואן של גרוגרות. הספינה איננה שייכת לו, אלא באה מאחת ערי החוף הנוכריות או מחוץ לארץ. וחביות יין נסך נשפכו על החביות הפתוחות של הגרוגרות. לפי הרישא הרי זה בנותן טעם, והגרוגרות אסורות.<b> ובא מעשה לפני חכמים<sup class="footnote-marker">17</sup><i class="footnote">בעדי נוסח מהענף הבבלי ושאל חכמים. ראו רוזנטל, עבודה זרה עמ' 65.</i> והיכשירו</b> – לא נאמר למה הכשירו.
הבבלי (סה ע"ב) שואל: "מעשה לסתור?" ועונה שבמשנה "חיסורי מחסרא", כלומר חסר כביכול קטע במשנה: "חסורי מיחסרא והכי קתני: "אם נותן טעם לפגם הוא – מותר". והיין איננו נותן טעם בגרוגרות, אלא להיפך מקלקל את טעמן.
אי אפשר שלא להעיר שההסבר נראה תמוה, שכן יין מוסיף טעם לתאנים או לתמרים, ולתאנה קרום דק בלבד הסופג את מה שנשפך עליו. קל וחומר בתאנים דחוסות שהן גם קצת מבוקעות.<sup class="footnote-marker">18</sup><i class="footnote">הכתוב מבוסס על ניסיון שביצענו.</i> ונמצא שההלכה הזאת מקילה מאוד. מעבר לכך במשניות רבות מופיעה הלכה ואחריה מעשה. במקרים רבים ביותר המעשה סותר את ההלכה.<sup class="footnote-marker">19</sup><i class="footnote">ראו למשל פירושנו לברכות פ"א מ"ג ומ"ה. </i> על כן הסקנו שהמעשה הסותר הובא בכוונה, כדי להראות על קשיי הביצוע, ומורכבות ההכרעות וההתחבטות. במקרה הזה ייתכן שכמות יין הנסך כל כך מעטה שאין בה אפילו כדי נותן טעם, או שמא חששו חכמים להפסד מרובה, או שנעשה כאן שימוש בכלל "אין דבר של רבים נאסר" (לעיל פירושנו לפ"ג מ"ד).<sup class="footnote-marker">20</sup><i class="footnote">העיקרון "אין דבר של רבים נאסר" הוסבר לעיל ומשמעו שאין אוסרים מתקן או מצרך (כגון מים) שמשמשים ציבור רחב ביום יום. במקרה זה הגרורגרות הן מזון עממי הנמכר בשוק ופסילתו תוביל לקשיים בחיי היום יום. </i> כלל זה מופיע בהקשר דומה. במבוא אף הערנו על סדרת מעשים בנושאי עבודה זרה, וברובם המכריע הפסיקה מקילה לעומת ההלכה המשנאית (כך במשנה וכך בתוספתא) שהיא מחמירה יותר. עושה רושם שההלכות אמנם נכתבו בסגנון הלכתי רגיל, אבל חכמים ראו בהם יותר המלצה כיצד צריך לכתחילה לשמור על המוצרים ולא עילה לפסילתם ממש.
בירושלמי סדרת מעשים דומים:
1. מעשה בספינה אחת משל בית רבי, שהיו בה יותר משלש מאות חביות. ובדק רבי את כולהון, ולא מצא אלא אחת שהראשים והשזרות שלה קיימין, והתיר את כולהן. רבי יעקב בר אחא אמר רבי אסי מקשי לה: מסתברא דלא אותה חבית תהא מותרת, ושאר כל חביות יהו אסורות? אלא <u>על ידי עילא</u>. 2. זבינתא איתקלקלת, שאל רבי חגיי לרבי בא בר זבדא אמר ליה אין דבר של רבים נאסר (ירושלמי כאן פ"ב ה"ט, מב ע"א). במעשה הראשון התיר רבי כמות גדולה על ידי 'עילה' כלומר תירוץ בלתי מספק, וזאת כדי למנוע נזק ציבורי (והפסד גדול לו אישית ולציבור). במקרה השני התקלקל מטען קנוי והתירוהו מפני ש"אין דבר של רבים נאסר". כמובן נימוק זה מצביע על הפן החברתי של איסורי עבודה זרה. 'דבר של רבים' איננו עילה לחילול שבת או לאכילת טריפה. אך הוא נימוק כאשר עצם האיסור נובע לא מחשש הלכתי אלא מרצון להרחקה חברתית. כאן בא הטיעון שדבר של רבים לא נאסר. וכן מותר להיכנס לבית מרחץ אף שיש בו פסל מאותה סיבה. (פירושנו לפ"ג מ"ד).
בנוסף לכך מופיע בירושלמי ההסבר שכל הנימוקים הם 'עילה' כלומר סיבה שאיננה מספקת, מעין נימוק קלוש. הלכה שחכמים סוטים ממנה בגלל נימוק חברתי-כלכלי. כפי שראינו לעיל בפ"ב מ"ו-מ"ז הבבלי משתמש במונח כתחליף ל'עמעום' וסיכמנו זאת במבוא
<b>בייתוס בן זונין וזונן</b>
קרוב לוודאי ששני השמות הללו חד הם או אב ובנו. אם כי ניתן לפרש שאלו אנשים שונים. בייתוס בן זונין מופיע במשנה בבא מציעא פ"ה מ"ג כעשיר שנהג כמצוות חכמים: "מכר לו את השדה ונתן לו מקצת דמים, ואמר לו 'אימתי שתרצה הבא מעות וטול את שלך' אסור. הלוהו על שדהו ואמר לו 'אם אי אתה נותן לי מכאן ועד שלש שנים הרי היא שלי', הרי היא שלו. וכך היה ביתוס בן זונין עושה על פי חכמים". אם כי בפירושנו למשנה זו הראינו שם נוסחאות מהן משתמע שנאמנותו הייתה בעייתית.
בייתוס בן זונין<sup class="footnote-marker">21</sup><i class="footnote">ראו שוורץ, זונן.</i> איננו חכם אך היה מקורב לשכבת החכמים. מהסיפור במשנה ברור שהיה איש אמיד שהלווה וקנה קרקעות, לפחות מספר פעמים. הוא מופיע במעשים המשקפים נוהגים של איש עשיר. "אין משתטפין לא בחמין ולא בצונן דברי ר' מאיר, ור' שמעון מתיר. ר' יהודה אומר בצונן אבל לא בחמין. אמר ר' יהודה מעשה בביתוס בן זונן שהיו ממלין לו דלי של צונן מערב שבת, ונותן עליו בשבת, כדי שייקר" (תוס', שבת פ"ג ה"ד). בייתוס זה מצטייר כשומר הלכה, אבל יש מי שממלא עבורו דלי של מים, כלומר שהיה מפונק, ובעל משרתים או עבדים.
בברייתא אחרת שואל בייתוס בן זונן את חכמים "אמר ר' יהודה שאל ביתוס בן זונן לחכמים מפני מה אין עושין סריקין מצויירין? אמרו לו מפני שהאשה שוהא עליהן ומחמצתן. אמר להן אם כן ייעשו בדפוס? אמרו לו יאמרו כל הסריקין אסורים, סריקי ביתוס מותרין?" (תוס', פסחים פ"ב הי"ט). סריקים הם מאפה מיוחד ועדין. ובייתוס רוצה שיכינו בשבילו מאפה כזה כשר לפסח. הבעיה היא שתהליך העיטור של המאפה עלול לגרום להחמצה, ובייתוס מציע פתרון, יציקת הבצק בדפוס עם תבנית הציור. זה פתרון יקר המתאים רק לאופה גדול. ברור מהסיפור שהוא איננו אופה, אלא רוצה לאפות מוצר אישי ייחודי, וחכמים מתנגדים להתיר מוצר ייחודי (שמא יעשו כן אחרים לא בדפוס).
במעשה במשנתנו הוא מתואר כיבואן המייבא תאנים, מן הסתם לשיווק, ובספינה נשפך עליהם יין נסך. העשיר שואל את חכמים האם התאנים מותרות. מעניין לדעת כיצד היה נוהג לו היו התאנים נאסרות, האם היה מציית לחכמים? לפי המתואר התשובה חיובית. שכן חכמים מתארים אותו כאחד מחבורתם. בסיפור אחר שהשתמר רק בתלמוד הבבלי מסופר עליו ש"היו לו שמנה נביאים מדובקין כאחד על פי ר"א בן עזריה" (בבלי בבא בתרא יג ע"ב). כאן הוא מתואר כעשיר שיש בספרייתו ספר יקר ערך.
בסיפור אחר מתארחים אצלו רבן גמליאל והזקנים לליל הסדר בלוד (תוס', פסחים פ"י הי"ב), זו מן הסתם עדות לקרבה הדדית רבה בינו לבין החכמים הנזכרים בפרט, ולחכמים בכלל. סיפור נוסף מוסר רבי אלעזר ברבי צדוק "אמר ר' לעזר בי ר' צדוק פעם אחת היינו יושבין לפני רבן גמליאל בבית המדרש בלוד. ובא זונן הממונה ואמר הגיע עת לבער החמוץ. הלכתי אני ואבא לבית רבן גמליאל וביערנו את החמץ" (תוס', פסחים פ"ג הי"א). כאן הוא נקרא זונן בלבד אך סביר שזהו אותו אדם. הוא מתואר כ"ממונה" ומקורב לרבן גמליאל ולבית המדרש. לא ברור על מה הוא ממונה. הבבלי (שם מט ע"א) מסביר "ממונה של רבן גמליאל", אך זו פרשנות בלבד, ולפי פרשנות זו הוא היה האפיטרופוס של רבן גמליאל כלומר הממונה על תפעול הנכסים.
ה'ממונה' היה בעל תפקיד בכיר במקדש, וכפי שהצענו, בעקבות אחרים, הוא היה נציג הפרושים במקדש,<sup class="footnote-marker">22</sup><i class="footnote">ראו פירושנו ליומא פ"ג ה"א.</i> האם בבית המדרש המשיך התפקיד? על כל פנים המדובר בתוספתא הוא בביעור תרומת חמץ שמבערים אותה רק בשעה החמישית ולא קודם (משנה, פסחים פ"א מ"ה). האם הממונה הוא משגיח על הלכות כוהנים בבית המדרש? או שמא הוא סתם ממונה מעין אפוטרופוס על נכסי רבן גמליאל.
מפוקפק יותר הוא הסיפור בתלמוד הבבלי (שבת פא ע"ב): "זונין על לבי מדרשא, אמר להו: רבותי, אבנים של בית הכסא שיעורן בכמה? אמרו לו: כזית כאגוז וכביצה. אמר להו: וכי טורטני יכניס? נמנו וגמרו: מלא היד. תניא, רבי יוסי אומר: כזית כאגוז וכביצה. רבי שמעון ברבי יוסי אומר משום אביו: מלא היד". המעשה אירע בדור אושה וספק אם בייתוס בן זונין האריך ימים לשאול את חכמי דור אושה. ואכן במקבילה בירושלמי: "רב יהודה אמר בייתוס בן זונין היה יושב ושונה לפני רבי. אמר כך אנו אומרים צריך שיהא יושב ומשקל ביד ..." (ירו', שבת פ"ח ה"ו, יא ע"ג). אם כן זונן הוא תלמיד רגיל ללא קשר לבייתוס בן זונן, וחי שני דורות אחרי בייתוס בן זונן.
שאלה אחרת המיוחסת לו מופיעה שוב רק בתלמוד הבבלי (עבודה זרה יג ע"א): "אמר לו זונין לרבי עקיבא: לבי ולבך ידע דעבודת כוכבים לית בה מששא. והא קחזינן גברי דאזלי כי מתברי, ואתו כי מצמדי<sup class="footnote-marker">23</sup><i class="footnote">לבי ולבך יודע שעבודה זרה אין בה ממש. והרי אנו רואים אנשים שהולכים שבורים וחוזרים מחוזקים.</i>. מאי טעמא? אמר לו: אמשול לך משל, למה הדבר דומה? לאדם נאמן שהיה בעיר, וכל בני עירו היו מפקידין אצלו שלא בעדים, ובא אדם אחד והפקיד לו בעדים. פעם אחד שכח והפקיד אצלו שלא בעדים. אמרה לו אשתו, בוא ונכפרנו. אמר לה: וכי מפני ששוטה זה עשה שלא כהוגן, אנו נאבד את אמונתינו? אף כך יסורין, בשעה שמשגרין אותן על האדם, משביעין אותן, שלא תלכו אלא ביום פלוני, ולא תצאו אלא ביום פלוני ובשעה פלונית, ועל ידי פלוני ועל ידי סם פלוני. כיון שהגיע זמנן לצאת, הלך זה לבית עבודת כוכבים, אמרו יסורין: דין הוא שלא נצא, וחוזרין ואומרים: וכי מפני ששוטה זה עושה שלא כהוגן, אנו נאבד שבועתנו?". השאלה היא מדוע רפואה במקדשי עבודה זרה מעלה מרפא. יש בשאלה פקפוק מה בחוסר היכולת של עבודה זרה לרפא. אמנם ההקדמה היא שעבודה זרה אין בה ממש, אבל השואל ועונה מודים שיש ברפואה האלילית סיוע רפואי. זו לא שאלה שתלמיד חכם היה שואל.<sup class="footnote-marker">24</sup><i class="footnote">ראו לעיל פרושנו לפ"ב מ"ב.</i>
אם כן ממכלול הנתונים עולה שמדובר בעשיר יהודי תושב לוד, המקורב לבית המדרש ולחכמים. ומסופרות מסורות ריאליות על עושרו. מעניין שנאמר עליו פעמים שפעל לפי הנחיית רבי אלעזר בן עזריה, וכמעט כל המעשים מסופרים על ידי רבי יהודה. רבי יהודה למד גם אצל רבי טרפון בלוד, ורבי אלעזר בן עזריה פעל אולי גם בלוד. אבל מופיעה גם שאלה אחת באמונה ששאל את רבי עקיבא.
לזונן האב שם הלניסטי, אם כי בעל תצורה ארמית, ולבנו קרא בשם הלניסטי, כנראה שבכך כבר מתחילה לבלוט אותה נטייה שבאה אחר כך בשאלה לרבי עקיבא. בייתוס נשאר במחנה היהודי, אך ניצני הספק כרסמו זאת.
<b>זה הכלל כל שהוא בהנייתו בנותן טעם אסור</b> – בספרות התלמודית מכונה מצב זה 'נותן טעם לשבח. והוא סתם 'נותן טעם'. נותן טעם הוא הגדרה כמותית. כמו אחד ממאה אחד ממאתים, כך גם 'נותן טעם' שהוא כמות קטנה יותר, ושיעורה תלוי בטיבה המזון. באופן כללי בספרות חז"ל שתי שיטות לקביעת מידות. האחת מידות כמותיות. טפח, ארבע אמות, גיל שנים עשר, כזית כביצה, כדי קבלת רימונים וכיוצא באלו. השיטה השנייה היא קביעה תפקודית. כונס או מוציא משקה, כדי אכילת פרס, וכיוצא באלו. גם כאן אחד ממאה הוא שיעור כמותי, ונותן טעם הוא שיעור 'תפקודי'. <b>וכל שאין בהנייתו בנותן טעם מותר כגון חומץ שנפל<sup class="footnote-marker">25</sup><i class="footnote">בעדי נוסח מהענף הבבלי נוסף 'על גבי ראו רוזנטל, עבודה זרה עמ' 63.</i> לגרי</b>סים<sup class="footnote-marker">26</sup><i class="footnote">המילה גריסים חסרה בחלק מעדי הנוסח הארץ ישראליים. ראו רוזנטל, עבודה זרה עמ' 63.</i><b> – </b>זה הצד השני של אותו כלל. כפשוטו אין בנתינה שינוי בטעם. אבל תנאים ואמוראים, בשני התלמודים<sup class="footnote-marker">27</sup><i class="footnote">ירו', תרומות פ"י ה"ג, מז ע"ב; שם שם ה"ד; ירו', למשנתנו מד ע"ד; בבלי, פסחים מד ע"ב; עבודה זרה סז ע"א ועוד הרבה.</i> הגדירו מינוח חדש 'נותן טעם לפגם'. כלומר, מה שלא רק מזיק אלא מפסיד לגמרי את המאכל.<sup class="footnote-marker">28</sup><i class="footnote">זה הסבר הבבלי סז ע"א למונח. </i> 'נותן טעם לפגם' איננו אוסר (לפי אחת הדעות). כך למשל "תלתן<sup class="footnote-marker">29</sup><i class="footnote">של תרומה.</i> שנפלה לתוך הבור של מים, ר' מאיר אוסר ור' יהודה מתיר. אמר ר' שמעון במה דברים אמורים בזמן ששקעה, אבל לא שקעה הרי זו מותרת. תפוח שרסקו ונתנו לתוך העיסה וחמצה, ר' יוסה אומר אין חימוצו חמוץ. אחד נותן טעם לשבח ואחד נותן טעם לפגם - זה וזה אסור, דברי ר' מאיר. ר' שמעון אומר לשבח אסור לפגם מותר. כגון החומץ שנפל לגריסין" (תוס', תרומות פ"ח ה"ט). אם כן יש מחלוקת על חומץ שנפל לגריסין, והמחלוקת היא פרי המחלוקת העקרונית האם נותן טעם לפגם מותר או אסור.
משנתנו איננה מודעת להבחנה בין 'נותן טעם לפגם' ובין 'נותן טעם לשבח'. ניתן כמובן להעמידה ב'נותן טעם לפגם', ואז היא כדברי רבי שמעון, אבל כפשוטו המשנה איננה מודעת להבחנה זו. גם מבחינה ריאלית ספק אם מעט יין מקלקל את התאנים, אדרבה נראה שהוא משביח אותם.
הכלל של 'מין במינו' חוזר במקורות רבים, כגון "בצל שנתנו בתוך עדשים. אם שלם מותר, ואם חתכו בנותן טעם. ושאר כל התבשיל בין שלם בין מחותך בנותן טעם. רבי יהודה מתיר בצחנה,<sup class="footnote-marker">30</sup><i class="footnote">פיסת בצק עבשה שנתנו על תבשיל לקלוט את הקצף הנמצא מעל גוף התבשיל.</i> שאינו אלא ליטול את הזוהמא" (משנה, תרומות פ"י מ"א). אם כן סתם 'נותן טעם' הוא 'נותן טעם לשבח'. וכן במשנה הבאה שם (תרומות פ"י מי"א; חלה פ"ג מ"י), עם זאת אין הכרח לפרש שכל המשניות והברייתות המתירות הכירו את הכלל 'נותן טעם לשבח', אלא יש לומר שבמקורות התנאיים סתם 'נותן טעם' הוא לשבח, והשאלה של 'נותן טעם לפגם' טרם עלתה.
מבחינה ריאלית יש להעיר שבדרך כלל מדובר בתערובת שהיא יוזמתו של הטבח, וברור שהוא נותן את התבלין לשבח. נותן טעם לפגם הוא רק מקרה של תאונה. לפיכך אין זה מקרה שהתנאים הניחו שכל 'נותן טעם' מטרתו לשבח. והוא מצליח (נותן טעם) או אינו מצליח (אינו נותן טעם) אך המקרה של נותן טעם לפגם לא עלה בהלכה התנאית. רק האמוראים חידדו הבחנה זו, ודנו בה.
במשנה שביעית שכלול של הכלל<sup class="footnote-marker">31</sup><i class="footnote">לשון המשנה בשביעית קשה ומיותרת; אמנם לפי הצורה שבה פיסקנו אותה, בעקבות אלבק, היא מובנת בדוחק. כך פליקס מפסק: "זה הכלל כל שהוא בנותן טעם – חייב לבער, מין בשאינו מינו. ומין במינו – כל שהוא. שביעית אוסרת כל שהוא במינה, ושלא במינה – בנותן טעם". כך בקירוב גם במשניות יכין ובעז, ועוד. </i> (בסוגריים השלמות שלנו להבהרת המשנה): "זה הכלל: כל שהוא בנותן טעם חייב לבער, מין בשאינו מינו. [אבל] ומין במינו [אוסר אפילו אין בו נותן טעם]. כל שהוא. שביעית אוסרת כל שהוא במינה, ושלא במינה בנותן טעם" (משנה שביעית פ"ז מ"ז; חלה פ"ג מ"י<sup class="footnote-marker">32</sup><i class="footnote">למעשה לפנינו שני כללים: 'מין במינו', ו'נותן טעם'. משניות ושביעית וחלה מצרפות ומשלבות את שני הכללים לאחד.  </i>). משנת שביעית מסבירה אפוא מתי התוספת אוסרת 'בכל שהוא' ומתי רק ב'נותן טעם'. מדובר על שביעית, אבל טבעי להניח שכך הדין גם ביין נסך. הלכות הנוגעות לכלל זה מופיעות בעוד מקורות אבל המינוח 'נותן טעם לפגם' איננו במשנה.
וכן בתוספתא "חתיכה של חטאת טמיאה שנתערבה במאה חתיכות של חטאת - טהורה. וכן פרוסה של לחם הפנים טמא, שנתערבה במאה פרוסות של לחם הפנים – טהור, הרי אילו יעלו. ר' יהודה אומר לא יעלו. וכן במנחות, וכן בחלות תודה, הטבל ויין נסך. מין במינו כל שהוא, ושלא במינו בנותן טעם. ושאר כל האסורין בין במינן בין שלא במינן בנותן טעם" (תוס', תרומות פ"ח הכ"ב). יין נסך דינו כמנחות וחלות תודה. אבל לגבי חטאת מחלוקת ולדעת חכמים הם בטלות באחד למאה.
נמצאנו למדים שהכלל של משנתנו הוא משנת רבי יהודה, וחכמים חולקים לפחות בחטאת ואולי גם ביין נסך. אפשר אפוא שלדעת חכמים החמירו ביין נסך יותר מתחומים אחרים.<sup class="footnote-marker">33</sup><i class="footnote">ניתן לפרש שהכלל של מין במינו חל על מנחות וחלות תודה, ואפשר לפרש "וכן חלות תודה, ויין נסך", שהם במחלוקת, האם הם בטלים ברוב. </i>
נשוב למשנתנו (עבודה זרה). במשנה מקרה פרטי (יין בענבים), מעשה שבו פסיקה אחרת, ובסופה כלל. מה הקשר בין החלקים השונים? כאמור משנת הבבבלי סדורה. הדין הראשון הוא דוגמא. המעשה מדבר באותה הלכה והוא סותר את הדוגמא. לפיכך יש להשלימו בעזרת פיסקה נוספת <b>"</b>חסורי מיחסרא והכי קתני<b>: </b><u>אם נותן טעם לפגם הוא מותר"</u>. והכלל חוזר למקרה הראשון. כאמור אנו הצענו שהמעשה אכן סותר וזו מטרתו להראות שלעתים הדין שברישא לא מתבצע בגלל סיבות מיוחדות.
לפיכך ניתן גם להציע שהכלל איננו מסכם את ההלכות שלפניו. ודאי לא את ההלכה במקרה של בן זונן וגם לא את הרישא. ברישא כלשהו אסור. היין איננו כלל נותן טעם הוא הרי מה שמאוחר יותר יוגדר כ'מין במינו'. אין בו שינוי טעם. הוא פוסל בגלל גופו (בגלל התערובת ולא בגלל הטעם). המעשה לעצמו והכלל הוא כלל חדש שאין לו קשר לרישא.
בבבלי שהבאנו עוד סדרת מעשים בתערובת של יין נסך ובתערובות אחרות. בירושמי (מד ע"ד) עוד מקרה (מעשה) בדיני תערובת עם יין (יין נסך<b>) </b>המעשה חוזר בבבלי סז ע"א.

Mishnah 3

<small>עפ”י כתב יד קופמן</small>
<b>נכרי שהיה מעביר עם ישראל כדי יין</b> – של ישראל<b> ממקום למקום</b> – החשש שהנוכרי בסתר ניסך מהיין. הכדים סגורים ובשלב זה לא נאמר אם הם חתומים. אבל מההמשך ברור שהם חתומים. חתימה היא הנחת טיט רק בלתי צרוף על פי הכד, הטיט מתקשה וסותם את הכד. פתיחתו היא שבירתו, אי אפשר לתקנה, אלא על ידי הנחת טיט חדש וייבושו (תהליך שלוקח כמה שעות). ניתן גם לפקוק את הכד בפקק ממש עשוי חרס, וכדי למונע חדירת אוויר לחתום את פי הכד בטיט כמו בסתימה פשוטה (איור 41). <b>אם היה בחזקת משתמר</b> – אין צורך ממש לשמור על הנוכרי כל הזמן אך צריך ליצור מצב שהנוכרי יודע שאין לו פנאי לנסך ממש שכן כל רגע עשוי היהודי להופיע.<b> מותר, ואם מודיעו שהוא מפליג</b> – אם היהודי אומר לנוכרי שהוא הולך לזמן רב, מוגדר. <b>כדי שישתום ויחתום ויגב</b> – זמן שדי בו לנוכרי כדי שיכין פקק חדש, יחתום אותו והטיט המשמש לחתימה יתייבש (כלומר כמה שעות), אסור להשתמש ביין והוא חשוד כיין נסך. <b>רבן שמעון בן גמליאל אומר כ</b>[<b>י</b>]<b>די שיפתח</b> – את המגופה הקיימת<b> ויגוף</b> – ימרח טיט חדש כפקק<b> ותיגב</b> – הסתימה תתייבש כדי שבעל הבית לא יזהה את פתיחת הכד. מה ההבדל בין שתי הדעות? ההבדל באורך הזמן הוא מזערי ובלתי ניתן למדידה. פרק הזמן הארוך נדרש להתייבשות. נראה לנו אפוא שתנא קמא מדבר בפקק מוכן. פתיחתו היא פעולה פשוטה וקצרה, סגירתו פרק זמן זעיר ובלתי נמדד ומה שלוקח זמן היא החתימה ובעיקר ייבוש החתימה. ואילו רבן גמליאל מדבר בפקק מאולתר, שיש לשברו ולמרוח סתימה חדשה.
בתוספתא ניסוח אחר של עמדת רבן גמליאל: "...אמר לו ר' יהודה והלא השתם ניכר בין למעלה בין למטה<sup class="footnote-marker">34</sup><i class="footnote">אפשר לראות שהסתימה חדשה. </i> אלא כדי שיפתח שיגוף ותיגף" (פ"ז הי"ג). האפשרות של חתימה איננה מופיעה בתוספתא שם. בתלמודים עולה אפשרות זו והם מסבירים את התוספתא שם בחותם
אחד. אבל מרכיב זה איננו מופיע שם. הברייתות סותרות אפוא את משנתנו. בבריתות גם ראינו סדרת עמדות חולקות על המשנה (משנת בר קפרא).<sup class="footnote-marker">35</sup><i class="footnote">נראה שמשנתנו הצטיינה והתייחדה בהקלות. ראו להלן פירושנו לפ"ה מ"ז.</i>
השיקול ההלכתי במשנה מנוסח כ'חזקת המשתמר'. זה ניסוח של הנימוק גם במשניות יא-יב בפרק הקודם. אלא ששם לא נדרשה המשנה למינוח המשפטי שבמשנתנו. ברוח המשנה מהלכת גם התוספתא כאן: "המשלח חבית של יין ביד כותי, ושל ציר, ושל חומץ, ושל מורייס, ושל שמן, ושל דבש - ביד הגוי. אם היה מכיר חותמו ושתמו, מותר. ואם לאו אסור. יין אצל גוי השתם אסור משום יין נסך. אבל הציר והמורייס והשמן והדבש אם ראה אותן גוי שמנסכן אסורין, אם לאו מותרין" (פ"ז הי"ד, עמ' 472). אם כן באופן כללי ניתן לסמוך על החותם ולהניח שלא נפתח, כמשנה. אם מדובר בסתם סתימה שאיננה חתומה בחותם המעיד על כשרות,<sup class="footnote-marker">36</sup><i class="footnote">חותם המעיד על כשרות הוא חותם של הבעל עצמו שלא נפגע, או חותם שניכר שיהודי טבעו (ראו להלן). </i> אי אפשר סתם לסמוך על החותם, אולי הוצא מעט יין מהכד והיין נוסך, ולאחר מכן נסתם הכד מחדש. במקרה כזה ביין נסך צריך לחשוש, אבל ביתר המוצרים אין צריך לחשוש, אלא אם כן ראו במפורש שהנוכרי משתמש במוצרים לעבודה זרה.
ההבדל בין יין ליתר המוצרים הוא שחשש הניסוך ביין גדול. סתם מוצר איננו מוקדש לאל, מה שאין כן ביין.
הברייתא בתוספתא מחדשת חשש של ניסוך גם במוצרים שאינם יין. כפי שהקדמנו במבוא אכן בסעודה ניסכו כל מזון נוזלי אך עיקר הניסוך ביין. ברור שבמשנה זו יין אסור הוא יין נוכרים ולא רק יין שיודעים בוודאות שנוסך. אגב כך שומעים אנו על נימוק נוסף לאיסור מורייס, ציר, דבש וכדומה.
לעיל, אגב הדיון בסיוע לעבודת נוכרי<sup class="footnote-marker">37</sup><i class="footnote">כך הסברנו את המשנה לעיל פ"ד מ"ט. אבל התוספתא הסבה את דין המשנה לעניין יין נסך. </i> קבעה התוספתא "אבל בוצרין עם הגוי, ומוליכין עמו חביות חדשות אבל לא ישנות. דברי ר' מאיר, אחד חדשות ואחד ישנות. מסייעין אותו עד שנתעלם מעיניהן, נתעלם מעיניהם יעשה יין נסך" (פ"ז ה"א). התוספתא לעיל כתובה בשפה הלכתית שונה, יש בה הבחנה בין חביות ישנות (ספוגות יין נסך) לחביות חדשות. וכן הוסיפה פרט נדרש "נתעלם מעיניהם". איננו אומרים שהברייתות חולקות, ובהחלט ניתן ל'תרץ' את הסתירה. אבל הן כתובות בשפה הלכתית שונה.
עוד בתוספתא למשנתנו "פרואר שישאל וגוי כונסין לתוכו יין אף על פי שחביות פתוחות והגוי יושב מותר מפני שבחזקת המשתמר" (פ"ז ה"י, עמ' 472). 'פרואר' הוא פרבר מבנה מחוץ לעיר, או אולי פרוזדור, ושוב העיקרון הוא שהנוכרי חושש שכל רגע יבוא בעל הבית היהודי, ויראה אותו גונב מיינו ומנסך. וכן "המניח יינו בפונדק ונכנס לכרך, אף על ששהיו לזמן מרובה, הרי זה מותר. ואם הודיעו או שנעל עליו פונדוק אסור" (פ"ז הי"ב, עמ' 472). גם כאן כל זמן שהנוכרי חושש שישראל יבוא פתאום היין בחזקת המשתמר, ואם היהודי מודיע שייעדר לזמן רב, היין נחשב ליין נסך. אין אמון בנוכרי, ומייחסים לו כוונת זדון לנסך יין שאיננו שלו. אך אין מייחסים לו נכונות להסתכן.
הדימוי של הנוכרי במשנתנו ובתוספתא הוא של הנחות בכוחו, שאיננו נוטל סיכונים, בעל כוונות זדון, אך לא מוכן להסתכן בשביל עקרונותיו. אין זה כתוב במפורש, אך מן הסתם התאווה לנסך איננה נובעת מפרץ של יצר דתי חזק, אלא מכוונה להזיק. לו היה רצונו לנסך רק מסיבה דתית, היה מנסך מיינו, ובאין לו יין אחר היה מוכן להסתכן. אנו מציעים לראות את המשנה גם על רקע של יחסי רעות מסוימים בין עובדים בני דתות שונות.
<b>מנהגי אכילה של פועלים</b>
מהתבוננות מהכפר הערבי המסורתי התרשמנו שבעל מטען מניח לפועלים לאכול מפירות המטען. עצם האכילה איננה מעשה זדון אלא מעשה ידידותי. זה בעצם דין המקרא בדבר הבא 'בכרם רעהו'. ביטוי לכך יש במשנת מעשרות (פ"ג מ"ז ואילך) הדנה בהיתר הפועלים לאכול משדות בעל הבית. מדין תורה פועל העובד עם בעל הבית זכאי לאכול מהפרי במקום שהוא עובד בו, ובתנאי שהוא עובד עמו בפירות המחוברים לקרקע, אבל בהמשך העיבוד זכות זו אינה קיימת. ההלכה של חכמים בעצם מצמצמת את ההיתר שבתורה, או 'מתעלת אותו'. כך הבינו חכמים את הפסוק "כי תבא בכרם רעך ואכלת ענבים כנפשך שבעך" (דברים כ"ג, כה). כלומר, הלכה זו חלה רק על פועל: "כתיב כי תבא בכרם רעך – יכול בשאר כל האדם הכתוב מדבר? תלמוד לומר ואל כליך לא תתן, אבל נותן את לכיליו שלחבירך. ואי זה זה, זה הפועל",<sup class="footnote-marker">38</sup><i class="footnote">ירו', נ ע"א, והשוו ספרי, דברים רסו, עמ' 286; במדרש תנאים לדברים, כג כה, עמ' 153, מופיעה סדרת דרשות שהקדומה שבהן מיוחסת לעקביה בן מהללאל. ההלכה עצמה מצויה גם במשנת בבא מציעא פ"ז מ"ב; תוס', פ"ח ה"ז והתלמודים למשנה זו, ועוד מקורות. </i> ובתלמוד הבבלי: "כי תבא בכרם רעך ואכלת. אשכחן כרם, כל מילי מנא לן? – גמרינן מכרם. מה כרם מיוחד, דבר שגידולי קרקע ובשעת גמר מלאכה פועל אוכל בו, אף כל דבר שגידולי קרקע בשעת גמר מלאכה פועל אוכל בו" (בבא מציעא פז ע"ב).
הלכות אכילת הפועל שנויות בהרחבה במשנת בבא מציעא (פ"ז מ"ב) במסגרת דיני פועלים, ובמשניות מסכת מעשרות בהקשר לפטור ממעשר. מכולן מתברר שהדעה המקובלת צמצמה את זכות האכילה, לעובדים בלבד, ולא כל הפועלים אלא רק אלה העובדים בפירות מחוברים לקרקע. עם זאת, איסי בן יהודה פירש שההלכה חלה על כל עובר אורח (בבא מציעא צב ע"א).<sup class="footnote-marker">39</sup><i class="footnote">במתי יב 8-1; מרקוס ב 28-23; לוקס ו 5-1, מסופר על בני חבורה העוברים בשדה וקוטפים לתומם מלילות מהשדה. עולה שם השאלה האם מותר למלול בשבת, אך אין ערעור על זכותם לקחת מהשיבולים של שדה מזדמן. לכאורה זו ראיה שנהגו הלכה למעשה כאיסי בן יהודה, נראה שמדובר לאחר תום הקציר. לפי הסיפור בלוקס אירע המעשה בשבוע השני לספירת העומר, וקטיף חיטים הוא בדרך כלל לפני פסח. אמנם יש אזורים ושדות שבהם קטיף החיטים מאוחר יותר, ברם דומה שהמחבר הדגיש מרכיב זה של התאריך, שהרי אחרת אין משמעות לתאריך הנקוב. הווה אומר, המחבר רצה לענות על השאלה כיצד זה חודרים התלמידים לשדה של איש זר. אם כן, לפי אותו מקור סתם כניסה לשדה זר אסורה, ומותרת רק לאחר תום הקציר. ואכן לאחר הקטיף מותר לכל אדם להיכנס, כפי שקובעת המשנה במפורש (פאה פ"ח מ"א).</i>
הפרשנות של איסי בן יהודה איננה דעה שיש לבטלה. אמנם היא מופיעה רק במקור מאוחר יחסית, ברם, קשה לפקפק בקדמותה. יוספוס גם הוא אומר בפשטות: "אין מונעים מעוברי אורח לנגוע בפירות בעצם האסיף, בימות הסתיו, אלא מניחים אותם למלא צרכם כאילו משלהם. בין אם אנשי המקום הם ובין אם זרים..." (קדמ', ד 234). גם משנת נדרים מעידה, לפי תומה, על כניסה לשדה ללקט שם פרי (פ"ד מ"ד). אמנם ניתן להעמיד את המשנה בתקופה שאחרי הקציר-קטיף, ברם, דומה שמעבר להלכה, המשנה שם משקפת נוהג חברתי של נדיבות, וגם דברי איסי בן יהודה ויוספוס אין לפרשם כהלכה משפטית אלא כנוהג מקובל.
על נוהג דומה אנו שומעים גם במטעים: "עולא בר ישמעאל בשם רבי יוחנן, רבי ורבי יוסי בירבי יהודה נכנסו לוכל במסוייפות וצווח בהן השומר ומשך רבי יוסי בירבי יודה את ידיו. אמר לו רבי אכול, שכבר נתייאשו הבעלים מהן. רבי יוחנן בעי, צווח ואת אמר הכן" (ירו', דמאי פ"א ה"א, כא ע"ג). על התאנים המסויפות אין שומרים, והבעלים התייאשו מהם, גם אם השומר במטע אינו מודע לכך. במקרה זה רבי יוסי ברבי יהודה היסס משום שהשומר מעיד שהבעלים לא התייאשו, אבל במקרה רגיל אין מקום להיסוס.
מכל מקום, משנת מעשרות משקפת נוהג המאפשר לכל אדם להיכנס לשדה חברו וללקט שם ממעט הפירות שנותרו בסוף הקטיף. זכות זו היא מעין טובת הנאה, שבעל הבית מוותר לשכניו. נוסיף עוד שגם בכפר הערבי המסורתי בדרך כלל מותר לעובר אורח ללקוט פרי בודד מהשדה או המטע המלא ביבול. אין בכך ראיה לטיבה של ההלכה הקדומה, אך זו דוגמה לנדיבות לב 'טבעית' ומקובלת.
במקרה של משנתנו אין מדובר בפועל העובד בפירות אלא בפועל העובד בשינוע חביות יין, ולכן הוא אינו זכאי לאכול מהפרי (לשתות מהיין). עם זאת נראה שמתוך אותה אווירה של רעות ונדיבות אנו שומעים שהפועלים אוכלים פירות גם במנותק מהמקרקע. כך קוראים אנו מהמשניות הבאות במעשרות שם (פרק ג).
[א] המעביר תאנים בחצרו לקצות, בניו ובני ביתו אוכלים ופטורין, הפועלים שעמו בזמן שאין להם עליו מזונות אוכלין ופטורין, אבל אם יש להם עליו מזונות הרי אלו לא יאכלו.
[ב] המוציא פועליו לשדה בזמן שאין להם עליו מזונות אוכלין, ופטורין. ואם יש להם עליו מזונות, אוכלין אחת אחת מן התאנה. אבל לא מן הסל, ולא מן הקופה ולא מן המוקצה.
[ג] השוכר את הפועל לעשות בזיתים. אמר לו על מנת לאכול זיתים, אוכל אחד אחד פטור. ואם צירף חייב. לנכש בבצלים - אמר לו על מנת לאכול ירק מקרטם עלה עלה ואוכל ואם צירף חייב.
אם כן שני מצבים הם. באחד יש תנאי שבו במסגרת שכר העבודה נכללת גם סעודה. זה הנוהג המופיע בבבא מציעא פ"ז מ"א. ויש שלא נקבע תנאי תשלום זה. בכל המקרים הפועלים זכאים לאכול מעט ממה שהם עוסקים.
אם אכן צודקים אנו בשחזור האווירה בעת העבודה בשדה ובבית,<sup class="footnote-marker">40</sup><i class="footnote">ראו עוד לעיל פ"ה מ"א. </i> הרי שאת כל הלכות יין נסך הרחקה ושמירה יש להבין באופן שונה ממה שתיארנו עד עתה. עד עתה תיארנו דמוניזציה של הנוכרי. הנוכרי זומם לפסול את יינו של יהודי. אין זו אובססיה של עבודת האל בכל הזדמנות. אלא מזימת זדון נגד היהודי התמים ורצון לקעקע עליו את עולמו. עכשיו מציעים אנו פירוש חילופי. הייתה שכנות הדדית בריאה ורגילה בין יהודים ונוכרים. אחד עבד אצל השני בשכר או כסיוע אישי. במסגרת יחסי השכנות שתו יין זה אצל זה, כל שתייה כללה ניסוך או שלא כללה מרכיב כזה. אבל חכמים רצו לגדור את יחסי השכנות. הם החליטו שכל שתיית יין היא בחזקת ניסוך, ותבעו מיהודי להיות כל הזמן על משמר היין. התביעה לשמירת גבינה או פת הייתה מעטה הרבה יותר, אך עדיין נדרשה.
איננו יכולים לקבוע האם באמת כל שתיית יין של נוכרי כללה ניסוך. אולי חכמים הפריזו מעט בחשש. אולם משמעות פעולתם הייתה שיחסי העבודה ההדדית לא יכולים להיות תקינים, אלא אם כן בני הקהילה היהודית ישמרו את הלכות חכמים. עסקנו בכך בהרחבה במבוא.
לעיל הדגשנו את ההבדל בין יין ליתר המוצרים, שחשש הניסוך ביין גדול. סתם מוצר איננו מוקדש, דרך קבע לאל, מה שאין כן ביין. אם אכן חכמים רצו לעודד הרחקה הרי שההחמרה ביין דווקא יש לה גם סיבה או לפחות תוצאה נוספת. איסור על הנוכרי לשתות יין בזמן העבודה הוא פגיעה קשה יותר בקשרי החברות והעבודה המשותפת מאשר איסור לאכול מעט גבינה, או לטבול פת לחם במורייס. אסור ליהודי לטבול פת במורייס של בעל הבית הנוכרי, אבל אין כל איסור על הנוכרי לאכול בסעודה של יהודי, ולטעום ממוצריו, חוץ מיין. גם אם לא זו הייתה כוונת ההלכה, זו התוצאה שלה.
בתלמודים סיפורים הלכה למעשה על ביצועה של הלכה זאת (ירו', מד ע"ד). אחד מאחרוני האמוראים רבי שמואל, בנו של רבי אבהו, מספר על אביו שאסר יין במצב כזה של העברה. הוויכוח שם הוא האם מדובר בחביות סתומות או פתוחות. ברור שמשנתנו מדברת בחביות סתומות. עצם הרעיון להסב את ההלכה על חביות פתוחות בלבד, הוא הקלה גדולה. או אולי ביטוי להורדת המחיצה בין הקהילה היהודית לנוכרית. המדובר בירושלמי שם במעשה שאירע בקיסריה המעורבת שבה פעל רבי אבהו. בירושלמי אף מצמצמים את החומרה (שיש לחשוש ליין נסך) רק לחביות חסרות, שיש רגליים לדבר שהנוכרי שתה מהיין. והרי זה צעד נוסף במסלול ההקלה הלכה למעשה. מכל מקום שתיית מעט יין, על ידי פועל, איננה מעשה של גזל, אלא עשויה להיות נוהג רווח.
איסור על שתייה, בין אם זה פועל יהודי העובד אצל נוכרי, ובין אם זה נוכרי שאיננו יכול לשתות מיינו של מעבידו היהודי, נראה בעינינו בלתי הגיוני, וחומרה יתירה. נוהג מקובל בכל המזרח המסורתי שפועל אוכל מהתוצרת שהוא עסוק בה. הלכה זו מושרשת כבר בתורה "כי תבא בכרם רעך ואכלת ענבים כנפשך שבעך ואל כליך לא תתן" (דברים כ"ג, כה). חז"ל הגבילו אותה מבחינה משפטית (בבא מציעא פ"ז מ"ב-מ"ו), ואפילו ההגבלות הללו מציגות תפישה צרת עין יותר מאשר היה מקובל בתרבות המסורתית. אבל איסור על שתיית יין בעת שינוע, הוא להערכתנו "גזירה שאין הציבור יכול לעמוד בה". ברם, בהלכה יש מרכיב משפטי טכני ושתייה כזאת אסורה.

Mishnah 4

<small>עפ”י כתב יד קופמן</small>
<b>המניח את יינו בקרון</b> – הקרון הוא העגלה.<sup class="footnote-marker">41</sup><i class="footnote">שפרבר, תרבות חומרית ב עמ' 126-133.</i> בחלקי העגלה עסקנו במסכת כלים פט"ו מ"א. הקרון הוא מונח מקביל. העגלה היא ככל הנראה התשתית המחוברת לגלגלים, והקרון מתייחד לתא שבו מטען או אדם (איור 42). כך למשל "היה יושב בספינה או בקרון או באסדא יכוין את לבו כנגד בית קדש הקדשים" (ברכות פ"ד מ"א). ההלכה מן הסתם מתאימה גם לקרון, אך המילה קרון איננה שם בעדי הנוסח הטובים, כפי שהערנו בפירושנו. אבל היא מופיעה בתוספתא המקבילה שם "היה משכים לישב בקרון או בספינה הרי זה מתפלל, לכשיגיע זמן קרית שמע קורא" (ברכות פ"ג ה"ט).
<b>או בספינה</b> – הקרון והספינה מופיעים יחדיו. כך במקור שציטטנו לעיל וכן "המשכיר לחבירו ספינה או קרון מחשבין לפי משוי ולפי נפשות ואין מחשבין לפי ממון" (תוס', בבא מציעא פ"ז הי"ד) ועוד. הספינות הקדומות ברובן אינן גדולות אלא הן תא אחד ובו מונח המטען. אם הבעלים יושב בתא הרי שהוא רואה את חביותיו ושומר עליהן.
<b>והלך לו לקפונדריה</b> - קפנדריה היא מילה יוונית, המשמשת עד היום בעברית בת זמננו שמשמעה מעבר (קיצור דרך) דרך מבנה או מתחם, כניסה מכיוון אחד ויציאה לכיוון אחר. כך האיסור לעשות את הר הבית קפנדריה (קפנדריא - ברכות פ"ט מ"ה) מדבר באדם המנצל את שטח הר הבית כדי לקצר את דרכו. כמו כן נקבע שאין לעשות קפנדריה בבית כנסת, אפילו הוא הרוס.<sup class="footnote-marker">42</sup><i class="footnote">ראו פירושנו למגילה פ"ג מ"ג; ראו עוד בבלי, כז ע"א; סוטה לט ע"א. </i> התלמוד הבבלי הסביר את המילה כאילו הייתה ארמית: "כמאן דאמר אינש אדמקיפנא אדרי – איעול בהא" (סב ע"ב – כאדם האומר: עד שאני מקיף – אעלה בזאת). פירוש זה של המילה הוא כנראה דרשה, ומכל מקום בוודאי אינו פשט.
אם הספינה מפליגה ביום הגדול, אי אפשר לעשות קפנדריה, לקצר את הדרך או להשגיח על הספינה. מדובר אפוא בספינה השטה בנהר. זו מציאות נדירה בארץ ישראל אבל רגילה בארצות מצרים ובבל. לפי הסבר זה לפנינו מקרה נדיר של משנה שנכתבה בעיקר לאור הרקע הריאלי של חוץ לארץ. עם זאת גם בארץ יש מעט נחלים (נהרות) שבהם הייתה תנועה ימית, כגון הירקון, או נחל אלכסנדר.
קיימת הייתה תופעה נוספת של סחר חופים. הספינה הייתה שטה בעומק מועט במרחק קצר מהחוף. ספינה כזאת מכונה בספרותנו "ספינה גוששת" (חלה פ"ב מ"ב). ספינה גוששת היא ספינה שלא העמיקה בים, הירושלמי לחלה שם (נח ע"ב) מפרש שספינה כזאת לא יצאה מתחומי ארץ ישראל, והיא נתפסת כשוהה בִסְפר הארץ. על כן הצמחים שצמחו על עפר זה, צמחו בארץ וחייבים במעשרות ושביעית. המפרשים מסבירים שקרקעית הספינה נוגעת בקרקע (כך ברש"י יבמות קטז ע"ב). ברם, ספינה הנוגעת בקרקע נתקעת וטובעת והסבר זה בלתי ריאלי. על כן נראה לנו לפרש ששולי הספינה (קרקעיתה) גבוהים רק מעט מעל פני הקרקע. ספינה כזאת נחשבת לחלק מארץ ישראל. לא נקבעה בהלכה שיעור לגובה הציפה שלה. הנורמות ההלכתיות הרגילות הן שיותר מעשרה טפחים זו רשות משפטית נפרדת. לפיכך אנו מציעים שספינה גוששת היא זו שקרקעיתה לא התרוממה יותר מאשר עשרה טפחים מפני הקרקע.
ה'ספינה הגוששת' אינה מתקן תאורטי אלא צורת מסחר מקובלת.<sup class="footnote-marker">43</sup><i class="footnote">עם זאת הקביעה שספינה גוששת איננה מתרוממת מקרקעית הים עשרה טפחים היא בעייתית וספק הלכתית. בגובה כזה, בתנאי ארץ ישראל היה הים גלי ואיננו נוח לשיט. מן הסתם בסחר חופים הרחיקה האוניה לעומק רב יותר. אך עדיין נחשבה כמי שמצויה ב'ארץ'. 'לגוששת' אין אפוא הגדרה הלכתית טכנית.  </i> חלק מהספנות הארץ-ישראלית הייתה ספנות חופים שבה הפליגו ספינות מנמל אחד למשנהו, והסוחרים היו מעין רוכלים שנעו משוק לשוק ושיווקו מוצרים מקומיים. כך אנו שומעים על בני אחד הכפרים שעל חוף הים הסוחרים מצור לצידון (ירו', שבת פ"א ה"ז, ד ע"א; בבלי, שם יט ע"א) או מעכו ליפו (משנה, נדרים פ"ג מ"ו), וכל הסחורות הנמצאות בנמל קיסריה נחשבות כסחורות שבאו מתחומי ארץ ישראל (תוס', דמאי פ"א הי"א). כן יוצא מהלכות וממעשים נוספים. סיפור יעקב המשומד<sup class="footnote-marker">44</sup><i class="footnote">Doctrina Yacobi.</i> מהתקופה הביזאנטית עוסק בסוחר הנוסע משקמונה לעכו, וכן הלאה.<sup class="footnote-marker">45</sup><i class="footnote">ספראי, הכלכלה, עמ' 290.</i>
[<b>ו</b>]<b>נכנס למדינה</b> – בעל היין עזב את העגלה או את הספינה וירד העיר. מדינה היא עיר גדולה (פוליס- פירושנו למגילה פ"א מ"א)<b> ורחץ מותר</b> – המשנה מתארת מציאות ריאלית. הספינה שטה לאיטה והבעלים עוזב אותה ונכנס העירה להתרחץ.<b> אם מודיעו שהוא מפליג</b> – אם הוא מודיע שהוא עוזב את הספינה לזמן ממושך. <b>כדי שישתום ויסתום ויגב </b>– חל עליו הדין של משנה ג', שהזמן שמותר לבעל להתרחק הוא עד כדי שהספן, הנוכרי, יסתום את החבית והפקק יתייבש, כדעת חכמים במשנה ג. <b>רבן שמעון בן גמליאל אומר כדי שיפתח</b> – את החבית, כך השלימו כמה מעדי הנוסח<sup class="footnote-marker">46</sup><i class="footnote">ראו רוזנטל, עבודה זרה עמ' 64.</i><b> ויגוף ותיגב</b> – זאת דעתו גם במשנה הקודמת.
המשנה מניחה שבעל היין איננו בעל הספינה. לספינה מלחים ורב חובל, וסתמם נוכרי. אמנם אב הכנסייה סינזיוס מספר במכתב 25 על ספינה שמלחיה ורב החובל שלה יהודים,<sup class="footnote-marker">47</sup><i class="footnote">סינזיוס, מכתבים מכתב 25. </i> וזאת בקירנאיקה. אבל זה החריג. המלחים הם תושבי ערי החוף ואלו היו ברובם נוכרים.
בירושלמי סיפור מעשה: "אמר רבי חנינה מעשה בקרון אחת משל בית רבי<sup class="footnote-marker">48</sup><i class="footnote">לרבי היו אחוזות בגליל (סביב בית שערים) וגם בגולן "יאנטונינוס הבה לרבי תרין אלפין דשנין באריסו[ת]" (ירו', שביעית פ"ו ה"א, לו ע"ד). אנטונינוס הוא הקיסר הרומי, ודושנא הוא מונח למענק קרקעי ראו דזובין ופורטן, דושנא.</i>, שהפליגה יותר מארבעת מיל. אתא עובדא קומי רבנן ואכשרון אמרין בהדא איסטרטא דציידן הות וכולה מישראל הוות" (מד ע"ד). השיירה עם מטען יין הילכה בדרכה בכביש של ציידן. מן הסתם הכוונה לבית צידה שבגולן.<sup class="footnote-marker">49</sup><i class="footnote">קשה להניח שעל כביש ליד העיר צידון שבסוריה היו אומרים שכולה יהודים. אלא אם כן רצו חכמים למצוא צד היתר בכל מחיר.</i> הבעל היהודי עזב אותה. ומספרת הגמרא: "בא מעשה לפני חכמים והכשירו. אמרו בכביש של ציידן היה המעשה וכולה מישראל". לרבי חנינא שם הסבר אחר: "אמר רבי חנינה זמנין דו חמי סייגין כובין והוא סבור דינון בני נש והוא מתבעת" (= לעתים הוא רואה קוצים והוא סבור שהם בני אדם ומפחד). בתפישת המשנה כל הקהילה היהודית מתגייסת אפוא לשמור על היין כדי שהגוי לא ייגע בו. הנוכרי מפחד מצל צילו של כל יהודי שאולי יתבונן במעשיו. יש להניח שגם מקרה כזה ופסק דין כזה הוא "על ידי עילה", וזה נימוק חלש להיתר. זו הייתה גם הגישה לעיל במשנה יא בפרק ד. לעומת זאת במשנה ט בפרק הקודם אפילו שמירה כזאת איננה מספקת.
<b>המניח נ</b>[<b>ו</b>]<b>כרי בחנותו אף על פי שהוא<sup class="footnote-marker">50</sup><i class="footnote">לשינוי בסדר הפיסקאות ראו ראו רוזנטל, עבודה זרה עמ' 228 ואילך.</i></b> – היהודי<b> יוצא ונכנס</b> – אין צורך לשמור על החנות ועל היין ללא הרף, אלא אם היהודי מצוי באזור ומסתובב בו, יחשוש הנוכרי לנסך מהיין. הלכה דומה שנינו לעיל פ"ד מי"א. <b>מותר</b> – היין איננו יין נסך.<b> אם מודיעו שהוא מפליג</b> – הבעל היהודי מודיע לנוכרי שהוא עוזב את החנות.<b> כדי שישתום ויסתום ויגב. רבן שמעון בן גמליאל אומר כדי שיפתח ויגוף ותיגב </b>– אם שהה מחוץ לחנות כדי הזמן שהפקק יתייבש, היין אסור, שמא ניסכו הנוכרי לעבודה זרה. הדעות כמו ברישא ובמשנה הקודמת.
בבבלי (סט ע"א) ברייתא הדומה למשנה: "היכי דמי בחזקת המשתמר? כדתניא: הרי שהיו חמריו ופועליו טעונין טהרות, אפילו הפליג מהן יותר ממיל - טהרותיו טהורות; ואם אמר להן לכו ואני בא אחריכם, כיון שנתעלמה עינו מהם - טהרותיו טמאות. מאי שנא רישא ומאי שנא סיפא?..." השאלה נועדה רק לשרשר את הברייתא לתוך רצף הגמרא, שכן אין בברייתא דבר שאינו במשנה, להוציא את המרחק 'מיל'. הבבלי מתחבט בהבדל בין הרישא לסיפא, ולפי הסבר המשנה ההבדל ברור. והבבלי לשיטתו חיפש אחר חידוש נוסף שיש בברייתא ואין במשנה.

Mishnah 5

<small>עפ”י כתב יד קופמן</small>
<b>היה אוכל עימו על השלחן</b> – היהודי עם הנוכרי או הנוכרי עם היהודי. לכאורה ברור שאין להסב עם הנוכרי לסעודה. הרי גם עִם עָם הארץ אין להסב במשותף (משנה, דמאי פ"ב מ"ב). וקל וחומר עם הנוכרי<sup class="footnote-marker">51</sup><i class="footnote">ההלכה אוסרת ישיבה על ספסל גויים היא בשבת בלבד "יושבין על ספסל של גוים בשבת. שבראשונה היו אומרים אין יושבין על ספסל של גוים בשבת. עד שבא ר' עקיבא ולימד שיושבין על ספסל של גוים בשבת. ומעשה ברבן גמליאל שהיה יושב על ספסל של גוים בשבת בעכו. אמרו לו לא היו נוהגין כן להיות יושבין על ספסל של גוים בשבת. ולא רצה לומר מותרין אתם, אלא עמד והלך לו" (תוס', מועד קטן פ"ב הי"ד-הט"ו. לחילופי הנוסח ראו ליברמן, תוספתא כפשוטה מועד קטן, עמ' 1261). הלכה זו מוגבלת לשבת וטעמה שמא יראה כמשתתף במסחר. מכאן שסתם ישיבה לצידם איננה מטמאת.  </i>, שהוא מטמא בטומאת נוכרי, וגם עושה את היין ליין נסך. זאת אם מניחים אנו שהנוכרי טמא. אמנם מבחינה הלכתית הנוכרים אינם מקבלים טומאה. כדברי התלמוד הבבלי "קברי עובדי כוכבים אינן מטמאין באהל, שנאמר "ואתן צאני צאן מרעיתי אדם אתם", אתם קרויין אדם, ואין העובדי כוכבים קרויין אדם" (בבלי, יבמות סא ע"א; כריתות ו ע"א). ברם כל הנושא של טומאת נוכרים איננו תחום במסגרת ההלכתית הרגילה. כלי הבא מהנוכרים נחשב לטמא (להלן מי"א-מי"ב). מעמדו של הנוכרי עצמו בעייתי. עסק בכך אלון בשעתו<sup class="footnote-marker">52</sup><i class="footnote">אלון, טומאת נוכרים. </i>, והרחבנו בכך במבוא. מכל מקום טומאת הנוכרי עצמו איננה מצויה במסגרת ההלכתית. זו הייתה טומאה א-הלכתית בעלת אופי שונה. משנתנו מניחה שעצם הישיבה עם נוכרי אפשרית, אולי שלא ברצון חכמים, אך איננה איסור של ממש<sup class="footnote-marker">53</sup><i class="footnote">במבוא הרחבנו על מימרות רבות המשקפות מגע עם נוכרים מעבר למה שאסרו חכמים, ומן הסתם שלא ברצונם. </i>.
<b>והניח לפניו</b> - היהודי<b> לגין</b> <b>על השלחן</b> – לגין הוא כלי הגשה מעין קנקן של ימינו (איור 43). היין נשתה בדרך כלל כשהוא מזוג, שני חלקי מים למנה של יין. המזיגה הרגילה היא כאשר בלגין יין, השותה מחזיק בידו כוס שאליה מוזגים יין ואחרה כך מים מהקיתון, במידה הנדרשת. ביטוי לכך יש במשנת סוכה. "משלו משל, למה הדבר דומה? לעבד שבא למזוג כוס לרבו, ושפך לו קיתון על פניו" (סוכה ב ח) בקיתון מצויים המים, כפי שברור מהנמשל לירידת גשמים בימי חג הסוכות. <b>ולגין על הדלפקי</b> – דלפקי הוא סוג של שולחן שנעשה בדלוס.
<b>והניחו ויצא</b> – היהודי עזב.  את הנוכרי היושב בביתו.<b> מה שעל השלחן אסור </b> - הנוכרי שתה מיין הלגין ויש חשש שניסכו לעבודה זרה. <b>ומה שעל הדלפקי מותר</b> – על סמך משנה זו למדים אנו את ההבדל בין דלפק לשולחן. השולחן משמש להנחת המאכלים לסעודה. ועל הדלפק מוכנים כלים רזרביים שאינם להגשה<sup class="footnote-marker">54</sup><i class="footnote">ראו פירושנו לכלים פכ"ד מ"ו; פכ"ה מ"א, קירשנבאום, ריהוט הבית עמ' 72-43. </i>.
<b>אם אמר לו הווי מוזג ושותה</b> – הנוכרי קיבל רשות להכין לעצמו יין נוסף. למזוג משמעו למהול את היין כפי שנהגו לשתותו, שני שלישים של מים ושליש של יין. <b>אף מה שעל הדלפקי אסור</b> – שכן ייתכן שהנוכרי השתמש בלגין שעל הדלפק למהילה, או ישירות לשתייה וניסוך. <b>חביות פתוחות אסורות</b> – החבית היא כלי גדול יותר ומשמש לאריזה ולא להגשה.<sup class="footnote-marker">55</sup><i class="footnote">לחבית וללגין ראו פירושנו לכלים פ"ב מ"ב; פ"ל מ"ד ועוד. בראנד, כלי חרס עמ' קיא-קעג; רנא-רנח. </i> במקרה כזה כל החביות הפתוחות בבית אסורות שמא הנוכרי השתמש בהן.<b> וסתומות<sup class="footnote-marker">56</sup><i class="footnote">בעדי נוסח משניים (ובבליים) מ,צ, א, ז, ו נוסף מותרות, ראו רוזנטל, עבודה זרה עמ' 63.</i> כדי שיפתח ויגוף ותיגב </b> - כמו במשניות הקודמות. פירשנו את המשנה מתוך ההנחה שהדין בחביות נאמר על מצב שבו הנוכרי בבית וקיבל רשות. אם לא קיבל רשות, הרי הוא יימנע אפילו משימוש בלגין, וקל וחומר במיכלי אריזה שלא נועדו להגשה.
הנחת המשנה שהנוכרי, שהוזמן לבית יהודי לסעודה משותפת, 'ממושמע'. הנכרי לא ייקח אוכל שלא הוגש לו, ולא ינצל את ההזדמנות לפסול את יינו של ישראל. אין הוא רוצה להתגרות אלא נהנה מהכנסת אורחים תקנית ורגילה. זאת בניגוד למשניות הקודמות. במשניות הקודמות חששה המשנה שהפועל או המלח ייקח יין שאינו שלו וישתמש בו (וינסך). וכאן מתוך ידידות הנוכרי אפילו לא ייגע ביין המצוי בבית ולא הוגש לו.<sup class="footnote-marker">57</sup><i class="footnote">ראו עוד טהרות פ"ז מ"ו, ומדובר במקרים בעלי רקע הלכתי שונה. אבל הירושלמי (מד ע"ד) חיבר את הנושאים השונים: "וכרבי מאיר דרבי מאיר אמר בין כך ובין כך הבית טמא. רבי חמא בשם רבי יוסי בר חנינה בחצר החלוקה במסיפס בטהרות טמא, ביין נסך טהור. והא רבי מאיר מחמיר בטהרות ומיקל ביין נסך! אוף רבנן מחמירין בטהרות ומקילין ביין נסך". המסקנה שכולם מקילים ביין נסך (יחסית לטהרות) צריכה דיון.  </i> אין כאן בהכרח גישות שונות. ההלכה הקודמת דיברה בסתם נוכרי בשוק ואילו משנתנו בנוכרי המקיים יחסי שכנות עם יהודי, מוזמן אליו הביתה, וחש עצמו בן בית בבית שכנו היהודי. מערכת היחסים הרגילה בין יהודים לנוכרים התנדנדה אפוא בין שני קטבים אלו. תלוי בזמן, במקום ובנפשות הפועלות.

Mishnah 6

<small>עפ”י כתב יד קופמן</small>
<b>בלשת שנכנסה לעיר</b> – בלשת הוא מונח ליחידה רומית. המפרשים (רמב"ם ועוד) קושרים אותה לפעל 'בלש' שמשמעו לחפש. הבלשת היא יחידת צבא המחפשת חייבי מס. פירוש זה נובע מתרגום אונקלוס לבראשית ל"א, לה; מ"ד, יב למילה "ויחפש". בשני המקרים בתרגום יונתן הארץ ישראלי תרגום אחר "ויפשפש", וכן בתרגום ניאופיטי. 'בלש' במובן 'חיפוש' איננו מופיע עוד בספרות חז"ל, להוציא את השימוש הלשוני 'בלשת'. לפיכך ספק אם זה שורשו של המונח. מכל מקום הבלשת היא המונח ליחידת צבא המבקרת בעיר. יחידת צבא כזאת זכאית, לפי החוק, ל'אכסניה' כלומר לאירוח, ותמיד קיים חשש שאלו יציקו לאנשי העיר. בתיאוריה חיל משלוח כזה אסור לו לשדוד או להציק, אבל המונח 'אירוח' היה רחב וכלל החרמות רכוש והחרמות אוכל. וכן מסופר:
אין עושין לא לאכילת גוים, ולא לאכילת כלבים ביום טוב<sup class="footnote-marker">58</sup><i class="footnote">הצירוף גויים וכלבים איננו רק הלכתי, אלא יש לו משמעות לעצמו.</i>. מעשה בשמעון התימְני שלא יצא בלילי יום טוב לבית המדרש, לשחרית מצאו ר' יהודה בן בבא. אמר לו מפני מה לא באתה אמש לבית המדרש? אמר לו מצוה אחת אירע לי ועשיתיה. בלשת של גוים נכנסה לעיר, והיו מתיראין שמא יצחיבו<sup class="footnote-marker">59</sup><i class="footnote">'יריבו עם' כפי שפירש ליברמן בתוספתא כפשוטה, על אתר (עמ' 949). במקבילה הבבלית "אמר לו: בלשת באה לעירנו ובקשה לחטוף את כל העיר, ושחטנו להם עגל והאכלנום, ופטרנום לשלום".  </i> את בני העיר עשינו להם עגל והאכלנום והשקינום וסכנום כדי שלא יצחיבו<sup class="footnote-marker">60</sup><i class="footnote">צריך להיות יצהיבו.</i> את בני העיר. אמר לו תמהני עליך אם לא יצא שכרך בהפסדך שהרי אמרו אין עושין לא לאכילת גוים ולא לאכילת כלבים ביום טוב".<sup class="footnote-marker">61</sup><i class="footnote">תוס', ביצה פ"ב ה"ו; מכילתא דרשב"י, יב טז, עמ' 21; בבלי שם כא ע"א.</i> אם כן הבלשת היא של נוכרים, כנראה יחידה רומית. שבאה ללוד, ורבי שמעון השתתף בסעודה חגיגית שנועדה להרגיעם ולפייסם. מעניין שרבי שמעון היה יליד תימנה שבארץ בנימין. במאה השנייה תמנה הייתה 'טופרכיה' (מחוז מנהלי רומי) עצמאית, אך מאוחר יותר סופחה לתחום לוד. רבי שמעון היה אפוא נכבד כפרי, ששהה בעיירת האם הגדולה, בלוד, והשתלב בהנהגה המקומית שבה.
משנתנו מובאת בבבלי כתובות כז ע"א כפרשנות למשנת כתובות על עיר שכבשה כרכום (כתובות פ"ב מ"ט). מה שמעיד שאלו אינם סתם גויים אלא כוח צבאי.
בסוף המאה השנייה ובמאה השלישית כאשר התחזק מעמדה של הנשיאות וה'מנגנון' שעמד לרשות הנשיא גדל,<sup class="footnote-marker">62</sup><i class="footnote">רבי היה כופה באמצעות סריסיו "קצוצי" את פסקי הדין שלו - קוהלת רבה, י ג; בבלי, ברכות סז ע"ב.</i> היו לר' יהודה נשיאה "באלושי",<sup class="footnote-marker">63</sup><i class="footnote">"רבי שמעון בן לקיש הוה אכיל עד דמריד, ואמר להו רבי יוחנן לדבי נשיאה, והוה משדר ליה רבי יהודה נשיאה באלושי אבתריה ומייתי ליה לביתיה" (= רבי שמעון בן לקיש היה אוכל עד שהיה חולה. אמר להם רבי יוחנן לבית הנשיא, ויה רבי יהודה נשיאה שולח בלשים אחריו ומביאו לביתו)," ירו', כתובות פ"ט, לג ע"א; בבלי, ברכות סד ע"א רש"י מסביר 'אוכלסי בני אדם'. </i> ששימשו מן הסתם לתפקידים משטרתיים. נראה ששוב לפנינו אותו מונח צבאי.
בצבא הרומי היו יחידות סיור שונות, ובעת מלחמה היה לכל יחידה כזאת תפקיד עצמאי. קשה לדעת איזו יחידה מכונה 'בלשת' כפי שראינו מדובר בעת שלום, והמונח הצבאי הועתק ליחידה של המליציה של הנשיא. המונח אפוא שימש בחיי היום יום האזרחיים.
<b>בשעת שלום חביות פתוחות אסורות וסתומות מותרות</b> – אנשי ה'בלשת' מפקיעין יין בחביות פתוחות אבל אינם מחרימים מוצרים ארוזים. ואף אם הם מחרימים מוצרים ארוזים, אין הם משתהים לסתום את החביות מחדש. בפן החברתי אם הבולשת באה לעיר אין כאן יחסי ידידות אלא החרמה וכפייה, ואין טעם לאסור מחשש פן יתפחתו יחסים חברתיים טובים עם הנוכרים העוברים בעיר. <b>בשעת מלחמה אילו ואילו מותרות<sup class="footnote-marker">64</sup><i class="footnote">בעדי נוסח מהענף הבבלי נוסף "לפי". ראו רוזנטל, עבודה זרה עמ' 64.</i></b> – בשעת מלחמה הצבא רשאי להפקיע מזון כאוות נפשו. לפיכך מבחינה משפטית אין הבדל בין חביות סגורות ופתוחות. <b>שאין פניי לנסך</b> – אנשי הבלשת עסוקים בקרב ואינם פנויים לנסך. זו הבחנה שאיננה במשניות קודמות. המשניות הקודמות התבססו על ההנחה הטבעית שהגוי מנסך תוך כדי שתייה, בזמן הדריכה (לעיל פ"ב מ"ט), בזמן העבודה (לעיל פ"ג מ"א), בעת ההובלה (לעיל פ"ג מ"ד) ועוד. משנתנו מסתייגת מהחמרות אלו ותובעת לאסור יין רק אם יש לנוכרי פנאי לכך. זו גישה שונה למכלול ההלכות של יין נסך. רמז לגישה זו יש בתוספתא בביטוי "אין דרכן לנסך כן" (פ"ז ה"ג). היינו מצפים להלכה הפוכה, שבשעת מלחמה אלו ואלו אסורות, שכן הצבא מפקיע ככל שליבו חפץ. 'אין פנאי לנסך' כמו 'אין דרכן לנסך' היא דרך הלכתית הפותחת פתח מקל, והיא מופיעה אפוא כבר במשנה.
לפי דרכנו כאן מעדיפה המשנה את הפירוש המצמצם לאיסור יין נסך. יין חשוד כיין נסך רק כאשר החשש ריאלי. אין טעם לנסות לאחד את המופעים השונים של החשש בכל המשניות. כפשוטו אלו גישות שונות, ולשווא נחפש מדיניות אחידה, יש כאן שתי מגמות שונות.
בירושלמי (מה ע"א) רעיון דומה: "בולשת שנכנסה לעיר כו'. 1. בשעת השמד הכל אסור שאי איפשר שלא היה שם ישראל, שלא עבדה על כורחו. הדא אמרה עבודה זרה שעבדה ישראל אינה בטילה לעולם. אמר רבי יוסי ואת שמע מינה עבודה זרה שעבדה ישראל על כורחו, אינה בטילה לעולם. 2א. אמר רבי יוחנן לית כאן אסורות אלא מותרות. 2ב. אמר ר' זעירא אית כאן אסורות...". נושא שעת השמד איננו במשנה או במקורות התנאיים. זו תוספת בשם אמוראים לברייתא שבתוספתא. אנו שומעים שהאמוראים חלוקים בהלכה (2). כולם מניחים שהיו יהודים שניסכו לעבודה זרה, והמחלוקת ההלכתית האם במצב כזה של אונס, היין נחשב ליין נסך. שעת השמד היא בדרך כלל ימי מלחמת בן כוזיבא, ויש כאן עדות חשובה להתנהגות יהודי העיר (כל עיר, או עיר אחת מסוימת) בזמן המרד. ואף ליחסם של חכמים למומרי אונס אלו, ולא נרחיב בכך.<sup class="footnote-marker">65</sup><i class="footnote">אין ספק שלמרות הסיפורים על מסירות נפש, היו גם שנכנעו לגזירות הדת. היו חכמים שדגלו בעמדות מתפשרות, ומן הסתם בציבור לא כולם מסרו את נפשם. לעמדות התיאולוגיות ראו ספראי, קידוש ה' (בימי הבית, עמ' 420-406).</i> זאת בניגוד למסורות אחרות המדגישות את העמידה היהודית האיתנה, והנכונות להיהרג על קידוש השם. מן הסתם היו תופעות כאלה של מסירות נפש, והיו גם תופעות של כניעה.<sup class="footnote-marker">66</sup><i class="footnote">ראו עוד בבלי כאן ע ע"א; וכנגדו כתובות כז ע"א; והשוו שבת מא ע"א נידה יג ע"א. סוגיות שבת ונידה זהות, ומסבירות שבשעת לחץ אין זמן לנסך. סוגיות כתובות ושבת הפוכות. השאלה בכתובות היא התשובה בסוגיית עבודה זרה. </i>

Mishnah 7

<small>עפ”י כתב יד קופמן</small>
<b>אומנים ישראל ששילח להם נכרי חבית שליין נסך</b> – בשכרם.<sup class="footnote-marker">67</sup><i class="footnote">בעדי נוסח מהענף הבבלי נוסף 'בשכרן', ראו רוזנטל, עבודה זרה עמ' 64.</i> לפנינו מקרה של תשלום בסחורה במקום בכסף. להלן נרחיב בכך.<b> מותר שיאמרו לו תן לנו את דמיה</b> – יהודים אינם יכולים ליהנות מיין נוכרים מחשש ליין נסך. כפי שכבר עלה מהמשניות הקודמות יין נוכרים נאסר לגופו. אמנם החשש הוא יין נסך, כלומר שמא ניסך הנוכרי מהיין. לפי הפירוש המרחיב שהצגנו במבוא גם אם בטוחים אנו שלא הייתה לו הזדמנות לכך (יצרן גדול, שכלל לא נגע ביין, או שיהודים צפו על היין כל הזמן) גם אז היין אסור, כאילו היה חשש ממשי של יין נסך. אם הם מחליפים את כד היין בכסף יש כאן מעין הנאה מעבודה זרה, כאילו מכרו את יין הנסך לנוכרי. אבל במקרה זה במשנה הפועלים מבקשים את שכרם בכסף, ואין כאן החלפה של יין בכסף. להיפך, היין אמור להחליף את הכסף והפועלים מבקשים את שכרם בצורתו המקורית.
<b>אם משנכנסה לרשותן אסור </b>– אם קיבלו את החבית אסור להם להמירה בכסף. אם טרם הגיעה החבית לידיהם, יכולים הם למנוע מהנוכרי לשלם להם 'מטבע זו'. המשנה איננה אומרת האם היין מותר. כפשוטו הם מבקשים החלפה של השכר, מכיוון שאינם רשאים ליהנות מיין נסך. לדעתנו, הירושלמי מבין שלפי המשנה מותר לאומנים לקבל את שכרם ביין, ועל כך הוא תמה ושואל הרי היין אסור מחשש יין נסך. תשובת הירושלמי (מה ע"א) מפתיעה. "ואין אסור משום יין נסך? תני בר קפרא במשלח בבתים".<sup class="footnote-marker">68</sup><i class="footnote">אפשר שיש לפסק כך: "ואין אסור משום יין נסך! תני בר קפרא במשלח בבתים. סתם הגמרא קובעת שמותר לעשות כן, ובר קפרא מצמצם את ההיתר ל'משלח בבתים'. לעמדתו העקבית המקילה של בר קפרא ראו לעיל פ"ד מי"א. </i> כלומר הנוכרי שלח את היין לבית ישראל ולכן אין להניח שהיין שימש לנסך. זו כמובן הקלה. ממה היא נובעת? אולי מההנחה שאם הנוכרי שלח את היין לפועל יהודי, סימן ששמר עליו בכשרות. אבל אם כך למה בסיפא אסור להחליף את היין בכסף? הרי מותר לשתותו וכל שכן שלא נאסר בהנייה.
אפשר לפרש ש"משלח בבתים" הוא שהיהודי לא קיבל את היין לרשותו, שכן הוא נשלח לביתו, וטרם התבצע קניין של היין. על כן בעצם היהודי לא נהנה מיין שהגיע לרשותו אלא נמנע מקבלת היין. כלומר התשובה חוזרת לשאלה הראשונית, וקובעת שאין ליהנות מתשלום ביין, אבל המשנה מדברת במקרה שהיין כבר הגיע לאומנים בלי ידיעתם וללא הסכמתם. כך החידוש צנוע יותר, ומהפכני פחות. אבל הסבר זה פחות מתאים לסגנון התלמוד.
הסברנו ש"משלח בבתים" משמע משלוח לבית הפועל היהודי. בעל פני משה הסביר שהכוונה שהנוכרי שולח לפועל כמות יין הנמדדת ב'בתים' היא מידת הנפח המקראית 'בת'. כלומר ששלח להם כמות מסוימת "ששלח להם כך וכך מידות ובתים יין בשכרן, בלתי פיסוק דמים של יין. והלכך עד שלא נכנסה לרשותן מותרין לומר תן לנו את דמיה דכיון דאין כאן פיסוק דמים". כלומר שאין קביעת מחיר אלא כמות גדולה של יין. פירוש זה, שבעקבותיו פסעו פרשנים נוספים, מתבסס כנראה על דברי הרשב"א לעבודה זרה עב ע"א שטען שכל זמן שאין מחיר קבוע ("דלא פסק דמיו"), הנקבע בהסכמה דו צדדית, אין כאן קניין, "והן לא זכו בו לא הוי כמוכרין לו יין נסך". ברם אם כך למה לא נקט הירושלמי לשון מפורשת שהיה זה תמחיר כללי ללא קביעת מחיר מדוקדק. ועצם הפירוש קשה, הרי היין ניתן תמורת עבודה, והעבודה קצובה ומדודה, הרי הנוכרי קבע בכך מחיר ליין (תמורת עבודה זו). ובכלל קשה למה ינקוט התלמוד לשון מקרא וישתמש במידת נפח שעבר זמנה. על כן הצענו שיפור לפירוש זה.
לדעתנו, כאמור בתלמוד הירושלמי הבינו שמותר לשתות את היין, או לפחות ליהנות ממנו, ואין כאן חשש יין נסך. ההסבר שהצענו בהחלט חריג מבחינת ההלכה, ואם הוא נכון הוא עומד נגד ההבנה הפשוטה שסתם יין נוכרים אסור. ייתכן אפוא שהנוכרי שלח להם יין יהודים לביתם כלומר שהיין לא נחתם מידי הבעלים, אלא חמרים יהודים הביאו יין מהשוק לבית הפועל, והיין לא היה אף פעם ברשות נוכרי. ועדיין הירושלמי קשה, וההקלה המיוחסת לבר קפרא גדולה.
אם אכן פירשנו את הירושלמי נכון, אין זה פשט המשנה, אלא גישה מקילה מאוד המתירה סתם יינם במקרים מסוימים. מגמה זו מופיעה גם בהמשך המשנה.
<b>המוכר יינו לנ</b>[<b>ו</b>]<b>כרי פיסק</b> – 'פסק' הוא קביעת המחיר.<b> עד שלא מדד </b> - המדידה היא העברה בפועל של היין לנוכרי. <b>דמיו מותרין</b> – היין הוא יין ישראל ואין איסור ליהנות ממנו.<b> מדד עד שלא פיסק</b> – אם קודם מדד את היין ואחר כך נקבע המחיר, אסור לישראל ליהנות מהיין. הטיעון הוא שהיין כבר הפך ליין נוכרים בשעת המדידה, זאת למרות שלא הייתה לנוכרי אפשרות לנסך, והמקרה הוא בבחינת 'אין דרכן לנסך כך" (תוספתא כאן פ"ז ה"ג לעיל פ"ד מ"ח).<b> דמיו אסורין </b>– יש כאן הנאה מיין נוכרים. <b>נטל </b>– הנוכרי [<b>את ה</b>]<b>משפך</b> – מהיהודי<b>. </b>משפך הוא כלי שיש לו שני פיות; למעלה הפה רחב ולמטה צר. מטרתו להעביר נוזלים מכלי גדול לכלי קטן מבלי שהחומר ילך לאיבוד<sup class="footnote-marker">69</sup><i class="footnote">פירשנו כך את המילה משפך. שכן המשנה קובעת שאיננו בבחינת כלי ואיננו מקבל טומאה. אמנם הוא כלי, אבל אין לו כלי קיבול, ולכן גם אינו מקבל טומאה (משנה, כלים פ"ב מ"ד).</i> (איור 44).<b> ומדד לתוך צלוחיתו</b> – הנוכרי השתמש במשפך של היהודי לצרכיו (של הנוכרי) ואחר כך:<b> נטלו ומדד לתוך צלוחיתו שלישראל</b> – מדד יין אחר בשביל ישראל. יינו של היהודי עבר דרך המשפך. למשפך אין כלי קיבול, הוא רק צינור (להלן).
המשנה מהלכת בשיטה שהמדידה נחשבת לקניין לכל דבר. אמנם לפי ההלכה רק הגבהה או משיכה מהוות קנין. אבל יש גם דעה מקובלת שמדידה נחשבת לקניין. בכך דנו בפירושנו לבבא בתרא פ"ה מ"ט (ושם מ"ז). הצענו שם שאמנם חכמים דרשו שיטת קניין מסודרת יותר. אבל בציבור או בהלכה העממית גם מדידה נחשבה לקניין. כמו במשנה הקודמת רגע האל חזור הוא מועד ביצוע הקניין. לאחר שיין ישראל בא לרשות נוכרי<sup class="footnote-marker">70</sup><i class="footnote">במבוא למסכת נזיקין (בבא קמא) אף הסברנו שבציבור רווחה הלכה קדומה, פחות משפטית, שחכמים ניסו לעקור אותה והמירוה בשיטת קניין משפטית תקינה יותר. </i> הוא אסור בהנאה. עד שבא לרשות ישראל מותר להמירו בכסף (מותר בהנאה) לאחר שנקנה על ידי הנוכרי, אסור לקבל תמורתו כסף. הסבר זה שמועד הקניין קובע מסביר את המשנה בשופי.
ברור שבעת המדידה אין לנוכרי אפשרות מעשית לנסך. אך היין הוא כבר יין נוכרי ואסור בהנאה. למעשה נדרש היהודי לבצע מחווה סמלית של קביעת גובה התשלום לפני המכירה. ואכן הדרישה מעטה. בסך הכל בדרך כלל קביעת מחיר הייתה תנאי להסכם על עסקה. בעולם הרומי עסקה שאין בה מחיר מוסכם מראש איננה עסקה כלל. כל מה שנדרש מהמוכר הוא קביעת המחיר מראש.
<b>אם יש בו עקבת<sup class="footnote-marker">71</sup><i class="footnote">כך בעדי הנוסח הארץ ישראליים, בעדי הנוסח הבבליים 'עכבת', ראו רוזנטל, עבודה זרה, עמ' 163-161, וכדברי הרשב"א "אם יש בו עכבת יין. יש גורסין עכבת בכ"ף, כלומר שיש גומא במשפך שמתעכב שם היין האסור, ואוסר את השאר הנשפך עליו אח"כ. ויש שגורסין עקבת בקו"ף, ופי' לכלוך, וכן נראה מן הירושלמי דתמן אמרי כמה דתימר עקבה מדם, והיינו טופח על מנת להטפיח" (רשב"א לעבודה זרה עב ע"א).</i> יין</b> <b>אסור</b> – אם במשפך יש עקבות של היין, או אולי 'עכבת יין' כלומר מעט יין קרוש המעכב את הזרימה. הרי שעקבות אלו הן של יין נסך והמשפך אסור בשימוש ופוסל את היין שעבר דרכו. כפי שנראה להלן הבסיס להלכה הוא שהמשפך איננו כלי לאחסון. יין הנסך עבר בו, אך לא שהה בו. בתוספתא השלכה אחרת של אותה הלכה: "גוי ששילח לגינו אצל ישראל, ומקצת עכבת יין לתוכו. הרי זה ממלא לו את הלגין ונוטל ממנו דמי כולו ואינו חושש" (פ"ז הי"ז). הלגין עצמו אוסר את היין. אבל מותר לאדם למכור יין רגיל לנוכרי. על כן רשאי יהודי למכור או לתת מתנה לנוכרי יין בלגין האסור. אבל אם יש בלגין יין קרוש, צריך לנכות ממחיר היין שהנוכרי משלם ליהודי את כמות היין המצויה בלגין. זו הלכה תיאורטית, אי אפשר לחשב את מחיר הגוש הקרוש, וזו הלכה רעיונית הבאה להדגיש את הרעיון ולא נועדה לביצוע ממשי.
בכל הלכות עבודה זרה אין איסור על מכירת יין לנוכרי. זאת למרות החשש הסביר שישמש ליין נסך, עסקנו בכך במבוא.
<b>עריכת המשנה ושרשור ההלכות בה – משנה ותוספתא</b>
דין פסק ומדד ודין עקבת יין אינם קשורים זה לזה. הקשר במשנה הוא מלאכותי. המדידה מתבצעת במשפך וגם דין עקבת יין מתחולל במשפך. אבל מדידת יין איננה נעשית רק במשפך. בתוספתא הלכה נוספת המחברת את שתי ההלכות, וכן שנינו: "1. הפוסק יינו לנוכרי ופסק ומדד,
אף על פי שעתיד למחות את המחצלות ואת המדות, מותר. 2. וחנוני בין כך ובין כך מותר, מפני שראשון ראשון זקוף עליו. 3. גוי ששילח לגינו אצל ישראל, ומקצת עכבת יין לתוכו, הרי זה ממלא לו את הלגין ונוטל ממנו דמי כולו ואינו חושש" (פ"ז הי"ז). ההלכה הראשונה נקשרת לרישא של המשנה. המוכר פסק ומדד, אבל מתכונן ל'מחות', לנקות את המידות ואולי הרוויח מעט מכך שיין עבודה זרה נדבק לכלי המדידה. ההלכה השנייה היא בחנווני ונאמר בה "בין כך ובין כך", כלומר בין כך (אם פסק ומדד) ובין כך (אם לא מדד ופסק) מותר לו לעשות כן, משום שעל כל מדידה נקבע מחיר לעצמה. ואולי זו אותה הלכה שהבאנו בפירושנו לפרק א' (מ"ג)<sup class="footnote-marker">72</sup><i class="footnote">זאת לפי חלק מעדי הנוסח.</i> שהקלו בהלכות יין נסך על המוכר בצורה מסחרית. ההלכה השלישית קשורה לעקבת יין כפי שכבר הסברנו אותה.
התוספתא מסבירה אפוא את שרשור ההלכות במשנה. ומצד שני היא תלויה במשנה, שכן המילים "בין כך ובין כך" מתייחסות למשפט שאיננו בתוספתא. אם כן עריכת המשנה תלויה בעריכת התוספתא, ועריכת התוספתא תלויה בעריכת המשנה.<sup class="footnote-marker">73</sup><i class="footnote">הצעה סמויה אחרת משתמעת מהבבלי עב ע"ב שעכבת היין נאסרת בנצוק. </i>
במבוא הכללי לפירושנו סקרנו בקצרה את המחקר בנושא מערכת הקשרים בין עריכת התוספתא והחומר בה, לעריכת המשנה. בשתיהן לעתים קרובות חומרים דומים ומשלימים זה לזה, והעריכה של שתי היצירות קרובה. בשאלת הקשר הספרותי בין המשנה והתוספתא עסקנו בקצרה במבוא. לדעתנו משנתנו (עבודה זרה פ"ה מ"ז) מצטרפת אפוא לדוגמאות מעטות אלו, שבהן אפשר להוכיח שהמשנה והתוספתא ליקטו את החומרים ממשנה קדומה ערוכה. כל תנא ליקט מה שחשב כחשוב, וייתכן אפוא שהעורכים היו מתואמים. מה שעורך המשנה נמנע מללקט, ליקט עורך התוספתא. גם משניות יא ויב להלן משורשרות באמצעות התוספת (להלן). מצאנו שיטה זו גם במסכתות אחרות. עמדנו על כך גם במסכתות נזיקין וסנהדרין והצענו זאת במבוא למסכת.
<b>המערה מכלי לכלי המערה ממנו מותר</b> – הכלי שממנו הוצא היין יינו מותר. שכן לכל היותר נדחף המשפך לתוך הכלי ולא היה מגע בין 'עקבת היין' לתוכן הכלי. <b>ואת שהערה לתוכו</b> – יין שהוזרם דרך המשפך הפסול לכלי אחר.<b> אסור</b> – היין שבכלי שלתוכו נשפך היין אסור.
מהתוספתא מתברר שהנושא במשנתנו שנוי במחלוקת גלויה: "1. המערה מכלי לכלי, קילוח, מכנגד שפתיו של חבית ולמטה - הרי זה אסור. 2. הגת, והמחץ, והמשפך של גוים, רבי מתיר וחכמים אוסרין. ומודה רבי בקנקנים שהן אסורות. 3. ומפני מה אילו אסורות ואילו מותרות? אילו עשויות למוכנס, ואילו עשויות שלא למוכנס" (פ"ח ה"א).
<b>דין 'נצוק'</b>
ההלכה הראשונה איננה קשורה למשנה. היא דנה במושג של 'נצוק'. 'נצוק' הוא מונח טכני לזרם מים המחבר שני כלים, כגון מים הנמזגים מכלי עליון לתחתון, או מגת עליונה (טהורה) לגת תחתונה (טמאה). אם הנצוק הוא חיבור, אזי הטומאה "מטפסת" לכלי העליון, ואם נצוק אינו חיבור הטומאה אינה עולה, אך יורדת עם זרימת המים הטמאים. בנושא זה נחלקו צדוקים ופרושים: "אומרים צדוקין קובלין אנו עליכם פרושים, שאתם מטהרים את הנצוק" (ידים פ"ד מ"ז). הצדוקים סוברים אפוא שנצוק מטמא, ופרושים, הם חכמים של משנת טהרות, סוברים שהנצוק אינו חיבור. ואכן, העמדה הזאת מופיעה במגילת "מקצת מעשי תורה": "ואף על המוצקות אנחנו אומרים שהם שאין בהם טהרה. ואף המוצקות אנם מבדילים בין הטמא לטהור כי לחֹת המוצקות והמקבל מהמה בהם לחה אחת" (B55-B57).<sup class="footnote-marker">74</sup><i class="footnote">מחבר הקטע חולק עם המשנה את המונח ההלכתי נצוק, אבל איננו משתמש במונח חיבור. ברור שזו כוונתו, הרי לא כל הנצוק טמא או טהור, אלא תלוי ממה למה הוא זורם. אבל המינוח ההלכתי שבמכתב הכיתתי פחות משוכלל מהניסוח במשנה (שנערכה כמובן שלוש מאות שנה יותר מאוחר). דין נצוק הוזכר בקצרה גם בפירושנו לפ"ד מ"ח.</i> כידוע הלכות כתות מדבר יהודה קרובות להלכות הצדוקים, ואחת הראיות לכך היא משנת ידים זו.
לעומת זאת משנת מכשירין קובעת: "כל הנצוק טהור חוץ מדבש הזיפין והצפחת, בית שמאי אומרים אף המקפה של גריסין ושל פול מפני שהיא סולדת לאחריה" (פ"ה מ"ט). המשנה סבורה שגם בית שמאי מודים שנצוק אינו מטמא, ורק במקפה (תבשיל דייסה) הוא מטמא, משום שהחומר גולש אחורנית או מתיז. אם כן דעת בית שמאי קרובה לדעת הצדוקים, אך הצדוקים סבורים שהנצוק מטמא ומהווה חיבור.
הלכת ה'פרושים' היא כמובן זו המופיעה במשנה "הנצוק והקטפרס<sup class="footnote-marker">75</sup><i class="footnote">מדרון.</i> ומשקה טופח, אינן חבור לא לטומאה ולא לטהרה" (טהרות פ"ח מ"ט).<sup class="footnote-marker">76</sup><i class="footnote">ראו גם מכשירין פ"ה מ"ט.</i> שאלת הנצוק הייתה אפוא מחלוקת בין הכתות, ובאופן טבעי עמדתם של חכמים ממשיכה את עמדת הפרושים.<sup class="footnote-marker">77</sup><i class="footnote">שאלת הנצוק נדונה רבות במחקר, ולא נאריך בה. היא מלמדת עד כמה הייתה שפת הוויכוח מקובעת וכל הצדדים כבר משתמשים באותם מונחים. עם זאת יש לזכור שלמונחים זהים אין בהכרח גם משמעות זהה.</i> במשנה זו הנצוק אינו מטמא, וזו הלכה פשוטה, אבל בתוספתא: "רבי שמעון בן אלעזר אומר בשם רבי מאיר המזחילה<sup class="footnote-marker">78</sup><i class="footnote">מזחילה היא צינור לניקוז מים מהגג.</i> שהיתה שותה ויורדת משקין, ובא טמא והפסיקן העליונים טמאין מפני שהן גרורין על גבי ידיו, התחתונים טמאין. מקל שהיה מלאה משקין טופחין טמאה, ורבי יהודה אומר משם רבי יהושע כיון שהשיקה למקוה טהורה" (טהרות פ"ט הט"ו, עמ' 671). הסיפא היא הרישא של משנת טהרות. המים הזורמים מהמזחילה הם הם הנצוק של המשנה, ובתוספתא מובאת דעה חולקת שהיא כעמדה הכיתתית. אין זה המקרה הראשון שעמדה המוגדרת ככיתתית חדרה לעולמו של בית המדרש כעמדת מיעוט או כמקרה חריג.
במקרה שלנו ההלכה הצדוקית חדרה אפוא בחלקה גם כהלכה ליין נסך,<sup class="footnote-marker">79</sup><i class="footnote">כך בבבלי עא ע"א במפורש. אבל בעג ע"א מעמיד הבבלי את המשנה שלנו שנצוק איננו חיבור. ליתר דיוק הבבלי מבחין בין סוגי נצוק, לפי גודל ה'עמוד' של הנוזלים. </i> וגם כדעה שונה מהמשנה במכשירין. מאחר דאתינו להכא, ייתכן שבית שמאי שציטטנו במשנת מכשירין הם המסתייגים מהלכות נצוק, ולדעתם נצוק הוא מצב ביניים, ורק עורך המשנה עמעם את החידוש שבדבריהם ופירשם לפי העמדה ההלכתית המקובלת.
זאת ועוד; גם במשנת מקוואות רבי יהודה דוגל בעמדה הקרובה לכך שהנצוק הוא חיבור (פ"ז מ"ו). אמנם ניתן לחלק בין המקרים, אך ברור שאי אפשר לנסח שלדעת הפרושים "נצוק תמיד אינו חיבור".
ההלכה השנייה בתוספתא היא המשנה שלנו. מתברר שדין המשפך שנוי במחלוקת. יחד עם המשפך נמנים כלים נוספים: הגת עצמה,<sup class="footnote-marker">80</sup><i class="footnote">אולי מדובר בגת ניידת ולא בגת נייחת מהסוג הרווח ברחבי הארץ. גת ניידת כזאת הייתה קיימת באירופה.  סביר יותר שמדובר בכלי אחר ולא בגת לדריכת יין. </i> ה"מחץ" הוא כלי חרס, וכנראה שבסיסו (השוליים) היה עשוי כקדרה הפוכה, כלומר טבעת הבסיס הייתה גבוהה מעט כך שניתן היה להכיל בה נוזלים כשהחזיקו את הכלי הפוך (איור 45). סתם כלי חרס של גוי אסור, אך הגת והמחץ של נוכרים מותרים (לדעת רבי) משום שאינם מיועדים לאחסון (אף שיש להם כושר קיבול מצומצם). המחץ, הוא מעין ערֵבה, גיגית פתוחה.<sup class="footnote-marker">81</sup><i class="footnote">כל זאת בניגוד לבראנד, כלים, עמ' רפא-רפד, המתאר סתם כלי חרס גדול, וכבר סבר כך בעל פירוש הגאונים לטהרות על אתר, עמ' 10.</i> ייתכן שהמחץ הוא הכלי שבו דלו את היין מהגת, כלי שעל צורתו איננו יודעים דבר, ועל כן אין הוא מיועד לקיבול דרך קבע.
הסעיף השלישי בתוספתא מסביר את ההבדל בין הכלים.
ומפני מה אילו אסורות ואילו מותרות? אילו עשויות למוכנס, ואילו עשויות שלא למוכנס (פ"ח ה"א). כלי קיבול 'מוכנס' של נוכרי ששימש לקיבול יין אסור וכלי ששימש רק למעבר יין מותר, לפי רבי, ולפי חכמים אסור.

Mishnah 8

<small>עפ”י כתב יד קופמן</small>
<b>יין נסך אסור ואוסר כל שהוא</b> – משנה זו משלימה את משנה ב לעיל. עצם המרחק בין המשניות מלמד ששתיהן באות ממקורות שונים. עצם הדין בשתי המשניות זהה. גם שם מדובר בכמות קטנה 'כלשהו'. אבל המונחים שונים. <b>יין ביין ומים במים כל שהוא</b> – הוא אשר נאמר בפירושנו למשנה ב, שמין במינו כלשהו אוסר. לפנינו <b>יין במים ומים ביין בנותן טעם </b>– זהו מין בשאינו מינו ואוסר ב'נותן טעם'. <b>זה הכלל </b>[<b>ל</b>]<b>מין במינו כל שהוא<sup class="footnote-marker">82</sup><i class="footnote">בעדי נוסח ממוצא בבלי 'במשהו' וכך בכל הש"ס וההבדל הוא גם בין הירושלמי לבבלי. </i> ושלא במינו בנותן טעם </b>– המשנה כולה חוזרת על עצמה. הדוגמה היא הכלל ואין חידוש בדוגמה. מעבר לכך חוזרת המשנה על האמור לעיל במשנה ב. עצם החזרה מוסברת על ידי ליקוט ממקורות שונים. מעבר לכך במשנה ב הסברנו את המקרה הנדון שם בצורה מעט שונה. כך שלפחות במשנה ב עצמה אין חזרה.

Mishnah 9

<small>עפ”י כתב יד קופמן</small>
<b>אילו אסורין ואס</b>[<b>ו</b>]<b>רין כל שהן</b> – במשנה הקודמת נקבע שיין נסך נאסר ב'כלשהו'<b>.</b> עתה מונה המשנה רשימה של נושאים הלכתיים שתערובת מהם אסורה ב'כלשהו' כלומר אם נפל מעט מאד לכמות גדולה (מין במינו) כל התערובת אסורה. המשנה נכתבה בהקשר של כלל דיני תערובת, והועברה לפרקנו, בזכות המשנה הקודמת. למעשה מבחינת דיני עבודה זרה אין בה חידוש.
<b>יין נסך</b> – כמו ששנינו.<b> ועבדה זרה</b> – יין נסך גופו אסור משום עבודה זרה. עבודה זרה משמעו שמזון שהוגש כעבודה זרה (כמנחה) התערב במזון אחר. כל התערובת אסורה, גם אם חלקו של המוצר האסור מזערי. <b>ועורות לבובין</b> – עור עגל שנעקר ליבו לשם פולחן, כאמור לעיל פ"ב מ"ג. <b>ושור הניסקל</b> – האסור גם הוא בהנאה.<b> ועגלה ערופה וציפרי מצורע ושער נזיר ופטר חמור ובשר בחלב</b> – בשר שנפל לחלב ואי אפשר להוציא את הבשר. וכן (ובעיקר) חלב שנשפך על בשר, אסורים, ואם התערבב החתיכה לאחר מכן בהרבה חתיכות כשרות, הן כולן אסורות.<b> וחולים שנישחטו בעזרה<sup class="footnote-marker">83</sup><i class="footnote">ב- א, ז, ו, ת, נ"י נוסף 'ושעיר המשתלח' והוא שייך לקבוצה הנזכרת. ראו רוזנטל, עבודה זרה עמ' 68.</i></b> – שחט במקדש במקום המותר ומיועד לשחיטה, אבל שחט לשם חולין. <b>הרי אילו אסורין ואוסרין כלשהן. </b>
הרשימה במשנה קשה במיוחד. הרי ההלכה מופיעה לעיל במשנתנו (פ"ה מ"ב) ומקבילות רבות שהבאנו בפירוש המשנה. וכפי שסיכמו האמוראים: "... דרב ושמואל דאמרי תרוייהו: כל איסורין שבתורה - במינו במשהו, שלא במינו, בנותן טעם, מותר" (בבלי פסחים כט ע"ב; כאן עג ע"ב<sup class="footnote-marker">84</sup><i class="footnote">הבבלי (עג ע"ב) מביא בשם אמוראי ארץ ישראל "ר' יוחנן וריש לקיש דאמרי תרוייהו: כל איסורין שבתורה, בין במינן בין שלא במינן, בנותן טעם, חוץ מטבל ויין נסך".</i>). ואכן בעוד נושאים נקבע שהם אסורים במשהו (בתערובת או שלא בתערובת).<sup class="footnote-marker">85</sup><i class="footnote">כגון משנה, שביעית פ"ז מ"ז; חלה פ"ג מ"י ועוד.</i> אם כן מה מיוחד ברשימה זו בדווקא. האם ניתן ללמוד ממנה שרק באיסורים המנויים חל הדין שהם אוסרים ב'כלשהו'?
לדעתנו ההסבר פשוט. אין זו רשימת כל האיסורים שתערובתם אסורה במשהו (כלשהו) אלא זו קבוצה של איסורים מיוחדים המשמשת כקבוצה ספרותית לנושאים רבים ומופיעה בהקשרים שונים. כגון: "ואלו הן הנקברים: קדשים שהפילו יקברו, הפילה שליא תקבר. שור הנסקל, ועגלה ערופה, וצפורי מצורע, ושער נזיר, ופטר חמור, ובשר בחלב, וחולין שנשחטו בעזרה. רבי שמעון אומר חולין שנשחטו בעזרה ישרפו, וכן חיה שנשחטה בעזרה" (תמורה פ"ז מ"ד) וכן לסדרת נושאים נוספים כגון שאסור לקדש בהן (משום שהם באיסור הנאה – משנה, קידושין פ"ב מ"ט), מטמאין טומאת אוכלין (תוס', עוקצין פ"ג הי"ה, עמ' 689). אם כן הרשימה לא נועדה להוות רשימה מלאה. אין ללמוד ממנה שמה שלא נכלל בה, דינו שונה. אלא המשנה מביאה קבוצה ספרותית מוגדרת של נושאים הלכתיים, כדוגמה לרשימה גדולה יותר.
בחלק מהמקרים רבי שמעון בן אלעזר חולק על פרטים ברשימה. לדעתו, בשר בחלב מותר בהנאה (תוס', ערלה פ"א ה"ז), וכן הוא חולק על פרט במשנת תמורה. מן הסתם גם רשב"ג חולק על המשנה וסבור שתערובת יין נסך איננה אסורה בהנאה (להלן מ"י).

Mishnah 10

<small>עפ”י כתב יד קופמן</small>
<b>יין נסך שנפל לבור</b> – כנראה הכוונה לבור הגת. גודל בורות הגת לא היה קבוע. בורות קטנים הגיעו ל-1 מ"ק ובורות גדולים הגיעו עד 6-8 מ"ק. מעט יין הנסך הוא אפוא 'משהו' או 'כלשהו'. קשה להעמיד את משנתנו בבור סתם שכן בבור רגיל לא אגמו יין נוזל אלא אחסנו אותו בכלים. עם זאת יש טיפוס גת נדיר למדי, שלידה מוצאים אנו מיכלי אבן קרקעיים מטויחים (או תת קרקעיים מטויחים, וקבועים ברצפת המערה) המעידים על שמירת נוזלים (יין) בבורות חצובים, בכדים. יקבים תת קרקעיים כאלה מאפיינים את תקופת המקרא, אך בדיר דקלה שבשומרון מצוי יקב כזה מהתקופה הבזיאנטית (איור 46).
<b>כולו אסור בהנייה</b> – שכן יין נסך אוסר בכלשהו.<sup class="footnote-marker">86</sup><i class="footnote">בבבלי רגיל גם המינוח ב'משהו', בירושלמי 'כלשהו' או כל שהוא.</i><b> רבן שמעון בן גמליאל אומר ימכר כולו לגוי</b>[<b>ם</b>]<b> חוץ מדמי יין נסך שיש בו </b>– אסור לשתות את היין אבל הוא מותר בהנאה חוץ מאותה כמות של יין נסך. מחלוקת דומה בין רבי אליעזר לחכמים מצאנו לעיל פ"ג מ"ט; ותוס' כאן פ"ג הי"ט. העמדה שתערובת יין נסך מותרת בהנאה (ברובה המכריע) היא הקלה גדולה וריכזנו מגמה זו במבוא.
בבבלי ניסיון לצמצם את החידוש רק למצב של תערובת חביות בחביות. ולכן אין כאן איסור הנאה על הכול, שכן בעצם אין כאן תערובת אלא רק חוסר מידע היכן יין הנסך (עד ע"א). ייתכן שדיון זה נועד לצמצם את החידוש. אבל ייתכן שהוא בא גם בגלל אי הבהירות שבמשפט במשנה. המשנה מדברת ב'בור' וכאמור קשה לדעת האם הדין חל רק על בור גת, או על כל בור איגום (שדינו למעשה כחבית). מכל מקום ב'בור' הגת שבארץ ישראל אין מניחים חביות אלא יין נוזלי, ובבור רגיל חביות. פשוטה של המשנה הוא אפוא 'יין ביין'.

Mishnah 11

<small>עפ”י כתב יד קופמן</small>
<b>גת שלאבן</b> – בדרך כלל הגת שימשה לדריכת היין. אם הנוכרי השתמש בגת, הרי שיינו יין נסך, כמו שקבעה המשנה לעיל פ"ב מ"ט.<sup class="footnote-marker">87</sup><i class="footnote">כפי שהסברנו שם יש דעות שאין יין נסך בשלב הדריכה. וייתכן שזו הסיבה מדוע ניתן לטהר את הגת למרות שימוש הנוכרי בה. </i><b> שזפתה גוי</b> – לאחר שדרך הנוכרי בגת ענבים הוא מצפה את לוחות האבן בזפת. בדרך כלל היינו מצפים לטיוח ולא לזיפות. הבבלי (עד ע"ב) מפרש שמדובר בגת שלא נעשה בה שימוש, אלא רק טויחה, ולכן ניתן לטהרה. מכאן שאם נעשה בגת שימוש (דריכה) אין לה טהרה מיין נסך. <b>מנגבה והיא טהורה </b>– כפשוטו, הנוכרי אמור לנגב את הגת לפני הזיפות או אחריו והגת טהורה מיין נסך. היין אמנם חדר לאבן, אבל הניגוב והזיפות יחדיו מועילים לטהר אותה. לשם מה הזיפות? ולמה משתמשת המשנה במונח זה ולא בטיוח או בסיוד. הבנת המונח תסייע אולי בבירור ההלכה וגישתה.
סופרי החקלאות הרומיים מדווחים על שימוש במעט זפת לשתי מטרות, האחת היא איטום חביות העץ שנעשו מעץ אלון. אבל הם גם מספרים שהזפת תורם לשימור היין ומניעת חדירה של מזיקים. זו גם הסיבה מדוע משתמשים בזפת כדי לצפות עצים ולמלא פצעים בגזע.<sup class="footnote-marker">88</sup><i class="footnote">קולומלה, חקלאות ספר יב 17.31, הדס, יין, עמ' 107; מזון ועצים, עמ' 81-77. </i> ניחוח הזפת נחשב היום בלתי טעים לחלוטין, ולא ייתכן שאדם יזפת מרצונו גת. בהתייעצות עם כורמים מנוסים התברר לנו שהזפת המקובלת כיום איננה מועילה לטיב היין, אלא להיפך מזיקה לו. היין שיש בו אלכוהול ממיס את הזפת וטעמה שלילי. ייתכן שמדובר בשרף עצים, בעיקר עצי אלון, ולכך מתכוונים במונח זפת. שרף עצי אלון משמש עד היום למריחת חביות יין, להוספת ארומה וניחוח ליין.
ממקורות יהודיים מקבילים שומעים אנו רק על זיפות כלי יין ממתכת, וזיפות הגת מופיע רק בהקשר של משנתנו. וכן שנינו: "כלי נחשת שזפתן טהורין ואם ליין טמאין" (משנה, כלים פ"ג מ"ז). כלי נחושת שניקב וסתמו בזפת נפסל מתורת כלי, שכן אי אפשר להעמידו על האש. אבל אם הוא כלי יין, הזיפות מטייב את היין, ולכן הכלי נחשב לכלי שלם ומקבל טומאה. וכן: "אמר דוד: החבית של יין, אין נותנין לתוכה יין עד שיזפתו אותה בזפת. כך זפתני ואחר כך שים בו יין" (מדרש תהילים קיט כד). הזפת איננה משמשת בגת, אלא לאיטום כלי נחושת או כלי חרס. עד עכשיו טרם הצענו פירוש מתאים למשנה ולריאליה שבה. לפני שנציע את דרכנו, מן הראוי להבין את המשך המשנה, מפני שכל המשנה יחידה לוגית אחת.
<b>ושלעץ</b> – גת של עץ הוא מתקן אחר, אותו מכירים אנו מקפריסין ומאירופה. באירופה, כמו בארץ, עונת הבציר והדריכה היא בקיץ. באירופה (גליה, איטליה שהן ארצות יין מובהקות), יורדים גשמים גם בקיץ. לפיכך אי אפשר לעבד את היין בגתות אבן המצויות באוויר הפתוח. על כן פותחה שיטה אחרת של דריכת היין בכלי חרס או עץ בתוך הבית, ולאחר מכן כבישתם במכבש עץ (איור 47). אפשר שגם בארץ ישראל נעשה שימוש במכבש כזה, אך בשלב זה אין לכך עדויות ארכיאולוגיות. "גת של עץ" עשויה להיות מתקן כזה, ואזי זו העדות הראשונה לו.
במקביל בארץ ישראל התפתחה שיטה נוספת של כבישת הזגים לאחר שנדרכו. את ה'לחם'(קליפות הענבים הדרוכות) הכניסו לתפוח, ובעזרת קורה או מכבש דרכו אותם דריכה שנייה (לעיל פ"ד מ"ח). המכבש שבו דרכו את הזגין בדריכה השנייה, דומה למכבש היין האירופאי. אלא שהמכבש באירופה שימש לדריכה ראשונה. הגת הנזכרת במשנה היא אפוא או משטח דריכה מעץ (שעליו אין לנו עדויות אחרות) או שהוא מכבש היין ששימש לדריכה ראשונה או רק לדריכה שנייה. כפי שאמרנו לעיל (פירושנו לעיל פ"ד מ"ח), שם השקע שבו אגמו את הזגין נקרא 'תפוח'. זו עדות קדומה למכבש היין, בעוד שהעדויות הארכיאולוגיות שבידינו, למכבשי 'תפוח' עד עתה, הן מהתקופה הביזאנטית.
<b>רבי אומר ינגב – </b>אפשר שרבי אומר שדי בניגוב ואין צורך בזיפות הגת. לאור ההמשך עדיף להציע שמדובר בגת מטויחת (מזופתת), שהנוכרי השתמש בה לדריכה. ניגוב הזפת (הטיח) מכשיר את הגת מיין נסך. <b>וחכמים אומרים יקלף את הזפת </b>– אם הגת כבר מזופתת והנוכרי דרך בה ענבים (יין נסך) יש לקלף את הטיח. <b>ושלחרס אף על פי ש</b>[<b>י</b>]<b>קלף את הזפת הרי זו אסורה</b> – גת של חרס או עדיף סתם כלי של חרס ששימש בתעשיית היין. בדרך כלל החרס לא שימש לדריכה בגלל שבירותו, ולכן אנו מציעים שכבר אין מדובר במשנה על גת אלא על כל כלי שהוא. החרס קולט מטעמו וצבעו של היין שבו ולכן אי אפשר לטהרו גם לא בזיפות.
אם כן גת זפותה היא גת שבעליה שפך מעט זפת לתוכה, והשתמש בה לאחרונה, כך שעדיין נותר בה זפת. גת לא זפותה היא גת שהשתמשו בה אולי בעבר הרחוק, אבל היעדר שרידי זפת מוכיח שלא נעשה בה שימוש בזמן האחרון (היא עברה 'יישון'). ההלכה במשנה נובעת מגורם הזמן שעבר מאז השימוש האחרון. אפשר גם להסביר את המשנה כפשוטה בגת אבן רגילה שבעליה זיפת אותה במעין טיח (בגלל שהסלע היה מבוקע) הזפת סופג את היין. ואם הגוי דרך בה ענבים נשארו בזפת שרידי יין. בגת רגילה החצובה בסלע די בניגוב הזפת, ובגת של עץ, כלומר כלי עץ ששימש לדריכת הענבים מחלוקת האם די בניגוב או יש לקלף. וכלי חרס מזופת נאסר עולמית (לדעת חכמים או גם לדעת רבי).
ניתוח הריאליה, כפי שהצענו, מסייע להיחלץ מכל הקשיים המתעוררים ומשתקפים בסוגיה הבבלית ובין המפרשים (להלן).
בתוספתא: "1. הגת, והמחץ, והמשפך של גוים - ר' מתיר וחכמים אוסרין. ומודה רבי בקנקנים שהן אסורות, 2. ומפני מה אילו אסורות ואילו מותרות? אילו עשויות למוכנס ואילו עשויות שלא למוכנס. 3. של עץ ושל אבן צריך לנגב אם היו זפותין צריך לקלף". החצי הראשון של התוספתא מדבר בכלי חרס ודנו בו במשנה הקודמת. הגת מנויה בין כלי החרס. המשך התוספתא (3) מקביל למשנתנו אך מתברר שאין מדובר על גת הדריכה, אלא על כלי אחסון נייד, קנקנים או כלים דומים. לפי הבנה זו, בקנקנים של עץ ושל אבן אין צורך בטבילה ודי בשטיפה ובניגוב, ואם זופתו מבפנים הזפת סופג את היין ולכן יש לקלפו. וזו הלכה פשוטה. ועדיין קשה פרט טכני. הגת היא בדרך כלל גת הדריכה וכאן היא מופיעה ככלי נייד. שאלה זו נסובה על הרישא של התוספתא.
אפשר גם לקרוא את התוספתא כך שהמשפט השלישי הוא משפט חדש, הנסוב על המשנה. לפי הסבר זה עריכת התוספתא מבוססת על המשנה. הנושא מצוי במשנה, ובתוספתא מחלוקת קלה על המשנה. לפי המשנה דין כלי אבן, כלי חרס וכלי עץ שונה זה מזה. ולפי התוספתא דינם אחד. לפי הסבר זה נוסח התוספתא תלוי במשנה. והמשפט השלישי חולק על המשנה.
טהרת כלים מיין נסך כלים מזופת
גם הבבלי וגם הירושלמי מכירים בכך שהברייתא בתוספתא חולקת על המשנה, אם כי בבבלי גם דרך תירוץ (להלן).
בתלמוד הבבלי שתי הצעות: "אמר רבא: דוקא זפתה, אבל דרך בה לא <u>בעי ניגוב<sup class="footnote-marker">89</sup><i class="footnote">בנוסח הדפוס חסרות מילים אלו, והוצעו להן השלמות סותרות כגון בתשובות הגאונים שערי תשובה רסד נוסף: "אלא קינוף בעיא", קינוף הוא כנראה קילוף. ורש"י "די לה בהדחה", וכן הציעו מפרשים נוספים כגון הרשב"א בחידושיו ועוד רבים. אלו כמובן עמדות הפוכות. </i></u> פשיטא זפתה תנן! מהו דתימא הוא הדין אפילו דרך בה, והאי דקתני זפתה - אורחא דמלתא קתני, קמ"ל. <b>איכא דאמר</b>י, אמר רבא: דוקא <u>זפותה</u>, אבל דרך בה לא סגי לה בניגוב" (עד ע"ב לפי כתב יד אברמסון, בקו מודגשים שינויים מנוסח הדפוס).<sup class="footnote-marker">90</sup><i class="footnote">בדפוס נוסף על ה'איכא דאמרי'. "פשיטא? זפתה תנן! מהו דתימא הוא הדין דאפילו דרך בה, והאי דקתני זפתה - אורחא דמלתא קתני, קא משמע לן דוקא זפתה, אבל דרך בה לא סגי לה בניגוב". הפשיטא הוא בעליל תוספת כדי ליצור איזון בין שתי המסורות.  </i> לפי האיכא דאמרי הראשון. הנוכרי זיפת את הגת ולכן היא פסולה לשימוש, משום שבזפת מערבבים יין,<sup class="footnote-marker">91</sup><i class="footnote">שאילותות דרב אחרי גאון קסב; רשי עד ע"ב ועוד. ראו למשל פירוש הרמב"ן לבבלי עד ע"ב "ששהה שם יין למתק את הזפת".</i> אבל אם הנוכרי השתמש בגת אין חשש ליין נסך כמות ששנינו לעיל פ"ד מ"ח, שגם היין שהנוכרי דרך בגת מותר.
לפי האיכא דאמרי השני המצב הפוך. גת זפותה ניתן לטהר אבל אם דרך בגת, אפילו ניגוב לא מספיק שכן היין שנדרך הוא יין נסך (בניגוד למשנה הקודמת). לא נאמר מה דינה של הגת לפי האיכא דאמרי השני האם די בקילוף, או שהיא אסורה תמיד. בהמשך הסוגיה מעמתת הגמרא את המשנה שלנו מול הברייתא (התוספתא בנוסח מעט שונה מזה שלפנינו) המדברת על 1. הגת המחץ והמשפך "תנו רבנן: הגת והמחץ והמשפך של עובדי כוכבים - רבי מתיר <u>בניגוב</u>, וחכמים אוסרין. ומודה רבי בקנקנים של עובדי כוכבים, שהן אסורין, ומה הפרש בין זה לזה? זה מכניסו לקיום וזה אין מכניסו בקיום; ושל עץ ושל אבן ינגב, ואם היו מזופפין – <u>אסורין"</u>. ברייתא זו דומה לתוספתא שהבאנו ושונה ממנה בשני הפרטים שהודגשו בקו. שינוי קל הגורם להחמרה. בתוספתא "רבי מתיר", בבבלי "מתיר בניגוב". ברור למדי שזה תיקון, שהרי בנוסח רגיל צריך היה לכתוב "ינגב". גם בפרט השני הברייתא בבבלי מחמירה, כלי עץ ואבן שזופפו אסורין תמיד, ואילו בתוספתא רק כלי חרס אסורים לעולם.
הבבלי ממשיך: "והתנן: גת של אבן שזפתה עובד כוכבים - מנגבה והיא טהורה! מתניתין - דלא דרך בה, ברייתא - דדרך בה". הסוגיה מעמידה את המשנה בשלא דרך בה, ולכן די בניגוב, ואילו הברייתא מדברת משדרך בה. בזכות הברייתא יכולים אנו אפוא להשלים את הטבלה הבאה. עם זאת, דעת חכמים בגת משומשת איננה בהירה. כתוב שהם "אוסרין", אבל האם היא מותרת בקילוף? או שהיא אסורה תמיד?<sup class="footnote-marker">92</sup><i class="footnote">בכתב יד אברמזון שינויים חשובים: "אמר רבא: דוקא זפתה, אבל דרך בה לא בעי ניגוב פשיטא זפתה תנן! מהו דתימא הוא הדין אפילו דרך בה, והאי דקתני זפתה - אורחא דמלתא קתני, קמ"ל. איכא דאמרי, אמר רבא: דוקא זפותה, אבל דרך בה לא סגי לה בניגוב".</i>
טיהור כלי מיין נסך- נוסחאות הברייתא
באופן כללי, הירושלמי כתוספתא, אלא שהמשפט האחרון שהוא המעניין אותנו איננו בירושלמי. כפי שנראה להלן, בירושלמי ברייתא נוספת העוסקת בטיהור כלים מטומאת יין נסך.
משנה יא לפי האיכא דאמרי השני בבבלי, מאפשרת להציג מערכת הלכתית ב'היררכיה' רגילה. שבה החומרה עולה מעלה אחת בכל סוג כלי.
הלכות טהרת כלים לפי האיכא דאמרי השני בתלמוד הבבלי
מספר שאלות נותרו ללא מענה: <u>האחת</u> הטיעון שהזיפות פוסל משום שמעורב בו יין קשה. לא שמענו שעושים כן. להיפך הזיפות אמור לבודד את היין החדש משאריות היין הקודם. שאלה <u>שנייה</u> היא שבין שתי המסירות קיים היפוך מלא. לפי ההסבר הראשון, הזיפות מתיר לחלוטין, ולפי ההסבר השני הוא גורם האיסור. <u>השלישית</u>, מבחינה לשונית המשפט: <u>"זפותה</u>, אבל דרך בה לא סגי לה בניגוב" איננו מאוזן צריך היה להיות:
או
דווקא זפותה אבל לא זפותה לא'
או
דווקא כשדרך בה אבל לא דרך בה לא'.
הירושלמי מצהיר בפשטות שהברייתא (התוספתא) חולקת על משנתנו כפי שהצגנו. אם כן לסיכום, לדעתנו הזיפות הוא סיבה להחמיר. המשנה הקודמת (פ"ד מ"ח) לא ראתה ביין הנדרך יין נסך. משנתנו מחמירה ורואה ביין הנדרך יין נסך, ואם נותרו ממנו שרידים הם מפריעים לטיהור הגת. התלמוד הבבלי הכניס להלכה של המשנה את גורם השימוש בעבר, שימוש בעבר רחוק או שימוש בעבר קרוב. הבחנה זו איננה במשנה. והיא מופיעה בהמשך התוספתא, ונעסוק בה להלן.
הראשונים מהלכים כמובן בשיטת הבבלי אם כי בדבריהם לא מעט שינויים. ניכר שגם הם התקשו בהבנת הריאליה. לשם מה מזפתים את הגת. פרשנים שחיו בארצות שונות פירשו את הריאליה של המשנה בפנים אחרות. כך למשל בשאילתות דרב אחאי גאון קסב: "גת של אבן שזפתה גוי אסור לבר ישראל למיעצר ביה חמרא עד דמחוור ליה ומנגב ליה. מאי טעמא משום דמערבין חמרא בכופרא כי היכי דלבסם חמרא", אם כן את הגת המזופתת צריך לקלוף (להחוויר) ולנגב. והוא זה שמסביר שמערבים יין בזפת, אבל בעצם הוא מדבר על מצב הפוך "כי היכי דלבסם חמרא". כלומר שהזפת משפר את היין, ועסקנו בכך לעיל והצענו שהזיפות איננו בזפת אלא בשרף עצי אלון. הגאון מציע ליישן כלי חרס שנים עשר חודש, או למלא את הכלי במים לשלושה ימים שתי הצעות שהן בניגוד למשנה.
וכן שם "גת של אבן שזפתה גוי אסור לבר ישראל למיעצר ביה חמרא, עד דמחוור ליה ומנגב ליה. מאי טעמא? משום דמערבין חמרא בכופרא, כי היכי דלבסם חמרא. ואי עציר בה גוי חמרא, אסור לבר ישראל למיעצר ביה עד דמקליף לזיפתיה, ומנגב ליה. ומעצרתא דפחרא<sup class="footnote-marker">93</sup><i class="footnote">חרס.</i> אף על גב דמקליף לזפת דיליה אסיר עד תריסר ירחי שתא עד דמלו מיא תלתא יומי מעת לעת".
הרא"ש (פרק ב) מסביר שגת אבן מזפתים בשכבה דקה וגת חרס בשכבה עבה. תוספות (עד ע"ב ד"ה "הגת") מסבירים שיש הבדל בין שימוש מרובה לשימוש מועט, וההבחנה קשה כשלעצמה.
רמב"ן הציע הצעה מעניינת ומחודשת לזיפות: "ששהה שם יין למתק את הזפת, ואפילו הכי בעיא ניגוב, וטעמא דמילתא משום דגת לא לדבר שמכניסו לקיום דמיא כדקתני עלה בברייתא, ולא לדבר שאין מכניסו לקיום דמיא לפי שמשהין בו את היין מקצת ארבעה וחמשה ימים למתק את הזפת, ודרכן נמי להחליף שם יין שנים ושלשה פעמים עד שיעבור מרירות הזפת לגמרי" (חידושי הרמב"ן לבבלי כאן עד ע"ב). הוא הבין שהגת היא כלי קיבול ומזפתים אותו מבפנים אבל משהים את היין לזמן קצר, כדי ל'מתק' את הזפת. כך פירש הרמב"ן את הבחנת התוספתא והבבלי בין כלי לקיום וכלים שאינם לקיום. פירוש הרמב"ן הוא בעקבות רש"י ורי"ף לסוגייתנו המסבירים "ואורחא למירמי ביה חמרא פורתא לעבורי קוטרא דזיפתא" – והדרך להניח שם יין להעביר את חריפות הזפת.
בתשובות הגאונים ה'גת' מתפרש ככלי אחסון גדול: "ואי זו היא גת של חרס? עושים פטום גדול שנושא אלף ליטרין, או יתר או חסר, ומניחין אותו בבית או במקום, דאין מיטלטל. ובוצרין ענבים בכרם, ומביאין את היין ומטילין באותו פיטום, ומושכין ממנו כל השנה כלה. מפני שדורכין הענבים בו. ונותנים בקנקנים ופעמים שדורכים אותם בכרם, ומביאים היין ומטילין באותו פיטום. אי נמי פיטום קטן שיכול אדם אחד לדרוך בו יין וכמו זה גת של חרס". ה'פיטום' הוא ה'פיטס' כלי חרס גדול (נפח 1 מ"ק - איור 48). הגאון מניח שאת הענבים מניחים בכלי זה ושם מתבצעת הדריכה (סחיטה). בהמשך הוא מדבר על דריכת הענבים בקנקן קטן. הר"ן על הרי"ף לסוגיה מסביר שאת גת האבן חיממו על ידי אש מתחתיה, וברור שראה לפניו מציאות שונה מאשר גת האבן הקרקעית של ארץ ישראל.
איננו מכירים דרכים כאלה לעשיית יין, ואולי רבותינו הכירו דרך עיבוד כזאת, או ששחזרו אותה מדעתם. אך המשנה נכתבה בארץ ישראל, וצריך לפרשה על רקע זה.
אם כן מבחינה ריאלית טרם יצאנו ידי ספק. אפשר שהזפת היא משמשת לאטימה, ואיננו מכירים שיטה כזאת לאטימת גת. אבל מכירים דרך כזאת לאטימת כלי חרס וכלי עץ (חביות לאחסון יין). אפשרות שנייה שהזפת עשוי משרף אלון והוא משבח את טעם היין.
לפנינו גם פתוחה אפשרות להבנת המשנה כבלתי מנוסחת בדיוק. במקורו של דבר דיברו על טיהור גת על ידי ניגוב, וזיפות קנקנים, אבל העורך בדרכו לאחד את המשנה מבחינה משפטית, התייחס גם לגת זפותה, תופעה שאיננה מציאותית. כך גם בתוספתא המדברת על גת ומחץ מקורה בעיסוק בכלי חרס, אבל התנא רצה לאחד באופן משפטי את כל הפריטים, ומנה את הגת עם המחץ ואת הזיפות של הקנקנים. כל פעילות כזאת מתייחסת רק לחלק מהפרטים הנידונים במשנה.
<b>זיפות הגת</b>
בשלב זה אולי ראוי להעלות הצעה נוספת לביאור הריאליה. בתוספתא אין מדובר בזיפות הגת, אלא בזיפות כלים: "1. הגת, והמחץ והמשפך של גוים - רבי מתיר וחכמים. אוסרין ומודה רבי בקנקנים שהן אסורות. ומפני מה אילו אסורות ואילו מותרות? אילו עשויות למוכנס ואילו עשויות שלא למוכנס. 2. של עץ ושל אבן צריך לנגב אם היו זפותין צריך לקלף" (פ"ח ה"א). שני נושאים לפנינו. הראשון ההבחנה בין כלי אחסון (ל'מוכנס') לכלים שאינן ל'מוכנס'. הגת והמחץ אינם כלי אחסון. עד כאן מדובר רק בגת אבן רגילה והמחלוקת היא האם האחסון בגת נחשב אחסון (שכן הוא למועד קצר). הנושא השני הוא כלי אבן וכלי עץ שאותם מזפתים, כפי שמופיע במקורות רבים, כדי לסתום בהם חורים. הזפת היא הזפת המקובלת היום. אכן הזפת פוגמת בטעם היין, אבל לבעל אין כלי אחר והוא רוצה להשתמש בכלי הקיים, ולפי התוספתא יש לקלף את הזפת, מכיוון שהשתקע בה מעט יין.
המשנה היא עיבוד בלתי מדוקדק של התוספתא ובה עורבו שתי ההלכות שבתוספתא, והיא מנוסחת בצורה הלכתית משפטית: אבן, עץ, חרס. השלישיה מסודרת מהקל אל הכבד. כך נוצרה דוגמה בלתי ריאלית של גת וזפת. צירוף כזה איננו ריאלי אך הוא נובע מהעיבוד לשפה משפטית אחידה. זו הוכחה לכך שנוסח המשנה תלוי בתוספתא, או במקור אחר שגם התוספתא השתמשה בו. שילוב דומה של אבן, עץ, חרס יחד עם זפת, מצוי במשנת כלים פ"ג מ"ח.<sup class="footnote-marker">94</sup><i class="footnote">ראו עוד מסכת שמחות פי"ג ה"ט, עמ' 203.</i>
נסיים בהערה שהצירוף גת, מחץ ומשפך מלמד שאולי ל'גת' במשנתנו משמעות שונה - כלי ששימש לשליית היין. איננו מכירים כלי כזה, ורק בדוחק ניתן לעייל פירוש זה לירושלמי (בוודאי שהבבלי לא פירש כן), וצריך עיון.
התוספתא (פ"ח ה"ג, עמ' 473) משלימה את החסר במשנה ומציעה את ההלכות הראשוניות. הברייתא משלימה את החסר במשנה וההלכה השלמה יוצאת רק מצירוף שני המקורות, המשנה והתוספתא כאחד. הגת עצמה נדונה במשנה.
לנוסח הברייתא שתי מסירות (ירושלמי ובתוספתא).
אם כן הרשימה היא:
1. הגת עצמה יש לזפת או לנגב (התוספתא לא דנה בכך משום שאין זה מקרה ריאלי).
2. גת מזופתת לקלוף או לנגב (התוספתא לא דנה בכך משום שאין זה מקרה ריאלי).
3. הדפים הלולבים והעדשות - יש לנגב. הדף הוא לוח עץ שמניחים על הזיתים מתחת למכבש. הלולב הוא הבורג של המלחצה (איור 49). מקור השם הוא לול-לוליני. בערבית מכונה הבורג עד היום, בשם 'לוּלְבּ'). עדשה היא האבן המרסקת את הזיתים היא עשויה בדרך כלל מאבן (איור 50). ייתכן שכאן מדובר בעדשת עץ שכן בדרך כלל כלי אבן איננו מקבל טומאה. ברם, על טומאת נוכרים לא חל דין זה שהרי גם הגת עצמה מקבלת טומאה אף שהיא כלי אבן ומחוברת לקרקע.
4. (איור 51). כל העקלים עשויים מכלי קש לסוגיו וצריך לנגב אותם או ליישן, כלומר להשהות 12 חודש. רשב"ג חולק קלות על אורך ההתיישנות ומציע מעונה לעונה. העונה עצמה היא כשלושה חדשים (לפי תנאי החקלאות של המסיק בארץ ישראל). ורשב"ג אומר שדי להשהותם מסוף עונה אחת לתחילת העונה הבאה (בבלי עד ע"ב).
5. ר' יוסי מציע פתרון חילופי - להדיח במים רותחים או ב'מלוגין', מי המוהל של זיתים.
6.  רבי יוסי אומר: הרוצה לטהרן מיד - או חולטן במי רותחין, או מולגן במי זיתים.
7. פתרון אחר הוא להניחם תחת מים זורמים.<sup class="footnote-marker">95</sup><i class="footnote">כל זאת גם בתוספתא טהרות פי"א הט"ז, עמ' 673. גם שם יש דיון בגת ואחר כך בכלים אלו. אבל אין דיון בטיהור הגת עצמה, כמו שפירשנו את התוספתא שלנו. אשר לגת עצמה ברור שהיא כשירה לשימוש שהרי עברה עונה שלמה, ושרידי היין התאדו לחלוטין בשמש, ונשטפו במי גשמים ואין כאן כלל שאלה. ואולי התחשבו חכמים גם בכך שהגת היא למעשה סלע טבעי, אבן איננה מקבלת טומאה, ובוודאי לא המחובר לקרקע.  </i>
בתוספתא מדובר על גת ועל בית בד. החלקים הנזכרים הם בעיקרם של בית בד, ומשמשים בגת בשימוש בעל חשיבות משנית, בדריכה השנייה של הענבים המרוסקים (ה'לחם' בתפוח). לפיכך סביר שהברייתא דיברה בגת ובית בד כאחד (נוסח התוספתא), ונוסח הירושלמי בנקודה זו הוא קיצור. הברייתא עוסקת בכלים שאינם משמשים לקיבול, אלא רק נוגעים בשמן או ביין ואין סתירה בין משנתנו העוסקת בגת ובכלי קיבול, לבין הברייתא.
עקלים הם הסלים עשויי הנצרים שבהם הניחו את הזיתים המרוסקים
לפי התוספתא, מחלוקת שני תנאים בדברי רבי יוסי (תרי תנאים אליבא דרבי יוסי). בירושלמי רק נוסח אחד והוא אליבא דרבן שמעון בן גמליאל. נוסח הירושלמי איננו, אפוא, עיבוד של התוספתא אלא נוסח מקביל, דברי רבי יוסי נמסרים לפי שיטת (אליבא ד') רבן שמעון בן גמליאל.
הקביעה האחרונה של הברייתא בתוספתא ובירושלמי (7), חשובה ביותר. "כשם שאת מנגב בטהרות כך מגנב ביין נסך.  קביעה זו חוזרת גם בבבלי (עה ע"א; נדה סה ע"ב). משמעה שכל דרכי הטהרה מיין נסך משמעותי גם בטהרה מטומאה רגילה. ברם, קביעה זו קשה ביותר. כל הדרכים הנזכרות בברייתא אינן דרכי טהרה רגילות. וכי ניתן לטהר חפץ טמא בצינור שמימיו מקלחין בקביעות? או לנגב כלי נצרים? אפשר להבין שבטהרת כלים שנטמאו החמירו, ביין נסך הקלו. סוף סוף חשש יין הנסך מופרז ומוקצן ולא החמירו ביין נסך כמו בטהרה. אבל הברייתא אומרת שכך נוהגים גם בטהרות. בטהרות יש תמיד להטביל במקווה, וכל הדרכים האחרות בלתי קבילות לחלוטין. בתחום טהרה ננקטו דרכי טהרה אחרות. אין טהרה אלא במקווה, והברייתא שלפנינו סותרת את כל הלכות טהרה המוכרות לנו. בירושלמי בהקשר אחר: "והא רבי מאיר מחמיר בטהרות ומיקל ביין נסך אוף רבנן מחמירין בטהרות ומקילין ביין נסך" (ירו', עבודה זרה פ"ה ה"ו, מד ע"ד). המדובר בפרט מסוים שעליו יש מחלוקת. פרט הלכתי זה חוזר גם בבבלי (נדה ע ע"ב). אם כן אין כאן קביעה שכל דרכי הטהרה הרגילות חלות על יין נסך (וההיפך) אלא הבדל בפרט מסוים.
אולי כוונת הבריתא במונח 'טהרות' איננו לדיני טומאה וטהרה הרגילים אלא למעבר מטרף לכשר. כלומר טיהור כלי ששימש לבשר כך שישמש לאכילת מזון חלבי. או כלי ששימש לטריפה שישמש לאכל כשר. המונח 'כשר' או 'להכשיר' עשוי להתחלף עם 'טהור' או 'לטהר'.
את תוספתא טהרות חותמת מקבילה זהה לברייתא שלנו: "מי שהיו גיתיו ובדיו טמאין, ומבקש לטהרן. הלולבין והעדשים מנגבין, והן טהורין. העקלין של נוצרין, ושל בצבץ, צריך לנגב. של השיפה ושל גמי, צריך לישן. כמה הוא מישנן? שנים עשר חדש. רבן שמעון בן גמליאל אומר מגת לגת ומבד לבד. ר' יוסי אומר רצה לטהרן מיד, חולטן ברותחין או מולגין במי זיתים. רבן שמעון בן גמליאל אומר משם ר' יוסי, נתנן בנהר שמימיו מהלכין מלא עונה, או תחת הצנור שמימיו מקלחין. וכשם שהוא מנגב לטהרה מנגב ליין נסך" (תוס', טהרות פי"א הט"ז, עמ' 573).
בתוספתא טהרות מדובר מן הסתם על טהרה רגילה שהוא הנושא של כל אותו הפרק. מסתבר איפוא שלפנינו מסורת הלכתית שונה מהמקובל. בדוחק רב ניתן לפרש את הברייתא שלנו (בעבודה זרה) בטהרה מ'טומאת עבודה זרה'. זה הנושא במשנה הבאה. אנו מכירים הליכים דומים (שטיפה, ליבון) רק בהכשרה מבשר לחלב. או מטריפה לכשרות. נעסוק בכך להלן בסוף המשנה הבאה. אך זה הסבר 'מתחכם' שאיננו מתאים לתוספתא במסכת טהרות. מבחינה מתודולוגית זו דרך בלתי נכונה להתעלם מאשר כתוב בתוספתא במפורש, כדי שיתאים למערכת ההלכתית המקובלת.
אין אלא לומר שהמשפט השביעי סותר את כל הידוע לנו על טהרה.
מסקנה דומה עולה מדרשות התנאים. הפסוקים בפרשת המלחמה עם המדינים (במדבר לא) הם המקור לטהרת נוכרים: "וְכָל בֶּגֶד וְכָל כְּלִי עוֹר וְכָל מַעֲשֵׂה עִזִּים וְכָל כְּלִי עֵץ תִּתְחַטָּאו" (במדבר ל"א, כ) בעל ספרי במדבר לומד מפסוק זה את דין טהרתם של כלים שונים לעניין טהרה רגילה:
כלי עור וכל מעשה עזים וכל כלי עץ (במדבר לא כ) הא למדנו לארבעה כלים. לכלי מתכות מנין? תלמוד לומר אך את הזהב ואת הכסף את הנחשת את הברזל את הבדיל ואת העפרת (במדבר ל"א כב). הא למדנו לארבעה כלים, ולכלי מתכות. לכלי חרס מנין? תלמוד לומר וכל כלי פתוח אשר אין צמיד פתיל עליו וגו' הא למדנו לארבעה כלים ולכל" (ספרי במדבר קכו, עמ' 163).
ברור שהדרשן סבור שטהרת נוכרים היא כטהרה רגילה,<sup class="footnote-marker">96</sup><i class="footnote">וכן מסקנתו של כהנא, ספרי עמ' 1046-1044 והמחבר איננו רואה את הקושי שבדבר.</i> וכן בספרי זוטא לא כ (עמ' 329). נמצאנו למדים שהייתה תפישה תנאית שכל דיני הטהרות חלים עליהם אותם פרטים. גם במגילת המקדש, חיבורם של בני כתות מדבר יהודה במסגרת הדיון על סתם טהרת מת, נרמזים הפסוקים הללו מספר במדבר, ללמדך שאכן טהרה רגילה זהה לטהרת נוכרים.<sup class="footnote-marker">97</sup><i class="footnote">מגילת המקדש, עמ' מט. </i> במגילת המקדש שם גם פרקטיקה כיצד לטהר בית,<sup class="footnote-marker">98</sup><i class="footnote">בספרות חז"ל המחובר לקרקע איננו נטמא כלל.</i> והשיטה היא לגרור את הקיר, זו אכן הדרך גם לטהר מנגע וגם לטהר מטהרת נוכרים. לפנינו אפוא שיטה כיתתית, שגם הייתה מקובלת אצל חלק מהתנאים.
לפנינו אפוא פרק הלכתי עלום, כנראה מלפני קבלת ההלכה המקובלת שטהרה היא רק במקווה. בפירושנו למסכת ברכות טענו שיש בתלמוד (בעיקר התלמוד הבבלי) רמזים לשיטת טהרה אחרת, שלא בטבילה במקווה, אלא בהתזת מים (תשעה קבים).<sup class="footnote-marker">99</sup><i class="footnote">פירושנו לברכות פ"ג מ"ד. </i> אנו סבורים כי טהרה כזאת (תשעה קבין) היא קדומה משום שלא סביר שבתקופה מאוחרת נסוגו חז"ל מהקביעה המוחלטת שכל טהרה היא בטבילה במקווה. כך גם טענו לגבי הלכות מריקה של כלי קודש, וכך לגבי הרשימה שלנו. החריגים הם כנראה שרידים מהלכה קדומה, שנעקרו כמעט לחלוטין מההלכה המאוחרת (התנאית), והבתר תנאית, עד ימינו.
בתלמוד הבבלי (עד ע"ב) סיפור נוסף כנראה מארץ ישראל:<sup class="footnote-marker">100</sup><i class="footnote">גם רב וגם דודו רבי חייא הנזכרים שהו בארץ ישראל. רבי חייא נולד בבבל אך פעל רק בארץ ישראל. רב פעל כמובן בשתי התפוצות. מפגש של השניים אפשרי אפוא רק בארץ ישראל, כשרב תלמידו של רבי חייא. </i> "כי ההוא דאתא לקמיה דרבי חייא, א"ל: הב לי גברא דדכי לי מעצרתאי, א"ל לרב: זיל בהדיה, וחזי דלא מצוחת עלי בי מדרשא. אזל חזייה דהוה שיעא טפי, אמר: הא ודאי בניגוב סגי לה. בהדי דקא אזיל ואתי, חזא פילא מתותיה וחזא דהוה מלא חמרא, אמר: הא לא סגי לה בניגוב אלא בקילוף. והיינו דאמר ליה חביבי: חזי דלא מצוחת עלי בי מדרשא" [= כמו אותו אדם שבא לפני רבי חייא. אמר לו תן לי אדם שיטהר את בית הבד שלי. אמר (רבי חייא) לרב לך איתו וראה שלא יצעקו עלי בבית המדרש. הלך (רב) וראה (את בית הבד) משופשף ונקי אמר. זה בודאי די לו בניגוב. כאשר היה הולך ובא (משוטט בבית הבד) ראה קערה (פיילה) מתחתיו שהיה מלא יין. אמר זה לא די לו בניגוב, אלא בקילוף. וזהו שאמר לו דודו ראה שלא יצעקו עלי בבית המדרש].
המעשה חשוב ומאיר פנים מרתקות בחברה הישראלית. בעל בית עשיר איננו שומר על טהרה בכלל ועל טהרת יין נסך בפרט. הוא פונה לחכם שייעץ לו כיצד לטהר את בית הבד, או יותר נכון שיבצע טקס ניקוי וטהרה בשבילו. התלמיד נשלח על ידי רבו (רבי חייא הגדול), לפקח על שדרוג בית הבד. זו תמונה שחוזרת במקורות אחרים. עם הארץ שאיננו מבין בטהרות מבקש מתלמיד חכם, מחבר או מכהן לבצע בשבילו את הטיהור.<sup class="footnote-marker">101</sup><i class="footnote">ראו המבוא למסכת תרומות.</i> מהסיפור מתברר שניגוב או קילוף אינן שתי אפשרויות חלוקות אלא הדבר תלוי במצב בית הבד. רב בתחילה סבור שדי בניגוב, שכן בית הבד נקי למופת. אבל אחר כך התלמיד (רב) מבחין בקערה מלאה יין, הנחשד כיין נסך, ולכן הוא תובע קילוף.
סתם בית בד הוא מאבן והאיש השתמש בו, ועל כך חלה המחלוקת שבמשנה האם ינגב או יקלף. מכאן שאין לקבל את הפירוש המוצע בבבלי לעיל שמדובר בבית בד או בגת שלא נעשה בה שימוש מעולם.
ההלכה במשנה ברורה (כולל מחלוקת שאין בה הכרעה). אבל מהמעשה מתברר שדרכי הטהרה תלויות במקרה ובתנאים, כל הטיהור הוא בעייתי (רבי חייא חושש מביקורת בבית המדרש). מה שבתוספתא ובמשנה ברור, למעשה נתון עדיין לפרשנויות ושינויים. לא ברור האם הטיהור או מטומאת יין נסך או מטומאה רגילה. מדוע יש לטהר את המבנה, הרי המבנה איננו מקבל טומאה. ואם מדובר בכלים שבו, הרי שהנקיון איננו משמעותי כלל. המעשה מוזר ותמוה, והדבר מעיד על מידה רבה של ריאליות. אילו היה זה מקרה קדום היינו אומרים שהלכות טהרה טרם התגבשו. אך בתחילת תקופת האמוראים המעשה קשה. אין בידינו להסבירו. אלא בהנחה שהייתה מערכת טהרה חליפית לזו המתוארת בספרות התנאים. מערכת זו הייתה כנראה קדומה ונהגה בעבר העמום. שרידים שלה נותרו חלים על טהרת נוכרים, נושא שאין בו חוקים אחרים. המערכת הקדם תנאית הייתה פחות אחידה, יותר גמישה. בפרטים מסוימים הקילה מהלכות התנאים, ובפרטים אחרים החמירה יותר מאשר בהלכה התנאית. טהרת יין נסך שונה אפוא מטהרה רגילה, בניגוד לתוספתא שלנו. עם זאת התוספתא שלנו ומקבילתה בטהרות מעידות שהכללים של טהרת נוכרים, חלו פעם גם על טהרה רגילה. כללי הטהרה מטומאת נוכרים קרובים יותר לטהרת מצורע (נגעים) ולטהרת מקדש. המשנה הבאה עוסקת בטהרת המקדש.

Mishnah 12

<small>עפ”י כתב יד קופמן</small>
<b>הלוקח כלי תשמיש מן הגוי</b> – המשנה מדברת בטהרת נוכרים בה נרחיב בסוף המשנה.<b> את שדרכו להטביל יטביל</b> – טבילה היא טבילה במקווה.<b> להגעיל יגעיל</b> – במשנה אין הגדרה של הגעלה. אך לאור הרצף מסתבר שהכוונה לשטיפה במים רותחים (חמים).<b> ללבן באור ילבן</b> – באוּר. כך הוסיפו כמה עדי נוסח מהענף הבבלי.<sup class="footnote-marker">102</sup><i class="footnote">ראו רוזנטל, עבודה זרה עמ' 64.</i> כל כלי מטהרים לפי 'דרכו' כלומר לפי דרך השימוש בו, או אולי לפי טיבו, באיזה רמת הכשרה הכלי יכול לעמוד. ומפרטת המשנה: <b>השפוד והאסכלה מלבנן באור</b> – שיטת ההכשרה החמורה יותר יש למכשירים הבאים במגע ישיר עם האוכל בשעת בישולו (בטמפרטורה של בישול) כגון השפוד (מוט ארוך שמכניסים לתוך המאכל הנצלה על האש, או אסכלה (רשת גריל של היום – איור 52) – חובה ללבן באש.<b> והסכין שפה והיא טהורה</b> –הסכין די לה בשפשוף. לא ברור האם דרגת ההכשרה נקבעה לפי דרך השימוש בכלי, או לפי יכולתו לעמוד בתנאי ההכשרה ובנתון המעשי. את הסכין, למשל, אפשר לשייף אך לא את האסכלה.
<b>הכשרת כלי עבודה זרה</b>
התוספתא (פ"ח ה"ג, עמ' 473<sup class="footnote-marker">103</sup><i class="footnote">וכעינו בירושלמי מה ע"ב; בבלי עה ע"א.</i>) מפרטת את המשנה, והיא ניסוח עצמאי שאינו תלוי במשנה:
1. הלוקח כלי תשמיש מן הגוים - דברים שבידוע שלא נשתמש בהן, מטבילן והן טהורין. 2. דברים שבידו שנשתמש בהם, כגון הכוסות והצלוחיות מדיחן בצונן. 3. כגון היורות, ומחמי חמין, והטיגנין, והקומקמיסין, מדיחן ברותחין. 4. כגון הסכינין, והשפודין והאסכלאות, מלבנן באור והן טהורין. 5. וכולם שנשתמשו בהן עד שלא שף, יגעיל. הטביל וליבן, הרי זה מותר.<sup class="footnote-marker">104</sup><i class="footnote">לסיכום דומה ראו מדרש הגדול לבמדבר לא כג (מהדורת פיש, עמ' שכד).</i>
התוספתא מדברת על שיטה לטהר כלי של נוכרי. אין מדובר בטהרת יין נסך, שכן הסכין, השפוד והאסכלה אינם משמשים בתעשיית היין. מהתוספתא ניתן להבין שדין טיהור מיין נסך דומה לטיהור מסתם שימוש נוכרי, אך הדבר נובע רק מההקשר של ההלכה ולא מתוכנה. התוספתא מדברת על כמה רמות של הכשר, מהטהרה הקלה לטהרה חמורה.
1. טבילה – כלי שלא השתמשו בו. לא ברור האם די בטבילה, וליבון איננו מכשיר את הכלי, או להיפך דווקא טבילה ולא ליבון.
2. כלי הגשה שהשימוש בהם למאכל חם או קר יש צורך בשטיפה בצונן ודי בכך. לא ברור האם די בשטיפה ואפשר גם להטבילו, או ששטיפה דווקא ולא טבילה.
3. מכשירי אפייה כגון יורָה (סוג של תנור), כלי שמחממים בו מים, כלי טיגון (מחבת בלשוננו -), וכן קומקום (קנקן העומד ישירות על האש). את כל אלה יש להדיח ברותחים, מעין הטבילה במים רותחים להכשרת כלי הגשה הנהוגה בימינו.
4. כלי צלייה (וכלים שעליהם מתבשל האוכל ישירות) כגון השפוד, או אסכלה – חובה ללבן באש. בתוספתא צורף הסכין לקבוצה זו, והדבר קשה שכן הסכין איננה משמשת בשעת הבישול או הצלייה. ואכן במשנה הוא מנוי בקבוצה הבאה. התוספתא העבירה אפוא את הסכין מקבוצה לקבוצה. וזו עדות לתלותה בנוסח המשנה. למעשה הסכין שייך לקבוצה הבאה.
5. וכולם שנשתמשו בהן עד שלא שף,<sup class="footnote-marker">105</sup><i class="footnote">הביטוי קשה, ואולי יש להסבירו לפי המקבילה בירושלמי (להלן) עד שלא השתמש בהם, שף או יגעיל או ילבן והן מותרין. </i> יגעיל. הטביל וליבן, הרי זה מותר.
במקום טבילה במשנה מופיעה הדחה בצונן, וכך גם נהגו לדורות.
הברייתא חוזרת בירושלמי (מה ע"ב) בשינויים. את השינויים מספרנו והדגשנו בקו:
הלוקח כלי תשמיש מן הגוי 1. <u>דברים שיודע שעושין בהן אוכל נפש</u> כגון כוסות מדיחן וטהורין. אבל יורות וקומקמין מגעילן בחמין. וכולן שנשתמש בהן 2<u>. אף על פי שלא הטביל, והגעיל ושף וליבן, הרי אילו טהורין</u>.
התוספת של אוכל נפש היא אגב גררה. אין זה משנה למה בדיוק השתמש בכלים, ודי בכך שהשתמש בהם לאוכל. התוספת השנייה למעשה מעקרת את המשנה והתוספתא, וקובעת שכל ההכשרה היא רק לכתחילה, ואם לא עשה כן הכלים טהורים. זו עדות נוספת לאשר תיארנו במבוא. חכמים קובעים את הנוהג הראוי, או את ההלכה. אבל הציבור לעתים עובר על ההלכה ובדיעבד מקילים עליו. אם כי לעתים גם מחמירים.
בירושלמי נוספה דרישה שתמיד יטביל - "תני רבי הושעיה צריך להטביל". עוד נוספה שם הסיבה לכל תהליך ההכשרה "לפי שיצאו מטומאת הגוי ונכנסו לקדושת ישראל". שאלה זו נשאלת בימי רבי יהודה נשיאה, ואיננה הלכה ברורה.<sup class="footnote-marker">106</sup><i class="footnote">כמות ששנינו  [בסוגריים השלמות והסברים שלנו]: "1. כהדא רבמי סלק עם רבי יודן נשייא לחמתא דגדר. ושאלון כסף [מה דינם של כלי כסף]. 1א. מן אילין דאוסינוס שאלון לרבי ירמיה [מה דינם של כלי מתכת] אמר צריך להטביל, לפי שיצאו מטומאת הגוי ונכנסו לקדושת ישראל. 1. יצא לחוץ ונלמד. [זה המשך מעשה 1]. נפקון ושמעון: 2. רבי יעקב בר אחא שמעון בר בא בשם רבי יוחנן לא שנו אלא לוקח אבל שואל מותר. מעתה אפילו כלים. 3. רבי הושעיה זבין כלים ומטבילן. הכא את אמר 'מדיחן והן טהורין', וכא את אמר 'מגעילן בחמין'. חומר הוא בגיעולי גוים. [השאלה היא: למה נאמר שמספיק להדיח כלי גויים ובברייתא נאמר שצריך להגעיל אותם במים חמים. התשובה היא, שכלי של נוכרי שמלאכתו לבישול (גיעולי נכרים) חייב בהגעלה וכלי המשמש לצונן די לו בהדחה בצוננים].  4. סכין תוחבה בארץ שלשה פעמים ודייו. 5. רבי בא בשם רב יהודה דא דת מר בסכין קטנה אבל בסכין גדולה צריכה ליבון. 5א. והליבון צריך שיהו ניצוצות מנתזין ממנה" (ירו', כאן מה ע"ב).</i> ורב מרי שנשאל שם מציע לצאת החוצה ("יצא לחוץ ונלמד"), ולראות את המנהג הנוהג ומספר התלמוד: "נפקון ושמעון רבי יעקב בר אחא, שמעון בר בא בשם רבי יוחנן, לא שנו אלא לוקח אבל שואל מותר". אם כן חובת הטבילה וההכשרה מפוקפקת והיא יותר סמלית מהלכתית. כלי שמשאילים אותו אין צורך כלל להטביל, אלא רק כלי הנקנה מנוכרי. אם כן אין כאן ממש טומאה. בירושלמי עוד פרטים והצעות מקילות כגון "סכין תוחבה בארץ שלשה פעמים ודייו". לא באנו לסכם את ההלכה הירושלמית בנושא אלא רק להצביע על ערעור ההלכה שבמשנה, קבלת דרכו המקלה של רבי, והרחבת ההיתר.
לעומת זאת בתלמוד הבבלי אין הד להקלה בטומאת נוכרים. בבבלי הגדרות כיצד ללבן וכיצד להטביל כלים גדולים. אין הד לדרישה לטבילה הלכתית (במקווה), אבל יש בה סוג אחר של טבילה - יורה גדולה בתוך יורה קטנה (עו ע"א). סכין ניתן לנעוץ בקרקע אך לא שלוש פעמים אלא עשר פעמים (עו ע"ב), ומסופרים מעשים על קיומן ומימושן של הלכות אלו (מסורת הלכתית רצופה עד לדורנו). בין השאר מנוסח הכלל ההלכתי "כבולעו כך פולטו", כלל המשמש בספרות ההלכה בהכשרת כלים (גם בין בשר לחלב, ובין חמץ לפסח<sup class="footnote-marker">107</sup><i class="footnote">בבלי, פסחים ל ע"ב; עד ע"ב.</i>). הבבלי, כמו גם הירושלמי דורש להוסיף טבילה במקווה, ומרחיב את ההלכה לכלים חדשים (עה ע"ב). עם זאת גם בתלמוד דעות מקלות כגון מחלוקת אם בדיעבד מותר להשתמש בכלים ללא טבילה (עה ע"ב), וכן האם הלכות אלו חלות גם על כלים חדשים (שם).
לכאורה המשנה מסודרת בסדר היררכי, קיימות סדרת דרכי הכשרה וככל שהטומאה חמורה יותר כך נדרשת דרך טהרה חמורה יותר. מסתבר ששטיפה בצונן, מכשירה יותר מטבילה, ושטיפה ברותחין מטהרת כלים שטומאתן חמורה יותר. לפי הסבר זה אם הגעלה באש היא הדרך המירבית, ניתן היה לטהר בה גם כלים חדשים (כאלה היכולים לעמוד באש כמובן). הברייתא איננה מציעה את הדבר. מבחינה זו היא איננה מנוסחת כהלכה רגילה. מבחינת המשנה ניתן גם לפרש שדרכי הטהרה הנזכרות אינן לעצמן אלא כתוספת זו על זו. כלי הגשה צריך גם לשטוף וגם להטביל. יורת מתכת צריך גם להרתיח ברותחין, גם לשטוף בצונן וגם להטביל. או אולי רק לשטוף ברותחין ולטבול במקווה?
כבר בתלמודים דיונים על כך (לעיל) והרחיבו בכך הראשונים. לא באנו להרחיב בכך, אלא לעמוד על כך שהניסוח במשנה אינו רגיל. חסר בו המבנה ההיררכי-משפטי הרגיל במשנה.
יהודי שומר מצוות הקורא את הדברים מכיר היטב את כל הפרקטיקות ההלכתיות הללו הנוהגות עד היום. אלו נחשבים ליסודות המטבח היהודי, ומאפיינות את המעבר משימוש בכלי חרס שאי אפשר לטהר, לכלי מתכת אותם ניתן לטהר או להכשיר. הוא תמה על פרטים מסוימים שאינם בהלכה הנוהגת, אבל מקבל את הפרקטיקות הללו כדבר מובן ורגיל. ברם, בספרות התלמודית הלכות אלו נדירות ולמעשה מופיעות רק בהקשר שלנו, ומעט מהן גם בתלמוד הבבלי להלכות פסחים. אין הד להלכות אלו בתחום ההכשרה בין בשר לחלב. איננו אומרים שלא נהגו, אלא שכנראה בעיית המעבר מבשר לחלב, תפשה מקום מועט בחיי היום יום. הוא הדין למעבר מכלי חמץ לכלי פסח. ואולי באמת התעלמו קדמוננו מהדרכים הללו להכשרת כלים. איננו יודעים מה הסיבה להתעלמות זאת. האם לא היה בהלכות צורך, בגלל נדירותם של כלי מתכת וזכוכית? ואת כלי החרס ממילא אי אפשר להכשיר. או אולי טרם נהגה חומרה כזאת שכלי חמץ נפסל עד שיוכשר. צריך עוד לומר שהדוגמאות במשנה הם בכלי מתכת, אך לא נאמר שכלי חרס אי אפשר להכשיר. אדרבה משנה יא דיברה גם על הכשרת כלי חרס. היא אסרה הכשרת כלי קיבול, אבל ספק אם התכוונה גם לאסור הכשרת כלי הגשה ואחסון זמני?
המשנה משתמשת במונחים מתחום הטהרה אבל ההלכות אינן קשורות לטהרה. המונח "יטביל" בהקשר של משנתנו איננו הטבלה במקווה אלא סתם שטיפה בצונן (מתוך השוואת המשנה לתוספתא).<sup class="footnote-marker">108</sup><i class="footnote">כך גם נהוג הלכה למעשה עד היום. </i> הליבון באש איננו תופש מקום בהלכות טהרה שלנו, אבל הוא מופיע במסגרת הלכות טהרה של השומרונים.<sup class="footnote-marker">109</sup><i class="footnote">הנוסע הנוצרי אנטונינוס מרטיר מספר שהשומרונים רצים אחרי נוכרי ההולך בארצם ושורפים את עקבותיו בקש בוער. </i> איננו יודעים בבירור מניין צמחה פרקטיקה זו, אך כנראה הייתה מוכרת במרחב היהודי.
<b>מדרשי הכתובים על הכשר כלי עבודה זרה</b>
ההלכות של הכשרת כלי בודה זרה מתבססות כנראה על הכתוב בספר במדבר בדבר היחס לכלי המדיינים שנלקחו שלל. כמו שכתוב (במדבר ל"א, כ-כג):
וכל בגד וכל כלי עור וכל מעשה עזים וכל כלי עץ תתחטאו. ויאמר אלעזר הכהן אל אנשי הצבא הבאים למלחמה זאת חקת התורה אשר צוה ה' את משה. אך את הזהב ואת הכסף את הנחשת את הברזל את הבדיל ואת העפרת. כל דבר אשר יבא באש תעבירו באש וטהר אך במי נדה יתחטא וכל אשר לא יבא באש תעבירו במים.
חז"ל פירשו שכלי מתכת מיטהרים באש. וכל מה שאי אפשר להעביר באש אפשר לשטוף. התורה אמנם אומרת ב"מי נדה" וניתן היה להבין שמדובר במים המטהרים נידה, כלומר במי מקווה. אך דרך זו לא נתבעה (במקורות התנאיים, רק בתלמודים עולה תביעה זו כהשלמה להכשרה ה'רגילה'). החלוקה בתורה דומה מאד לחלוקה ההלכתית במשנה ובתוספתא.
יש הבדלים קטנים בין המערכות הללו. למשל, בתורה קיימת הבחנה בסוג החומר ואילו במשנתנו בדרך השימוש. אבל במשנה יא ובעיקר בתוספתא על משנה יא (פ"ח ה"ג, עמ' 473) הבחנה בין סוגי חומרים שונים. "מי שהיו גתיו ובדיו טמאין ומבקש לטהרן. כלי עץ - הדפין והלולבין והעדשות מנגבן והן טהורין. כלי קש - העקלין של נצרין ושל בצבוץ צריך לנגב. כלי ענפים - ושל חשיפה ושל גמי<sup class="footnote-marker">110</sup><i class="footnote">שניהם סוגי קנים.</i> צריך לישן".
בהמשך בדברי רבי יוסי נזכרים גם השיטות במשנה, שטיפה במים רותחים, ניגוב, יישון, נהר, מים קולחים (פ"ח ה"ג).
הציווי "כל דבר אשר יבא באש" (פס' כג) מתורגם בתרגום יונתן: "כָּל מִדַעַם <u>דְאוֹרְחֵיהּ</u> לְמִתַּעֲלָא בְּנוּרָא" כל דבר שדרכו להעביר באש. אם כן דרך השימוש בו קובעת את טיב הטיהור. זה ניסוח ראשוני לכלל המפורסם 'כבולעו כן פולטו'. כלל זה מנוסח לראשונה בבלי (פסחים ל ע"ב ועוד), ואיננו בספרות התנאית או הארץ ישראלית.
התרגום הארמי<sup class="footnote-marker">111</sup><i class="footnote">התרגום המיוחס ליונתן. בתרגומים הסורי וניאופיטי רשימת כלים זו איננה מופיעה. </i> מוסיף רשימת דוגמאות: "לְבִיסַיָא קְדֵירָתָא שִׁפּוּדַיָא וְאַסְכְּלָתָא תַּעַבְרוּן בְּנוּרָא וְיִדְכֵּי בָּתַר כֵּן בְּמַיָא דְכַשְׁרִין לְאַדְכָּאָה בְּהוֹן דְוָותָא יִתְדֵי וְכָל דְלָא מִיתָעַל בְּנוּרָא כְּהַנְכָתָא כַּסַיָא קַתּוּנְיָא קוּמְקוּמוּסַיָא תַּעַבְרוּן בְּאַרְבְּעִין סָוִוין דְמוֹי". בתרגום לעברית: 1. אלפסים, קדירות, שיפודים, אסכלות, תעבירו באש ויטהר. אחר כן במים שכשרים לטהרה בהם. 2. דודים, יתדות וכל מה שלא יבא באש כמו נחותאות,<sup class="footnote-marker">112</sup><i class="footnote">ביחיד 'נחותא' הוא כלי המופיע יחד עם קולב ומנורה – תוס', כלים בבא מציעא פ"ו ה"ז, עמ' 585. התוספתא מגדירה אותו ככלי המשמש כלים, כלומר מדף או כלי לתליית כלים אחרים.</i> כוסות, קיתונים, קומקומין תעבירו בארבעים סאה מים.
כלי חרס טיפוסי (אלפס) מופיע כחפץ שניתן לטהר. אולי מדובר באלפס מתכת. השטיפה במים אחר האש, מופיעה בבבלי ושייכת לשלב בתר תנאי (שכן איננה במשנה ובתוספתא). הטבילה הנדרשת היא טבילה במקווה, כמו בבבלי (עה ע"ב). פרטים נוספים עומדים בניגוד להלכה המקובלת כגון העובדה שאין כלל הרתחה (כפשט המקרא ובניגוד להלכה הרווחת) ופרטים נוספים.
במדרש ספרי זוטא ניסוח אחר של אותן מגמות במונחים קרובים:
1. את שדרכו להבליע באור, יבליע באור - זו האסכלה והשפוד.
2.וכל אשר לא יבא באש תעבירו במים - כלים שהן מחוסרין הגעלה, אלו הדודים.
3.וכל אשר לא יבא באש תעבירו במים - כלים שהם מחוסרים שטיפה, אלו הקיתונות והדוליות והסיטליות<sup class="footnote-marker">113</sup><i class="footnote">דוליה הוא דלי, וסיטלה שמו של כלי חרס יווני מוכר שיש לו שתי ידיות. </i> (איור 52 סיטלא).
4.וכל אשר לא יבא באש תעבירו - כלים שאינם עשוים לקבלה, אלו הפשוטים, אלו הסכינים והסיפים והרמחים.
5.וכל אשר לא יבא באש תעבירו במים - כלים שאינם עשוים למלאכה, אבל עשוים לנואי, אלו קטליות ונזמים וטבעות ונזמי האף.<sup class="footnote-marker">114</sup><i class="footnote">משפט זה קרוב, מבחינה ספרותית לברייתא אחרת בתוספתא עבודה זרה (פ"ה ה"א, עמ' 468): "...על המכובדין כגון השיריים, והנזמים, וקטלאות, וטבעות הרי אילו אסורות. ועל הבזויין: כגון היורות, מחמי חמין, הטיגנין, והקוק מסין, והספלין, והסדינין, והמטבע, הרי אילו מותרין...".</i>
6.כשאמר 'דבר' ריבה כלים תלוים בשמותיהם, ומשמשין בשמות אחירין. כן שלפני המטה, וקלה<sup class="footnote-marker">115</sup><i class="footnote">קולב?</i> ומנורה.
7.'דבר' ו'כל דבר' - ריבה כלים תלוים בשמות אחרין, ומשמשין בשמותיהן. פיה של מנורה, ופלס של מנורה. פיה של קרן, ופלס של קרן.
8. יכול שני מרבה קנה של מנורה, וקנה של קרן? תלמוד לומר 'אך'.
9. יכול יצאו במי שטיפה? תלמוד לומר "במי נדה יתחטא". יכול יצאו במי הזייה? תלמוד לומר 'וכבסתם בגדיכם ביום השביעי וטהרתם' (במדבר לא כד) מלמד שהן טעונין הזייה אחר טבילה".<sup class="footnote-marker">116</sup><i class="footnote">ספרי זוטא לא כג, עמ' 330. בתוספות רי"ד מסכת עבודה זרה, עד ע"ב, שתי נוסחאות שונות של הספרי (הוא מצטט בשם "תניא בספרי". בין שתי הנוסחאות דיון ארוך בפירוש הקטע. פירוש שתפקידו להתאים את הברייתא להלכה הנוהגת בזמנו של הרי"ד ובמקומו.  להלן השוואת הנוסח:</i>
ספרי זוטא
תוספות רי"ד עבודה זרה, עד ע"ב
1. את שדרכו להבליע באור, יבליע באור - זו האסכלה והשפוד.
2.וכל אשר לא יבא באש תעבירו במים - כלים שהן מחוסרין הגעלה, אלו הדודים.
3.וכל אשר לא יבא באש תעבירו במים - כלים שהם מחוסרים שטיפה, אלו הקיתונות והדוליות והסיטליות.
4.וכל אשר לא יבא באש תעבירו - כלים שאינם עשוים לקבלה, אלו הפשוטים, אלו הסכינים והסיפים והרמחים.
5.וכל אשר לא יבא באש תעבירו במים- כלים שאינם עשוים למלאכה, אבל עשוים לנואי, אלו קטליות ונזמים וטבעות ונזמי האף.
6.כשאמר 'דבר' ריבה כלים תלוים בשמותיהם, ומשמשין בשמות אחירין. כן שלפני המטה, וקלה ומנורה
7.'דבר' ו'כל דבר' - ריבה כלים תלוים בשמות אחרין, ומשמשין בשמותיהן. פיה של מנורה, ופלס של מנורה. פיה של קרן, ופלס של קרן.
8. יכול שני מרבה קנה של מנורה, וקנה של קרן? תלמוד לומר 'אך'.
9. יכול יצאו במי שטיפה? תלמוד לומר "במי נדה יתחטא". יכול יצאו במי הזייה? תלמוד לומר 'וכבסתם בגדיכם ביום השביעי וטהרתם' (במדבר לא כד) מלמד שהן טעונין הזייה אחר טבילה
תניא בספרי <br>'כל דבר אשר יבא באש תעבורו באש' – כגון הלוכסין והסכינין והקדרות והשפודין והאסכלאות, מפני גיות גוים. <br>וכל אשר לא יבא באש תעבירו במים כגון הברבנאות והכוסות והקיתונות והקומקומין והיורות מפני גיות הגוים. <br>ספרי זוטא <br>נוסח שני בתוספות ריד שם 
1. את שדרכו להבליע באור, יבליע באור - זו האסכלה והשפוד.
2.וכל אשר לא יבא באש תעבירו במים - כלים שהן מחוסרין הגעלה, אלו הדודים.
3.וכל אשר לא יבא באש תעבירו במים - כלים שהם מחוסרים שטיפה, אלו הקיתונות והדוליות והסיטליות.
4.וכל אשר לא יבא באש תעבירו - כלים שאינם עשוים לקבלה, אלו הפשוטים, אלו הסכינים והסיפים והרמחים.
5.וכל אשר לא יבא באש תעבירו במים- כלים שאינם עשוים למלאכה, אבל עשוים לנואי, אלו קטליות ונזמים וטבעות ונזמי האף.
ובספרי זוטא תניא כל דבר אשר יבא באש תעבירו באש וטהר
שדרכו להבליע באור יבליע באור זו האסכלה והשפוד
וכל אשר לא יבא באש תעבירו במים כלים שהן מחוסרין הגעלה אלו הדודים והיורות
וכל אשר לא יבא באש תעבירו במים כלים שהן מחוסרין שטיפה אלו הקיתוניות והדליות והסיטליות
ד"א וכל אשר לא יבא באש תעבירו במים כלים שאינן עשוין לקבלה אילו הפשוטין אילו הסכינין והסייפין והרמחין
וכל אשר לא יבא באש תעבירו במים כלים שאינן עשוין למלאכה אבל עשוין לנוי אלו קטליו' ונזמים וטבעת כו'
יתר הספרי זוטא (משפטים 6 ואילך) אינם מצויים בציטוט זה. </i> בספרי זוטא שמונה סוגי כלים בניגוד ל-3-4 סוגים (קטגוריות) בתורה ו-5-6 במשנה
ובתוספתא.<sup class="footnote-marker">117</sup><i class="footnote">חמישה סוגי כלים ועוד כלי עור או בגדים. </i> כך למשל יש הלכה מיוחדת לכלי נוי.<sup class="footnote-marker">118</sup><i class="footnote">ראו לעיל פ"א מ"ח.</i> כמו כן, במקום שטיפה דורש המדרש טבילה והזאה.<sup class="footnote-marker">119</sup><i class="footnote">בניגוד לבבלי עה ע"ב. </i> מה שאין במשנה בתוספתא ובתרגום יונתן. דרישה דומה מופיעה בפסיקתא זוטרתי המאוחר, המשתמש בבירור בתרגום יונתן. "כל דבר אשר יבוא באש. כגון האסכלין והסכינין והשפודין והלפוסין. "וכל אשר לא יבא באש תעבירו במים. כגון הכוסות והקיתונות. קל וחומר ומה אם מי שאינו טעון טבילה, טעון הזאה. טעון טבילה אינו דין שיטעון הזאה?!" (פסיקתא זוטרתי למטות קמ ע"א). בתרגום ניאופיטי חסר כל הפירוט, אך נזכרת ההזייה. שמופיעה, כאמור בספרי זוטא.
ההבדלים בין המשנה לבין התוספתא ולבין התרגומים לבין ספרי זוטא, והמחלוקות בין חכמים מוכיחה שההלכות לא היו קבועות והייתה גמישות רבה בהן. כפי שראינו בירושלמי התאימו את צורת ההכשרה לרמת הלכלוך והתחזוקה וזה כנראה המפתח להבנת מה שמוצג בספרות כמחלוקות הלכתיות. זאת ועוד, כל המקורות עוסקים פחות או יותר באותם כלים, דבר המעיד על תלות ספרותית או מקור ספרותי משותף בשינויים הלכתיים.
גם במדרשים הבתר-תלמודיים דיון ארוך בנושא.<sup class="footnote-marker">120</sup><i class="footnote">תנחומא בובר חוקת ב; תנחומא הרגיל חוקת ב; שאילתות דרב אחאי גאון סימן קלז.  לא הרחבנו בנושא ההשוואה בין המקורות השונים. ובין כולם לבין סוגיית הבבלי. במקרה זה כל שלושת המקורות מציגים אותה סוגיה בהבדלים קטנים (חלק מהם הודגשו בקו). גם תנחומא בובר הארץ ישראלי משתמש בחומר בבלי מובהק. המדרש צוטט רק בחלקו. וממשיך עוד ועוד בשאלות שונות. </i> הדיון מתחיל בדיני טריפה, המנוסחים (כמו בתורה) במונחי טהרה, ומפליג לעניין כלי גויים. יש במדרש סוגיה מפותחת, הקרובה בתוכנה לזו שבתלמוד הבבלי (עו ע"א-ע"ב). זו כנראה הסוגיה הארץ ישראלית הקרובה לסוגיית הבבלי ואיננה בירושלמי שלנו. לא נעסוק בה במפורט, אך היא מוכיחה על צמצום הפער בין אמוראי ארץ ישראל לאלו של בבל:  "שאילתא דמחייבין דבית ישראל לאפרושי מן מידעם מסאב<sup class="footnote-marker">121</sup><i class="footnote">להפריש (לפרוש) מדבר מסואב (טמא).</i>, שנאמר והבדלתם בין הבהמה הטהורה לטמאה ובין העוף הטמא לטהור (ויקרא כ כה), ולא מיבעיא מן [מדעם] מסואבא דאסיר, אלא אפילו מני דאיבשיל בהו מדעם מסואבא אסיר לישראל לבשולי בהון, עד דפליט<sup class="footnote-marker">122</sup><i class="footnote">זה מונח בבלי, ראו בבלי כאן עו ע"א.</i> להו כל חד וחד, שנאמר כל [דבר] אשר יבא באש [תעבירו באש וטהר] (במדבר לא כג), כגון השפודין והאסכלאות, <u>דאשתמשו בהו עובדי כוכבים<sup class="footnote-marker">123</sup><i class="footnote">זאת בניגוד לבבלי למשנתנו, עה ע"ב.</i></u>, לא משתריין עד דעיילין בנורא, כדתנן השפוד והאסכלא מלבנן באור, עד כמה מלבנן, [אמר ר' מני] עד שתשיר קליפתן<sup class="footnote-marker">124</sup><i class="footnote">בבבלי עו ע"א מופיע עניין הפליטה לנושא אחר (השוואה עם גיעולי קודשים): "רב אשי אמר, לעולם כדאמרן מעיקרא: הכא התירא בלע, הכא איסורא בלע, ודקא קשיא לך דבעידנא דקא פליט - איסורא קא פליט! בעידנא דקא פליט לא איתיה לאיסורא בעיניה. ועד כמה מלבנן? א"ר מני: עד שתשיר קליפתן. וכיצד מגעילן? א"ר הונא: יורה קטנה בתוך יורה גדולה. יורה גדולה מאי? ת"ש: דההוא דודא דהואי בי רב עקביה, אהדר ליה".</i>. היורות והקומקמסין ומחמי חמין, דתשמישן על ידי רותח, צריך לפלוטינהו על ידי האור ברותחין, ואף על פי דקומקמסין לאו דירכא לבשולי בה, זימנין דלא משכח מנא מקרי ומבשל בהו. יורה שאין ראש צפור דרור יכול ליכנס בתוכה, לא צריך לפלוטיה, דתנן כוספן של עובדי כוכבים (פי' פסולת של תמרים שעשו מהן שכר וחולטין אותן בחמים), אם הוחמו חמיו ביורה גדולה אסור, ביורה קטנה מותר, ואיזו היא יורה קטנה, [אמר ר' ינאי] כל שאין ראש צפור דרור יכול ליכנס בתוכה
<b>הכשרת כלי נוכרים במדרשים בתר אמוראיים</b>
הלכות התורה בספר במדבר הן אפוא הבסיס להלכות הכשרה מטומאת נוכרים, אך ברור שלפנינו עיבוד של התורה שבעל פה ולא העברה מלאה שלהן. מעבר לכך, ההלכות כיצד לטהר כלי גת ובית בד והלכות טיהור כלים שונות זו מזו. זאת אף שהתוספתא קבעה בפשטות אחרת (שטהרה רגילה היא כטהרת יין נסך). יש בתלמודים שציטטנו העברה של שיטות מתחום אחד לשני אבל במקורות התנאיים בעצם יש סתירה או לפחות אי התאמה. אי התאמה שהיא בחלקה פרי ההבדל (מחלוקות) בין חכמים לבין עצמם כיצד לטהר. במי רותחין או די בניגוב וכו'.
הלכות הכשרה מטומאת נוכרים מושפעות גם מהלכות מריקה ושטיפה של קודשים. הלכות הכשרת כלים שהשתמשו בהם לקודש שנויות במשנת זבחים פי"א מ"ז:
אחד שבישל בו, ואחד שעירה לתוכו רותח. אחד קדשי קדשים, ואחד קדשים קלים: טעונין מריקה ושטיפה. רבי שמעון אומר קדשים קלים אינן טעונין מריקה ושטיפה... מריקה כמריקת הכוס, ושטיפה כשטיפת הכוס. מריקה בחמין, ושטיפה בצונן. והשפוד והאסכלה מגעילן בחמין.
וכן "מריקה ושטיפה בצונן, השפוד והאסכלא מגעילן בחמין. 'ומורק ושוטף' יכול מה שטיפה האמורה להלן בארבעים סאה, אף כאן בארבעים סאה? תלמוד לומר במים, במים כל שהן במים ולא ביין במים ולא במזוג, במים להכשיר את כל המים קל וחומר למימי הכיור" (ספרא צו, פרק ז ה"ב-ה"ג, לב ע"ד). אותם מונחים והלכה ברורה שאין חובת טבילה אלא רק שטיפה. לדעת הספרא כנראה שגם המריקה היא בצונן<sup class="footnote-marker">125</sup><i class="footnote">בתלמוד הבבלי מובאת מסורת חולקת: "תנו רבנן: מריקה ושטיפה בצונן, דברי רבי; וחכמים אומרים: מריקה בחמין ושטיפה בצונן" (צז ע"א). מן הראוי להדגיש שהמונח כ"מריקת הכוס" הוא בלתי מובן לנו. הוא רומז לדרך השטיפה המקובלת, אך אינו מהווה ניסוח של שיעור כמקובל בספרות חז"ל. לעומת זאת בבבלי יש מחלוקת ממשית, ומה שהוא דעה אחת במשנה, הופך במסורת שבתלמוד למחלוקת. כאמור זו המחלוקת בין המשנה לספרא. </i> ואין חובה של מים חמים.<sup class="footnote-marker">126</sup><i class="footnote">מים חמים כמובן שאינם שאובים. </i>
במסגרת הלכות הכשרת קודשים מופיעים המונחים המוכרים לנו מהעיסוק במשנתנו, הדחה (בצונן) שטיפה ברותחין, ליבון, הגעלה. מופיעים גם הכלים הספציפיים כוס, שפוד, אסכלה, סכין. כלים אלו נהגו בקורבן פסח, ועתה מבינים אנו שמשנת זבחים (וסדרי המקדש) הם גם ההשראה לרשימה בתוספתא שלנו. הבבלי סבור שכמו במקדש, כך יש לטהר מטומאת עבודה זרה (עבודה זרה עו ע"א), והירושלמי דורש להחמיר יותר על בסיס הברייתא שציטטנו בשם התוספתא. בשני הנושאים נזכרים השפוד והאסכלה אך דינם שונה. בענייני מקדש די בשטיפה ברותחין, ואילו בעניין יין נסך ונוכרים בליבון ממש.
בפירושנו לזבחים הצענו שהלכות מריקה קדמו להלכות טהרה. הלכות מריקה או נוהגי המריקה עוצבו במקדש מימים ימימה. הן נדרשו הן מדבר תורה "וכלי חרש אשר תבשל בו ישבר ואם בכלי נחשת בשלה ומרק ושטף במים" (ויקרא ו', כא), והן מעצם העובדה שהיו כלים מלוכלכים שהיו מוכרחים לעשות בהם שימוש חוזר. במקדש הונהגו נוהגי טקס מוקפדים ואי אפשר שלא נקבעו כללים לגבי צורת המריקה והשטיפה של הכלים, למטרות ניקיון וטקס משולבים זה בזה. עם זאת הלכות מריקה לא נכתבו בשפה ההלכתית של הלכות טהרה. לא נדרשו מי מקווה, אך נדרשו שיטות אחרות המתאימות לכלי מתכת או אבן שנעשה בהם שימוש בבישול וצלייה. נראה שגם הכשרת כלים שהיה בהם יין נסך (כלומר חשש קטן שחלק קטן מהיין נוסך), ובטהרת כלי נוכרים, השתמשו עדיין בדרכי טהרה קדומות, שלא גובשו למערכת אחת.
בדרך כלל נעשה שימוש בכלי חרס או בכלי עור, והייתה מחלוקת כללית אם מותר ליהנות מכלים כאלה (פ"ב מ"ד ופירושנו לה), אך לכל הדעות, היין שבהם (יין ישראל) אסור באכילה. לא נזכרת שם אפשרות לטהר את כלי העור (הנודות). זאת בניגוד לכלי עור רגילים שניתן לטהרם בטבילה (ויקרא י"א, לב). גם מטומאת נגעים ניתן לטהר כלי עור, אם הנגע עצמו נעלם (ויקרא י"ג, נח). לעומת זאת לפי המשנה בפרק ב, כלי עור ששימש ליין נסך (אולי גם למוצרים אחרים כשמן נוכרים) אי אפשר לטהר.
ולעניין טהרת קודש: שנינו במשנה: "נתז על העור עד שלא הופשט אינו טעון כבוס, משהופשט טעון כבוס, דברי רבי יהודה. רבי אליעזר אומר אף משהופשט אינו טעון כבוס. אינו טעון כבוס אלא מקום הדם ודבר שהוא ראוי לקבל טומאה וראוי לכבוס" (משנה, זבחים פי"א מ"ג). ניתן לטהר את העור, ומן הסתם גם כלי עור, אלא שאין מצוי שינתז דם על כלי עור במקדש. לדעת רבי אליעזר די בניקוי הכתם על ידי כביסה, ולדעת רבי יהודה יש לטהר בכביסה את כל העור. בבבלי גם ברייתא : "דתניא הבגד והשק מכבסו, הכלי והעור מגררו; אחרים אומרים: הבגד והשק והעור מכבסו, והכלי מגררו" (בבלי, זבחים צד ע"א). כלומר תנא קמא סבור שדי בהסרת הכתם ואין צורך בפעולה נוספת. ו'אחרים' סבורים שכלי העור מחייב כיבוס שהוא המקבילה ל'מריקה' או ל'שטיפה' (בחמים או צוננים). המדובר בגמרא שם בכלי שנפלה עליו לשלשת, אך מההקשר הסברנו שמדובר בטהרת קודש, ואולי מדובר שם בטומאת שרץ שהטיל את הלשלשת. על כל פנים תנא קמא קרוב לשיטת רבי אליעזר שדי בניקוי נקודתי.
בפירושנו למשנה בפ"ב (נודות היין) ראינו שבתוספתא שיטות שונות לטהרת הנוד, והן עולות בקנה אחד עם משנתנו, וגם שם לא ברור האם לכל מצב פרקטיקה משלו, או שאלו פרקטיקות חילופיות אחת מטהרת יותר מחברתה. ההלכה בתחום הזה פחות מגובשת מאשר הלכות רגילות במערכת שחז"ל פיתחו ועיצבו.
<b>סיכום</b>
מדובר אפוא בארבעה סוגי טהרה: א. טהרה רגילה (שרץ, מת, נידה וכו'), ב. טהרת קודשים, ג. טהרת נגעים, ג. טהרת יין נסך. מצד אחד אנו מוצאים דינים שונים לכל אחד מהסוגים ומצד שני מקורות המעידים שאותם כללים נוהגים בטהרות השונות (כגון התוספתא שלנו ובטהרות הקובעים שטהרת יין נסך כטהרה רגילה), וכן משמע ממדרשי ההלכה וזו גם דעת בני כתות מדבר יהודה (מגילת המקדש).
השערת הפתרון שלנו היא שבעבר אכן נהגה אותה טהרה בכל הסוגים. אך לטהרה ה'רגילה' התפתחו הלכות אחרות, ואילו בתחום הנגעים וטהרת קודשים נשארה ההלכה הקדומה שכן תחומים אלו חדלו מלהתפתח לאחר החורבן. בזמן הבית שני תחומים אלו היו כוהניים מובהקים, ופחות מושפעים ממחשבת חז"ל. גם בתחום טהרת יין נוכרים נשארה ההלכה הקדומה כמנהג רופף ובלתי קבוע (מעשה רבי חייא).
יש בדברים אלו חידוש רב, ומעט מקורות, ועדיין מחייב הדבר ליבון ועיבוד.

נספח

<b>נספח - העולם האלילי שחז"ל הכירו ולו התנגדו</b>
אלילויות רבות רחשו 'ופעלו' בארץ ישראל. היו כאן דמויות אליליות מכנען, ומעמים בסביבה שלכל אחד מהם היו אלים ייחודיים. למעגל זה הצטרפו אלילים יווניים ולאחר מכן אלים רומאיים, הנפוצים בארץ. קל אפוא למנות את רשימת האלים הנזכרים בספרות הארץ ישראלית היהודית והנוכרית. קשה יותר לדעת מה הייתה תפוצתם. כמה אלים היו מִשְנִיים וכמה פופולריים הרבה יותר. אחת הדרכים שמציעים החוקרים היא לבדוק את האלים המופיעים על מטבעות הערים. כל עיר שטבעה מטבעות בחרה באלים כאלה או אחרים, ושיטת הבחירות הללו מייצגת אולי את השקפת התושבים. ברם, להערכתנו בחירת דמויות האלים היא החלטה פורמאלית של המנהיגות, פרי משא ומתן עם השלטונות. ולפיכך איננו רואים בה עדות למידת ה'פופולריות' של האלים במרחב הנוכרי בארץ.
בספרות חז"ל נזכרים אלים רבים 'ממוצא' יווני (גד, טיכי, אפרודיטה ועוד), ממוצא ארמי<sup class="footnote-marker">994</sup><i class="footnote">ספראי, האוכלוסיה הארמית; פרידהיים, עבודה זרה ועוד. </i> (כגון 'בעל עמו', 'פני-בעל') או אדומי (כגון קוץ) או אפילו אל צפון סורי כמו נבו. כמו כן מעט אלים ממוצא רומי (כגון מרקוריס). בנוסף שררה בארץ ישראל עבודת הקיסר כאל, האימפריה הייתה ישות אלילית אלוהית, שהקיסר שהיה בעל אנוש רגיל, נחשב בה לאלוה. ברור שחכמים לא נמנעו מלהזכיר את שם האלים, כמו גם להביאם בכינויי גנאי. עם זאת האזכורים מקריים ואי אפשר ללמוד מהם מה הייתה מידת תפוצתם. אדרבה בשביל חכמים כל האלים הם עבודה זרה, ואין להם אופי 'אישי'. כך למשל שומעים אנו על היריד האלילי ביותר באלה אשר בחברון (בוטנה טרבינתוס<sup class="footnote-marker">995</sup><i class="footnote">לעיל פירושנו לפ"א מ"ד וראו לעיל איור 11.</i>). אבל חכמים המזכירים את היריד, אינם טורחים לספר לנו לאיזה אל הוקדש היריד.
כלי מחקר טוב יותר הם רשימת הצלמיות שנמצאו בארץ. הצלמיות הן דמויות אלים קטנות שבכל בית היו כמה מהן, עשויות חרס או מתכת. בחירת הדמויות היא החלטה אישית של כל בעל בית. הבחירה הייתה מקרית למדי. חלק מהן ניצבו רק כקישוט, צלמיות אחרות הוצבו בפינת הפולחן הביתית, מיכל מזבח קטורת קטן. אין צריך לומר שבבתים יהודיים כמעט ולא נמצאו צלמיות. להיפך, האזורים שבהם יש יישוב יהודי מתייחדים בכך שכמעט אין בהם צלמיות או מזבחונים. זאת להוציא מעט חריגים שיש לדון בכל אחד מהם במקומו. כמובן בבדיקה יש לכלול רק אתרים שבהם נתגלה מספר רב של צלמיות, כדי שניתן יהיה לראות בהם מדגם.
הנתונים העיקריים של התקופה ההלניסטית מוצגים בטבלה להלן.
רשימת הצלמיות בארץ טבלה השוואית של סוגי עבודה זרה המופיעים בממצא מחפירות מרכזיות מהתקופה ההלניסטית.
טבלה זו היא רק דוגמה למגוון הגדול של פולחנות שהיה בארץ. לכל עיר היו מספר אלים 'מועדפים', אלו זכו להופיע על מטבעות העיר, ובנוסף היו אנשים בודדים שסגדו לאלוהויות שונות.<sup class="footnote-marker">1000</sup><i class="footnote">טרם נערכה 'רשימת מלאי' של כל האלים שהתגלו עקבות לעבודתם בארץ. רשימה חלקית נמצאת אצל בליצה, עבודה זרה; ראו עוד:פרידהיים, עבודה זרה. בכל מונוגרפיה על עיר רומית מונה החוקר את פולחנות העיר הידועים מכתובות או ממטבעות העיר. רשימה של אלים בספרות חז"ל 'יווניים' ושמיים ערכתי במאמרי,האוכלוסיה הארמית.</i> תושבי ארץ ישראל הכירו את האלים הנבטיים, את אלילי מצרים וכמובן גם את כל הפולחנות של אלי המרחב הסורי והפיניקי. על כל אלה נוספו כמובן האלים המאפיינים את התרבות ההלניסטית. תנופה רבה לפולחן האלילי בארץ הייתה לצבא הרומי. עד למרד החורבן הוצבו בארץ ישראל רק יחידות מעטות מחילות העזר, רובן בני הערים ההלניסטיות באזור. השפעתם הייתה מצומצמת שכן מספרם היה מועט, והאלים אותם עבדו יחידות אלו היו אותם אלים שתושבי הארץ הכירו כבר מהתקופה ההלניסטית.
הצבא הרומי העיקרי, כלומר לגיון שלם, הגיע רק לאחר מרד החורבן. לגיון שני הצטרף אליו בשנות העשרים של המאה השנייה. מאז ועד שנת 300 לספירה (בערך) הוצבו בפלשתינה-יודיאה שני לגיונות ומגוון חילות עזר שנספחו אליהם. בתוך האימפריה הרומית הייתה פלשתינה פרובינציה עם הכוח הצבאי הגדול ביותר, יחסית לגודל הפרובינציה. הצבא הרומי הביא עימו פולחנות רומיים, ובעיקר את פולחן הקיסר  שהיה הפולחן הרשמי של הקיסרות הרומית. הקיסר עצמו נחשב לאל, עבדו אותו ופלחו לו. פסליו ניצבו בכל אתר ואתר ובמיוחד במקומות רשמיים, בפורום, באגורה ובכניסה למקדשים. היו כמובן מקדשים שהוקדשו רק לפולחן הקיסר, והיו מקדשים לאלים שונים, אך גם בהם ניצב צלמו של הקיסר. כל טקס פורמלי נפתח בפולחן הקיסר, וההשתתפות בו הייתה למעשה כרטיס הכניסה לחברה הרומית. פולחן זה מילא תפקיד של הצהרת נאמנות לאימפריה וכמובן 'נדחף' ומומן על ידי אוצר הממלכה, יותר מאשר פולחנים אחרים.<sup class="footnote-marker">1001</sup><i class="footnote">גייגר, פולחן השליט.</i> במערב האימפריה פולחן הקיסר היה הפולחן הנפוץ ביותר שכן התשתית הקדם רומית הייתה מצומצמת וחסרת עומק חברתי ותרבותי. במזרח, פולחן הקיסר 'התחרה' מול פולחנות ותיקים יותר על תשומת הלב ועל המימון הציבורי, אך עדיין הוא זה שהיה נפוץ ביותר ביחידות הצבא ואצל נציגי השלטון האימפריאלי.
אם כן את הפולחנים השונים ניתן לחלק לארבע קבוצות עיקריות:
א. אלים מזרחיים בעלי שמות שמיים כגון בעל, דגן, עשתורת וכיוצא באלו. קבוצה זו כוללת אלילים מצריים, סוריים, נבטיים ופיניקיים.
ב. אלים ממוצא 'הלניסטי', שבאו לארץ עם הצבאות ההלניסטיים ועם ההתיישבות ההלניסטית.
ג. אלים רומיים כגון מרקוריס, וולקן וכיוצא באלו.
ד. פולחן הקיסר הרומי.
בנוסף לקבוצות אלו היו 'תערובות' שונות, דהיינו אלים מסוג אחד שזוהו עם אלים מסוג אחר. כגון זאוס היווני שזוהה עם יופיטר הרומי, ועם בעל, השמי-פיניקי (כנעני), עשתורת שזוהתה עם אפרודיטה היוונית ועם ונוס הנוצרית. וכיוצא באלו. בנוסף היו פולחנות שהיו משותפים לשני אלים, כמו אפיס וסראפיס, וכן אלים מקומיים כגון בעל הליופוליס, או בעל כרמל דהיינו הגילוי המקומי של בעל באזור הכרמל. או זאוס מדבחאוס זאוס היווני שיש לו כינוי שמי (מדבחאוס-מזבח בתצורה יוונית).
ממבט ראשון נראה שעבור חז"ל כל הפולחנות הזרים הם אותה 'עבודה זרה', כולם אסורים באותה מידה ואפילו עובדי זראתוסתרה (עובדי האש והמאגים של בבל ומדי) נחשבים לעובדי עבודה זרה. למרות שבעצם גם הם מתנגדים לפולחן פסלים ועבודתם דומה יותר לעבודה ב'שיתוף' ולא לעבודה זרה ממש. אבחנות אלו לא העסיקו את חז"ל, עבורם כל האלים הם אותו דבר. תפישה זו מלווה את מסכת עבודה זרה, בדרך כלל ההתנגדות היא ל'עבודה זרה' באופן כללי ללא פירוט. כך למשל המשנה בפ"א מ"ד דנה ביריד האלילי, בלי כל התייחסות לאיזה אליל הוקדש אותו יריד. יתרה מזו, במקבילות למשנה זו<sup class="footnote-marker">1002</sup><i class="footnote">ראו להלן בפירוש למשנת פ"א מ"ד.</i> הוזכר יריד עזה שהוא כנראה חג הוורדים, שאיננו מוקדש לאל מסוים אלא הוא פסטיבל כללי (רוזליה בלטינית). הוא הדין בפסטיבל בבוטנה שראשיתו באל האדומי בוטנה, אך המשכו כחג אלילי כללי. אמנם בהמשך התקופה מבחינים חכמים בין יריד פגאני רגיל ליריד מובהק, אך ההבחנה איננה תלויה בסוג האלים, אלא בעוצמת הגוון האלילי.
אם נאסר להכין תכשיטים לעבודה זרה (פ"א מ"ח) לא נאמר שיש סוגי עבודה זרה שהם מותרים. משנת פ"ג מ"ז מדגישה עץ בציידן שהיו עובדים אותו, לא נאמר לאיזה אל היו עובדים אותו, ואולי אף העץ היה קדוש לעצמו ללא זהות עם פולחן מסוים. מבחינה זו הוא עץ קדוש כמו עצי קודש יהודיים<sup class="footnote-marker">1003</sup><i class="footnote">לעצי קודש יהודיים ראו עמר, עצי קודש. עמר מצא לכך ראיות כבר בתקופה האמוראית ראו ירושלמי, פסחים פ"ד ה"א,ל ע"ד.</i> אלא שעצי הקדש היהודיים הם עבודת ה', ועצי קודש של הנוכרים הם עבודה זרה, פשוטה כמשמעה. לא אופייה של העבודה קובע את רמת האיסור, אלא היותה זרה לעבודת האל האמיתית של העם היהודי.
ברם, בסדרת מקורות אחרת נראה כאילו לא נאסרו סוגים מיוחדים של עבודה זרה.<sup class="footnote-marker">1004</sup><i class="footnote">ראו במיוחד פרידהיים חגים; פרידהיים אלילים.</i> ואלו הן הראיות לכך:
א. רשימת החגים האסורים (פ"א מ"ג) כוללת בעיקר חגים של פולחן הקיסר, יום ההולדת שלו, 'קרטסיס', סטרונליה "יום שאחזו בו מלכות" (תוספתא, פ"א ה"ד) יום השלטון הרומי, יום תגלחת זמנו וכו'. כן כוללת הרשימה את סטרונליה ראש השנה הרומי. באותו הקשר נזכרת האפשרות שרק חגיגת אבל שיש בה שריפה נחשבת לעבודה זרה. איננו יודעים מה היקפה של הגבלה זו, אך בבירור אין מדובר בכל האלים אלא לכל היותר באלים ה'רומיים'.
ב. נאסרו רק צלמים שיש בידם ציפור או כדור, או שהצלם מחזיק מקל או סימן דומה (פ"ג מ"א). גם צלמים כאלה מציירים בדרך כלל את השליט, בין אם זה אלכסנדר מוקדון בשעתו, או השליט הרומאי בשעתו. במקרה זה קיימת שם מחלוקת ויש דעה שכל הצלמים אסורים, אך קיימת דעה המגבילה את האיסור לפולחן הקיסר בלבד. בתוספתא להלכה זו פ"ה ה"א נזכר במיוחד דמות 'המניקה וסרפיס', מדובר בצלם מסוים של אישה מניקה וברור שלא כל הצלמים נאסרו.
ג. רק יריד "שנתנה מלכות" נאסר (תוספתא, פ"א ה"ז), קל לשמוע בכך הד ליריד שיש לו זיקה לשלטון האימפריאלי בניגוד ליריד ותיק שקדם לשלטון הרומי, כגון האטליז<sup class="footnote-marker">1005</sup><i class="footnote">ראו להלן הפירוש לפ"א מ"ד. </i> המצטייר במקורותינו כשוק לגיטימי, למרות שמבחינה רומית האטליז זהה ליריד. בהקשר זה בתקופה האמוראית נוצר מדרג של ירידים שחלק מהם מותר וחלק אסור. מבחינתנו נראה שאלו שנאסרו הם ירידים מפורסמים וחשובים כלומר הפרסום קובע ואפילו לא סוג היריד.
ד. בספרות האמוראית מספר סיפורים על יהודים בתפוצות הקרובות לארץ ישראל, המשתתפים בפולחן אלילי לכל דבר. דוגמה לכך היא החגיגה בבוצרה. הפולחן שמתואר בבוצרה כולל הזלפה ומילוי בריכת מים. ריש לקיש כנראה אסר על הפולחן, אך רבי יוחנן התירו.<sup class="footnote-marker">1006</sup><i class="footnote">ראו ירושלמי,פ"ח ה"ח, לח ע"ג; דעתו של ריש לקיש פחות ברורה. ייתכן ששאל שאלה ריטורית "לית אסיר?" וייתכן שאמר 'לית אסיר!'.</i> דומה שלפחות בציבור רווחו היתרים שונים. ההיתר לרחוץ בבית מרחץ שבפסלו אפרודיטה הוא פשוט (פ"ג מ"ד) אך ההשתתפות בהזלפה בבוצרה היא השתתפות בפסטיבל ובעבודה זרה האופיינית לו, טקס עבודה זרה של ממש.<sup class="footnote-marker">1007</sup><i class="footnote">בפירושנו למשנה בפ"ג מ"ד הפנינו להצעתו של בלידשטיין שמדובר בפולחן המקומי הדומה לזה המתואר נהר הלבנון על ידי לוקינוס.</i> לפחות בציבור רווחו היתרים מקומיים, שלא לכולם חז"ל התנגדו.
לפנינו אפוא שתי גישות. האחת מחילה את הלכות עבודה זרה על כל עבודה זרה כמשמעה המילולי, כל מה שאיננו עבודת ה' 'שלנו'. והשנייה המגבילה את האיסור בעיקר לטקסים רומיים בכלל ולפולחן הקיסר בפרט. אפשר לראות בשתי הגישות מחלוקת, כך הן מוצגות במשנה בפ"ג מ"א. יש דעה האוסרת כל פסל, ויש אחרת המגבילה את האיסור לפסלים המסמלים את השלטון. בזהירות ובחרדת קודש אנו מציעים גישה שונה משלבת. בפ"א מ"ג החגים השלטוניים הם דוגמאות בלבד וברור שכל חגי עבודה זרה נאסרו באותה מידה. ובכלל שתי הגישות מוצגות כל אחת כאמת כללית פשוטה שאיננה בוויכוח. הוויכוח הוא אולי על הפרטים אבל לא העקרונות ה'מסדרים'. אנו מציעים שההתנגדות הייתה כלפי כל עבודה זרה. זו הייתה התנגדות דתית עקרונית, בהמשך למסורת המקראית. בתוך התנגדות כללית זו הייתה התנגדות מיוחדת לפולחן הקיסר. וזאת משלוש סיבות עיקריות.
1. מאבק נגד פולחן הקיסר היה גם מאבק בעל אופי לאומי. הקהילה היהודית, כקהילה סירבה להשתלב ולהיסחף בפולחן הקיסר. וחיפשו כל הזדמנות להפגין את ההתנגדות והריחוק. התנגדות זו ראשיתה עוד בהתנגדות להכניס את ניסי הצבא הרומי לירושלים, התנגדות להצבת פסלו של קליגולה בהיכל ובהזדמנויות אחרות. בכל אלו השלטון הרומי בימי בית שני קיבל במידה זו או אחרת את ההסתייגות היהודית, והכיל אותה. הנציב וורוס נמנע מלהכניס את סמלי הלגיון לירושלים והנציב פטרוניוס תמך בסתר בבקשתם של היהודים שלא להציב את פסל הקיסר במקדש. במקום הצבת הפסל נהגה בירושלים הקרבה של כבש לשלום הקיסר על המזבח היהודי כך שה'זאב' האימפריאליסטי הושבע וה'כבש' היהודי לא ויתר על עקרונותיו אלא באופן חלקי. השלטון הרומי קיבל אפוא את ההבחנה, שמבחינת השלטון הייתה בלתי מתקבלת על הדעת, בין פולחן אלילי לפולחן בעל מטרות פוליטיות סמליות. בימי בית שני פולחן הקיסר והקיסרות הוצנע, גם על מטבעות הערים באזורים היהודיים לא נטבעו דמויות קיסרים (מטבעות ירושלים, טבריה, ציפורי ועוד). לאחר החורבן הפסיק השלטון הרומי לרסן את עצמו. אבל עבור היהודים פולחן הקיסר לא היה עוד פולחן, אלא היה גם פולחן המסמל את הכיבוש הזר שעימו לא הושגה פשרה.
2. הפולחנות ההלניסטיים היו ותיקים, חלקם אף השתרשו בחברה והפכו מטקס אלילי לסתם טקס תרבותי לחגיגה מקומית, שוק עתיר פרנסה ותו לא. פסלי אלים ניצבו בכל גומחה אפשרית ואי אפשר היה להימנע מלעבור תחתם, ולראות אותם. הם הפכו לסמלי תרבות שהייתה מעט נסבלת, בדלית ברירה. הצגת תיאטרון או קרקס נפתחה בקורבן אך עיקרה לא היה מעמד אלילי, אלא מפגן תרבותי. בניגוד לכך הפולחן הרומי חדר לארץ עם הצבא הרומי, כלומר מאוחר יחסית, לאחר המרד הגדול ומעט לפני מרד בר כוכבא. כך למשל היהודים שהשתתפו בטקס המים האלילי בבוצרה יכלו לומר לעצמם שהם משתתפים בטקס תרבותי המאפיין את התרבות המקומית. ובכלל המעבר בין טקס של תרבות, לטקס אלילי הוא לעיתים דק ואפשר לעצום עיניים ולהתעלם ממנו. כשם שהרפואה הייתה בחלקה פעילות אלילית ובחלקה פעילות רפואית לכל דבר, ומציאת הגבול בין שני המרכיבים היתה בלתי אפשרית.
3. יש לזכור שהנחיות חכמים להרחקת עבודה זרה לא תמיד נשמרו. עדות לכך יש בספרות המאגית. בקמיעות מתקיים 'סינקרתיזמוס<sup class="footnote-marker">1008</sup><i class="footnote">סינקרתיזמוס הוא המונח לאיחוד אלים ממוצא שונה לאלוהות אחת. זאת מתוך התפישה שהאלוהויות זהות והם נבדלים 'רק' בשמותיהם ודרכי הפולחן שבחרו (האלים 'בחרו' כמובן בדרכי הפולחן). על כן לאלים זהים ניתן לתכנן פולחן שישתף את שני המנהגים,ואלים שיש להם דרכי עבודה זהות, הם גם זהים בעצמם. </i> מושלם. 'יהו' או 'צבאות' מופיעים בקמיעות אליליים, וקמיעות יהודיים עשויים לכלול שמות אלים. זו עדות שבציבור ההבחנה בין עבודת ה' ותפילה לה' לבין עבודה זרה היתה מטושטשת. מן הסתם, חכמים התנגדו לכך, אך הקמיעות מייצגים פן מקובל בציבור, אולי אפילו יותר מקובל מזה של חכמים. כל זאת בדבר הקשר בין עבודת ה' לעבודתם של אלים הלניסטיים או שמיים. אבל האלים הרומיים היו נטע זר במזרח, הסוכן העיקרי להפצתם היו החיילים הרומים שגם הם היו נטע זר באוכלוסיית הארץ.
שלוש אלו הן סיבות אפשריות להדגשת ההתנגדות לפולחן הרומי, כאן מצאו חכמים הסכמה יותר גדולה לאיסוריהם, כאן הדוגמאות היו ברורות, דיברו על לב הציבור והובנו על ידו. חכמים התנגדו גם לכל צורה אחרת של עבודה זרה, אך פחות בתקיפות ודבריהם אף התקבלו כנראה בציבור.
חז"ל הדגישו אפוא את הפן הלאומי שבהתנגדות לעבודה זרה, אך מעולם לא עלה על דעתם להתיר או להקל בהשתתפות פסיבית, וקל וחומר בהשתתפות אקטיבית בפולחן זר, באשר הוא זר.
בשולי סיכום זה נוסיף שהיהודים השתתפו בדרכם בפולחן הקיסר. הם הקדישו בתי כנסת לשליט הרומי, כגון כנישתא דאסוירוס ברומא,<sup class="footnote-marker">1009</sup><i class="footnote">"דין הוא מן מליא דכתיבן באורייתא דנפקא מן ירושלים בשביתא וסלקת לרומי והוה גניזא בכנישתא דאסוירוס" [=זה הוא מהמילים שכתובות בספר התורה שיצא בשבי מירושלים ועלה לרומי והיה גנוז בבית הכנסת של אסוירוס- הקיסר סוורוס] (בראשית רבתי, עמ' קנז). אמנם העדות מאוחרת אך הלשון הארמית מעידה על מקוריות הסיפור שבעל בראשית רבתי הכיר כנראה ממדרש קדום. מהתקופה ההלניסטית במצרים נותרו עוד בתי כנסת שהוקדשו לקיסרים, ראו הערותיה של רוט-גרסון לכתובת.</i> וכן המבנה בקציון (בית כנסת או מבנה אחר) שהקדישו היהודים לכבוד הקיסר מבית סוורוס.<sup class="footnote-marker">1010</sup><i class="footnote">רוט-גרסון, כתובות, עמ' 128-125. </i> בדרך זו היו מוכנים יהודים להשתתף, או נאלצו להשתתף, בפולחן הקיסר. אך הם שמרו על התנגדות קיצונית לפולחן הקיסר כאל.

ביבליוגרפיה

<b>ביבליוגרפיה וקיצורים</b>
אבי יונה גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אבי יונה, הר כרמל – Avi-Yonah, M., 1952, "Mount Carmel and the God of Baalbek", <i>IEJ</i> 2, pp. 118-124.
אברמסון, עבודה זרה – אברמסון, ש', 1957, מסכת עבודה זרה: כתב יד בית המדרש לרבנים בניו יורק /הוכן לדפוס בצירוף מבוא והערות, ניו יורק.
אגדת בראשית – מהדורת ווארשה תרל"ו.
אגרת רב שרירא גאון, ב"מ, לוין, אגרת רב שרירא גאון, חיפה תרפ"א.
אדן נרות – Adan-Bayewit A., et al, 2008, “Preferential Distribution of Lamps from the Jerusalem area in the late Second Temple Period (late first entury B.C.E.-70 C.E.)”, <i>Bulletin of the American Schools of Oriental Research</i> 350, pp. 37-85.
אהבת ציון וירושלים, ראטנער, ד', אהבת ציון וירושלים, ווילנא תרס"א-תרע"ג.
אולסון, אתינאיוס – Olson, S.D. (ed. and tr.), 2006, <i>Athenaeus of Naucratis, The Learned Banqueters</i>, Cambridge, Mass..
אופנהיימר, בתי כנסת בבבל – אופנהיימר, א', 1987, "בתי-כנסת בעלי זיקה היסטורית בבבל התלמודית", בתוך: אופנהיימר, א' ואחרים (עורכים), בתי-כנסת עתיקים, ירושלים, עמ' 154-147.
אופנהיימר, הנשיא – אופנהיימר א', 2007, רבי יהודה הנשיא, ירושלים.
אוצר הגאונים, ב"מ, לוין, אוצר הגאונים, חיפה ירושלים, תרפ"ח-תש"ג.
אוקספורד, מילון ראו ר ואחרים.
אור זרוע, ר' יצחק בר' משה נ"ע מווינה, זיטאמיר, תרכ"ב.
אור שמח, כהן מאיר שמחה, ספר אור שמח על משנה תורה לרמב"ם, ירושלים תשמ"ב.
אור, דיאלוג – אור ס', 2007, גלית, הדיאלוגים בין קיסר לרבי יהושע בן חנניה בתלמוד הבבלי, עבודת גמר, אוניברסיטת תל אביב.
אורבך, מעולמם של חכמים – אורבך, א"א, תשמ"ח, מעולמם של חכמים, ירושלים.
אורבך, עבודה זרה - אורבך, א"א, תשמ"ח, הלכות עבודה זרה והמציאות הארכיאולוגית וההיסטורית במאה השניה והשלישית, מעולמם של חכמים, ירושלים, עמ' 178-125.
איכה רבה, מהדורת ש. באבער, ווילנא תרנ"ט.
אילן, מטרונה - Ilan, T., 1994, "Matrona and Rabbi Yose: An Alternative Interpretation", <i>Journal for the Study of Judaism,</i> 25,pp. 18-51.
אלבאום, פיטרון – אלבאום, א', תשל"ח, "פיטרון-תיאטרון", סיני פב, עמ' רנו-רסו.
אלבק, מבוא – אלבק, ח' תשי"ט, מבוא למשנה, ירושלים-תל אביב.
אלבק, נוכרים – אלבק, ש', תשמ"ט, דינים של נוכרים בדיני הממונות בתלמוד, סיני קד, עמ' כט-סה.
אלבק, עריכת המשנה – Albeck. Ch., 1936, <i>Untersuchungen </i>ü<i>ber Die Redaction der Mischna</i>, Berlin.
אלבק, פירוש – אלבק ח', פירוש לשישה סדרי משנה, ירושלים-ת"א, תשי"ב.
אלגביש, שקמונה - אלגביש י', 1994, שקמונה לחוף הכרמל, תל-אביב.
אלון, טומאת נוכרים – ראו אלון מחקרים א, עמ' 147-121.
אלון, מחקרים – אלון ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אליאב, בית המרחץ – (Y.Z. Eliav, "The Roman Bath as a Jewish Institution: Another Look at the Encounter between Judaism and the Greco-Roman Culture", <i>JSJ</i>, 31 (2000), pp. 416–454).
אליאב, נוי עבודה זרה –Eliav, Y.Z.2002, "Viewing the Sculptural Environment: Shaping the Second Commandment", in: P. Schäfer (ed.), <i>The Talmud Yerushalmi and the Graeco Roman Culture</i>, vol. 3 (TSAJ, 93), Tübingen, pp. 411–434
בילו, זהות – בילו, י', תש"ס, "מילה למלה : ניתוח פסיכו-תרבותי של הבניית זהות גברית בטקסי ילדות בחברה החרדית" אלפיים; כתב עת רב-תחומי לעיון, הגות וספרות , עמ' 46-16.
בינדר, טרטוליאנוס –Binder, S. E., <i>Tertullian, on Idolatry and Mishnah Avodah Zarah :Questioning the Parting of the Ways -  Between Christians and Jews</i>,  Leiden.
בלאיצה, עבודה זרה – Belayche, N.,200 Belayche, <i>Iudaea-Palaestina: the Pagan Cults in Roman Palestine (Second to Fourth Century), </i>Tübingen.
בלומנר, קדמוניות – Blümner, H., 1911, <i>Die Römischen Privataltetumer</i>, München.
בלידשטיין, ביטול – .Blidstein, G., 1973-1974), "Nullification of Idolatry in Rabbinic Law", <i>PAAJR</i>,<i> </i>41–42,  pp. 1–44
בלידשטיין, עבודה זרה – Blidstein, G.J., 1968, <i>Rabbinic Legislation on Idoltry Tractate Abodah Zarah, Chapter I</i>, Dissertation, Yeshiva University, New York.
בן שלום, בית שמאי – בן שלום, י', תשנ"ד, בית שמאי ומאבק הקנאים נגד רומי, ירושלים.
בנקס, ישו – Banks, R., 1975, Jesus and the Law in the Synoptic Tradition, Cambridge.
בעל המאור, הודפס עם הרי"ף.
בר, מקדש – בר, מ', תשל"ח, "עדות אחת לשאלת אי-חידוש עבודת הקורבנות בימיו של בר-כוכבא", בתוך: כהן, ש' ואחרים (עורכים), נזיר אחיו, ירושלים, עמ' 206-196.
בר, סוס – בר, מ', תשנ"א, "רכיבה על סוסים בארץ-ישראל בתקופת המשנה והתלמוד", קתדרה 60, עמ' 35-17.
בראד ואחרים, דתות רומא – Bread, M et al, 1998, <i>Religions of Rome</i>, Cambridge.
בראנד, בית הבד – בראנד, י', תש"ב, "בית הבד", סיני ו, עמ' 325-303.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת טהעאדאר-אלבק, הוצאת צילום, ירושלים 1965.
ברויט זיידמן ופנטל, דת יוונית – Bruit Zaidman, L. and Schmitt Pantel, <i>P., 2002, Religion in the Ancient Greek City</i>, Cambridge
ברודי, רב נטרונאי – ראו, תשובות רב נטרונאי בר הילאי גאון.
ברויאר, טומאת נכרים – ברויאר, מ', תש"ן, "טומאת נכרים", סיני קב, רסז-קעט.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
ברנרד, פירוש – Bernard, J. H., 1985, A Critical and Exegeticl Commentary on the Gospel According to St. John, New International Critical Commentary, Edinburgh
גודהיל הדיאלוג – Goldhill S. (ed.) <i>The End Of Dialogue In Antiquity</i>,Cambridge.
גודמן, המעמד השליט – Goodman, M., 1987, <i>The Ruling Class of Judaea</i>, Cambridge.גודנף, סמלים – Goodenough, E.R., 1988,<i> Jewish Symbols in the Greco-Roman period</i>, New Jersey.
גולדברג, ליווי למשנה – Goldberg, A., 1987, "The Tosefta – Companion to the Mishna", in: S. Safrai (ed.), <i>The Literature of the Sages</i>, Assen, pp. 283-302.
גולדברג, מבוא – גולדברג, א', תשכ"ב-ג, מבוא למשנה ולתוספתא, ירושלים.
גולדברג, שבת - גולדברג, א', תשל"ו, פירוש למשנה מסכת שבת ירושלים.
גולדנברג, נצרות – Goldenberg, R., 1994, "Did the Amoraim see Christianity as something new? J.C. Reeves and J. Kampen, eds. <i>Pursuing the Text; Studies in Honor of Ben Zion Wacholder</i>, Sheffield, pp. 293-302
גורפינקל ואחרים, עקבות דוד המלך, גורפינקל, י', ואחרים, 2012, עקבות דוד המלך בעמק האלה :תגליות מפתיעות בארכיאולוגיה המקראית, תל אביב.
גיאוניקה, Ginzberg, L., 1968, <i>Geonica</i>, New york (Second Edition),.
גייגר, פולחן השליט - גייגר, י', תשמ"ז, "פולחן השליט כאידיאולוגיה של הקיסרות הרומית", כהונה ומלוכה: יחסי דת ומדינה בישראל ובעמים, ירושלים, עמ' 51–60.
גינצבורג, פירושים – גינצבורג, ל', תשכ"א, פירושים וחדושים בירושלמי, א-ד, ניוארק.
גינצברג, שרידי ירושלמי – גינצברג, ל', תרס"ט, שרידי הירושלמי, נויארק.
גיפמן, אנקוניזם – Gaifman, W., 2012, <i>Aniconism in Greek Antiquity</i>, Oxford
גפני, בתי כנסת – גפני, י', תשמ"ח, "בתי-כנסת בבבל התלמודית", בתוך: אופנהיימר, א' ואחרים (עורכים), בתי-כנסת עתיקים, ירושלים, עמ' 146-133.
גפקן, פגאניזם – Geffcken, J., 1978, <i>The Last Days of Greco-Roman Paganism</i>, (Tr. By S. MacCormack), Amsrerdam, .
גרף חגים – Graf, F. 2016, <i>Roman Festivals in the Greek East</i>, Cambridge
דה לייט, ירידים – De Ligt, 1993, <i>Fairs and Markets in the Roman Empire</i>, Amsterdam.
דה פריס, מעשה – דה פריס, ב', תשכ"ב "'העובדא' כגורם לחידוש ההלכה", תולדות ההלכה התלמודית, תל אביב, עמ' 169-178.
דוגלס טהרה וסכנה – Douglas, M., 1966, <i>Purity and Danger: An Analysis of the Concepts of Pollutionand</i> Taboo, Lndon.
דויטש, מטרונה – דויטש ח', 2011, המטרונה רבת הפנים: דגמים קבועים ומשתנים של מפגשים בין חכמים ונשים נוכריות במדרשים ובתלמודים, עבודת דוקטורט, אוניברסיטת בר- אילן.
דזובין ופורטן, דושנה – Szubin, H.Z. and Porten, B., 1987, "Royal Grants in Egypt: A New Interpretation of Driver 2", <i>JNES</i> 46, pp. 39-48.
די סגני, כתובת –  DI SEGNI, <i>L., 2001, "The Hadrianic Inscription from Southern Samaria - A Palinode</i>" ,Liber annuus 51, pp. 335-340.
דנהם-רוז, ווטיבים יווניים – Denham Rouse, W.H., 2105, <i>Greek Votive Offerings</i>, Cambridge.
דסברג וכהן, יחסים – דסברג א', וכהן א', תשמ"ח, "יחסי יהודים ונוכרים: סקירה ביבליוגרפית", בתוך: בני ישראל ובני נח אסופת מאמרים, אלקנה תשמ"ח, עמ' 118-83.
דקדוקי סופרים – ראו רבינוביץ.
דר, חרמון – דר, ש', תשנ"ד, תולדות החרמון אתרים ומקדשים של היטורים, תל אביב.
דר, סומקה – דר, ש', 1998, סומקה: עיירה יהודית בכרמל, תל אביב.
האלי, פליניוס – Healy, J.F. 1999, <i>Pliny the Elder on Science and Technology</i>, Oxford
הדס לבל, פגניזם – Hadas-Lebel, M., 1979, "La paganisme à travers lse sources rabbiniques des IIe et IIIe siècles. Contribution à l'étude du syncrétisme dans l'empire romain", <i>ANRW</i>, II 19.2 , pp. 422–426.
הדס, יין – הדס ג', 2007, הגפן והיין בארכיאולוגיה של ארץ-ישראל, תל אביב
הייס, בבל וארץ ישראל – Hayes, C.E., 1997, <i>Between the Babylonian and Palestinian Talmuds: Accounting for Halakhic Difference in Selected Sugyot from Tractate Avoda Zara </i>New York.
הייס, טומאת נוכרים –   Hayes, C.. E, 2002,. <i>Gentile Impurities and Jewish Identities: Intermarriage and Conversion from the Bible to the Talmud.</i> New York: Oxford.
הילגרד, נצרות ופגניות – Hilgarth, J.N., 1986, <i>Christianity and Paganism, 350-750 :the conversion of Western Europe</i>, Philadelph.
הירשפלד, עין גדי – Hirschfeld, Y., 2007, <i>En-Gedi Excavations II :final report</i> (1996–2002), Jerusalem
הלברטל, חיים בצוותא – M. Halbertal, “Coexisting with the Enemy: Jews and Pagans in the Mishna”, G. Stanton and G. Stroumsa (eds.), <i>Tolerance and Intolerance in Early Judaism and Christianity</i>, Cambridge 1988, pp. 158–172.
הלברטל, המאירי – הלברטל, מ', 2000, בין תורה לחכמה:  רבי מנחם המאירי ובעלי ההלכה המיימונים בפרובנס, ירושלים.
הלוי, משניות – הלוי א"א, תשמ"ג, לבירורן של משניות לאור המקורות יווניים ולאטינייים, תרביץ נב, עמ' 359-355.
הלכות גדולות, מהדורת הילדסהיימר, ירושלים תשל"ב-תשמ"ז.
הלכות פסוקות, י' מילר, הלכות פסוקות מן הגאונים, קראקא תרנ"ג.
הלכות קצובות, מ' מרגליות, ספר הלכות קצובות, מיוחס לרב יהודאי גאון, ירושלים תש"ך.
הר , השלטון – הר, ד"מ, תש"ל, השלטון הרומי בספרות התנאים: דמותו והערכתו, עבודת דוקטור, האוניברסיטה העיברית ירושלים.
הר, אגדה – הר, ד"מ, תשס"ז, "אגדה ומדרש בעולמם של חז"ל בארץ ישראל: מקומות התהוות, סיבות צמיחה וזמני עריכה", י' לוניסון, י' אלבוים, וג' חזן-רוקם (עורכים), הגיון ליונה- היבטים חדשים בחקר ספרות המדרש, האגדה והפיוט, קובץ מחקרים לכבודו של פרופ' יונה פרנקל, ירושלים, עמ' 148-131.
הרינגטון, טהרת חולין<i> </i>–<i> </i>Harrington, H. K.  1995, "Did the Pharisees Eat Ordinary Food in a State of Purity?" <i>JSJ</i> 26, pp.42-54.
הרן מזבחונים – הרן, מ', 1992, " 'מזבחות הקטורת' בממצא הארכיאולוגי והפולחן של צבא השמים במלכות יהודה", תרביץ סא, עמ' 332-321.
הרשלר, יין נסך – הרשלר, משה בן בנימין, תשל"ב, "הלכות יין נסך של רב יהודאי גאון", סיני ע, עמ' 121-125.
וואכהולדר, מדרשים – Wacholder, B.Z.,  1968, “The date of the Mekilta de-Rabbi Ishmael”, <i>Hebrew Union College Annual</i> 39, pp. 117-144.
ויזר, סעודה – Visser, ., 1991, <i>The Rituals of Dinner: The Origins, Evolution, Eccentricities and Meaning of Table Manners</i>, London
ויינפלד, דברים – ויינפלד, מ', תש"ס, "דברים שהשטן / יצר הרע / אומות העולם משיבין להם", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 111-105.
וילטס, הרמס – R.F. Willetts, 1970, "Hermes," entry in Cavendish, R., ed., <i>Man, Myth and Magic: An Illustrated Encyclopedia of the Supernatural</i> (New York, p. 1289.
ויס, משניות ספורות – ויס, מ', תשמ"ה, "משניות ספורות בראש מסכת", סיני קד, עמ' 44-33.
ויס, משניות תוספתא – ויס, מ', תשנ"ד, "פרקי משנה בעלי אופי תוספתאי", <i>קעמ"י</i> 11, עמ' 62-55.
ויס, פוגמא – Weis P. R. 1956-1957, “A Note on PUGMHI”, <i>NTS</i> 3, pp. 233-236
ולר, סיפורים – ולר, ש', תשמ"ט, “קובץ הסיפורים בסוגיית כתובות דף סב ע"ב-סג ע"א”, טורא, עמ' 95-108.
ון סטרטן, עבודת הקודש – Van Straten, F.T., 1995, Hiera Kala, Images of Animal Sacrifice in Archaic and Classical Greece, Leiden
וסרמן, אתיקה –Wasserman, <i>M.B., 2014, The Humanity of the Talmud: Reading for Ethics in Bavli ʿAvoda Zara</i>, Diss, Berekly California.
וסרשטיין, פרוקולוס – א' וסרשטיין, "רבן גמליאל ופרוקלוס איש נאוקרטיס", ציון מה, ד (תש"ם), עמ' 257–267.
זהר, עבודה זרה – נ' זהר, "עבודה זרה וביטולה", סידרא יז (תשס"א–תשס"ב), עמ' 63–77.
זהרי ופאהן, צמחי התרבות – זהרי מ', ופאהן, א', תשי"ז, צמחי התרבות של ישראל, תל-אביב.
זידמן, תוספתא ומשנה – Zeidman, R., 1999, "An Introduction to the Genesis Nature of Tosefta, the Chameleon of .Rabbinic Literature", in: Fox, H. and Meacham, T. (eds.), <i>Introducing Tosefta</i>, New York, pp. 40-73.
זיידמן ופנטל, דת יוונית – ראו ברויט זיידמן וכו'.
זימר, עולם – זימר, א', 1996, עולם כמנהגו נוהג, פרקים בתולדות המנהגים, הלכותיהם וגלגוליהם, ירושלים.
חדושים המיוחסים לר"ן, ראה חידושי הר"ן.
חידושי הר"ן, ספר חדושי הר"ן על מסכתות מגילה ומועד קטן, ירושלים תשכ"ו.
חלופי מנהגים, מהדורת ב"מ, לוין, אוצר חילוף מנהגים בין בני ארץ ישראל ובני בבל, בני ברק תשמ"ז; מהדורת מרגליות, החילוקים שבין אנשי ארץ-ישראל ואנשי בבל, ירושלים תרצ"ח.
חמדה גנוזה, שניאורזאהן, ש"ז, חמדה גנוזה, ירושלים תרכ"ג.
חסדי דוד, ספר חסדי דוד, לר' דוד פארדו, ליוורנו 1776.
טור שלחן ערוך – ראו ארבעה טורים.
טל התקופה ההלניסטית – טל, א', הארכיאולוגיה של ארץ ישראל בתקופה ההלניסטית: בין מסורת לחידוש, ירושלים תשס"ז.
טרם, נרות –טרם, ש', ירושלים ויהודה במאה הראשונה ותחילת המאה השנייה לסה"נ: רצף ותמורה בתרבות הקראמית, עבודת דוקטורט, אוניברסיטת בר-אילן, רמת גן תשע"ז.
ידין, מערת האיגרות – ידין י., הממצאים מימי בר כוכבא במערת האגרות., מחקרי מדבר יהודה (סדרה), ירושלים, 1963.
ידין, רבן גמליאל והאפרודיטה -   Yadin, A., "2006, “Rabban Gamliel, Aphrodite's Bath and the Question of Pagan Monotheism", <i>JQR</i>, 96, pp. 149–179
ילקוט המכירי, ישעיהו משלי, מהדורת י"ז, כהנא שפירא, ירושלים תשכ"ד.
ילקוט המכירי, תהילים, מהדורת ש', בובר, ירושלים תשכ"ד.
ילקוט המכירי, תרי עשר, מהד' א' גראינוף, לונדון 1909.
ילקוט, שמעוני, מהדורת י' שילוני, תשל"ג ואילך, ירושלים.
ינקלביץ, הר המלך – ינקלביץ, ר', תשמ"א "הר-המלך, הרודיון", קתדרה 20, עמ' 28-23.
ינקלביץ, מקדש חוניו – ינקלביץ, ר' תשנ"ג, מקדש חוניו – מציאות והלכה, א' אופנהיימר, ואחרים, עורכים, יהודים ויהדות בימי בית שני, המשנה והתלמוד מחקרים לכבודו של שמואל ספראי, ירושלים, עמ' 115-107.
ינקלביץ, פת של נוכרים, ינקלביץ, ר', ""פיתן... מהלכות של עמעום הוא" ‬", סיני; ירחון לתורה ולמדעי היהדות פז, א/ב (תשם) מח-נד.
דן, הכחולים והירוקים –  ד'ן י', תשל"ז, "הקרקס וסיעותיו (הכחולים והירוקים) בארץ ישראל בתקופה הביזנטית", קתדרה 4 (תשלז) 133-146 . ‬
יתרון האור, לר' ירוחם יהודא לייב פערלמן, הודפס במשניות מהדורת ווילנה.
כהן, יהודים ונוכרים – כהן, י', תשל"ה, היחס אל הנכרי בהלכה ובמציאות בתקופה התנאים, עבודת דוקטורט, האוניברסיטה העברית, ירושלים
כהן, נכרים ויהודים כהן, י', 1975, היחס אל הנכרי בהלכה ובמציאות בתקופת התנאים, ירושלים.
לוי, מילון – Levy, J., 1924, Wörterbuch über die Talmudim und Midrashim, Vienna.
לוין, בית הכנסת – Levine, L.I., 1999, <i>The Ancient Synogogue</i>, New Haven.
לוין, הלניות – ליון, י', 2000, יהדות ויוונות בעת העתיקה : עימות או מיזוג? ‬ ירושלים.
לוינסון, המצאה – לוינסון י', תשס"ז, "מבוא: מן המשל להמצאה", י' לוניסון, י' אלבוים, וג' חזן-רוקם (עורכים), הגיון ליונה- היבטים חדשים בחקר ספרות המדרש, האגדה והפיוט קובץ מחקרים לכבודו של פרופ' יונה פרנקל, ירושלים, עמ' 32-1.
לורברבוים, גזירת מלך – לורברבוים, י', תשע"ד, "גזירת המלך וגזירת הכתוב בספרות התלמודית", תרביץ פב, עמ' 42-5.
לחם שמים – ספר לחם שמים לרבנו יעב"ץ, תשי"ח, ירושלים.
ליבנר, גליל תחתון – Leibner, U., 2009, <i>Settlement and History in Hellenistic, Roman, and Byzantine Galilee: an archaeological Survey of the Eastern Galilee</i>, Tübingen.
ליברמן, אטלס – בתוך ליברמן, מחקרים, עמ' 450-442.
ליברמן, יוונים ויוונות – ליברמן ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק ירושלים.
ליברמן, מחקרים – ליברמן ש' תשנ"א, מחקרים בתורת ארץ ישראל, ירושלים.
ליברמן, תוספת ראשונים – ראו תוספת ראשונים.
ליברמן, תוספתא כפשוטה – ראו תוספתא כפשוטה.
לייבנר, יין נסך – לייבנר, ע', 1999, "הלכות יין נסך ודרך רומית אחת בגולן", על אתר ד-ה, עמ' 198-193.
לימור, נוסעים – לימור, א', תשנ"ח, מסעות ארץ-הקודש, עולי רגל נוצרים בעת העתיקה, ירושלים
לינדר מזון טהור – Lindars, B., 1988, "All Foods Clean: Thoughts on Jesus and the Law", in: B. Lindars ed., <i>Law and Religion</i>, Cambridge. pp. 61-72.
לינדרס ואלרוט, כלכלת מקדשים – Linders, T. and Alroth, B. (eds.), 1992, <i>Economics of Cult in the Ancient Greek World</i>,<i> </i>Uppsala.
לקוטות הרמב"ן, ספר לקוטות הרמב"ן, שאלוניקי תק"ל.
לקוטי הרמב"ן – לקוטי הרמב"ן למסכת תענית לתלמיד מתלמידי הרמב"ן (שאלוניקי, תק"ל).
לרנר, מעשיות – לרנר מ"ב, תשס"ז, "מעשיות קטועות: שחזור של סיפור קטוע בשריד הגניזה של מדרש עשרת הדברות ונוסחו הקדום הבבלי", בתוך: י' לוינסון, י' אלבוים, וג' חזן-רוקם (עורכים), היגיון ליונה- היבטים חדשים בחקר ספרות המדרש, האגדה והפיוט קובץ מחקרים לכבודו של פרופ' יונה פרנקל, ירושלים, עמ' 404-377.
מאורין וקוונג', ביכורים –Cavanaugh, Maureen B. 1996, <i>Eleusis and Athens - Documents in Finance, Religion and .Politics in the Fifth Century B.C.</i> Atlanta 1996.
מאירס, מחתות – Meyers, E., 2006, “The Ceramic Incense Shovels from Sepphoris: another View” .M. Meyers and  P. De Miroschedji, eds, "<i>I will Speak the Riddle of AncientTtimes" :Archaelogical and Historical Studies in honor of Amihai Mazar on the Occasion of his Sixtieth Birthday,</i> Winona Lake, pp. 865-878.
מגיד משנה – מגיד משנה על הרמב"ם, הודפס על גליון משנה תורה לרמב"ם.
מגילות מדבר יהודה – <i>DJD</i>  <i>Discoveries in the Judean Desert</i>, ed. Balliet M., et al, Oxford 1953-1995.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית.
מדרש משלי, בתוך: מדרש שוחר טוב, מהדורת י' כהן, ירושלים, תשכ"ח, מהדורת וויסאצקי, יו יורק, תש"ן. .
מדרש שמואל, בתוך: מדרש שוחר טוב, מהדורת י' כהן, ירושלים, תשכ"ח, מהדורתב' ליפשיץ ירושלים תשע"ה.
מדרש תהילים (שוחר טוב), ש' בובר וילנא, תרנ"א.
מדרש תנאים לדברים, ד"צ, הופמן, ברלין, 1909-1908.
מדרש תנחומא, קושטא, רפ"ב, ומנטובה, שכ"ג.
מדרש תנחומא-בובר, בובר ש., וילנא, תרמ"ה.
מוסקוביץ, עשו אותו – מוסקוביץ, ל', תשס"ח, "עשו אותו", בתוך: גולינקין, ד' ואחרים (עורכים), תורה לשמה; מחקרים במדעי היהדות לכבוד פרופסור שמא יהודה פרידמן, ירושלים - רמת גן, עמ' 222-205.
מוסקוביץ, פיקציות – Moscovitz, L., 2003, "Legal Fictions in Rabbinic Law and Roman Law: Some Comparative Observations", <i>Rabbinic Law in Its Roman and Near Eastern Context</i>, pp. 105-132
מורקהרדט, החיים הפרטיים ברומא – Marquardt, J. 1879, Das Privatleben der Römer,Leipzig.
מזר, בית טוביה – מזר ב' 1974, כנען וישראל, ירושלים, עמ' 270– 290  תרביץ יב, עמ' 109-123).
מחזור ויטרי לרבנו שמחה, ש' הורביץ, מחזור ויטרי, נירנברג תרפ"ג, דפוס צילום, ניו-יורק תש"ך.
מייזלר ראה מזר
מילגרום, תהילים – Milgrom, J.  1991,<i>Leviticus 1-16, Anchor Bible</i>, Doubleday.
מילון בן יהודה, א' בן יהודה, 1959, מילון הלשון העברית, ירושלים תל אביב
מיליקובסקי, נטילת ידיים – Milikowsky , Ch.  2000, “Reflections on Hand-Washing, Hand” in: M.J.H.M Poorthuis and J. Schwartz, eds., , <i>Purity and Holiness: The Heritage of Leviticus</i>, ed., Brill Leiden, pp.149-162
מייקובסקי, סדר עולם, ראו סדר עולם רבה.
מילר, פאול מסמוסטה – Millar, F., 1971, “Paul of Samosata, Zenobia and Aurelian: The Church, Local Culture and Political Allegiance in Third-Century Syria”, <i>The Journal of Roman Studies</i>, 61, pp. 1-17
מכילתא דר' ישמעאל, האראוויטץ, ח"ש, רבין, י"א,דפוס צילום, ירושלים תש"ל.
מכילתא דר' שמעון בר יוחאי, אפשטיין-מלמד, ירושלים, תשט"ו.
מלאכת שלמה, הודפס במשנה, דפוס ווילנה.
מלחמות היהודים – יוספוס פלביוס, א' שליט, ירושלים-תל אביב, 1967.
מסון, עצים – Mason, P., 2015, <i>Pine</i>, London
מסכת כלה, מ' היגער, מסכת כלה, ירושלים תש"ל.
מסכת סופרים, מ' היגער, מסכת סופרים, ניו יורק, תרצ"ד.
מסכתות זעירות, מ' היגער, , ירושלים תש"ל.
מקובי, טקס – Maccoby, H, 19999, <i>Ritual and Morality</i>, Cambridge.
מקובי, שטיפת כוס - Maccoby, H. 1982, "The Washing of Cups", <i>JSNT</i> 14, pp. 3-15
מקמילן, לשונות –  Macmullen, R., 2019, <i>Changes in the Roman Empire Essays in the Ordinar</i>y, Princeton
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
מרגליות, ספר הרזים – מרגליות, מ', תשכ"ז, ספר הרזים הוא ספר כשפים מתקופת התלמוד, ירושלים.
משורר וקדר, מטבעות שומרון Meshorer, Y. Qedar. S., 1991, <i>The Coinage of Samaria in the Fourth Century BCE</i> . Jerusalem,
משורר, מטבעות – משורר, י', תשנ"ח, אוצר מטבעות היהודים, ירושלים.
משנה שלמה – ורטהימר ש"א, תשנ"ב, ספר משנה שלמה, ירושלים.
נאה, טובים דודיך – נאה, ש', 2005, ”’טובים דודיך מיין’: מבט חדש על משנת עבודה זרה ב, ה”, בתוך מ' בר אשר, ואחרים, (עורכים), מחקרים בתלמוד ובמדרש: ספר זכרון לתרצה ליפשיץ, ירושלים 2005, עמ’ 434-411.
נאמן, נוכרים, נאמן ,י"י, תש"ן, "היחסים בין היהודים ושאינם יהודים בגליל", סיני קו, עמ' קנב-קסו.
נויסנר, החברות – Neusner, J. 1960, "The Fellowship in the Second Jewish Commonwealth", <i>HTR</i> 53, pp, pp. 125-142,
נויסנר, טהרה –  Neusner, ,J. 1994, <i>Purity in Rabbinic Judaism: A Systematic Account</i>, Atlanta.
נויסנר, טומאת מדף – Neusner, J., 1978-1979, "Scripture and Mishna: The Exegetical Origins of MADDAF", <i>PAAJR</i> 46-47, pp.
נויסנר, סדר טהרות – Neusner, ,J.  1974, 1977, <i>History of the Mishnaic Law of Purities,</i> 22 vol., Leiden,
נון, דיג – נון, מ', תשכ"ד, הדיג העברי הקדום, תל אביב.
ניוזנר, משנה – ניוזנר י', תשמ"ז, יהדות – עדותה של המשנה, תל אביב.
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, טהרה – נעם, ו', תשס"ט, "האמנם לא המת מטמא, לדיוקנה של הטומאה בספרות התנאים", תרביץ עח, עמ' 188-157.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
נעם, מהפיכה – נעם, ו', תש"ע, מקומראן למהפיכה התנאית – היבטים בתפישת הטומאה, ירושלים.
סדר עולם רבה – מהדורת מ' מילקובסקי, ירושלים תש"ן.
סדר רב עמרם גאון, ד' גולדשמידט, סדר רב עמרם גאון, ירושלים תשל"ב.
סויטוניוס, הקיסרים – גאיוס סויטוניוס טרנקוילוס, תשכ"ו, חיי שנים-עשר הקיסרים, שור, א' (מתרגם), תל אביב.
סולובייצ'יק, יין נוכרים – סולובייציק, ח', תשס"ח, היין בימי הביניים :יין נסך: פרק בתולדות ההלכה, ירושלים.
סולובייצ'יק, הלכה –  סולובייצ'יק, ח', תש"ל, יחס הגומלין בין ההלכה והמציאות בימי הביניים , ירושלים.
סינזיוס, מכתבים – Synesius, C., 1979, <i>Epistulae</i>, Garzia, E. (ed.), Rome.
סירליאון (שירליאון, סיריליאו), תלמוד ירושלמי – רבינו שלמה סירליאו (שירליאון) תלמוד ירושלמי סדר זרעים, תשי"ד-תשכ"ז, מהדורת ח"י הלוי, ירושלים.
סמט, גיור – סמט מ', תשנ"ג, "הגיור במאות הראשונות לספירה" , א' אופנהיימר ואחרים, עורכים, יהודים ויהדות בימי בית שני, והמשנה והתלמוד מחקרים לכבודו של שמואל ספראי, ירושלים, עמ' 344-316.
סמית, אדם וחיה – Smith. Steven D., 2014, <i><b><i>Man and Animal in Severan Rome: The Literary Imagination of Claudius Aelianus</i></b></i>. <i>Greek Culture in the Roman World</i>. Cambridge: Cambridge
סנדרס, ההלכה עד למשנה – Sanders, E. P. , 1990, <i>Jewish Law from Jesus to Mishna</i>, London and Philadelphia.
סנדרס, ישו ויהדותו – Sanders, E. P , 1965, <i>Jesus and Judaism,</i> London and Philadelphia.
ספר האשכול, אלבק, ח', ספר האשכול, ירושלים תשד"ם. (מהדורת אוערבך האלברשטאט, תרכ"ו).
ספר הישר, לרבנו תם, מהד' יוסף דן מבוססת על הדפוס הראשון, ונציה, שפ"ה, ירושלים, תשמ"ו; מהדורת ראזענטהאל, ש"פ, ירושלים (מהדורת צילום), תשנ"ג.
ספר המקצועות, ש' אסף, ספר המקצועות, תש"ז, ירושלים.
ספר ערוגת הבושם, לר' אברהם ב"ר עזריאל, א"א, אורבך, ירושלים, תרצ"ח ואילך.
ספר פתרון תורה, א"א, אורבך, ירושלים, תשל"ח.
ספר ראבי"ה של ר' אליעזר בר' יואל הלוי, א. אפטוביצר, תשכ"ד, ירושלים.
ספר שני לוחות הברית, פיורדא, תקכ"ד.
ספראי, עם אחד –ספראי, ז', תשע"ב "עם אחד מקדש אחד? חידושים בחקר ירושלים 17, עמ' 263-253.
ספראי, אוכלוסיה ארמית – ספראי, ז', תשס"ג, האוכלוסייה הנכרית דוברת הארמית בארץ-ישראל בתקופה הרומית, בתוך א' אופנהיימר, ואחרים, עורכים, יהודים ונכרים בארץ-ישראל בימי הבית השני, המשנה והתלמוד, ירושלים, עמ' 101-82.
ספראי, הכרעה כבית הלל – ספראי ש', תשנ"ד, בימי הבית ובימי המשנה, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?" בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, עמ' 578-548).
ספראי, המאה שנעלמה – Safrai, Z.,<i>1998</i>, <i>The Missing Century, </i>Leuven.
ספראי, הר המלך – ספראי, ז', תש"ע, "הר המלך עדיין חידה", מחקרי יהודה ושומרון, יט, עמ' 82-69.
ספראי, חידה – ספראי, ז', 1981, "הר המלך : חידה ללא פתרון", טבע וארץ כב, עמ' 205-204.
ספראי, חשמונאים – ספראי, ז', תש"ס, "ייהודה של ארץ יהודה", י' שוורץ, ואחרים, עורכים, ירושלים וארץ-ישראל, ספר אריה קינדלר, ירושלים תש"ס, עמ' 88-70.
ספראי, טיפול – ספראי, ז', 1990, "טיפול במערכת הדרכים הכפריות בתקופת המשנה והתלמוד", בתוך: קדר, ב"ז ואחרים (עורכים), פרקים בתולדות המסחר בארץ-ישראל, ירושלים, עמ' 180-159.
ספראי, ירידים – ספראי, ז', תשמ"ב, "הירידים בארץ ישראל בתקופת המשנה והתלמוד", <i>ציון</i> מט, עמ' 158-139.
ספראי, נסיעות – ספראי, ש', תשנ"ד, "ביקוריהם של חכמי יבנה ברומא, בימי הבית ובימי המשנה, ירושלים, עמ' 381-365.
ספראי, עילית בירושלים – Safrai, Z., 1996, “The Role of Jerusalem Elite in National Leadership in the Late Second Temple Era”, M.J.H.M. Poorthuis and CH. Safrai, eds. <i>The Centrality of Jerusalem, </i>Den Haag,1996, pp. 65-72
ספראי, עם אחד – ספראי, ז', תשע"ב, עם אחד מקדש אחד, חידושים בחקר ירושלים 17, עמ' 263-253.
ספרי במדבר, ח"ש, האראוויטץ, לייפציג, תרע"ז, מהדורת  כהנא תשע"א-תשע"ח.
ספרי דברים, א"א, פינקלשטין, ברלין, ת"ש.
ספרי זוטא, ח"ש, האראוויטץ, לייפציג, תרע"ז.
ספרים חיצוניים – מהדורת כהנא, ירושלים תש"ל.
סקופינסקה, מחתות – Skupinska-Lovset, I., 2008, "Further Examples of Bronze Incense Shovels from Palestine", <i>Etudes et Travaux</i> 22, pp. 215-223.
עמר, גידולים – עמר, ז', תש"ס, גידולי ארץ ישראל בימי הביניים, ירושלים.
עמר, עצי קודש – עמר, ז', 2009, "תופעת העצים הקדושים בקרב היהודים בגליל", ז', ספראי, עורך, מחקרי גליל, רמת גן, עמ' 159-135.
ערוך השלם – רבי נתן ברבי יחיאל מרומי, תש"ל, ספר ערוך השלם, מהדורת ח"י קאהוט, תל אביב.
פגן, רחצה – Fagan, G.G., 2002,<i> Bathing in Public in the Roman World</i>,<i> </i>Michigan.
פוזננסקי, עניינים – פוזננסקי, ש"א, תרס"ח, "ענינים שונים הנוגעים לתקופת הגאונים", הקדם 2, עמ' 49-42.
פויריאר, טהרה – Poirier, J. C. , 2003, Purity Beyond the Temple in the Second Temple Era, <i>JBL</i> 2, pp. 247-265
פויריאר, נטילת ידיים – Poirier, J. C. 1996, "Why Did the Pharisees Wash Their Hands?", <i>JJS</i> 46, pp. 217-233
פוקס, פגאנים ונוצרים –  R.L. Fox, <i>Pagans and Christians</i>, New York 1987
פורטן וירדני אוסטרקונים – B. Porten and A. Yardeni, "Why the Unprovenanced Idumean Ostraca Should be Published", in: M. Lubetski (ed.), <i>New Seals and Inscriptions,</i> <i>Hebrew, Idumean, and Cuneiform</i>, Sheffield 2007, pp. 73–98.
פורסטנברג, ביטול עבודה זרה –פורסטנברג, י', תשס"ט "ביטול עבודה זרה: הדיאלוג של החכמים עם האלילות תחת הקיסרות הרומית", ע' שרמר ואחרים (עורכים), ראשית: עיונים ביהדות 1 עמ'  1, 144-117.
פטריך חלוקת מזון – פטריך, י', תשס"ג, "ההיפודרום/אצטדיון של הורדוס בקיסריה וזיקתו למבנים ולמשחקים בעולם ההלניסטי והרומי.", ע י' בן-אריה וא' ריינר, עורכים, וזאת ליהודה; מחקרים בתולדות ארץ ישראל ויישובה מוגשים ליהודה בן פורת., ירושלים, עמ'<u> </u>177-204. ‬
פירוש רבינו עובדיה מברטנורה, נדפס במשניות דפוס ווילנא, דפוס צילום, תשל"ד ומהדורות רבות נוספות.
פלורסהיים, טומאת עבודה זרה – פלורסהיים, י', תשכ"ו, "טומאת עבודה זרה ומשמשיה, סיני נט, עמ' ר-ריט.
פלג, גירית - פלג, י', תשע"ג, מבנה צלבני ונימפיאון רומי בחורבת ג'ריות, במעבה ההר, ב', עמ' 173-179.
פלורסהיים, עבודה זרה – פלורסהיים, י', תשכ"א, טבעת עבודה זרה ומשמשיה", סיני סג, עמ' ריט-רכח.
פליקס, כלאים – פליקס י', 1967, כלאי זרעים והרכבה, מסכת כלאים, משנה תוספתא וירושלמי לפרקים א-ב, בירור הסוגיות ורקען הבוטני-חקלאי, רמת-גן.‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬
פליקס, ספיחים – פליקס, י', תשמ"ז, <i>ירושלמי שביעית</i> ב, ירושלים, עמ' 416-385.
פליקס, עולם הצומח – פליקס, י', 1968, עולם הצומח המקראי, רמת גן - גבעתיים.
פליקס, עצי בשמים – פליקס, י', תשנ"ז, <i>עצי בשמים יער ונוי – צמחי התנ"ך וחז"ל</i>, ירושלים.<i> </i>
פליקס, עצי פרי – פליקס, י', תשנ"ד, עצי פרי למיניהם, ירושלים.
פליקס, שביעית – פליקס, י', תש"מ-תשמ"ז, תלמוד ירושלמי מסכת שביעית א-ב, ירושלים.
פנטל, סעודה –Pantel, P.S., 1992<i>, La Citė au Banque</i>t, Rome .
פסיקתא דרב כהנה - ד', מנדלבוים, ניו יורק, תשכ"ב.
פסיקתא זוטרתא (לקח טוב), בראשית-שמות, ש בובר, ויקרא-במדבר-דברים, רא"מ פאדווא, ווילנא, תרמ"ד.
פסיקתא רבתי – מ' איש שלום, וינה, תר"מ.
פפירוסי דורה – Brandon-Welles, C., et al, <i>1959, The Excavations at Dura Europos. Final Report</i> V, Part J, <i>The Parchments and Papyri</i>. New Haven and London.
פרוש הגאונים לסדר טהרות, י"נ, אפשטיין, פירוש הגאונים לסדר טהרות, ברלין תרפ"א-תרפ"ד.
פרידהיים, אלילים – Friedheim, E., 2003, “Who are the Deities Concealed behind the Rabbinic Expression "a nursing female image”, <i>Harvard Theological Review, pp.</i> 239-250.
פרידהיים, אפרודיטה – פרידהיים, ע', "מעשה רבן גמליאל במרחץ של אפרודיטי בעכו - עיון בראליה ארץ-ישראלית",  קתדרה 105, עמ' 32-7 ‬.
פרידהיים בצל – פרידהיים, ע', תשנ"ז, "בצל של עבודה זרה": עיון בראליה התלמודית", א' פרזינגר, עורך, דרכי דניאל; מחקרים במדעי היהדות לכבוד הרב פרופסור דניאל שפרבר. עורך: אדם פרזיגר; עורך משנה: דוד שפרבר. רמת-גן: עמ' 91-102 .‬
פרידהיים חגים – פרידהיים, ע', תשס"ד, "חגים הציבוריים שבמשנה עבודה זרה א, ב והמציאות התרבותית בארץ-ישראל וסביבותיה בימי המשנה והתלמוד", בד"ד - בכל דרכיך דעהו; כתב-עת לענייני תורה ומדע , עמ' 72-47‬.
פרידהיים יהודים – פרידהיים, ע', תשנ"ז, "יהודים עובדי עבודה-זרה בארץ-ישראל בתקופת המשנה והתלמוד", הקונגרס העולמי למדעי היהדות 12, ב, עמ' 44-21.
פרידהיים, עבודה זרה – פרידהיים, ע', תש"ס, פגאניות ופולחנות פגאניים בספרות התלמודית, היבטים היסטוריים, עבודת דוקטורט, אוניברסיטת בר אילן, רמת גן.
פרידהיים, קרדום – פרידהיים, ע', 2000, "הקדשת קרדום לעבודה זרה: מנהג אלילי אנטולי/סורי בפיו של ר' עקיבא", קתדרה 95, עמ' 36-25.
פרידהיים תגלחת – פרידהיים, ע', תש"ס, "לשאלת משמעותו הריאלית-היסטורית של הביטוי 'יום תיגלחת זקנו ובלוריתו' ", בד"ד - בכל דרכיך דעהו; כתב-עת לענייני תורה ומדע, עמ' 78-63 .
פרידמן, מקבילות – פרידמן, ש"י, תשנ"ד, "מקבילות המשנה והתוספתא", דברי הקונגרס העולמי למדעי היהדות, עמ' 22-15.
פרידמן, משנה ותוספתא – Friedman, S., 1999, "The Primacy of Tosefta to Mishna in Synoptic Parallels", in: Fox, H. and Meacham, T. (eds.), <i>Introdusing Tosefta</i>, New York, pp. 99-122.
פרידמן, רבה - פרידמן, ש"י, תשנ"ב, "כתיב השמות רבה ורבא בתלמוד הבבלי", סיני קי, עמ' קמ-קסד.
פרידמן, תוספתא – פרידמן, ש"י, תשנ"ג, "תוספתא עתיקתא: ליחס מקבילות המשנה והתוספתא [א] – כל כתבי הקדש (שבת טז א)", תרביץ סב, עמ' 338-313.
פרידמן, תוספתא עתיקה – פרידמן, ש"י, תשנ"ה, "תוספתא עתיקתא: ליחס מקבילות המשנה והתוספתא [ב] – מעשה רבן גמליאל וזקנים", בר-אילן כה-כו (ספר גילת), עמ' 288-277.
פרידמן, תוספתא פסחים – פרידמן, ש"י, תשס"ג, תוספתא עתיקתא, רמת גן.
פרנקל, מכבש היין – פרנקל, ר', תשנ"ז, "מכבש היין של ארץ-ישראל וסביבותיה בתקופה הביזנטית", ש' דר וז' ספראי, עורכים, הכפר הקדום בארץ ישראל, תל אביב עמ' 207-193.
פרקר, טהרה – Parker, ., 1983, Miasma: <i>Pollution and Purification in Early Greek Religion</i>, Oxford 1983
צמבליסטה מזבחונים – צמבליסטה ג', 1997, מזבחות דמויי קובייה בארץ ישראל מסוף תקופת הברזל ועד לסוף התקופה ההלניסטית: עבודת גמר לקראת תואר מוסמך, אוניברסיטת תל אביב, תל אביב.
קדמוניות היהודים, יוספוס פלביוס, א' שליט, ירושלים-תל אביב, 1967.
קדמוניות המקרא, הספרים החיצוניים, מהדורת א"ש, הרטום, תל אביב, תשכ"ט.
קובי ומרש, פוליטימה –  Cowey, M. S. und Maresch, K., 2001, <i>Urkunden des Politeuma der Juden von Herakleopolis (144/3-133/2 v. Chr.)</i> (P. Polit. Iud.) :Papyri aus den Sammlungen von Heidelberg, Köln, München und Wien, Weisbaden 2001
קומבט-פרנו, מרקוריס –Combet-Farnoux, B., 1980, <i>Mercure romain Le culte public de Mercure et la fonction mercantile Rome de la , République archaïque à l'époque augustéenne</i>, Roma
קוקיניה, מתים – Kokkinia, C., 1999, "Rosen für die Toten im griechischen Raum und eine neue Rodismos Bithynien," <i>Museum Helveticum</i> 56, pp. 209–210.
קיסטר, השפעת הנצרות – קיסטר, מ', 2017, "זהות עצמית, פולמוס ופרשנות בדרשות יהודיות קדומות ובמקבילותיהן הנוצריות", מ' בן שחר ואחרים, עורכים, בין בבל לארץ ישראל שי לישעיהו גפני, ירושלים עורכים 319-341
קיסטר, פוליטימה – קיסטר, מ', תשס"א, "מפילוטס עד הלל : הפרת הסכם קידושין בקרב יהודי מצרים בתקופה ההלניסטית והרומית", תרביץ ע, עמ' 632-631.
קירשנבאום, ריהוט הבית – קירשנבאום ח"ו, תשע"ד, ריהוט הבית במשנה, רמת דן
קלדרון, מטרונה – קלדרון ר', תשנ"א, דמויות משנה כטופוס בסיפרות האגדה שבתלמוד הבבלי, עבודת גמר, האוניברסיטה העברית, ירושלים.
קלטר, מזבחון – Kletter, R., 2010, ‘Incense-Burning Rituals :from Philistine Fire Pans at Yavne to the Improper Fire of Korah’, <i>IEJ</i> 60, pp. 166-187.
קלרק, מנהגים יהודיים – Clarke, W.M., 1992, "Jewish Table Manners in the CenaTrimalchonis", <i>Classical Journal</i>, 87, pp. 257-263.
קמרון, דיאלוג – Cameron A. 2014, <i>Dialoguing in Late Antiquity</i>, Harvard,.
קראוס ראו קרויס
קראוס, ארכיאולוגיה תלמודית – S. Krauss, <i>Talmudische Archaeologie</i>, Hildesheim 1966, 3 vol.
קרויס, מילון – Krauss, S., 1899, <i>Griechische und Latiniusche Lehnwӧrter Talmud, Midrash und Targum</i>, Budapest
ר' יוסף בן אפרים קרו, בתוך: , ארבע טורים.
ר"ן בפירושו לרי"ף, הודפס בתלמוד ש"ס ווילנה.
רביב, מטרונה – רביב, ר', תשס"ח, "סיפור הדיאלוג בין ר' יוסי בן חלפתה למטרונה בין בראשית רבה לויקרא רבה", סדרא, כג, עמ' 132-121.
רבינוביץ, דקדוקי סופרים – רבינוביץ' רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל - רבינוביץ, ז"י, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"י, תשכ"א, שערי תורת בבל, ירושלים.
רגב, אינדיבידואליזם – Regev, E.  2000, ‘Pure Individualism: The Idea of Non-Priestly purity in Ancient Judaism’, <i>JSJ</i> 31, pp.176-202
רגב, טהרה ללא כהנים – Regev, E. ., 2000, ‘Non-Priestly Purity and its Religious Aspects according to Historical Sources and Archaeological Findings, in: M. J. H. M. Poorthius et. al.<i>,eds. Purity and Holiness: The Heritage of Leviticus’</i>, Leiden , pp. 321 374
רגב, הצדוקים – רגב, א', 2005, צדוקים והלכתם: על דת וחברה בימי בית שני ‬, ירושלים.
רובין, קץ החיים – רובין, נ', 1997, קץ החיים, תל אביב.
רוז ואחרים, מילון – .Rose, H.J., 1949, <i>Oxford Classical Dictionary,</i>. Edited by Max Cary, with the assistance of H. J. Rose, H. P. Harvey, and A. Souter. Oxford.
רוזן צבי, גוי – רוזן צבי, י', תשע"ד, "הופעת הגוי בספרות חז"ל", ג', בוהק, ואחרים, עורכים, תעודה כו, מיתוס ריטואל ומיסטיקה, תל אביב, עמ' 438-361.
רוזן צבי, השמדת עבודה זרה – רוזן, צבי, י', תשס"ט, " 'אבד תאבדון את כל המקומות': הפולמוס על חובת השמדת עבודה זרה בספרות התנאית", ע' שרמר ואחרים (עורכים), ראשית: עיונים ביהדות 1 (תשס"ט), עמ' 115-91.
רוזנבלום, שמן כשר – Rosenblum, J., 2009, "Kosher Olive Oil in Antiquity Reconsidered, <i>Journal for the Study of Judaism in the Persian, Hellenistic and Roman Period</i> 40, pp. 356-365..
רוזנטל עבודה זרה – רוזנטל ד', 1981, משנה עבודה זרה מהדורה ביקורתית בצירוף מבוא, ירושלים.
רוזנטל, מסורת – רוזנטל, א"ש, 1994, ‫ מסורת-הלכה וחידושי-הלכות במשנת חכמים, תרביץ סג, עמ' 374-321.‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬
רוזנפלד, פונדק – Rosenfeld, B.Z., 1998, "Innkeeping in Jewish society in Roman Palestine", <i>Journal of the Economic and Social History of the Orient</i> 41, pp. 133-158
רוטגרס, מחתות – Rutgers, V.L., 1999, "Incense shovels at Sepphoris?", E.M. Meyers, ed. <i>Galilee through the Centuries :Confluence of Cultures, </i>Duke, pp. 177-198.
רות רבה, מ"ב, לרנר, ירושלים, תשל"א.
רחמני, שולחן – רחמני, ל"י, 1976, " לוח שולחן מסוף ימי בית שני", עתיקות ז', עמ'  65-68 .
ריטב"א – חידושי הריטב"א, מסכת שבת, תש"ן, מהדורת גולדשטיין, מ', ירושלים.
רייך, בית מרחץ – רייך, ר', 1989, "בית-המרחץ החם והקהילה היהודית בתקופה הרומית הקדומה (ימי הבית השני)", בתוך: כשר, א', פוקס, ג' ורפפורט, א' (עורכים), יוון ורומא בארץ-ישראל: קובץ מחקרים, ירושלים, עמ' 211-207.
רפפורט, יהודים נוכרים – רפפורט, א', תשל"ח, "יחסי יהודים ולא-יהודים בארץ-ישראל והמרד הגדול ברומי", תרביץ מז, עמ' 14-1.
רפפורט, מקבים – רפפורט, א', תשס"ד, ספר מקבים א, ירושלים.
רשב"א, חדושי רבינו שלמה בן אדרת על מסכת מגילה, מהדורת ח"ז דימיטרובסקי, נויארק תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, א' מירסקי, שאילתות דרב אחאי גאון א-ה, ירושלים תשכ"א -תשל"ז.
שבלי הלקט, ש', באבר, וילנא, תרמ"ו.
שוורץ, גמליאל –Schwartz, “Gamliel in Aphrodite’s Bath”, in P. Schaefer (ed.), <i>The Talmud Yerushalmi and Graeco-Roman Culture, </i>Tubingen 1998, pp. 203–217.
שוורץ, מכבים – שוורץ, ד', תשס"ה, ספר מקבים ב, ירושלים.
שוורץ, פרה – שוורץ, ד', תשנ"ט, ""ומטמאים היו את הכהן השורף את הפרה"" - לשון או היסטוריה" נטועים ה,  עמ' 127-135.
שחר, הר המלך – שחר ,י', תש"ס, הר המלך- לפתרונה של חידה, ציון סה, עמ' 275-306.
שטינפלד, בית דין – שטינפלד, צ"א, תשמ"א-תשמ"ג, "בית דין שריא", דיני ישראל י-יא, עמ' רצט-שיח.
שטינפלד, דברים – שטינפלד, א', תש"ם, ""דברים של גויים" האסורים והמותרים באכילה (להרכבן של הרשימות במשנה ע"ז, ב ו-ז)", סיני פו, עמ' 166-149.
שטינפלד, הוראה – שטינפלד, צ"א, תשמ"א, "בהוראה – עד שהורו כולן" לבירורה של סוגיית הבבלי הוריות ג ע"ב, בר אילן, יח-יט, עמ' 118-131.
שטינפלד, חלב ופת – שטינפלד, צ"א, תש"ס, "לטיבם של האיסורים על חלב ופת גויים", סידרא טז, עמ' 149-135.
שטינפלד, סדר – שטינפלד, צ"א, תשנ"ט, "לדרך קישור יחידות וקבצים למשנה", סידרא טו, עמ' 166-161.
שטינפלד, פת גויים – שטינפלד, צ"א, תשנ"ה, "להיתר פת של גויים", בר-אילן כו-כז, עמ' 341-321.
שטינפלד, שמן – שטינפלד, צ"א, תש"מ, "לאיסור שמן של גויים", תרביץ ס, עמ' 277-264.
שטמפפר, פרה – שטמפפר, צ', תשנ"ח, "ומטמאים היו את הכהן", נטועים ד (תשנ"ח), עמ' 41-33.
שטרן אנציקלופדיה – שטרן א', עורך, 1992, האנציקלופדיה החדשה לחפירות ארכיאולוגיות בארץ-ישראל, ירושלים.
שטרן התקופה – Stern, E., 1998, <i>Archaeology of the land of the Bible :the Assyrian, Babylonian & Persian periods (732-332 B.C.E</i>), Jerusalem
שטרן התקופה הפרסית – שטרן, א', 1973, התרבות החומרית של ארץ-ישראל בתקופה הפרסית, ירושלים.
שטרן, אמנות – שטרן, י', תשנ"ו, "אמנות הדמות בהלכה בתקופת המשנה והתלמוד", ציון, סא, עמ' 403–413.
שטרן, תקופה פרסית – Stern, E. 1982, <i>Material Culture of the Land of the Bible in the Persian Period 538-332 B.C.</i> Jerusalem.
שיאה מזבחונים – Shea, M.O.D., 1983, "The Small Cuboid Incense Burners of the Ancient Near East", <i>Levant</i> 15, pp. 76-109.
שיפמן, טבול יום – Schiffman, L. H., 1994, Pharisaic and Sadducean Halakha in Light of the Dead See Scrolls, the Case of Tevul Yom", <i>Dead See Scrolls, 1, pp. 285-299.</i>
שיפמן, עבודה זרה - L. Schifman, “Laws Concerning Idolatry in the Temple Scroll”, L.M. Hopfe (ed.), <i>Uncovering Ancient Stones; Essays in Memory of H. Neil Richardson</i>,<i> </i>Winona Lake 1994, pp. 159–175
שכטר, קטעי גניזה - Schechter, S.,1898, ‘Genizah Fragments’, <i>JQR</i> X, p. 636.
שערי צדק, נ' מודעי, שערי צדק, שאלוניקי תקנ"ב.
שערי תשובה, י"מ, הירש, שערי תשובה, לייפציג תרפ"ח.
שפרבר הלניזציה – Sperber, D., 2012, <i>Greek in Talmudic Palestine,</i> Ramat-Gan.
שפרבר, קרקע – Sperber, S., 1978, <i>Roman Palestine,</i> <i>The Land</i>, Ramat Gan.
שפרבר, תרבות חומרית – שפרבר, ד', תשנ"ד-תשס"ו, תרבות חומרית בארץ-ישראל בימי התלמוד א-ב, ירושלים ורמת גן.
שרידי ירושלמי – ראו גינצברג.
שרמר, חכמים ושלטון – שרמר, ע', תשס"ז, "מדרש והיסטוריה: כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
תוספות יום טוב, נדפס במשניות דפוס ווילנא, דפוס צילום, תשל"ד ומהדורות רבות נוספות.
תוספות רי"ד – תוספות רי"ד, תשל"ד, מהדורת יש"ה נטאנאהן, ירושלים.
תורתן של ראשונים, ח"מ, הורוויץ, תרמ"ב, תורתן של ראשונים, פראנקפורט על נהר מיין.
תנא דבי אליהו, מ', איש שלום, 1904, ווינא.
תניא רבתי, מהדורת ש', הורביץ, 1879, ווארשה.
תרגום השבעים – <i>Septuaginta</i>, ed. Rahlfs, H., Stuttgart, 1935.
תרגום יונתן לנביאים - מ', רידר, ירושלים, תשמ"ד. מ', גינזבורגר, ברלין תרס"ב.
תרגום יונתן לנביאים, א', שפרבר ליידן, 1959 ואילך. לנביאים וכתובים: כתבי הקדש בארמית, ליידן.
תרגום ניאופיטי –Macho, A., 1968-1979, <i>Targum Palestinese </i>I-IV, Madrid.
תשובות אנשי ארץ-ישראל, בתוך: ב"מ, לוין, עורך, גנזי קדם, מאסף מדעי לתקופת הגאונים וספרותם, ד, חיפה, תר"צ.
תשובות גאונים מזרח ומערב, י' מילר, תרמ"ח, תשובות גאונים מזרח ומערב, ברלין.
תשובות גאונים קדמונים, ד' קאסעל, תר"ח, תשובות גאונים קדמונים, ברלין.
תשובות הגאונים אסף – תשובות הגאונים לש' אסף, ירושלים תרפ"ט.
תשובות הגאונים החדשות – עמנואל,ש', תשנ"ה, תשובות הגאונים החדשות, ירושלים.
תשובות הגאונים הקצרות, מ"א, רבינוביץ, תש"כ, שאלות ותשובות הגאונים, ירושלים.
תשובות הגאונים הרכבי, א"א, הרכבי, זכרון לראשונים וגם לאחרונים, ברלין תרמ"ז.
תשובות הגאונים מוסאפיה, י' מוסאפיה, תרכ"ד, תשובות הגאונים, ליק.
תשובות הגאונים קורונל, נ"נ, קורונל, תרל"א, תשובות הגאונים, וויען.
תשובות הגאונים שערי צדק, ראה שערי צדק.
תשובות הרמב"ם, מהדורת י' בלאו, תשי"ח-תשמ"ו, א-ד, ירושלים.
תשובות מהרי"ץ גיאת – ר' יצחק בן יהודה אבן גיאת, הוצ' באמבערגער, פירטה, תרכ"א-תרכ"ה.
תשובות רב נטרונאי, י' ברודי, תשנ"ד, תשובות רב נטרונאי בר הילאי גאון, ירושלים.
תשובות רב שר שלום, ר"ש, וינברג, תשובות רב שר שלום, ירושלים תשל"ו.