Mishnat Eretz Yisrael on Mishnah Baba Metzia
משנת ארץ ישראל על משנה בבא מציעא
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה בבא מציעא

פתח דבר

מבוא זה עוסק בנושאים ייחודיים לבבא מציעא. המבוא הכללי לכל מסכת נזיקין (בבא קמא, בבא מציעא ובבא בתרא) מופע ככרך נפרד, בשם "מבוא למסכת נזיקין").
<b>מקראות</b>
<b>דברים פרק כב</b> 
(א) לֹא תִרְאֶה אֶת שׁוֹר אָחִיךָ אוֹ אֶת שֵׂיוֹ נִדָּחִים וְהִתְעַלַּמְתָּ מֵהֶם הָשֵׁב תְּשִׁיבֵם לְאָחִיךָ:
(ב) וְאִם לֹא קָרוֹב אָחִיךָ אֵלֶיךָ וְלֹא יְדַעְתּוֹ וַאֲסַפְתּוֹ אֶל תּוֹךְ בֵּיתֶךָ וְהָיָה עִמְּךָ עַד דְּרֹשׁ אָחִיךָ אֹתוֹ וַהֲשֵׁבֹתוֹ לוֹ:
(ג) וְכֵן תַּעֲשֶׂה לַחֲמֹרוֹ וְכֵן תַּעֲשֶׂה לְשִׂמְלָתוֹ וְכֵן תַּעֲשֶׂה לְכָל אֲבֵדַת אָחִיךָ אֲשֶׁר תֹּאבַד מִמֶּנּוּ וּמְצָאתָהּ לֹא תוּכַל לְהִתְעַלֵּם:
(ד) לֹא תִרְאֶה אֶת חֲמוֹר אָחִיךָ אוֹ שׁוֹרוֹ נֹפְלִים בַּדֶּרֶךְ וְהִתְעַלַּמְתָּ מֵהֶם הָקֵם תָּקִים עִמּוֹ:
<b>שמות פרק כב</b> 
(כד) אִם כֶּסֶף תַּלְוֶה אֶת עַמִּי אֶת הֶעָנִי עִמָּךְ לֹא תִהְיֶה לוֹ כְּנֹשֶׁה לֹא תְשִׂימוּן עָלָיו נֶשֶׁךְ:
(כה) אִם חָבֹל תַּחְבֹּל שַׂלְמַת רֵעֶךָ עַד בֹּא הַשֶּׁמֶשׁ תְּשִׁיבֶנּוּ לוֹ:
(כו) כִּי הִוא <כסותה> כְסוּתוֹ לְבַדָּהּ הִוא שִׂמְלָתוֹ לְעֹרוֹ בַּמֶּה יִשְׁכָּב וְהָיָה כִּי יִצְעַק אֵלַי וְשָׁמַעְתִּי כִּי חַנּוּן אָנִי:
(כז) אֱלֹהִים לֹא תְקַלֵּל וְנָשִׂיא בְעַמְּךָ לֹא תָאֹר:
(כח) מְלֵאָתְךָ וְדִמְעֲךָ לֹא תְאַחֵר בְּכוֹר בָּנֶיךָ תִּתֶּן לִּי:
<b>דברים פרק כג</b>
(יט) לֹא תָבִיא אֶתְנַן זוֹנָה וּמְחִיר כֶּלֶב בֵּית ה' אֱלֹהֶיךָ לְכָל נֶדֶר כִּי תוֹעֲבַת ה' אֱלֹהֶיךָ גַּם שְׁנֵיהֶם:
(כ) לֹא תַשִּׁיךְ לְאָחִיךָ נֶשֶׁךְ כֶּסֶף נֶשֶׁךְ אֹכֶל נֶשֶׁךְ כָּל דָּבָר אֲשֶׁר יִשָּׁךְ:
(כא) לַנָּכְרִי תַשִּׁיךְ וּלְאָחִיךָ לֹא תַשִּׁיךְ לְמַעַן יְבָרֶכְךָ ה' אֱלֹהֶיךָ בְּכֹל מִשְׁלַח יָדֶךָ עַל הָאָרֶץ אֲשֶׁר אַתָּה בָא שָׁמָּה לְרִשְׁתָּהּ:
<b>ויקרא פרק כה</b> 
(לה) וְכִי יָמוּךְ אָחִיךָ וּמָטָה יָדוֹ עִמָּךְ וְהֶחֱזַקְתָּ בּוֹ גֵּר וְתוֹשָׁב וָחַי עִמָּךְ:
(לו) אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹהֶיךָ וְחֵי אָחִיךָ עִמָּךְ:
(לז) אֶת כַּסְפְּךָ לֹא תִתֵּן לוֹ בְּנֶשֶׁךְ וּבְמַרְבִּית לֹא תִתֵּן אָכְלֶךָ:
(לח) אֲנִי ה' אֱלֹהֵיכֶם אֲשֶׁר הוֹצֵאתִי אֶתְכֶם מֵאֶרֶץ מִצְרָיִם לָתֵת לָכֶם אֶת אֶרֶץ כְּנַעַן לִהְיוֹת לָכֶם לֵאלֹהִים:
<b>יחזקאל פרק יח</b> 
(ז) וְאִישׁ לֹא יוֹנֶה חֲבֹלָתוֹ חוֹב יָשִׁיב גְּזֵלָה לֹא יִגְזֹל לַחְמוֹ לְרָעֵב יִתֵּן וְעֵירֹם יְכַסֶּה בָּגֶד:
(ח) בַּנֶּשֶׁךְ לֹא יִתֵּן וְתַרְבִּית לֹא יִקָּח מֵעָוֶל יָשִׁיב יָדוֹ מִשְׁפַּט אֱמֶת יַעֲשֶׂה בֵּין אִישׁ לְאִישׁ:
<b>יחזקאל פרק כב</b> 
(יא) וְאִישׁ אֶת אֵשֶׁת רֵעֵהוּ עָשָׂה תּוֹעֵבָה וְאִישׁ אֶת כַּלָּתוֹ טִמֵּא בְזִמָּה וְאִישׁ אֶת אֲחֹתוֹ בַת אָבִיו עִנָּה בָךְ:
(יב) שֹׁחַד לָקְחוּ בָךְ לְמַעַן שְׁפָךְ דָּם נֶשֶׁךְ וְתַרְבִּית לָקַחַתְּ וַתְּבַצְּעִי רֵעַיִךְ בַּעֹשֶׁק וְאֹתִי שָׁכַחַתְּ נְאֻם ה' אלֹהים:
<b>תוכן המסכת</b>
מסכת בבא מציעא היא סידור של מסכתות מספר העוסקות כל אחת בנושא אחר:
מסכת אבדה ומציאה (פ"א-פ"ב)
א1. מסכת שומר (מפקיד) (פ"ג)
מסכת מסחר
ב1. סחר חליפין (פ"ד מ"א) וסחר מטבעות (פ"ד מ"א-מ"ב)
ב2. חלות הקניין (פ"ד מ"ב)
ב3. מסכת אונאה (פ"ד מ"ג עד סוף הפרק)
מסכת ריבית (פ"ה)
מסכת פועלים ואומנים (פ"ו)
ד1. שכירת פועלים (פ"ו)
ד2. מסירת חפץ לאומן (פ"ז מ"א-מ"ח)
<b>מסכת שומרים (פ"ז מ"ט – פ"ח מ"ג)</b>
ה1. ספקות בהשכרה – חריגה מהסדר (פ"ח מ"ג ומ"ד)
<b>מסכת אריסות והשכרה</b>
ו1. השכרה (פ"ח מ"ה עד סוף הפרק)
ו2. אריסות (פ"ט)
שותפות (מפ"י ואילך, כל מסכת בבא בתרא).
<b>מסכת אבֵדה</b>
למסכת אבדה שתי פתיחות, הראשונה בפ"א מ"א, והשנייה בפ"ב מ"ה מציעה את מדרש ההלכה המרכזי שאבדה היא דבר שיש לו תובעים ויש לו סימנים.
לכאורה פרק ב במסכת דן בעניין הסימן, ונעסוק בכך במהלך הפירוש. מסקנתנו תהיה שנושא הסימן ומרכזיותו נמצא במחלוקת תנאים הפרוסה בפשטות בפ"ב מ"א. רבי מאיר (תנא קמא) מונה רשימה של חפצים שאם נמצאו הם "שלו", ורבי יהודה אומר שדבר שיש בו שינוי חייב להכריז. שינוי זה ניתן לפרשו כ"סימן", אם כן הרי שתנא קמא סבור שרשימת החפצים שהם "שלו" אין בהם סימן מובהק. למען הדיוק, את דברי רבי יהודה ניתן לפרש גם ללא המונח "סימן", או אולי כ"סימן מובהק ביותר", ואכן בדקנו את רשימת החפצים וראינו שבאמת ההסבר של "אין סימן" מתאים לכל היותר לחלק מהם.
המונח "סימן" מופיע במשנה בפתיחה החילופית (פ"ב מ"ה) כבדרך אגב. המדרש במשנה מציג את ה"שמלה" כדוגמה לאבדה, והגדרתה – יש לה תובעים ויש בה סימנים. אומנם עדיין ניתן להסביר שהסימנים הם כדי שהמוצא ידע למי לתת את האבדה, ולא כדי לחייבו בהשבתה. במשמעות זו הסימנים מופיעים בפ"ב מ"ז, אבל ניתן גם לקבל את הפירוש המסורתי שהסימנים מחייבים את עצם ההשבה. בתוספתא מופיע עניין הסימן שוב אגב אורחא, כהלכה ידועה (פ"ב ה"ט, ה"י והט"ז). איננו מפקפקים אפוא שסימן הוא סיבה להשבת אבדה, אלא שאין זה המרכיב היחיד, ואפילו לא המרכיב העליון. ספק אם לרבי מאיר הוא מרכיב כלל ועיקר, אך מסתבר שכן.
במדרשי התנאים המונח "סימן" איננו מופיע כלל. רק במדרש תנאים לדברים חוזרת הדרשה על השמלה. כן מופיע המונח במשפט הקודם במדרש זה: "אין לי אלא דבר שיש בו סימנין דבר שאין בו סימנין מנין ת"ל וכן תעשה לכל אבדת אחיך: אני אקרא לכל אבדת אחיך ומה ת"ל שורו וחמורו אלא מה שורו וחמורו שאין בו דעת יצאו עבדו ואמתו שיש בהן דעת מה שמלתו שיש בו סימנין אף אין לי אלא דבר שיש בו סימנין" (כב ב, עמ' 133).
מדרש תנאים לדברים חלקו אכן תנאי וחלקו כולל ציטוטים מאוחרים, כולל רבים מדברי רמב"ם.
שיטתו של רבי יהודה (פ"ב מ"א) התקבלה במהלך הדורות, וכל הביטויים לעמדתו של רבי מאיר נדחקו מההלכה הקנונית. גם בבבלי יש עדויות נכבדות לשלב הקדום<sup class="footnote-marker">1</sup><i class="footnote">להלן, פירושנו לפ"ב מ"ה. בירושלמי למשנתנו מרכיב הסימן נעדר, אך כנראה גם לפי הירושלמי הסימן הוא מרכיב מרכזי בחובת השבת אבדה, כדבריו: "דתני מצא כלכלה מחופה בעלין אסורה משום גזל וחייבת במעשרות, אסורה משום גזל, משום דבר שיש בו סימנין, וחייבין במעשר" (ירו', מעשרות פ"ג ה"א, נ ע"ג). המילים המודגשות בקו הן הסברי התלמוד לברייתא בתוספתא מעשרות פ"ב הי"ז. כמו כן: "רב יהודה בשם רב הלכה כרבי טרפון [במחלוקתו בפ"ב מ"ז] בדבר שיש בו סימן" (ירו', בבא מציעא פ"ב ה"ט, ח ע"ג). אם כן הסימן קובע את ההלכה. אולי ניתן לצרף לראיות את המשפט "תלמידי חכמים אין צריך ליתן סימן" (ירו', שם, ח ע"ד), ברם המשפט האחרון מדבר על החזרת אבדה לאחר שהמאבד נתן סימן.</i>, אבל הבבלי ניתח את הבעיה בצורה שיטתית ומצא שנושא הסימן הוא הקריטריון המרכזי, וכך הציג את מערכת הכללים כהיררכית. הכלל הראשון שאם יש סימן חייב להכריז, ולאחר מכן כללי משנֶה שבהם מקרים מיוחדים שבהם יש סימן ואיננו חייב להכריז, כגון סימן העשוי להידרס, מקום סימן, סימן הבא מאליו, שיטפון וכו'. לדעת רבי יהודה "יש סימן" הוא קריטריון מרכזי אך לא ראשי, ולדעת רבי מאיר הוא לכל היותר משני.
אפשר גם שבדברי רבי מאיר טרם נוסחו התנאים בצורה משפטית, והדוגמאות משקפות מקרים רגילים או מקרים שהיו, ובכל אחד תנאי המקרה הכתיבו שהחפץ "שלו". עוד נעיר שלפי ספר דברים אין כלל מצב שבו האבדה שייכת למוצא. המצווה היא להשיב את האבדה, ללא כל הסתייגות. השאלה אם יש בה סימן או לא איננה נדונה כלל.
כפי שהדגשנו לעיל בחברות מתוקנות, גם בנות זמננו, מכריזים על חפץ אבוד גם כשאין סימן. ההנחה היא שאין הרבה מאבדים, ואם מצא אדם בגד (ללא סימן) עדיין עליו להכריז על כך, ומי שאיבד בגד יקבלו. ההנחה היא שאין יותר ממאבד אחד לבגד כזה, וכמובן אף אחד לא יעלה על דעתו לרמות או להטעות. באופן אישי זכיתי לחיות בחברה כזאת, וכך מקובל עד היום בחברות אינטימיות, כולל חברות שאינן מונָעות מהכתוב בתורה.
כך למשל במשנה מופיע הבדל בין רבים ליחיד והבדל בין אלומות לכריכות, בין שוק לבין סחורה פרטית, בין דרך ציבורית למקום מוצנע – בכל אלה לא הסימן עיקר, אלא הסיכוי שאדם יוותר על חיפוש אחר החפץ מסיבות שונות: הסיכוי שהחפץ ייפגע על ידי הולכי רגל, וכן הלאה. בהקשר זה הבבלי (כא ע"ב) מצטט מימרה (ברייתא?): "המוצא מעות בבתי כנסיות ובבתי מדרשות, ובכל מקום שהרבים מצויין שם, הרי אלו שלו, מפני שהבעלים מתיאשין מהן". הבבלי מתעלם מהטיעון המפורש שמקום של רבים שונה; הוא אינו מסביר מדוע הבעל מתייאש דווקא במקרה כזה. התלמוד עוסק שם רק בהיבט של ידיעת המאבד, ומסביר שמאבד מטבע יודע על כך (ואין בעיית ייאוש שלא מדעת). על כל פנים הדין, במקרה זה, איננו תלוי בסימן. מעניין שבית הכנסת היהודי הוא מקום שבו המטבע ילך לאיבוד בוודאות ולכן הבעל מתייאש. יש להעיר שמימרה כזאת איננה מתאימה לבתי הכנסת המרוצפים שבארץ ישראל. לדעתנו במקרה זה בוודאי אין סימן במטבע (ואפילו אם היה אין הוא תקף)<sup class="footnote-marker">2</sup><i class="footnote">"המוצא סלע ואמר לו חבירו סלע זו חדשה היא, נירונית היא, של מלך פלני הוא, לא אמר כלום, שאין סימן למטבע. ולא עוד אלא אפילו שמו כתוב עליה לא אמר כלום, אלא הרי היא של מוצאה" (תוס', פ"ב ה"י, וראו עוד בבלי, כה ע"ב). סלע נירונית היא סלע של הקיסר נירון. המילים "של מלך פלוני" הן הסבר של מעתיק מאוחר למילה הבלתי מוכרת "נירונית".</i>.
אשר למרכיב הייאוש. גם כאן הבבלי מעמיד את הייאוש כתנאי הכרחי לכך שניתן להשתמש באבדה. דנו בנושא במפורט בפירושנו לבבא קמא פ"ט מ"א ובמבוא למסכת. ראינו שבמשנה הייאוש מופיע במקרה מיוחד, כשהבעל ידוע (וכמובן יש סימן), ואז נדרש מרכיב הייאוש כדי להעביר את החפץ לרשות המוצא. אבל זה מקרה מיוחד, וביתר המקרים הרגילים (וכן כשהבעל בלתי ידוע) אין צורך במרכיב זה.
בפירושנו למשנה נסביר ארוכות שהבבלי מתחבט בשאלה כיצד החפץ עובר מרשות בעליו (המאבד או הנגזל והנגנב) לרשות המוצא (הגנב), הרי אין כאן מעשה קניין, ואומנם זו שאלה משפטית נכבדת ומורכבת, והיא מחייבת דיון בשורשיו הרעיוניים והמשפטיים של ההפקר כמוסד משפטי<sup class="footnote-marker">3</sup><i class="footnote">ראו אורבך, הפקר; פרידמן, הפקר.</i>. מבחינה משפטית נותרו שאלות פתוחות: מתי רגע העברת הקניין, וכיצד הוא מתבצע? ברמה התאורטית השאלות הללו קשות, אך מבחינה מעשית הן ברורות. כל נער יודע מהו הפקר, וכל אדם מבין שאבדה שאי אפשר להחזירה מכיוון שבעליה אינם ברורים שייכת למוצאה. אומנם ההסברים המשפטיים אינם ברורים, אך בפועל השאלה היא פילוסופית-עיונית ולא מעשית. נותרו אומנם פרטים בלתי ברורים, כגון האם אדם חייב על נזקים שנגרמו מרכוש שהפקיר. זו שאלה שנדונה במקצת במסכת בבא קמא (פ"ג מ"א, פ"ג מ"ג ועוד)<sup class="footnote-marker">4</sup><i class="footnote">בבבלי, בבא קמא כט ע"א, מופיע לראשונה המונח "מפקיר נזקיו". </i>. בספרות התנאית השאלות התאורטיות בדרך כלל אינן נדונות, ואם הן עולות הרי שזה סביב שאלות מעשיות (שיש בהן "נפקא מינה לדינא" – בלשון הבתר-אמוראית).
במשנה מוצגים שלושה מצבים: "שלו", "חייב להכריז" ו"לא יגע בהם" ("אין חייב בה"). לכאורה מבחינה משפטית צריך היה להיות מצב נוסף: "אינו יכול להכריז ואינם שלו".
כל ההערות האחרונות מכוונות למטרה אחת: הדיון התנאי פחות משפטי, ואכן כל דיני מציאה אינם משפט אלא כולם מכווני מוסר. לולא ההלכה הרעיונית של חובת השבת אבדה אין למצוות הללו בסיס משפטי. התנאים מציגים את המצווה לא רק כחוב מוסרי-דתי אלא כחובה משפטית, אבל למעשה, ולמרות הכול, עיקרה של המצווה רעיוני.
הרעיון של השבת אבדה אינו רק החזרת החפץ לבעליו ו"קדושת הקניין הפרטי", אלא עיקרו מאמץ אקטיבי לבצע את השבת האבדה. במבוא למסכת נזיקין עמדנו על כך שהמשפט העברי מערב את הפן המוסרי בפן המשפטי, ולמעשה המשפט העברי שולל את עצם ההבחנה המודרנית בין השניים. עם זאת, האופי הבלתי משפטי ניכר בפרטי הדיונים.
הדיון במדרשי התנאים מרוכז בספרי דברים רכב-רכה (עמ' 258-255). רובו מצוי במשנה, והוא דל פרטים. המקבילה במדרש תנאים לדברים היא ספק תנאית (לעיל).
בספרות התנאית מצויים מעט מעשי השבת אבדה; בספרות האמוראית מספר המעשים רב יותר, ואין טעם למנותם. לפי תחושתנו מעשי השבת אבדה רבים יותר בספרות האמוראית ממעשים הקשורים לחבלות (מסכת בבא קמא), ברם קשה לכמת את הממצא<sup class="footnote-marker">5</sup><i class="footnote">ראו כהן, מעשים.</i>.
לתהליך ה"משפטיזציה" של ההלכה יש במקרה זה מחיר. מה שבחיים הוא פעולה ידידותית, בין שכנים, הופך לפעולה משפטית "כבדה". במבוא למסכת נזיקין קראנו להלכה כזאת "אוטופית" משום שאין היא מכוונת לביצוע מעשי. כך למשל נראה שסדרי החזרת האבדה המופיעים במסכת (להלן פ"ב מ"ו-מ"ז) הם אוטופיים.
<b>מסכת שומר</b>
מסכת השומר או המפקיד עוסקת בפן אחד של דיני שמירה, והוא השימוש בחפץ הנשמר. הנושא מובא כהמשך לדיני שימוש באבדה, והדינים דומים. מוצא האבדה הוא בעצם שומר שלה עד שהבעלים נמצאו, כולל האפשרות שהבעלים יימצאו רק לאחר זמן. בשני המקרים ברור שהשומר צריך לשמר במידת האפשר את ערך החפץ שבידו, ואף ברור שאין הוא צריך לצאת מגדרו לשם כך, שכן אין הסכם שיחייב אותו "לצאת מגדרו". כמובן ההגדרה שבה נקטנו, "לצאת מגדרו", היא מינוח סכמטי שאיננו אומר דבר. חכמים מתמקדים בדוגמאות כדי להבהיר מה השומר חייב ומה הגבול בין טרחה רגילה, הראויה בין שכנים, לבין טרחה יתרה. במקרה הנדון ההגדרה וההבחנה בעייתיות יותר, שכן השימוש מצד אחד נחוץ לשמירת החפץ, ומצד שני הוא גם סיבה לפגיעה בו. לכן עודף פעילות של השומר עלול לגרום לנזק ולתביעת נזיקין מבעל החפץ.
אגב דיני שמירה עולות שאלות משפטיות תאורטיות שונות, כגון מתי השומר נחשב ל"שולח יד" ומה ההגדרה של "שולח יד", האם מזיק ברשלנות הוא שולח יד (פ"ג מ"ט ומי"ב ופירושנו להן). אלו שתי הלכות קדומות שלדעתנו הוסבו בתלמוד הבבלי לנושאים שונים מהנושא המקורי.
<b>מסכת מסחר</b>
מסכת מסחר נפתחת בדיני החלפת כסף בזהב (פ"ד מ"א), אך הנושא העיקרי הוא דרכי הקניין, ולמעשה המועד שבו הקניין מתבצע. הסדר של ה"מסכת" הקטנה הוא מהסוף להתחלה. סופה הוא התחלתה בכך שכסף איננו קונה, זה עיקרון ברור המצוי בהרחבה בבבא בתרא פ"ה מ"ז. משנתנו מתקשרת למשנת בבא בתרא בכך ששתיהן מדגישות שמדידה איננה קניין. הדגשת המדידה באה להוציא, כנראה, מידי המחשבה העממית (הנוהג המקובל) שלפיו המדידה היא קניין תקף, ואכן בבבא בתרא (פ"ה מ"ט) מצויה גם דעה "עממית" זו.
ההגדרה "עממית" איננה מדויקת. לדעתנו, כפי שהצגנו אותה במבוא למסכת נזיקין, זה היה כנראה נוהג משפטי מקובל בציבור הרחב, אולי גם קדום, שחז"ל נאבקו נגדו. הגדרה כ"עממי" היא רק מנקודת התצפית של חז"ל; בהחלט ייתכן שזה היה נוהג משפטי לכל דבר במערכת משפט מקבילה שאיננה מיסוד בית המדרש. שיטת קניין זו נדחתה על ידי חז"ל משום שאיננה משפטית דיה, ואיננה "חותכת" את המציאות בצורה מובהקת.
כמו כן, גם נתינת המחיר איננה מהווה קניין, זאת אף על פי שבמשפט הרומי קביעת המחיר מהווה הבדל חד בין מכירה לאקט אחר (מתנה, או טרום-מכירה). לעומת זאת החליפין הם קניין לכל דבר. החליפין עצמם אינם נזכרים במשנה במפורש, אך בהם המשנה עוסקת. מכיוון שכסף איננו קניין, הרי שיש להגדיר מתי מטבע הוא כסף ומתי הוא מטבע שבו מתבצע התשלום. כל הבנת המשניות בנויה על הבנת דיני קניין, והמשנה מניחה שמהסיכום המוצע הם מובנים. דומה שהמשנה שלנו בנויה על משנה אחרת שבה הדברים נמסרו במפורש.
מאחר שנזכר עניין הקנייה בכסף והעובדה שהכסף איננו קניין, הרי ההמשך הוא שתשלום כסף (או הסכמה על גובה התשלום) איננו קונה, אך אם לא נעשה כהלכה הוא גורם המבטל את הקניין. חוליית הקישור בין שתי היחידות היא דין מי שאיננו עומד בדיבורו. מי שאיננו עומד בדיבורו הוא מסוגי ההונאה (היחידה הבאה). מי שאינו עומד בדיבורו איננה מפר הסכם, שכן טרם נעשה קניין, אך הוא גורם להונאה ויש בכך פגם מוסרי. הונאה היא פגם אחר, ובמקרים מופרזים הדבר גורם לביטול ההסכם.
<b>מסכת אונאה</b>
ממשנה ג ועד משנה ז של פרק ד פרוסה לפני הלומד "מסכת אונאה". כפי שנראה מסכת זו ערוכה בקפדנות, וסדר העריכה כולל מסרים ספרותיים רעיוניים. למסכת מקבילה בספרא ובתוספתא. המקבילה בספרא תידון בסוף הפרק. בתוספתא ההלכות פחות או יותר מקבילות, ונראה שלפני התוספתא והמשנה מקור קדום ששתיהן מלקטות ממנו כמעט אותם חומרים. בתוספתא מצוי גם הסבר לשרשור משניות ד, ה (להלן במשנה ה), וכן הסבר לשרשור כל "מסכת אונאה" למשניות הקודמות:
הסימון קונה את המטבע. כללו של דבר – כל שנקנה קונה, טלית קונה דינרי זהב. רבי שמעון אומר, אף כשאמרו טלית קונה דינרי זהב בכל מקום, כך הלכה, אבל מי שפרע מאנשי דור המבול ומאנשי דור הפלגה עתיד ליפרע ממי שאינו עומד בדיבורו, והנושא והנותן בדברים אין לו עליו אונאה, אבל אמרו חכמים כל המבטל את דבריו אין רוח חכמים נוחה הימנו (תוס', פ"ג הי"ד).
אם כן, דין החלפת דינר בטלית קשור לדיני הונאה, אבל הקישור מלאכותי. דברי רבי שמעון בעניין "מי שפרע" מתאימים לכל דיני ממונות; הצגתם כאן היא ניסיון מלאכותי להסביר את שרשור ההלכות. נמצאנו למדים שעורך התוספתא היה מודע לשאלה למה שובצה "מסכת אונאה" (דיני הונאה) דווקא כאן והציג שרשור מלאכותי. אפשר אפוא לטעון שעורך המשנה מתבסס על הקישור בתוספתא, ואפשר שהשרשור אכן מוקשה ובעל התוספתא מציע לו הסבר מלאכותי, וצריך עיון.
מכל מקום המשנה מציגה שרשור אחר, דרך הדיון בענייני המשיכה, משך ולא לקח וכו'. כלומר לאחר שהזכירה המשנה את מי שאיננו עומד בדיבורו היא עוברת לדיני הונאה.
כפי שנראה בגוף המסכת דין הונאה לא נועד בעיקרו להגן על יושרת המסחר, אלא להגן על החקלאי מפני הסוחר העשיר. כך לפחות לפי חלק מהחכמים (רבי יהודה); חכמים אחרים רואים לפניהם יותר את הגנת המסחר כולו (טובת השוק). להערכתנו שני הצדדים מסכימים בעיקרון החברתי (הצורך להגן על החלש), אך חכמים מבצעים זאת על ידי כללי השוק, ורבי יהודה מגן ישירות על החלש (המוכר במקרה הרגיל). נוסיף עוד שלפי התפיסה הכלכלית, שוק שכלליו תקינים ואחידים פועל לטובת שני הצדדים בשווה ומגן על החלש מפני החזק, אבל בפועל, מדרכו של עולם, לעיתים קרובות כללי השוק פועלים לטובת החזקים. או בלשון אחרת, החזקים מתַפעלים את חוקי השוק כך שיהיו לטובתם. הרוצה להגן על החלשים צריך להפעיל "אפליה מתקנת", וגם אז לעיתים יצליחו החזקים להפעיל את המנגנון השוויוני והצודק כך שיעדיף את טובתם.
מסכת מסחר בראשיתה היא שוויונית; אין לחלש יתרון וגם לא לחזק. לעומת זאת ההמשך, דין הונאה כמו גם דיני ריבית, נועדו במוצהר להגן על החלש. בשני המקרים ההצהרה הקובעת את הכיוון ההלכתי מצויה במקרא, אך בתורה שבעל פה ניתנו לה שיעורים, מידות והגבלות. בשני המקרים מדובר כנראה בתפיסות שקדמו לחכמים, וחכמים כבר קיבלו אותן מן המוכן. קשה לקבוע מה נוצר בימי בית שני, מה לאחר החורבן ומה אולי קדום יותר.
בסוף דיני הונאה מצוי קטע העוסק בהתנהגות של הסוחרים; מטרתו לדעתנו לשמר את המצב בשוק כמות שהוא קיים.
המשנה מציגה את המבנה הכלכלי, אבל מציגה גם עמדה עקרונית שלפיה יש לקיים הבטחות וסיכומים בעל פה גם אם לא נעשה קניין. אין זה רק במקרה שהקניין חלקי, או תשלום ללא ביצוע קניין, אלא כל מקרה של הבטחה גם אם טרם נעשה התשלום. בתלמודים מובאים דוגמאות וסיפורים לקיומן של הבטחות כאלה. זו גישה מוסרית טבעית, וחכמים מקפידים על ההבחנה בינה לבין המערכת המשפטית המחייבת. לא ברור האם תנא קמא חולק על ראייתו המוסרית של רבי שמעון או שהוא עוסק רק במשפט ותו לא. בתוספתא מובאת מימרה נוספת, מעין רובד מוסרי נוסף: "והנושא והנותן בדברים אין לו עליו אונאה, אבל אמרו חכמים כל המבטל את דבריו אין רוח חכמים נוחה הימנו" (פ"ג הי"ד; בבלי, מח ע"א). שתי דרגות לפנינו – "מי שפרע" ו"אין רוח חכמים נוחה הימנו"<sup class="footnote-marker">6</sup><i class="footnote">בדברי הגאונים יש הרחבה של הקללה. הנוסח המלא הוא: "מי שפרע מאנשי דור המבול, ומאנשי דור הפלגה, ומאנשי סדום ועמרה, ומן המצריים שנטבעו בים, הוא יפרע ממי שאינו עומד בדבורו. רבי שמעון אומר כל שהכסף בידו ידו על העליונה" (שאילתות דרב אחאי גאון, ויחי לו).</i>. המימרה השנייה מוסבת על המשנה הבאה ויוצרת את החיבור והרצף בין המשניות. בברייתא "אין רוח חכמים נוחה" היא מקבילה ל"מי שפרע". בתלמוד כבר מצטייר "מי שפרע" כטקס שבו נוזפים (בית דין?) באותו צד שחזר מדיבורו (מט ע"א), וניכר הלחץ החברתי נגד הפרת סיכומים גם אם הם בלתי מחייבים מבחינה משפטית.
אם כן לפנינו שלוש דעות:
תשלום המטבעות איננו קניין;
תשלום המטבעות מהווה קניין;
תשלום המטבעות מהווה קניין, אך רק ברמה המוסרית, ולא ברמה המשפטית המחייבת.
במבוא למסכת נזיקין הרחבנו בתפיסה המוסרית. בעיני חכמים הנורמה המוסרית אומנם מצויה מחוץ לכותלי בית המשפט, אך היא ערך דתי. אומנם אין הוא ניתן לפירעון בבית המשפט, אך הוא איננו מרכיב זניח. בירושלמי כאן (ט ע"ד) הנימוק להפעלת "מי שפרע" הוא שדבר תורה "המעות קונות". כלומר יש כאן כמעט מעשה קניין, ולכן אסור (ברמה המוסרית) לבטל הבטחה.
הבבלי (מח ע"ב) מתדיין האם "מי שפרע" הוא רק הודעה או גם קללה פומבית (טקס פומבי של קללה ונזיפה). בחברה דתית ואינטימית טקס כזה כוחו נופל רק במעט מהחלטה משפטית. בבבלי מובא סיפור ארץ-ישראלי על חכם כזה שנפסק נגדו טקס קללה של "מי שפרע"; הבבלי מתקשה להבין כיצד חכם מקבל עליו קללה כזאת ו"מתקן" את המעשה. נעיר שזו דרכו של הבבלי, ומי יודע כמה מעשים כאלה שנראו לחכמי בבל בלתי סבירים "תוקנו" על ידו אליבא דהלכתא (כלומר לפי המוסכמות הבבליות)<sup class="footnote-marker">7</sup><i class="footnote">ואכן ההסבר שהבבלי נותן למעשה איננו מופיע במקבילה בירושלמי. יתר על כן, הטיעון הבבלי שנתינת עירבון משנה את אופי ההתחייבות ומחזקת אותה איננו מקובל בירושלמי (להלן בהערה הבאה). </i>. בירושלמי<sup class="footnote-marker">8</sup><i class="footnote">ירו', ט ע"ג – ט ע"ד; שביעית פ"י ה"ד, לט ע"ד; קידושין פ"ב ה"א, סב ע"ג.</i> מובאת סדרה של מעשים כאלה של חזרה, לפני נתינת עירבון או לאחריו. יצוין שבירושלמי, ט ע"ד, מצויה הצעה נוספת ברמה המוסרית: "הדא דתימר בעני, אבל בעשיר נעשה נדר". במישור המשפטי אין אפליה מתקנת לעני, אבל אם הועבר הנושא למישור המוסרי-דתי – בתחום זה העני זוכה לסיוע ולחיזוק.
ההגדרה ההלכתית של הונאה היא הפקעת מחיר ברמה מסוימת. הנחת המשנה היא שלחפץ יש "מחיר", בניגוד לזמננו שבו המחיר הוא מה שהשוק מוכן לשלם. קדמונינו פעלו במסגרת כלכלית שבה לכל חפץ "מחיר" קבוע. בתוצרת חקלאית המחיר עשוי להשתנות כל שנה, ואז נקבע ה"שער", ושער זה שריר. בפועל הדברים מסובכים יותר ורק המומחים יודעים מה ה"שער", וראו להלן פ"ה מ"ז. אם אדם הונה את חברו וגבה מחיר מופקע, או שילם מחיר זול במיוחד, הרי זה ניצול לרעה של תמימות או של מצב רגעי קשה (צורך דחוף במזומנים), ואדם הגון אסור לו להונות או לנצל טעויות.
עדות לכך שהשער לא תמיד היה ברור וחד-משמעי יש בכך שלעיתים נדרשת "שומה". השומה נדרשת היכן שיש שני צדדים המתווכחים ביניהם, כולל מצב שבו הצד השני הוא "גבוה", הקדש או פדיון פירות מעשר שני<sup class="footnote-marker">9</sup><i class="footnote">ראו המבוא למסכת מעשר שני. </i>.
מיקומה של "מסכת אונאה" בתוך הלכות מכירה איננו מקרי. יש בו מסר ספרותי בדרך העריכה שעסקי מסחר הם רקע טבעי לשקרים ורמאות. בעל בן סירא קובע כבר "קשה הנצל סוחר ממעל ולא ינקה חנוני מחטא" (כט כט). משפט זה חסר בנוסח הגניזה שפרסם סגל<sup class="footnote-marker">10</sup><i class="footnote">סגל, בן סירא.</i>. אנו זוכרים דימוי זה בכפר הערבי המסורתי. הכפרי מתייחס למוכר העירוני בחשד, ומניח תמיד שהוא מרמה אותו. לעומת זאת החנווני המקומי נחשב לחבר, ידיד ומשענת בעת צוקה. השאלה האם התדמית "אמיתית" כמובן איננה שאלה משמעותית. גם בספרות חז"ל אין דברים בגנות החנווני המקומי, אך ניתן למצוא דיבורים נגד התגר העירוני שאותו נזכיר להלן. את המבנה הספרותי של המסכת (מסכת אונאה) נסכם בסוף הדיון הבא. מצד אחד היא מלוכדת ומכילה מעט תוספתות שאינן עוסקות בהונאה, ומצד שני היא מורכבת משלושה מקורות: א. (משניות ב-ו), ב. משניות ז-ח, ג. משנה ט שעניינה דיני שבועות. אך העורך ריכז את כל ההלכות יחד במבנה ספרותי, וסיים במשנה י שהיא בעצם סיום מוסרי טהור שאיננו קשור להונאה. בתוספתא מצויה מקבילה לכל חלקי המשנה, להוציא חלק ב. התוספתא מציגה בבירור חומר זהה ותוספות שאינן במשנה (או שהמשנה השמיטה אותן); לימוד שני המקורות הללו יחד מאפשר להבין טוב יותר את שרשור ההלכות במשנה. בשאלת היחס בין המשנה לתוספתא עסקנו במבוא למסכת נזיקין.
במבוא למסכת נזיקין הצגנו את דין הונאה כמקרה של חדירת המערכת המוסרית לתוך דיני ממונות. חדירה זו נותרת במקומה. עם זאת, בספרות האמוראית כל דין הונאה צומצם ושונה, והרחבנו בכך במבוא למסכת נזיקין. בכך דין הונאה שונה מהנחיות מוסריות אחרות שחכמים דורשים. חכמים מתנגדים לריבית, אך מי שהתחייב לה איננו רשאי שלא לשלמה. המוכר חטא וגם הקונה, והמיקח איננו בטל. גישה זו עולה גם לגבי זכויותיו המשפטיות של גנב וגזלן. חז"ל מתדיינים כיצד רכש הגנב את הגנבה, אך ברור שהוא בעליה, לטוב ולרע<sup class="footnote-marker">11</sup><i class="footnote">ראו בבא קמא פ"ט מ"א ופ"י מ"א, ודיון רחב במבוא ל"מסכת נזיקין" (בבא קמא).</i>, אף על פי שהגנבה הייתה במרמה. תפיסה זו בולטת עוד יותר לגבי זכויותיו של הגנב להוריש את החפץ לבניו (בבא קמא פ"י מ"א) או למכור אותו. בתחום זה העדיפו תנאים ואמוראים לקבל את תקנת השוק, והקונה (צד שלישי תמים) נחשב לבעל החפץ ללא כל התחייבויות. הנימוק מוגדר בבבלי כ"תקנת השוק", אך עיקרו מצוי במשנה ללא המינוח המכליל (בבא קמא פ"ט מ"א). בעיות של החזרת חפץ נחשבות לבלתי פתירות, ולשם מניעת ערעורים המשנה מעדיפה את האינטרס של כלל הציבור על פני זכויות הקניין של היחיד שנפגע על ידי הגנב ואיננו זוכה לצדק. כמובן הגנב חייב לפצות על הנזק (לעיתים בתשלומי כפל), אך בעלותו של הבעלים המקורי על החפץ עצמו פקעה. לעומת זאת במקרה של הונאה המכירה חוזרת למרות הנזקים שהדבר עלול לגרום.
איננו טוענים שיש כאן סתירה משפטית, אלא גישה שונה הנובעת ממצבים שונים. כל שבאנו הוא להצביע על כך ש"תקנת השוק" נסוגה בפני החובה לקיים מסחר הוגן, והזכות של שני הצדדים לצפות לכך.
מכירה בשבת אסורה, ויש איסורי הנאה על שימוש במה שנעשה בעבירה בשבת, אך המכירה עצמה תקפה. הונאה שונה מכל אלו, שכן מעשה ההונאה בטל.
דין הונאה הוא ביטוי ברור לשילוב ולאיזון הנדרש במשפט העברי של ערכי מוסר עם אורחות משפט. במקרה זה המוסר גובר, אך גם הוא תָחום בתְחום משפטי, למי יש זכות לטענת הונאה, באילו גבולות כספיים, בגבולות זמן קבועים וכן הלאה. המוסר גם הוא תחום בתחומי המשפט. גישה זו כונתה במבוא למסכת נזיקין "צדק חוזי". הצדק (החוק הרואה בעצמו ביטוי לצדק) מתערב בהסכמה החוקית שבין שניים<sup class="footnote-marker">12</sup><i class="footnote">פורת, צדק חוזי.</i>. עם זאת אין כאן בבחינת "מתְנה על מה שכתוב בתורה"; אם שני הצדדים רוצים בקיום המכר המכר תקף למרות ההונאה, ואם שני הצדדים מסכימים במודע למחיר הגבוה מן הסתם מותר לשניהם לבצע את המכר. זאת בניגוד לריבית למשל, שבה אפילו הסכמת שני הצדדים איננה מכשירה את ההסכם.
דין הונאה חריג בהיבט הוסף הקשור למערכת היחסים שבין תורה שבכתב לתורה שבעל פה. בתורה כתוב משפט כללי: "וְלֹא תוֹנוּ אִישׁ אֶת עֲמִיתוֹ וְיָרֵאתָ מֵאֱלֹהֶיךָ כִּי אֲנִי ה' אֱלֹהֵיכֶם" (ויקרא כה יז). ניתן היה להשאיר משפט זה כהנחיה כללית בעלת אופי רעיוני, כשם שפורש הכתוב הדומה בויקרא יט לג: "וכִי יָגוּר אִתְּךָ גֵּר בְּאַרְצְכֶם לֹא תוֹנוּ אֹתוֹ". אך המשפט הראשון קיבל משמעות משפטית כפולה: האחת בדיני ממונות, כהנחיה ברורה הגורמת לביטול הקניין ולהפרת הסכם שאיש איננו מערער שנוצר וסוכם, והאחרת שבה קיבל המשפט הגדרות משפטיות ונתחם בצורה ברורה מבחינה כמותית (מאיזו כמות זו הונאה), מבחינה מהותית (על איזה קניין היא חלה), מבחינה כרונולוגית (עד מתי זו הונאה) וכו'. מבחינת הכתוב המקראי כל אלו הן הנחיות משנֶה שאינן נדרשות מבחינה "טבעית". לעומת זאת דין ריבית, למשל, כתוב במפורש בתורה. ידיהם של חכמים כבולות במידה רבה. הם עשויים היו להרחיב את המצווה (כפי שעשו) או לצמצם אותה, אך לא לבטלה. יתר על כן, חכמים ראו את תפקידם העיקרי ליישם את מצוות התורה ולשמור על המצווה, ובמקרה של ריבית היה ברור להם שזה תפקידם.
כך גם בדין נחלה. בתורה כתובים סדרי נחלה ברורים. אומנם לא נאמר במפורש שסדר הנחלות הוא מצווה, וניתן לפרש את המקרא בפירוש מצומצם שלפיו אם אדם מת ללא צוואה הרי שזה סדר הירושה, אבל גם נאמר: "וְהָיָה בְּיוֹם הַנְחִילוֹ אֶת בָּנָיו אֵת אֲשֶׁר יִהְיֶה לוֹ לֹא יוּכַל לְבַכֵּר אֶת בֶּן הָאֲהוּבָה עַל פְּנֵי בֶן הַשְּׂנוּאָה הַבְּכֹר. כִּי אֶת הַבְּכֹר בֶּן הַשְּׂנוּאָה יַכִּיר לָתֶת לוֹ פִּי שְׁנַיִם בְּכֹל אֲשֶׁר יִמָּצֵא לוֹ כִּי הוּא רֵאשִׁית אֹנוֹ לוֹ מִשְׁפַּט הַבְּכֹרָה" (דברים כא טז-יז). אם כן התורה מביעה דעתה במפורש שיש להנחיל בנים לפי סדרי הירושה שבתורה (לפחות לפי פרט זה שבסדר הירושה). אומנם בתורה עצמה לא מוברר מה פירוש "לא יוכל" – האם זו הוראה (אסור לו) או עובדה, הנחלה בדרך זו איננה תקפה – אבל ברור איזו חלוקה התורה דורשת.
נעסוק בפרשת הורשה במבוא למסכת בבא בתרא, ונסתפק כאן רק בסיכום קצר. חכמים יכולים היו: א. לחזק את דין תורה ולהעניק לו ממד משפטי (הנחלה שלא כסדר הכתוב בטלה), או ב. לצמצם אותה (הנחלה כזאת בטלה, אבל הנחלה בצורה אחרת כשרה), או ג. אולי לבטל את הדין בטענה שיובל איננו נוהג או בטענה דומה (משטר השבטים איננו נוהג וכו'). אך היעד שהתורה מציבה ברור. במקרה זה נבחרה הדרך האמצעית, ואנו נתחבט האם חכמים סברו שדיון זה איננו מתאים לזמנם, או שמא חשו במלכוד המשפטי (הרי תמיד שמורה לאדם זכות לתת את נחלתו במתנה). כך או כך, ההלכה מציגה שינוי ממה שנתפס כרצונה של התורה.
בדיני הונאה יזמה התורה שבעל פה את ההגבלות שאנשים מטילים על עצמם מתוך יראת שמיים ותחושה חברתית.
עצם ההחלטה להעניק לאיסור כללי ממדים וגבולות משפטיים איננה חידוש של התורה שבעל פה. זו דרכה של תורה. כך למשל דין "ואהבת לרעך כמוך" מיתרגם בצורה משפטית להלכות מעשרות, צדקה, פאה וכן הלאה, ודין השבת אבדה עצמו תחום בצורה משפטית בתחומים שראשיתם בתורה והמשכם בתורה שבעל פה. הענקת ממד משפטי וכמותי לאיסור הונאה היא אפוא פעולה בדרכה של התורה שבכתב, בבחינת ידה הארוכה של התורה.
נסטה לרגע מהדיון ההיסטורי-הלכתי.
המונח "תורה מן השמיים" מקבל בכך ממד נוסף. תורה מן השמיים איננה רק הגדרה כרונולוגית (או גאוגרפית), תורה שניתנה מסיני, אלא פעילות המשך ברוח דרכה של התורה, מעין דבריו של בעל אליהו זוטא: "...ואמרתי לו, בני, והלא מקרא ומשנה מפי הגבורה נאמרו. ומה בין מקרא למשנה? משלו משל, למה הדבר דומה? למלך בשר ודם שהיה לו שני עבדים, והיה אוהבן אהבה גמורה. ונתן לזה קב חיטין ולזה קב חיטין, לזה אגודה של פשתן ולזה אגודה של פשתן. הפקח שבהן מה עשה? נטל את הפשתן וארגו מפה, ונטל את החיטין ועשאן סולת. ביררה טחנה, ולשה ואפה, וסידרה על גבי השלחן, ופרס עליה מפה, והניחה, עד שלא בא המלך. והטפש שבהן לא עשה ולא כלום. לימים בא המלך בתוך ביתו. ואמר להן, בניי, הביאו לי מה שנתתי לכם. אחד הוציא את [פת] הסולת על גבי השלחן, ומפה פרוסה עליו. ואחד הוציא את החיטין בקופה, ואגודה של פשתן עליהן. אוי לה לאותה בושה, אוי לה לאותה כלימה. הוי אומר איזה מהן חביב? זה שהוציא את השולחן ואת [פת] הסלת עליו" (פ"ב, עמ' 171). אין זו כמובן הגישה היחידה במחשבת ישראל כלפי תורה שבעל פה.
נוסיף עוד שמבחינה מדעית איננו יודעים מתי גובשה המסגרת של דיני הונאה. מבחינה מדעית אפשר שהיא ירדה עם משה מסיני כהסבר מתבקש, ואפשר שנוסדה מאוחר יותר, כאשר בשלו תנאי המסחר המהווים רקע להלכות. אפשר שהיא חידוש של חכמים בני דור יבנה, ואפשר שהיא קדומה בהרבה. מבחינה מדעית כל האפשרויות זהות, ולכולן אין ראיה. במקום כזה נפתח פתח לאמונה למלא את החלל, ובכך לא נעסוק. ניתוח הרקע הכלכלי האפשרי לדיני הונאה (להלן) עשוי לסייע במציאת תיארוך לגיבוש דיני הונאה, אבל במקרה זה הנתונים אינם מספקים תשובה מוכחת.
כפי שהדגשנו במבוא ל"מסכת אונאה", כל מערכת דיני הונאה היא "פריצה" של דיני המוסר לתוך המערך הכלכלי-משקי. אין להם גם מקבילות בדיני העולם הרומי-ביזנטי. בניגוד ל"מי שפרע" שבמשנה ב ההונאה יוצאת בדיינים, כלומר ניתנת להפקעה ולבירור משפטי. עצם השאלה האם לתגר זכות לטעון להונאה מניחה שבעצם בדרך כלל התגר מטעה את הכפרי הפשוט. את טיבו של התגר נסביר בנספח למסכת, ונראה שתדמיתו היא של הסוחר העירוני הממולח והבקי ב"הבלי העולם הזה", וההונאה היא כלי המגן על הכפרי הבור נגד הסוחר העירוני הנתפס כעוין. התגר הוא נציג (בלתי פורמלי כמובן) של הפוליס הנוכרית במגזר הכפרי. הוא נתפס כעוין, רמאי ומניפולטור, כשם שהפוליס כולה נתפסה ככזאת<sup class="footnote-marker">13</sup><i class="footnote">הבבלי (נא ע"א) מציג זאת כאוקימתא: "אמר רב נחמן אמר רב: בתגר ספסר שנו", כלומר במתווך. מה שהיה ברור לתנאים שדיברו על מציאות זמנם נדרש כבר להסבר של אמוראי בבל, שעבורם המוסד של ה"תגר" כבר לא היה מציאות מוכרת אלא מוסד שצריך להסביר את היחס אליו.</i>. על כן בא הדיון האם יש לו זכות לטענת הונאה, ולפי רבי יהודה אין לו זכות כזאת. גם החולק עליו מכיר כנראה בכך שבדרך כלל אין זה רגיל שהתגר הגון וטועה<sup class="footnote-marker">14</sup><i class="footnote">על עצם הרעיון עמד גרוסמן, אונאה, עמ' 17. </i>. זו כאמור גם הגדרת הבבלי, שלמוכר זכות טענת הונאה אך לא ללוקח. הסוחר חשוד בהונאה, וזכות הטענה נשמרת רק למוכר. כך אנו מציעים לפרש את ההיגיון שמאחורי הצעת הבבלי.
פרשנות חברתית זו לדין הונאה מאפשרת להבין בפשטות הלכה בבלית אחרת: "אבל בלוקח מבעל הבית – אין לו עליו אונאה" (בבלי, נא ע"א). דין הונאה אינו חל במפגש בין שני סוחרים קטנים אלא רק במפגש עם הסוחר הגדול, זה שבמשנה מכונה "תגר".
מה טעמו המשפטי של דין הונאה? בספרות הראשונים<sup class="footnote-marker">15</sup><i class="footnote">לשאלת צדק חוזי, לשאלת העוול והשאיפה לצדק בדיני נזיקין ראו פורת, צדק חוזי, ובעיקר עמ' 29 ואילך, עמ' 46-42, וראו המבוא למסכת נזיקין.</i> הוצעו שתי פרשנויות משפטיות. האחת היא שיש מצד גורם ההונאה הטעיה, וזה מיקח טעות; טעות תוך ניצול הבדלי הכוח והמעמד, ה"מונופול" (החלקי) של הסוחר, הבדלים באורך הרוח הכלכלי וכמובן גם המומחיות בטיב המטבעות. כלומר היסוד הוא שהמיקח היה "מרומה". היסוד השני האפשרי הוא הטעות התמימה; מיקח טעות חוזר. היסוד הראשון מתאים יותר לדעה שלתגר אין זכות לטעון להונאה, והשני מתאים יותר לתפיסה של טעות תמימה. אם זו טעות תמימה זכות החזרה היא לכל מי שטעה. להערכתנו על יסוד משפטי בלבד אי אפשר להבין את דין הונאה. ניתן להבינו רק מתוך תפיסה חברתית. המסחר נתפס על ידי חז"ל לא כאמצעי כשר להתעשרות, אלא כחליפין הוגנים. הוגנות היא התנאי העיקרי לכל עסקה כלכלית. מה שבעידן המודרני נתפס כמסחר מוצלח, כלומר תרגום של הכוח להצלחה כלכלית, נתפס בעיני חז"ל כהגזמה וחריגה מכללי המסחר. לפיכך אין זה מפתיע שבספרות חז"ל יש הסתייגות מרווח מופרז<sup class="footnote-marker">16</sup><i class="footnote">להלן פ"ד מ"ד.</i>.
ללא ההנחה שיש כאן מעשה עוולה אין הצדקה לדיני הונאה, אבל ראוי שהמעוול לא ירוויח, ולכן נקבע דין ההחזרה. מבחינה רעיונית שני ההסברים סותרים. אם זו הטעיה מכוונת – אין כאן מיקח טעות, ואם יש כאן טעות – אין כאן הטעיה. אבל במציאות שני ההסברים משתלבים (האחד הטעה והשני טעה בשוגג, הרי בוודאי המפסיד לא טעה בכוונה). מכל מקום מעניין שחז"ל בתקופת המשנה והתלמוד אינם מסבירים את הבסיס לדין עצמו, לדידם ברור שיש כאן עוול.
לפני שנמשיך יש לתת את הדעת למשמעות של הקביעה שהמיקח חוזר. ברור שהמרוויח איננו רוצה להחזיר את המכר, זו דרישתו של המפסיד. קיימות אפשרויות מספר למימוש ההחלטה שהמיקח בטל:
א. ביטול המשא והמתן – המיקח בטל, החפץ חוזר למוכר, ואם ירצו שני הצדדים יתחיל המשא והמתן מחדש.
ב. המיקח קיים, אבל המחיר מבוטל. המוכר רוצה שהמכר יישאר והמחיר יתוקן. אם שילם הקונה פחות מדי – ישלם חזרה את "דמי ההונאה", יותר ממה שהתכוון לשלם מלכתחילה. אומנם הלקוח יכול לטעון שבמחיר כזה לא היה קונה, אך זו טענת סרק, כנראה משום שהוא נתפס כאשם בהטעיה. הלוקח רוצה שהמכר יישאר והמחיר יתוקן, כלומר שהמוכר יחזיר את דמי ההונאה. הדעת נותנת שלפי גישה זו רק למי שהוטעה זכות החזרה. המטעה בוודאי איננו רוצה לשנות את תנאי העִסקה המוצלחת שעשה.
ג. המונח "דמי הונאה" עשוי לכלול את הפער בין המחיר ה"אמיתי" לבין המחיר ששולם, או את הפער בין המחיר ששולם למחיר המותר, שהוא ה"מחיר" ועוד שישית.
במשנה המינוח הוא "להחזיר" (פ"ד מ"ג ומ"ו), ומשמע שכל המיקח בטל (מחזירים את גוף החפץ נשוא העסקה). גם בתוספתא מופיע המונח "להחזיר" (פ"ד הט"ו; הכ"ג). במקביל, גם במשנה וגם בתוספתא ניתן הסבר מה משמעות ההחזרה (משנה ד; תוס', פ"ג הט"ז). במשנה ההסבר קצר, ובתוספתא ארוך יותר: "מי שהוטל עליו, ידו על העליונה. כיצד? מכר לו חלוק שוה חמש בשש – ידו של לוקח על העליונה. רצה אומר לו תן לי סלעי, רצה אומר לו הילך חלקך ותן לי מעותיי. אבל אם מכר לו שוה שש בחמש – יד מוכר על העליונה. רצה אומר לו תן לי סלעי, רצה אומר הילך מעותיך ותן לי חלוקי". אם כן הנפגע קובע האם המכר יבוטל (אפשרות א) או שהמיקח יישאר והמחיר העודף יוחזר. המחיר העודף הוא הפער בין המחיר ה"אמיתי" למחיר ששולם, והרי זה קנס למטעה. אם היה מסתפק בהטעיה קטנה משישית היה מרוויח, אך מכיוון שהגזים – הפסיד את כל ההפרש.
נציין שהמונח "יחזיר" עשוי להיות ספרותי. הוא "מתכתב" עם המונחים במסכת אבדה שבה החזרה היא השבת האבדה (המצווה עצמה). בתוספתא נוסף: "ורבי אומר לעולם יד המוכר על העליונה. וכשם שהמוכר יכול לחזור בו, כך הלוקח יכול לחזור בו. רבי שמעון אומר המוכר יכול לחזור בו, הלוקח אין יכול לחזור בו, שכבר קבל הלה את מעותיו" (פ"ג הט"ז). כפי שפירשנו משפט זה איננו מתייחס לעניין "ידו על העליונה" אלא לשאלה האם לתגר זכות החזרה; המוכר הוא החקלאי הקטן, ואין הונאה לתגר, שהוא במקרה זה הלקוח.
עד כאן המקורות התנאיים. אבל בבבלי: "אמר רב נחמן: האחין שחלקו הרי הן כלקוחות, פחות משתות – נקנה מקח, יתר על שתות – בטל מקח, שתות – קנה ומחזיר אונאה" (קידושין מב ע"ב)<sup class="footnote-marker">17</sup><i class="footnote">רעיון דומה מצוי בבבלי להלן נ ע"א.</i>. בהונאה גדולה (מעל שישית) המיקח בטל (מצב א לעיל), בהונאה קטנה המיקח קיים והמחיר בטל (מצב ב לעיל). קשה להבין כיצד האמוראים משנים את דין המשנה, אך בדוחק ניתן לעייל את ההסבר לתוך לשון המשנה.
כמו כן בסוגיה נוספת (נ ע"ב), ההבחנה שהבבלי מייחס למשנה היא דברי רבי נתן: "אונאה פחות משתות – נקנה מקח, יתר על שתות – בטל מקח, שתות – קנה ומחזיר אונאה, דברי רבי נתן. רבי יהודה הנשיא אומר: יד מוכר על העליונה, רוצה – אומר לו תן לי מקחי, או תן לי מה שאניתני. וזה וזה בכדי שיראה לתגר או לקרובו". רבי חולק על המשנה וסבור שיד המוכר תמיד על העליונה, והמוכר הנפגע קובע האם המיקח יתבטל או המחיר.
הקשר המיוחד בין רבי נתן וסוגיית הבבלי איננו מקרי. רבי נתן עלה מארץ ישראל לבבל. הוא איננו מופיע במשנה ומופיע מאות פעמים בתוספתא ובמדרשי ההלכה, וכמובן גם בתלמודים ובעיקר בתלמוד הבבלי. במקרה זה כנראה רבי נתן הוא אביה של ההבחנה בין מכירה בפער של שישית למכירה בפער של יותר משישית. הבבלי מקבל הבחנה זו ומחפש אותה בכל סעיף שבמשנה, וכשהיא חסרה הוא תמה על כך: "מה איכא בין שתות ליתר על שתות?" (נ ע"ב). אבל מקורות ארץ ישראל אינם מכירים בהבחנה זו, וכמובן גם במשנה ובתוספתא היא איננה.
גם ההבחנה בין דין "אונאה" ל"בטל מקח" במקרה זה היא הבחנה חדה של הבבלי בלבד<sup class="footnote-marker">18</sup><i class="footnote">ההבחנה מופיעה פעמים רבות בבבלי ובירושלמי מופיעה פעמיים, במשמעות מצומצמת בהרבה. ראו להלן.</i>, וכפשוטה הונאה היא היא ביטול המיקח. הבחנה דומה מצויה בירושלמי (פ"ד ה"ג, ט ע"ד): "תני נקנה המקח חוזר לו הונייתו, דברי רבי יהודה הנשיא. רבי יוחנן אמר בטל מקחו". אין כאן הבחנה בין הונאה בשישית להונאה גדולה יותר, אך מופיע המונח "בטל מקח". זו כמובן מסורת חילופית לברייתא הבבלית שבה מופיעה מחלוקת רבי נתן ורבי יהודה הנשיא. לפי רבי יהודה הנשיא תמיד מוחזר פער ההונאה (אפשרות ב), ולפי רבי יוחנן בטל המיקח כולו (אפשרות א שבה ראינו את פשט המשנה). רבי יעקב מוסיף בירושלמי שם בשם רבי אבהו: "רבי אבהו בשם רבי יוחנן, כשם שבטל מקח מאצל זה כך בטל מזה". המיקח בטל למוכר וללוקח בשווה, לפי רבי יהודה במשנה.
בפירושנו למשנה ד עמדנו על כך שבמשנה ד יש מחלוקת האם דין הונאה עומד לזכות מי שנפגע או שהוא מותאם למקרה מיוחד. הצענו שלפי חכמים דין הונאה נועד להגן על החקלאי הכפרי (התמים והפשוט) מול ערמומיות הסוחר העירוני הגדול והממולח (ולעיתים קרובות הנוכרי). לסוחר היצע בלתי מוגבל בכל הכפרים, והוא נהנה מידע על תנאי השוק, על הפוליטיקה ועל רמת היבול בארץ, ובעיקר נהנה מחוסן כספי. המוכר איננו יודע מתי יזדמן לו הסוחר הבא, הוא תלוי במידע שהוא מקבל מהתגר (הזה ומתגרים אחרים), והוא גם החלש וגם זה שנהנה מאמפתיה של חכמים (בגלל חולשתו, מוצאו ומקום מגוריו הכפרי).
פרשנות חברתית זו נלמדת בעקבות הדיון הכללי על טיבו של התגר כנציג הפוליס העוינת (הוא עצמו לאו דווקא נוכרי)<sup class="footnote-marker">19</sup><i class="footnote">אין לנוכרי זכות לטענת הונאה. ראו למשל בבלי, בכורות יג ע"א.</i>.
איננו יודעים האם דין הונאה קדום וחכמים צמצמו אותו, או שמלכתחילה הדין מבטא ומשקף את המתח בין החקלאי לסוחר (בין הכפרי לעירוני), מתח המוכר מחברות רבות בתולדות האנושות. רבי יהודה סבור שדין הונאה עומד לרשות שני הצדדים, אבל כמובן בפועל רק החלש יותר זקוק לו. ההבדל בין רבי יהודה לחכמים איננו גדול. הוא מתמצה בשאלה האם המציאות החברתית אמורה להשתקף בניסוח החוק ומגבלותיו, או שמא הפירוט המשפטי מיותר.
נוסיף שגם במשנה ה רבי יהודה מסיר מגבלות מחוק ההונאה, וייתכן שיש לו עמדה עקרונית בנושא ההונאה מתוך הבנה שההונאה נובעת לא מטעות אלא מהטעיה, ומכירה כזאת צריכה להתבטל בקלות הרבה ביותר.
כבר גרוסמן<sup class="footnote-marker">20</sup><i class="footnote">גרוסמן, אונאה. עבודתו של גרוסמן היא עבודת דוקטורט שמבחינת ההבחנות שבה ודרכי המחקר שלה הקדימה את זמנה. חבל שלא זכתה לפרסום כראוי לה. ראו עוד רקובר, המסחר, עמ' 24-19. רקובר מסכם היטב את הפרשנות המסורתית לנושא. ראו עוד שם עמ' 45-43, הסבר דין התגר לפי הראשונים. </i> עמד על כך שבספרות האמוראית, ואולי כבר בספרות התנאית, דין הונאה כורסם. בספרות התנאית ניסיון כרסום מיוחס לרבי טרפון ולתגרי לוד (משנה ג), ובדור אושה לרבי שמעון (משנה ה).
במשנה בכתובות (פי"א מ"ה) שנינו: "שום הדיינין שפיחתו שתות או הוסיפו שתות, מכרן בטל. רבן שמעון בן גמליאל אומר מכרן קיים<sup class="footnote-marker">21</sup><i class="footnote">"מכרן קיים" חסר ברוב עדי הנוסח הקדומים, ואין הבדל בין שתי הנוסחאות מבחינת התוכן. </i>. אם כן מה כח בית דין יפה. אבל אם עשו אגרת בקורת אפילו מכרו שוה מנה במאתים או שוה מאתים במנה מכרן קיים". אם כן בבסיס המשנה בכתובות מונח דין הונאה, והמחלוקת במשנה היא האם דין הונאה חל על מכירה של בית הדין. האם בית הדין מייפה את כוחו שלו? ודאי שבית הדין איננו רוצה להטעות, ומאידך גיסא איננו יכול להסתתר מאחורי טענת אי-ידיעה.
לכאורה קשה, שהרי סתם גביית קרקע היא מקרקעות, ובקרקעות אין דין הונאה כלל. לשתי ההלכות אותה הנמקה, מעמדן המיוחד של הקרקעות. כפי שראינו במבוא למסכת נזיקין התפיסה שהקרקע היא מכירה מיוחדת נשחקה. בשלהי תקופת התנאים גבו ממטלטלים מיוחדים, ובתקופת האמוראים גם מסתם מטלטלים<sup class="footnote-marker">22</sup><i class="footnote">ראו המבוא למסכת כתובות.</i>.
אם כן, אזכורה של ההלכה שסתם גבייה מקרקעות היא "אנכרוניזם" (שימוש במונחים קדומים שבטלו למעשה). אחת משתיים, או שמשנת כתובות מתארת לעצמה שהשומה של בית הדין היא של מטלטלים שהיו בבית הבעל (ומשמשים למימוש הכתובה), או שיש הונאה לקרקעות. הבבלי (קידושין מב ע"א) אומר בפשטות שמשנת כתובות במטלטלין, מבלי להיכנס לשאלה האם סתם גבייה ממטלטלים או שבמקרה זה מדובר בכתובה שבה נקבע במפורש שגבייתה גם ממטלטלים או קודם ממטלטלים.
אומנם לא מצאנו במפורש את הדעה שיש הונאה לקרקעות, אך דעה כזאת מתבקשת לאור השינוי החברתי-כלכלי וצמיחתו של הסחר בקרקעות. כבר הבבלי (בבא קמא יד ע"א) מצרף את שתי ההלכות הללו הנוגעות לקרקע (הונאה וגבייה), ועדות לכך יש בבבלי בבא מציעא (נז ע"א):
אמר רבא אמר רב חסא בעי רבי אמי, 'אונאה אין להם', ביטול מקח יש להם או אין להן? אמר רב נחמן, הדר אמר רב חסא פשיט רבי אמי: אונאה אין להם, ביטול מקח יש להם. רבי יונה אמר אהקדשות, רבי ירמיה אמר אקרקעות, ותרוייהו משמיה דרבי יוחנן אמרו: אונאה – אין להם, ביטול מקח – יש להן. אם כן בקרקעות אין דין הונאה, אך יש החזרת מיקח. דין הונאה קובע גבול תחתון (שמתחתיו אין החזרת מיקח); דין זה אינו קיים בקרקעות, אך החזרת המיקח קיימת. זה כמובן איננו פשוטה של משנה, אלא חכמים מצאו בחוכמתם דרך לקיים את המשנה (משנה ט) מבחינה מילולית, ולמעשה לקבוע שדין החזרת מיקח קיים גם בקרקע. בדרך זו החילו את דין הונאה למעשה גם על הקדשות. ההבדל הוא שבקרקעות אנו מניחים שהמצב הכלכלי ותנאי השוק הכתיבו את השינוי (בדרך של פרשנות יוצרת למשנה), ואילו בהקדשות לא היה צורך מעשי אלא הקדשות כקרקעות<sup class="footnote-marker">23</sup><i class="footnote">גם הבבלי (קח ע"א) מניח שלעיתים יש הונאה בקרקעות, או לפחות יש מחלוקת אמוראים על כך.</i>.
כמו כן בירושלמי (כתובות פי"א ה"ו, לד ע"ג): "כמה דאת אמר בהדיוט, בקרקע עד שליש"<sup class="footnote-marker">24</sup><i class="footnote">גרוסמן, אונאה, עמ' 105-104.</i>.
ייתכן אפוא שהרחבת דין הונאה על קרקעות החל בסוף התקופה התנאית, ועל כל פנים התחולל בתקופה האמוראית.
לעומת זאת להלן נציע מספר רב של ראיות לתהליך ההפוך, של צמצום דיני הונאה. צמצום ראשון יש בתוספתא (בבא קמא פ"ו הי"ד), העוסקת בדין בור: "נפל לתוכו שור וכליו ונשתברו, חמור וכליו ונתקרעו, חייב על הבהמה ופטור על הכלים, שנאמר 'ומכרו את השור החי' וגו', יצאו כלים שאין להם אונאה<sup class="footnote-marker">25</sup><i class="footnote">ליברמן מפרש שאין להם הנאה, ששבירתם היא מיתתם, ואנו תמהים על ההסבר מהפן הריאלי: וכי בגד שנקרע איבד את כל ערכו? וגם אם הדבר נכון, האם נתון זה משנה? המזיק כלי חרס ונשברו פטור משום שאין להם עוד ערך? וראו עוד בבלי, נד ע"א, שם מופיע נימוק זה אך לעניין אחר. </i>, יצא אדם שאין הימנו אונאה כמותו". המשפט "כלים שאין להם אונאה" מיותר; הדרשה היא "מכרו את השור" – ולא כלים. כך ביתר המקבילות לדרשה זו<sup class="footnote-marker">26</sup><i class="footnote">ראו פירושנו לבבא קמא פ"ה מ"ו. כך במכילתות ובתלמודים, ללא עניין ההונאה. </i>. אבל המשפט נכתב כנראה משום שהוא מוכר לתנא, והתנא רוצה למצוא הבחנות בין בהמה לכלים. לבהמה יש הונאה, ולכלים ואדם (מכירת עבד?) אין הונאה<sup class="footnote-marker">27</sup><i class="footnote">רמב"ם, הלכות מכירה פי"ג ה"א, מסביר שהכוונה למכירת חליפין כלים בכלים, בניגוד למכירת חליפין פירות בפירות, וכנראה התוספתא היא המקור לדבריו. ראב"ד שם השיג עליו: "אמר אברהם דבר זה לא ידעתי מאין לו, ואולי טעה בירושלמי...", ומפרשי רמב"ם הפליאו בפלפולם. ראו מגיד משנה שם שם, ואחריו יתר מפרשי רמב"ם. אך כאמור רמב"ם הסתמך כנראה על התוספתא. </i>.
עם זאת הברייתא מוזרה, וההכרעה שאין דין הונאה לכלים תמוהה, ואולי נפל כאן שיבוש<sup class="footnote-marker">28</sup><i class="footnote">ראו הסברו של ליברמן, תוספתא כפשוטה. בגלל זרותה של ההלכה תמהו עליה מפרשי רמב"ם, ראו ההערה הקודמת.</i>.
בתלמודים מגמת הצמצום עולה ביתר שאת. הביטוי הבהיר ביותר הוא הדברים המיוחסים לרבי יוחנן. הירושלמי עוסק במכירת האישה את השדה שהועמד לעירבון על כתובתה במחיר מוזל, שמכרה קיים<sup class="footnote-marker">29</sup><i class="footnote">כתובות פי"א מ"ד, וראו פירושנו לה. </i>. כפשוטם של דברים אין הונאה לקרקעות, והכול פשוט, אבל בגמרא שם (ירו', כתובות פי"א ה"ד, לד ע"ג): "1. אמר רבי אבין, הדא מסייעא לרבי שמעון בן לקיש. דרבי שמעון בן לקיש אמר אין למקח הונייה לעולם. אמר רבי יוחנן אם היה המקח מופלג, יש לו הונייה. 2. מתניתא פליגא על רבי יוחנן: אילו דברים שאין להן הונייה, העבדים והשטרות והקרקעות וההקדישות. פתר לה ובלבד דבר שאינו מופלג. 3. פדה שוה מנה במאתים, רבי יוחנן אמר אינו פדוי, ורבי שמעון בן לקיש אמר פדוי. 4. מתניתא פליגא על רבי יוחנן אמר: טלית זה תחת חמור זה, יצא לחולין. וסיפא פליגא על רבי שמעון בן לקיש: צריך להיעשות דמים. אמר רבי יוסה כל גרמה אמרה שהוא צריך להיעשות דמים. 6. מה פליגין להביא מעילה, רבי יוחנן אמר מביא קרבן מעילה, רבי שמעון בן לקיש אמר אינו מביא קרבן מעילה". לפנינו מחלוקת אמוראית, <u>"רבי שמעון בן לקיש אמר אין למקח הונייה לעולם. אמר רבי יוחנן אם היה המקח מופלג, יש לו הונייה",</u> וניסיון סיוע (לרבי יוחנן) מארבע ברייתות. הירושלמי כדרכו (בניגוד לבבלי) אינו רואה בדברים קושיה על אחד האמוראים, אבל יש במשניות סיוע לאמורא המתאים למשניות.
האמוראים אינם מתייחסים להבדל בין קרקעות למכירה רגילה. לדעת ריש לקיש ההונאה היא רק על מטבע שאיננו תקין. פירוש זה כבר משתדל שלא להעמיד את ריש לקיש כחולק על כל המשנה. אבל אפשר שריש לקיש פשוט חולק על כל דין הונאה שבמשנה, או אולי מותיר את דין הונאה לממד המוסרי, ומבחינה משפטית הונאה איננה חוזרת, ולרבי יוחנן רק אם המיקח "מופלג", ולא נאמר בכמה ההטעיה או הטעות. אפשר לתרץ ש"מופלג" הוא שישית, אבל תמוה הוא שהאמורא איננו משתמש במינוח של המשנה. מכל מקום רבי יוחנן מצמצם את אפשרות טענת הונאה לפער "מופלג", והדוגמה לכך בסוגיה היא הפער של 50%.
בשלב זה רבי אבין מקשה על רבי יוחנן ממשנת כתובות שבה משמע שהמכר איננו חוזר גם בטעות "מופלגת" (50%), והתלמוד איננו "מתפתה" להסבר הפשוט ששם (במכירת האלמנה בכתובות) מדובר בקרקעות. כזכור בהמשך המשניות בכתובות מדובר על מכירה בבית דין, ושם העלה הבבלי את שאלת הקרקעות. לשאלה של רבי אבין אין בירושלמי תירוץ, למרות האפשרות לתירוץ פשוט. אם כן אין הצדקה לצמצם את דברי רבי יוחנן לקרקעות בלבד, ולדעת ריש לקיש ודאי שדין הונאה מצומצם.
בשלב זה (2) הסוגיה מקשה ממשנה ט שלנו, שממנה משמע שרק בקרקע אין הונאה, וזה תימה על תימה, מדוע הסוגיה מקשה ממשנה ט ולא ממשנה ג שבה נקבע דין הונאה. אפשר שלפנינו רמז לכך שהירושלמי לא הכיר את משנות ג-ד, וקשה. שתי השאלות האחרות הן מתחום פדיון. שם דין הונאה איננו רלוונטי, שכן אין להקדשות הונאה, ומשמע מהסוגיה שלרבי יוחנן יש להקדשות הונאה אם הפער "מופלג".
ייתכן שהתשובה לקושי בדבר התעוזה של האמוראים מצויה במחלוקת השנייה (6). שני האמוראים אינם חולקים על דין הונאה, הוא כתוב במשנה. הם חולקים בשאלה אם אדם מכר הקדש במחיר מופקע. ריש לקיש, שאמר שאין למיקח הונאה, איננו עוסק בשאלת המכירה עצמה אלא רק בשאלת קורבן מעילה. לדעתו המכירה אולי בטלה (ואולי לא, שכן השני איננו חפץ בהחזרת המכירה), אבל המיקח בטל ולכן אין חובת הבאה של קורבן מעילה, ואילו רבי יוחנן סבור שאם המחיר "מופלג" המכר בטל ואיננו חייב קורבן מעילה, ואם הסטייה קטנה המכר קיים וחייב קורבן מעילה.
הקושי שבהסבר המוצע הוא שהוא "יפה מדי". הוא אפשרי מבחינה הלכתית, אבל לא זה מה שכתוב בתלמוד. כפשוטם של דברים אכן ריש לקיש ורבי יוחנן אינם מתייחסים למשנתנו כלל. הם מביאים הלכה אחרת, קול שונה בספרות חז"ל. קשה להאמין שאמוראים היו חולקים על מושג תנאי כה ברור כהונאה, לפיכך יש להסיק שאם אכן הבנו נכון את דבריהם הם משקפים או התפתחות דרסטית מאוחרת, או הלכה קדומה שונה. כך או כך, אף על פי שאלו גדולי אמוראי ארץ ישראל, הקול המושמע הוא קול שולי (מבחינת השפעתו).
הסוגיה בירושלמי על משנה ג, המפרטת את דין הונאה, קשה גם היא (ט ע"ד): "1. רב אמר שיעור הוא, רבי יוחנן אמר לית הוא שיעורא. 2. רב אמר כל הנושא ונותן במנת שאין לו אונאה יש לו אונאה. 3. תני רבי לוי האונאה פרוטה וההונאה פרוטה. 4. אלא הונאה עצמה מהו? תני נקנה המקח חוזר לו הונייתו, דברי רבי יהודה הנשיא, רבי יוחנן אמר בטל מקחו" (פ"ד ה"ג, ט ע"ד). דנו בסוגיה זו במשנה המדוברת, ונתמקד כאן במשפט שצוטט. לדעת רב המשנה נקראת כפשוטה: היא קובעת שיעור להונאה, אבל רבי יוחנן אומר שאין כאן שיעור. למה רבי יוחנן מתכוון? האם לכך שהשיעור של שישית איננו קבוע, או אולי שבכלל אין להונאה שיעור? כך או כך, קשה להבין מה מביא את רבי יוחנן לפירושו. האם זה באמת פירוש, או דעה שונה, שכל דיני הונאה אינם בתחום המשפטי אלא בתחום הרעיוני? עמדה כזאת תתאים לדבריו בסוגיה הקודמת שרק פער "מופלג" הוא עילה אפשרית להחזרת המיקח (יותר מ-50%).
מן הראוי להעיר שלרבי יוחנן מיוחסות מימרות מספר בנושא ההונאה שיש בהן מגמות שונות.
גם בבבלי מצויה סדרת מימרות המצמצמת את דיני הונאה או מרחיבה אותה מעבר למשנה.
מגמת הרחבה:
1. "דאמר רבה: כל דבר שבמדה ושבמשקל ושבמנין – אפילו פחות מכדי אונאה נמי חוזר" (קידושין מב ע"ב). אם כן אם המכירה נעשתה בקפדנות וחלה "טעות" – המכירה חוזרת אפילו בטעות קטנה.
מגמת צמצום:
2. "אמר רבה אמר רב הונא: מכור לי באלו – קנה, ויש לו עליו אונאה" (להלן מו ע"ב); "רב אבא אמר רב הונא, מכור לי באלו – קנה, ואין לו עליו אונאה" (מז ע"א). אין עליו הונאה משום שהכסף מהווה מעין חליפין. דברי אבא מצמצמים את דיני הונאה בצורה פורמליסטית.
3. ניסיון בבבלי לקבוע שהונאה רק בשליש (כמו הניסיון של רבי טרפון – להלן נ ע"א)<sup class="footnote-marker">30</sup><i class="footnote">ההצעה בלשון "סברוה" קשה: כיצד הציעה הגמרא ניסיון כזה? הרי זו דעתו של רבי שמעון נגד תנא קמא, ולפי כללי הבבלי נראה שהמשנה נגד דעה זו (הלכה כתנא קמא)! מכוח קושיה זו אנו רואים בהצעה סברה הלכתית עצמאית.</i>.
4. "אבל בלוקח מן בעל הבית – אין לו עליו אונאה" (נא ע"א). דין הונאה מצומצם רק למקרה של תגר, ובמכירה רגילה בין שני חקלאים קטנים אין דין הונאה. ספק אם מותר לראות בכך צמצום של הלכה קודמת, או פרשנות חברתית מוצדקת. הפרשנות החברתית שהצענו היא הרחבה ופרשנות של העמדה שבבבלי. על כל פנים בתלמוד הבבלי מובעת התפעלות ואישור לחידוש אמוראי זה: "אמר ליה רב דימי: ישר, וכן אמר רבי אלעזר – ישר" (נא ע"א).
5. התפתחות מעניינת מצויה להלן בסז ע"ב. רב נחמן מעלה את הטענה שמאחר שנקבע דין אסמכתא אין צורך בדיני הונאה. "אסמכתא" היא מונח בבלי שיש לו יסוד במשנה, שהתחייבות מופרזת איננה תקפה. בכל מקרה של הונאה ההתחייבות של הצד הנפגע פסולה, כי היא אסמכתא. עקרון האסמכתא חל רק על התחייבות מופרזת, אך לא נקבע שיעור להגדרת האסמכתא. ניתן להקשות על קביעת הבבלי, שכן במקרה של הונאה מבחינתו של הנפגע ההתחייבות הייתה שלמה ומוחלטת ולא מופרזת. רק בדיעבד התברר שהיא מופרזת, אם כן ההתחייבות נעשתה בלב שלם. השאלה שאלה, אך הבבלי בעצם אומר שאין לדין הונאה משמעות, והוא בעצם התייתר בזכות ההבחנות המשפטיות של חז"ל. אגב, זו הודאת "בעל דין" שדין אסמכתא הוא חידוש והתפתחות הלכתית.
נמצאנו למדים שאכן בתלמודים מצויים שינויים רבים מדין הונאה שבמשנה. חלקם מבוססים על ברייתות, וחלקם חידושי אמוראים. לכך מצטרפת סדרה של פירושים "יצירתיים" של האמוראים בכלל, ושל אמוראי הבבלי בפרט<sup class="footnote-marker">31</sup><i class="footnote">ראו הפירושים למשניות ג, ד, ט. </i>. הרושם הוא שהאמוראים לא ראו במשנה הנחיות משפטיות אלא היגד מוסרי שניתן להציע לו הצעות אחרות. עם זאת, אי אפשר לדבר על מגמה אחידה של צמצום הלכות הונאה. מצינו גם הרחבות להלכה התנאית<sup class="footnote-marker">32</sup><i class="footnote">כגון החלת דין הונאה על קרקעות. ראו גרוסמן, אונאה, עמ' 121-88.</i>. עם זאת, גרוסמן<sup class="footnote-marker">33</sup><i class="footnote">גרוסמן, אונאה, עמ' 31 ואילך.</i> צודק בכך שבדרך כלל האמוראים שואפים לצמצם את הלכות הונאה.
ייתכן שצמצום הלכות הונאה נובע דווקא מהתפתחות המשפט ועיצובו הסופי. מבחינה משפטית דין הונאה מאפשר ביטול מיקח לאחר שנעשה, אבל במסגרת דיני מכירה התחדדו שתי הבחנות. מצד אחד, כל מכירה המבוססת על טעות או הפרזה בטלה (מיקח טעות, אסמכתא), ומצד שני אם אין טענה מיוחדת כזאת סתם מיקח איננו בטל. המקרה המיוחד של הונאה איבד אפוא ממשמעותו בגלל שני תהליכים מנוגדים אלו.
עוד יש להוסיף שלפחות אחד מהפירושים היצירתיים הללו בתלמוד הבבלי<sup class="footnote-marker">34</sup><i class="footnote">ההבחנה בין הונאה בשתות (שישית) להונאה ביותר משתות.</i>, שיש בהם סטייה מהקו התנאי, נובע מכך שזו עמדתו של רבי נתן הבבלי. הווה אומר, הבבלי הכיר עמדה קדומה המוכרת בבבל וסותרת את המשנה; הוא מעייל אותה לתוך המשנה, אך ברור שאין כאן פרשנות "יצירתית "אלא מסורת הלכתית אחרת שהבבלי מעדיף אותה על פני המשנה.
דין הונאה כולו משקף משק בלתי מפותח ופחות חופשי. לחפצים בו מחירים קבועים, דבר שאיננו הולם שוק חופשי (קפיטליסטי). במהלך פירושנו נראה שכבר בספרות התנאית, ועוד יותר בספרות האמוראית, דין הונאה עובר תהליך צמצום והעברה למישור הרעיוני. ההעמדה בספרא היא שפסגתו של דין הונאה היא הונאת דברים, והיא עיקר הדין (להלן)<sup class="footnote-marker">35</sup><i class="footnote">להונאת דברים כעיקר דין הונאה ראו עוד תנחומא בובר, וירא לב; תנחומא הרגיל, שם יד. </i>. בפועל גם זו תרומה להעברת דין הונאה מהשדה המשפטי לשדה בלתי משפטי. ייתכן שתהליך הערעור נובע משינוי המערכת המשפטית ממערכת "סגורה" יחסית למערכת פתוחה יותר שבה שולטת התפיסה ה"קפיטליסטית" שכל הסכם הוא לטובת שני הצדדים, וכל ציפייה לרווח מוצדקת ובלבד שאיננה מבוססת על אלימות או לחץ בלתי חוקי. אולי בגלל שינוי התפיסה הכלכלית צומצם הדין על ידי האמוראים.
בפירושנו למשנה ד בפרק ד נרחיב בדבר יחסם של חכמים לרווח המופרז כשלעצמו.
המקבילה בספרא
לכל הפרק מקבילה בספרא. הקטע בספרא איננו נשען כמעט על פסוקים; רק הלכה א והלכה ט נשענות על פסוקים, ולאלו גם אין משנה מקבילה. הגוש של ההלכות בספרא מתחלק לשניים: הלכה א ויתר ההלכות. הלכה א היא פיתוח של משנה ט בפירוט רב, בעוד שהמשנה מסכמת את כל ההלכות במשפט אחד. הפירוט בספרא נראה ארכני ומיותר.
יתר ההלכות בספרא מקבילות למשנה וערוכות לפי סדר המשנה, ולא לפי סדר הפסוק. נראה שהספרא תלוי כאן במשנתנו. סוף הלכה ג, שהוא פתיחה לדיני הונאות, איננו במשנה ואיננו הלכתי. במשנה הוא כמובן חסר. כמו כן אין בספרא מקבילה למשניות ח ואילך, ובפירושנו ראינו שהן אינן חלק מ"מסכת אונאה". בדיון הצבענו על הכפילות במשניות ג+ז; בספרא הנוסח "חלק" יותר, ואפשר שזה הנוסח המקורי.
קשה לתאר שהספרא תלוי במשנתנו, שכן הוא סוטה ממנה. מנגד, קשה לתאר שהספרא הוא המקור למשנתנו, בגלל הסטיות של המשנה והיעדר הפתיחה ה"הצהרתית" (סוף ה"ג בספרא). נראה אפוא ששני המקורות קשורים זה לזה, ואולי שניהם ליקוטים מעובדים ממקור אחר. כפי שראינו הקשר בין משנה ד למשנה ה מבוסס על משפט המצוי רק בתוספתא; בספרא חוזר אותו סדר, וממילא גם אותה תלות בתוספתא.
מבחינה ספרותית הקטע בספרא הוא יצירה בפני עצמה המדגישה את הפן החברתי של איסור הונאה ושל חובת החברות. הקטע מתחיל בדין (מימרה) בעל אוריינטציה חברתית מובהקת. זו הלכה שנועדה לחזק את היחד החברתי, וההמשך מוצג באותה צורה.
<b>מסקנות דיני מסחר ועושק בעריכת המשנה והספרא</b>
בספרא ובעריכתו ברור שהונאה היא פרק בהלכות מוסר בחברה. דין הונאה נועד להגן על החלש, על הכפרי, נגד התגר. המימרות האחרונות שרוכזו סביב המשנה האחרונה ושיבוצן בפרק המשנה מדגישים את אותו מסר שגם הספרא מדגיש. דין הונאה הוא חלק מההגנה על החלש נגד בעלי הזרוע. אין זה דין המגן על טוהר המסחר אלא הלכות שנועדו להגן על החלש נגד העשיר הרמאי, לחזק את הלכידות החברתית של קהילת המדוכאים נגד העשירים. אומנם ראינו גם בדברי חכמים, ובעיקר במשנה האחרונה (וסביבה), גם מימרות הדורשות מהעשירים להתנהל כראוי, אך הן מסייעות לייצוב המערכת ושימורה. כלומר הן מתנגדות לזעזוע במערכת, אך מנסות "לנהל" ולמתן את הפערים החברתיים.
מסקנה
בספרא מודגש עניין הלכידות החברתית יותר מאשר במשנה. המשנה מגינה על החלש, הספרא מציג אינטרס זה לא מנקודת המבט של החלשים ושל הצדק אלא מנקודת המבט של טובת החברה.
<b>מסכת ריבית</b> 
כפי שכתבנו במבוא למסכת נזיקין, המונח "מסכת רבית" מופיע כבר בתלמוד הבבלי (סב ע"ב ועוד).
דין ריבית כתוב בתורה ולא נותר לחכמים אלא לקבוע את מסגרותיו, מה שמכונה כיום "חקיקה משנית". עם זאת, במסגרת החקיקה המשנית ניתן להרחיב או לצמצם, להקל (על הסדרי ריבית) או להחמיר בהם. אין ספק שחכמים (תורה שבעל פה) בחרו בנתיב ההחמרה. במסגרת זו נאסרו הסדרי מסחר שונים שבמקורם לא נועדו לאפשר ריבית, או שלפחות כלפי חוץ אינם נראים כהסדרי ריבית. ברור אפוא שחכמים סברו שרעיון הריבית נכון ומוצדק. ההתנגדות לריבית איננה מצומצמת לעם היהודי, עמים רבים במזרח נהגו כך. בהלכה המוסלמית הריבית אסורה. גם בחרסי אדום המשקפים את החברה האדומית הכפרית והעירונית (ממרישה) אין הריבית נזכרת וכנראה לא נהגה, אף שבאוסטרקונים מתועדות עסקות הלוואה. ייתכן אומנם שהריבית מוטמעת ואיננה נזכרת במפורש (מראש אדם מלווה כור חיטים [30 סאה] ורושם שנתן 35 סאה, או שנותן 25 סאים וכותב שנתן כור). אבל גם אם כך הרי ששני הצדדים רוצים להעלים את זכר הריבית, וגם דבר זה מעיד על מה שנראה בעיני החברה כמידה ראויה, גם אם הביצוע איננו שלם.
עד כמה נשמרה המצווה בעם ישראל לדורותיו? בפפירוסי יב, המשקפים את הקהילה היהודית באלפנטינה, מצויים שטרות הלוואה אחדים ובכולם נקובה ריבית. במצרים הנוכרית בתקופה ההלניסטית-רומית הלוואות ניתנו בריבית וללא ריבית; הריבית הייתה מותרת לחלוטין, אם כי היו הגבלות על גובהה – 2% לחודש או 1% לחודש. בפועל נמצאו שטרות הלוואה עם ריבית ושטרות ללא ריבית, או לפחות ללא ריבית גלויה, הלוואות בכסף או במזון. הלוואות מזון צריכות היו להיות מוחזרות באותו מזון<sup class="footnote-marker">39</sup><i class="footnote">טאובנשלג, החוק בפפירוסים, עמ' 263-258. </i>. ממצרים השתמרו פפירוסים יהודיים רבים. חלקם עוסקים בהלוואות. לא נמנה כאן שטרות שבהם רק צד אחד יהודי, שכן גם לפי ההלכה מותר להלוות בריבית לנוכרי. עם זאת השתמרו גם שטרות מספר שבהם שני הצדדים יהודים (לפי שמם)<sup class="footnote-marker">40</sup><i class="footnote">יהודים רבים נשאו שמות לא יהודיים, לפיכך אם אין לכך ראיה אחרת יש לראות בהם שטרות של לא-יהודים.</i>. באוסף הפפירוסים ממצרים מצויות עסקות הלוואה אחדות; רק בשלושה מסמכים המסמך שלם ושני הצדדים יהודיים. בשתיים מהן הלוואות עם ריבית (שטר 20, 24) ואחת בלי ריבית, אבל אם הלווה לא יחזיר את ההלוואה בזמן (שנה) תחול עליו ריבית (ריבית פיגורים בלשוננו). הריבית הנקובה היא הריבית המרבית (2% בחודש – מס' 23). בשטרות נוספים רק צד אחד יהודי ויש בהם ריבית (מס' 25, 26, 411, 413, 413). בנוסף הייתה אגודת מלווים באלכסנדריה, וברור שאלו היו הלוואות בריבית (שם מס' 152).
אם כן, בפזורת מצרים ההלכה לא נשמרה. אך כמובן מספר הראיות מצומצם, וגם שמירת שאר המצוות בפזורה זו הייתה בעייתית.
מאידומיאה ההלניסטית נשתמרו מאות אוסטרקונים משלהי המאה הרביעית לפני הספירה. מתועדות בהם מאות עסקאות, מהן שתיים הן במפורש עסקאות ריבית, ורובן בלתי ברורות ומתעדות מן הסתם התחייבויות כספיות. ברוב המכריע של האוסטרקונים לא נזכר מרכיב הריבית. כנראה האדומים נמנעו מהשתת ריבית, בהתאם להלכה המזרחית הקדומה שגם מופיעה בתורה וגם נשמרה. ללא קשר ישיר, באסלאם הקדום (עד ימינו) חל איסור על נטילת ריבית. מימושו בפועל בחברה האסלאמית לדורותיה הוא שאלה שבה לא נעסוק.
כפי שנראה במהלך הפירוש, חז"ל מתארים חברה שבה חכמים לא הצליחו לאכוף את הרעיון הנשגב של היעדר ריבית. ההלכות במשנה אינן תאורטיות, הן מכירות במציאות ומתייחסות אליה בשתי רמות. הרמה האחת אוטופית, מה צריך היה להיות, והרמה השנייה היא הרמה המציאותית, כיצד יש לנהוג כיום במציאות. דוגמה מובהקת לכך היא המחלוקת האם ריבית יוצאת בדיינים, כלומר האם התחייבות כזאת לשלם ריבית תקפה ובית הדין יאכוף על הלווה לשלם (את ההתחייבות שאסור היה לו ליטול על עצמו, ואסור היה למלווה לדרוש).
השאלה של "יוצא בדיינים" עולה כבר בתוספתא: "המלוה את חבירו בריבית ובא לפני בית דין, קונסין אותו ואינו גובה לא את הקרן ולא את הריבית, דברי רבי מאיר, שהיה רבי מאיר אומר: שטר שיש בו ריבית קונסין אותו, ואינו גובה לא את הקרן ולא את הריבית, וחכמים אומרים גובה את הקרן ואינו גובה את הריבית" (פ"ה הכ"ב). הברייתא נערכה אחרי דברי רבי מאיר, ומצטטת אותו כלשונו. לפי רבי מאיר כל הריבית יוצאת בדיינים, ואף קונסים את המלווה ואיננו גובה את הקרן. לפי חכמים רק את הריבית אין בית הדין גובה, אבל גובה למלווה את הקרן. בירושלמי מצויה ברייתא נוספת המדגימה אותה תופעה: "אי זהו תרבית? תני, ישראל שהלוה בריבית לישראל אינו גובה לא את הקרן ולא את הריבית, דברי רבי מאיר, וחכמים אומרים גובה את הקרן ולא את הריבית. כתיב 'את כספך לא תתן לו בנשך', אין לי אלא נשך בכסף וריבית באוכל, נשך באוכל וריבית בכסף מניין? תלמוד לומר 'אל תקח מאתו נשך ותרבית' " (פ"ה ה"א, י ע"א). אם כן, ההסבר לתרבית הוא מקרה שאותו מבצעים בית הדין. אשר לעצם השאלה האם ריבית יוצאת בדיינים, תשובתה של הברייתא חד-משמעית: בית דין מבטל את הריבית, ואולי אף מבטל את השטר עצמו. הבאנו את הברייתא כדי להראות שעל השאלה "מהי תרבית" ניתנת תשובה שאיננה הגדרה של תרבית, אלא פרט הלכתי כלשהו.
לגופה של הלכה, קשה להאמין שדעתו של רבי מאיר אפשרית. הרי כל לווה בריבית מיהודי יפנה לבית הדין וזה יבטל את השטר, והלווה יהיה פטור אפילו מהחזר ההלוואה! נראה אפוא שאם הברייתא היא באמת דברי תנאים כמות שיצאו מפיהם, הרי שהיא תאורטית. בפועל בית הדין בקושי הצליח לבטל ריבית שנכתבה בשטר במישרין או בעקיפין, וזו ראיה לכך שכל הלכות ריבית לא בוצעו במלואן על ידי הציבור היהודי.
עמדתו של רבי מאיר הגיונית מבחינה דתית, אך בלתי מעשית. אילו כך היה מתחולל, לא היו המלווים מעניקים הלוואות בריבית. מדובר במצב שבו המלווה כבר עבריין ועובר על דין תורה; אם יפנה לבית הדין יפסיד את כל ההלוואה. לפיכך אם הוא מעוניין לפדות את ההלוואה יפנה לבית הדין הלא-יהודי.
יתר על כן, אם הריבית מוסתרת, כלומר נוכתה מראש בעת ההלוואה, הרי שבית הדין איננו יכול לפגוע בשטר, שכן כל מרכיב ההלוואה תלוי בנאמנותו של הלווה, הטוען ששילם את הריבית מראש.
כמו כן בהלכה הבאה בתוספתא: "המוציא שטר רבית, יקרענה. בא<sup class="footnote-marker">41</sup><i class="footnote">המוצא.</i> לפני בית דין, יקרעוהו. רבן שמעון בן גמליאל אומר, הכל כמנהג המדינה" (פ"ה הכ"ג). אם כן ההלכה איננה מבוצעת ככתוב בברייתא הקודמת, אלא היו מקומות שבהם היו מנהגים שונים.
בירושלמי מובא דיון: "בעו קומי רבי יוחנן, רבית מהו שיצא בדיינין? אמר לו אם מזו, אין אנו מניחין לגדולי ארץ ישראל כלום" (פ"ה ה"א, י ע"א). גדולי ארץ ישראל הם העשירים ומן הסתם הם מקבלי הריבית, וכדי לא לפגוע בהם אין בית הדין מפריע בכוח ואוכף את המצווה. עדיין מהסוגיה לא ברור מהו פירוש המונח "יוצא בדיינים", האם המונח משמעו שאוכפים את נתינת הריבית, או להפך, שאוכפים את ביטול השטר. כמו כן לא ברור האם רבי יוחנן מקבל את הדעה ש"יוצא בדיינים" או מתנגד לה, אך ברור שבפועל המלווים נהנים מריבית אסורה<sup class="footnote-marker">42</sup><i class="footnote">"גדולי ארץ ישראל" מופיעים בהלכה ירושלמית נוספת: "שכל חזקה שאין עמה טענה אינה חזקה. שמואל אמר אם כזו אין אנו מניחין לגדולי ארץ ישראל כלום" (בבא בתרא פ"ג ה"ג, יד ע"א). גדולי ישראל מחזיקים באדמות רבות שכנראה נרכשו בדרכים מפוקפקות, או לפחות מסופקות, וההלכה מגינה עליהם.</i>. בירושלמי באים דברי רבי יוחנן להסביר את המונח המשנאי "נשך": נשך הוא היוצא בדיינים, אבל בפירושנו למשנה נראה שהסבר זה איננו בא באמת לפרש את המשנה. במשנה עצמה מדובר על עצם הלאו (לא תיקח נשך) ותו לא.
בתלמוד הבבלי מובאת מחלוקת האם הריבית יוצאת בדיינים, ושוב איננו בטוחים מה פירוש המונח עצמו, אך ברור שיש עליו (בו) מחלוקת (בבלי, סא ע"ב; סז ע"א; תמורה ו ע"ב)<sup class="footnote-marker">43</sup><i class="footnote">בבבלי (סה ע"א) מתנהל דיון בבית דין המבטל הסדר ריבית, אך הדיון איננו מעשי אלא ברמה התאורטית. המונח "ריבית קצוצה" הוא מונח בבלי בלבד, אין לו משמעות משפטית (ולא הגדרה כמותית).</i>. בתוספתא (פ"ה הכ"ג) מובא: "המוציא שטר רבית יקרענה. בא לפני בית דין יקרעוהו. רבן שמעון בן גמליאל אומר הכל כמנהג המדינה". אם כן יש מקומות שבהם בית הדין שהגיע אליו שטר עם ריבית יקרע אותו, ויש מקומות שבהם יחזיר בית הדין את השטר לבעליו או יכפה את מימושו.
נשוב למשנתנו. התלמודים מסבירים שההגדרה של ריבית במשנה איננה של כלל הריבית אלא של חלק מנושאי הריבית, או של "ריבית היוצאת בדיינים" או רק של "ריבית שאיננה יוצאת בדיינים". אשר למשנה, ספק אם המשנה מתייחסת לשאלת הביצוע וההפקעה כלל ועיקר. לדעתנו המשנה בסך הכול מסבירה מהו נשך ובוחרת במקרה קל במיוחד, וכל החמור ממנו הוא בוודאי נשך. ייתכן גם שלפנינו רמז נוסף למשנת בבא מציעא הקדומה. שם היה הסבר פשוט מהו ריבית ומהו נשך, ורק בעריכה המאוחרת הושמטה הפרשנות לריבית ונותרו רק מקרי הספק של איסור תרבית, הקלים יותר. לעיל ציטטנו ברייתא מהירושלמי שנקטה אותה דרך כמו המשנה. הברייתא שאלה אי זו היא תרבית, וענתה בתיאור מקרה מיוחד.
הסברנו שאכן חכמים לא הצליחו לאכוף את הרעיון הנשגב של היעדר ריבית. ההלכות במשנה אינן תאורטיות, הן מכירות במציאות ומתייחסות אליה בשתי רמות: הרמה האחת אוטופית, מה צריך היה להיות, והרמה האחרת היא הרמה המציאותית, כיצד יש לנהוג כיום במציאות.
אחד הביטויים לכך שבפועל לא הצליחו חכמים לשרש את נוהג הריבית הוא מספר המקרים הרב שהובא לבתי הדין ואשר למעשה עסק בשטרות עם ריבית גלויה, וזאת בנוסף לשטרות אחרים עם ריבית שאנו רק משערים את קיומם, שבהם הריבית הייתה מוסתרת (נכתב שהנותן נתן מלכתחילה יותר ממה שנתן, או שהלווה קיבל פחות ממה שלָוָוה). כך למשל "המלוה את חבירו ברבית, והלך הלה וירש עליו שטרי רביות, ואמר לו צא שלי בשלך, מותר, אם באו לבית החשבון, אסור" (תוס', פ"ה הכ"ד). בפועל מדובר כאן במצב שכל אחד מהצדדים מחזיק שטר אסור נגד השני, והשאלה אם מותר להם להתקזז (לבוא לבית החשבון), שכן יש כאן קיזוז של ריבית. האחד לקח ריבית ועבר עבירה, והשני קנה שטר שבו נכתבה ריבית; הוא (השני) לא עבר עבירה אלא קנה שטר שמישהו אחר ביצע באמצעותו עבירה. עדויות נוספות לעבירות בתחום זה מפוזרות, כגון "המלוה את חבירו בריבית, ועשה תשובה, חייב להחזיר. מת, והניח לפני בניו, לא יחזירו בניו. על זה נאמר יכין וצדיק ילבש וגו' " (תוס', פ"ה הכ"ה). כן נסביר את משנה ו במסכת ריבית (פ"ה) להלן.
ביטוי אחר למצב הפרוץ הוא ההחמרה של חכמים וההפרזה בעלת האופי המוקצן, כגון שכל הצדדים המעורבים עוברי עבירה, וכל עבירה כוללת חמישה לאווים (משנה יא בפרק ה, כפי שנסבירה להלן), וכן נסביר את ההחמרה הרבה של הלל, שאוסר הלוואה ידידותית של מזון מחשש ריבית (להלן פ"ה מ"ט). בכל אלה ראינו עדות להתנהגות "בלתי הלכתית" שהיא תגובה לעבריינות רווחת, שלא ברצון חכמים כמובן. תפיסה מרחיבה זאת של הלל באה לביטוי גם במשניות ט-י.
להערכתנו ההלכה נמצאת במצב של פולמוס מול המציאות שבה ניתנות הלוואות בריבית, וחכמים מציגים בכוונה דוגמאות מופרזות כדי להטביע בציבור את סכנת הריבית. זאת על חשבון יחסי שכנות רגילים, ובלבד שיצליחו להרחיק את הציבור מהלוואה בריבית.
איסור ריבית קשה מאוד לאכיפה מצד בית הדין. זו התערבות של ההלכה בחוקי המסחר הרגילים, והתערבות כזאת בעייתית ביותר, כפי שהסברנו במבוא הכללי למסכת "נזיקין". בדרך כלל כל האיסורים הבאים מטעמי "הגינות" נועדו למנוע מצד אחד לנצל את חולשתו של השני, אבל ריבית היא לכאורה אינטרס של שני הצדדים. המלווה רוצה להרוויח, וזו שאיפה טבעית ביותר, והלווה רוצה הלוואה באופן דחוף, ויש לו עניין לשכנע את המלווה להשקיע בו מכספו. הריבית היא כמובן ניצול חולשתו של החלש, אך נעשית, מבחינה פורמלית, בהסכמה הדדית. יתר על כן, אלו היו תנאי השוק הכללי שהציבור היהודי הכיר (לפחות בערים). זאת ועוד. קשה למנוע עסקאות ריבית ששני הצדדים מסכימים להן (גם אם אחד מהם מסכים לכך רק בדלית ברירה), עם זאת בפועל את הריבית לקחו רק העשירים, והיא שימשה מסלול מרכזי להעברת נכסי העניים לרשות העשירים. ככל שהריבית גבוהה יותר – כך העושק חריף יותר.
איסור הריבית הוא בבחינת "צדק חוזי", תביעה של החוק למנוע הסכמים נגד ה"צדק". תביעה בשם סדרי חברה העומדת בניגוד לאינטרס הנקודתי והמיידי של שני בעלי הצדדים באותו רקע נתון שבו נעשה החוזה. התביעה הזאת מקורה כמובן בתורה, אך חכמים היו יכולים להגבילה או להרחיבה. כפי שנראה בפרטי הפרק (ו) חכמים בחרו להחמיר ולמנוע "אבק ריבית", הווה אומר שהם קיבלו את תביעת התורה כלשונה וכרוחה, וכמובן הזדהו איתה ועם מטרותיה. כשאנו כותבים שחכמים החמירו או הקלו איננו מתכוונים אפוא שזו "המצאה" של חכמים; להפך, במקרה זה סביר שההחמרות בריבית מקורן עתיק, לפחות מימי בית ראשון.
מלווי הריבית נפסלו לעדות (משנה, סנהדרין פ"ג מ"ג; ראש השנה פ"א מ"ח). הרשימה שם של פסולי עדות קצרה ואיננה כוללת את רוב הפסולים, ואכן המפרשים וכבר התלמודים מתחבטים מדוע נרשמו דווקא פסולים אלו. בפירושנו למשניות אלו הסברנו שכל הפסולים אינם ממש גנבים; אומנם העבירה שבה הם מואשמים חמורה, אך היא פחות מסתם גנבה. עם זאת הם נרשמו גם בגלל תפוצתם הרבה, וכדברי הגאון המאוחר "אם כן יצא לנו מזה שכל חייבי מלקות פסולין לעדות. ואין טעם אחר למה שהוציאו את המלוה ברבית בפרט מכלל חייבי לאוין חבריו, אלא מה שזכרנו. דהיינו לרוב מציאותו" (תשובות הגאונים הרכבי, פג).
כלכלנים בני זמננו יטענו שהריבית (כלומר מחיר הכסף) הוא תוצאה לגיטימית של מחירי השוק. כסף נתפס בעיניהם ככל מוצר אחר שנועד להרוויח ולהוות בסיס למסחר, אבל בפועל הריבית הייתה המנוף החברתי לשליטת העשירים בעניים, וגובה הריבית היה, בעיני הלווה, עושק גמור. ההלכה קיבלה לחלוטין את עמדת הלווה בנושא.
בדרך כלל חז"ל מחמירים בהלכות ריבית, ואוסרים דרכי הערמה שמבחינה פורמלית הם בעצם עסקה מסחרית (כגון פ"ב מ"ד להלן). כמובן לא את הכול ניתן לאסור. אחד הביטויים המובהקים לכך הוא הניסוח שבתוספתא, ניסוח שאותו מקבלים גם אמוראי בבל וארץ ישראל:
הנותן מעות לחבירו ליקח בהן פירות למחצית שכר, ואמר לו קרוב הפסד ורחוק שכר, מותר משום רבית, וזו היא מדת צדיק. קרוב לשכר ורחוק להפסד, אסור משם רבית, וזו היא מדת רשעים. קרוב זה וזה ורחוק זה וזה, מותר משום רבית, וכך כל אדם נוהגין (תוס', פ"ד הט"ז; ירו', פ"ה ה"ו, י ע"א; בבלי, סד ע"ב; ע ע"א). אם כן לא הדרך הפורמלית נאסרה, אלא כל עסקה שאיננה שוויונית. על תביעה זו נעמוד גם בפירושנו לפ"ו מ"ו; דומה שבמשנה זה מסתתר העיקרון האמיתי. לא חשוב כל כך הצד המשפטי, חשוב שהמלווה לא ירוויח, ללא סיכון.
בהלכה התלמודית אנו מתחילים למצוא הקלות או פרצות מותרות. כך למשל "אמר רב ענן אמר שמואל: א. מעות של יתומים מותר להלוותן ברבית. אמר ליה רב נחמן: ב. משום דיתמי נינהו ספינא להו איסורא? ג. יתמי דאכלי דלאו דידהו" (בבלי, ע ע"א). המימרה הראשונה מעמידה את איסור ריבית כמשני בעדיפותו בהשוואה לצורכי היתומים. בשלב ב רב נחמן מקשה על סדר העדיפויות. המימרה השלישית מציעה פתרון טכני או פורמלי: האפיטרופוס המלווה עובר על איסור, אך היתומים הקטנים אינם עוברי עבירה (כנראה הבבלי מניח שאיסורו של האפיטרופוס המלווה איננו חמור, בניגוד לגישה שבמשנה בפ"ה מי"א). הפתרון הפורמלי הוא דיאלקטי, בפועל יש כאן מחלוקת על סדר העדיפות, ושמואל סבור שאיסור ריבית משני בחומרתו. כן סבור אמורא בבלי נוסף, רב ששת (ע ע"א), <b>אבל למרות זאת עדיין מגמת האיסור ברורה.</b> 
כידוע בהלכה של ימי הביניים נמצאה דרך "לעקוף" את דיני ריבית, כלומר לבצע הסדר סמלי שיעקור את איסור ריבית ויאפשר להסתפק במחווה סמלית, או טקסית, מבלי לפגוע בניהול הכלכלי. כמובן אנשי ההלכה יתארו את ההיתר כ"הערמה", שהיא מותרת. הניסוח שבו אנו בחרנו (מחווה טקסית) איננו משפטי, אלא כלכלי-היסטורי. בפועל נמצאה הדרך להשית על הלווים ריבית בדרך משפטית כזאת או אחרת. היתר זה הוא "שִיוּם" (מתן מינוח) למציאות בלתי ניתנת לאכיפה, שהרי אם הלווה והמלווה מעוניינים בהסדר ריבית הם ימצאו דרך לבצע זאת בהיתר כזה או אחר או בהסדר עצמאי בלתי חוקי. בעיית הריבית איננה ניתנת לאכיפה, ולמעשה ערכה העיקרי הוא בתחום הערכי, כמכתיבה נורמת התנהגות של חסד. אם רואים כך את איסור הריבית הרי שהצלחתו ההיסטורית והשפעתו על תולדות העם היהודי (ועל כל העולם המוסלמי והנוצרי) גדולה מאוד. מי ששואף לקיומה של נורמה זו במישור המשפטי מן הסתם יתאכזב מרה מרמת הביצוע<sup class="footnote-marker">44</sup><i class="footnote">ראו כץ, הלכה וכלכלה. </i>. הוא אשר הגדרנו במבוא הכללי למסכת נזיקין ככוחה של האוטופיה כמניע היסטורי<sup class="footnote-marker">45</sup><i class="footnote">זליגמן, אוטופיה.</i>.
לא נעסוק כאן בתולדות ההיתר להשית ריבית בפועל, היתר המכונה "היתר עסקה". נסתפק בכך שבהלכה היהודית הוא מיוחס למהר"ם מרוטנבורג, והוא אפוא מחוץ לתחום דיוננו.
רמז קדום להסדר מצוי בשטר, וזו לשון השטר (בעברית מהמאה החמישית לפחות)<sup class="footnote-marker">46</sup><i class="footnote">פרידנברג, היתר עסקא.</i> (איור 1):
הכותב הוא המלווה, והוא נתן ללווה עשרים ושבעה "חרובין", שהוא המינוח העברי למטבע ביזנטי (קרוב). בשורה 4 המלווה מספר שבא "לכאן", וכנראה יש להשלים "עם פלוני" או "ספינה". המלווה ממשיך לספר [באתי] לך (אליך). על כל פנים הלווה "מרק", כלומר שילם את החוב, ונותר חוב של שלושה עשר חרובין (שורה 6). לאחר מכן בא המלווה עוד פעם ללווה, אבל הלווה לא היה בביתו, כי הלווה הלך לדבר עם "חברו", הכלב הארמי<sup class="footnote-marker">47</sup><i class="footnote">שם "חיבה" זה הוא בארמית, וניכר שהכתיבה בעברית היא טקסית ושפת הדיבור היא ארמית. </i>. הלווה בא שוב בערב משום שצריך היה להלך (לחזור) בספינה (לכן חזר המלווה אל הלווה באותו ערב כי התכונן להפליג חזרה לביתו). בשורה 12 משפט בלתי ברור; מדובר על נתינת משהו הנמצא אצל ארמיאס (חבר אחר בעל שם יווני). על כל פנים הלווה נתן "אמנה", כלומר הבטחת אמון<sup class="footnote-marker">48</sup><i class="footnote">למונח "אמנה" ראו הפירוש למשנה ו בפרק ו. </i>. כאן בא ציטוט מדברי הלווה: "שאני נותן לך חמשה חרובין ורביע", והלווה ממשיך: שעשית את כולם שמונה עשר. אם הלווה חייב כבר מספר חרובים, הרי שהוא הבטיח תוספת של חמישה חרובים ורביע, "עשית אותן כולם שמונה עשר", כלומר המלווה ויתר על רבע קרוב.
בהמשך הלווה קובע שאם פלוני יבוא ובידו איגרת, ייתן לו הלווה את הכסף שהוא נותר חייב.
לפי פרידנברג, בעצם הלווה הבטיח ריבית עבור דחיית הפירעון. שמונה עשרה חרובין במקום שלושה עשר חרובין שהם החוב המקורי. ריבית של חמישה ורבע על שלושה עשר חרובין זו ריבית גבוהה של ארבעים אחוז בערך, למרות ההנחה של עשרים אחוז שנתן המלווה ללווה. אפשר שהריבית מחושבת על כל הסכום הראשוני, שהיה ארבעים דינר (עשרים ושבעה שולמו בזמן, ועוד שלושה עשר נותרו כחוב). אם כך הריבית האפקטיבית היא של שמינית (שנים עשר וחצי אחוז) עם ההנחה, כלומר אחוז לחודש, וזו ריבית חודשית של אחוז אחד, ממוצע סביר בתקופה הביזנטית.
לדעת פרידנברג לפנינו רמז להסדר כלשהו של ריבית.
מה שהניע את פרידנברג להסבר מעניין זה הוא ניתוח המשפט "נתתה לי אמנה". "אמנה" היא מונח ידוע שחכמים התנגדו לו, אבל היה קיים שטר אמנה ושטר פוסיטס<sup class="footnote-marker">49</sup><i class="footnote">כך בירושלמי; בבבלי בדרך כלל "שטר פסים".</i>, הוא פיסטיס ביוונית (πίστιςς – pistis), שמשמעו שטר של אמון, או בלטינית bona fide. הווה אומר שהמינוח "שטר פיסטיס" משמעו "שטר אמון", ומונח אחד מתרגם את המונח השני. שטר אמנה הוא התחייבות שצד אחד נוטל לעתיד לבוא. חז"ל התנגדו לשטרות כאלה, שהיו נהוגים בעולם הרומי<sup class="footnote-marker">50</sup><i class="footnote">טאובנשלג, החוק בפפירוסים, עמ' 32-31. בספרות חז"ל המונח מופיע רק במקורות אמוראיים, אבל ראו פירושנו לפ"ה מ"ז. ראו עוד גולאק, משכנתא. בשטר כזה העמיד הלווה את שדהו כמשכנתא להלוואה. משכנתא תמימה אינה אסורה, אבל היו טיפוסי משכנתאות שנאסרו משום ריבית. הכוונה למקרה שבו המלווה מקבל את הקרקע כמשכנתא ואוכל את פירותיה עד שההלוואה תשולם. ראו להלן פ"ו מ"ג. </i>.
כן שנינו: "רב חונה בשם רב, נאמנין העדים לומר שטר אמנה ושטר פוסיטיס הוא. דרב אמר, אסור לחתום בשטר אמנה ובשטר פוסיטיס. מה ופליג? אמרי בשם רב נאמנין העדים לומר שטר אמנה ושטר פוסיטיס הוא. מילתא דרב פליגא על מילתא דרב. אמר רבי חגי לא דרב אמר אסור לחתום, אלא אסור לקיים, כהדא 'אם און בידך הרחיקהו', זה שטר אמנה" (ירו', כתובות פ"ב ה"ג, כו ע"ב)<sup class="footnote-marker">51</sup><i class="footnote">בבלי, כתובות יט ע"ב: "במערבא משמיה דרב אמרי: 'אם און בידך הרחיקהו' – זה שטר אמנה ושטר פסים...".</i>.
אם כן שתי מימרות מיוחסות לרב, האחת שאסור לחתום על שטר אמנה והאחרת שהעדים נאמנים להעיד ששטר זה הוא שטר אמנה. התירוץ הוא שמותר לעשות שטר כזה אך אסור לקיימו. בשטר כתוב שפלוני הלווה לפלוני, ובעצם לא הייתה הלוואה. ברור שרב, וחכמים בכלל, מתנגדים למוסד זה, אבל בפועל הוא קיים, והסתירה בדברי רב אין לה פתרון משפטי (אכן המשפטים סותרים זה את זה). אבל במישור המעשי אכן נחתמים שטרות כאלה, בהתנגדותם של חכמים.
כמו כן בבבלי (כתובות יט ע"ב): "במערבא משמיה דרב אמרי, 'אם און בידך הרחיקהו' – זה שטר אמנה ושטר פסים, 'ואל תשכן באהלך עולה' – זה שטר פרוע"<sup class="footnote-marker">52</sup><i class="footnote">ראו עוד בבלי, גיטין יט ע"ב; בבא בתרא קנד ע"ב. </i>, וכדברי רש"י (שם ע"א): "שטר אמנה – לא לוה כלום אלא כתבו ומסרו למלוה שאם יצטרך ללות ילוה, והאמינו שלא יתבענו אא"כ מלוהו".
כיצד הבינו חכמים את איסור ריבית, ומה ההצדקה לו? כץ הציע הצעה מעניינת שלפיה בעצם חכמים הבינו שכל רווח מהון הוא מגונה. רווח מייצור חקלאי או מלאכה הוא הגון וראוי, ורווחי הון הם שליליים<sup class="footnote-marker">53</sup><i class="footnote">כץ, הלכה וכלכלה. </i>. ההצעה מעניינת ואפשרית, ברם במקורות אין לה ראיה. עדיין ייתכן שכך סברו חכמים, אך תפקידנו אינו לנסות לנחש אלא למצוא ראיות. בשלב זה עושה רושם שמה שיש במקורות הוא הגנה על החלש, ולא התנגדות לרווחים מכסף. ההבחנה בין כסף למצרכים חשודה כמודרנית.
כאמור לעיל, הלכה למעשה האיסורים לא היו מוקפדים.
מניתוח כלל המקורות כפי שיעלה בפירוש המשניות נראה שחכמים השתדלו לסתום את הפרצות ולאסור הערמה על ריבית, כמו "אבק ריבית" וכדומה. עם זאת הם התירו פתרונות מספר. המכנה המשותף של ההיתרים הוא התחושה העצמית של המשתתפים בהסדר. אם העִסקה וההסדר שבה נועדו לעקוף את ההגדרה הפורמלית – חכמים נטו לאסור, אך אם התחושה של שני הצדדים היא של עִסקה רגילה – יש כאן מקום להתיר. זאת אף על פי שבמבחינת התהליך הכלכלי המקרים דומים. הדיון בסוף משנה ב של פרק ו הוא דוגמה להכללה זאת.
זו גם אחת הסיבות לכך שלבית הדין קשה להתערב ולמנוע ריבית, שכן מה שגלוי לציבור (לבית הדין) הוא לכל היותר הניסוח של ההסכם ולא הסיבות האמיתיות לעִסקה.
<b>מסכת פועלים ואומנים</b>
<b>1. שוכר את האומנים</b> 
בהלכות אומנים בולטים שני מרכיבים. מצד אחד בסך הכול המערכת שוויונית (כגון פ"ו מ"ב), ומצד שני יש לאומנים יתרון מה על בעל הבית. הדבר בולט במשנה הראשונה (פ"ו מ"א). היינו מצפים שגם בתחום זה תינתן עדיפות לפועלים החלשים, כשם שניתנה לחקלאים מול התגר בענייני הונאה (לעיל), או האריס ובעל הבית. ברם בנושא האומנים והפועלים העדיפות מועטה יותר. נסביר זאת בכך שבניגוד למערכות האחרות שהזכרנו כאן הפערים החברתיים היו פחות גדולים ובלתי מעמדיים. בעל הבית איננו בהכרח עשיר אלא חקלאי פשוט שנזקק לעזרה, או נותן חפץ לתיקון. עם זאת במסגרת דיני פועלים עולה התביעה לנהוג לפנים משורת הדין<sup class="footnote-marker">54</sup><i class="footnote">ראו הדיון במבוא למסכת נזיקין. </i>; המקרים שם עוסקים במקרה של פער חברתי וכלכלי מעמדי בין המעביד לפועליו, ואז המעביד נדרש להתנהגות של אפליה מתקנת כלפי הפועלים (ראו פירושנו להלן פ"ח מ"ט; פ"ט מי"א).
המשנה בפ"ז מ"א מכירה בזכויות הפועל המוקנות בתורה. מצד אחד היא מפרשת אותן בצורה מרחיבה, ומצד שני משתדלת לצמצם, להגביל ולחנך את הפועל לנהוג בחיסכון, ולנצל את זכותו בצורה "מושכלת" (כפי שהמעסיק מבין אותה). כפי שכתבנו לעיל, המעסיק והמועסק הם באותה שכבה חברתית; אין כאן "צדק מתקן" או "צדק מעדיף" אלא צדק מרוסן, מערכת "צדק" שרואה לפניה לא את הזכות הפרטית בכל רגע ורגע אלא את מאזן הזכויות בחברה, זאת על חשבון הזכות המשפטית.
<b>2. שומרים</b>
האומן המחזיק את הכלי בשעת עבודתו, כמו גם הפועל, הם למעשה שומרים, ולפיכך המשנה דנה כאן בדיני שומרים. עיקר דיני שומרים נדון גם במסכת שבועות, אגב דיני השבועה של השומר. דיני שומרים נדונו לעיל בפ"ג מ"ו ואילך עד סוף הפרק. מבחינה חברתית זו תופעה רגילה ביותר והיא קיימת בכל החברות. בדיני שומרים לא מצאנו העדפות חברתיות, וגם אין הבדל מעמדי מותנה בין המפקיד הפוטנציאלי לשומר הפוטנציאלי. עם זאת אי אפשר שלא להעיר ששמירה ושמירה הדדית הם חלק מיחסי שכנים. הכנסתו של הנושא לסד המשפטי מבטאת תפיסה ששמירה כזאת היא עסק משפטי, כשם שהלוואה בין שכנים הופכת לעִסקה שאולי תישא ריבית (פ"ה מ"ט). זו תפיסה משפטית יותר ופחות מציאותית. אבל המשנה היא בראש ובראשונה מסמך משפטי, וכל מעשה ידידות בין שכנים עשוי להפוך בנסיבות כאלה ואחרות לעִסקה מסחרית ולנושא של דיון משפטי.
בהמשך דיני שומרים מתחיל הדיון באריס ושוכר. בנספח למסכת דמאי עסקנו בסדרי האריסות, ואנו מפנים את הקוראים לדיון שם. הדיון הסתמך במידה רבה על משנתנו ועל התוספתא המקבילה המרבה בדיונים על הנושא.
<b>סדר המשנה</b>
כפי שהצענו בראשית המבוא, המסכת מסודרת למדי.
מסכת בבא מציעא היא סידור של כמה מסכתות העוסקות כל אחת בנושא אחר:
<b>מסכת אבדה ומציאה (פ"א-פ"ב)</b>
<b>א1. מסכת שומר (מפקיד) (פ"ג)</b>
<b>מסכת המסחר</b>
<b>ב1. סחר חליפין (פ"ד מ"א) וסחר מטבעות (פ"ד מ"א-מ"ב)</b>
<b>ב2. חלות הקניין (פ"ד מ"ב)</b>
<b>ב3. מסכת אונאה (פ"ד מ"ג עד סוף הפרק)</b>
ב3א. רשימת החמש<sup class="footnote-marker">55</sup><i class="footnote">רשימה זו כוללת את משניות ז-ח ועוסקת בחמש פרוטות. המספר חמש מבריח את שתי המשניות. היא מובאת מכיוון שיש בה אזכור להונאה. ראו זהר, הזהב. לדעתו צירוף הרשימה בא לקשר בין עולם הערכים לעולם ההלכה. אפשר שאכן זו הייתה כוונת העורך, ברם סטיות כאלה מצויות פעמים כה רבות בש"ס כך שספק אם יש לכל אחת מהן מסר רעיוני, או אולי זו דרכם של חכמים לשרשר נושאים.</i>
<b>מסכת ריבית (פ"ה)</b> 
<b>מסכת פועלים ואומנים (פ"ו)</b>
ד1. שכירת פועלים (פ"ו)
ד2. מסירת חפץ לאומן (פ"ז מ"א-מ"ח)
<b>דיני שומרים (פ"ז מ"ט – פ"ח מ"ג)</b>
ה1. ספקות בהשכרה (חריגה מהסדר – פ"ח מ"ג ומ"ד)
<b>מסכת אריסות והשכרה</b>
ו1. השכרה (פ"ח מ"ה עד סוף הפרק)
ו2. אריסות (פ"ט)
שותפות (מפ"י ואילך, ראו מסכת בבא בתרא).
עם זאת נותרו כמה תמיהות. בפרק ח נדונים דיני שומרים, ואזי המשנה פונה לדון במה שכינינו ספקות בהשכרה. הדיון הוא סביב המחליף פרה בחמור וחל שינוי בערכו של אחד מה"חפצים" הללו. אין כאן לא השכרה ולא שמירה, אלא פרט בדיני סחר חליפין. היה מתאים יותר לשבץ אותה במסכת המסחר, בפרק ד. בהמשך אותה משנה יש מחלוקת מה הייתה המכירה. המשנה שאחריה עוסקת במכירת זיתים לעצים, ושוב בשינוי של ערך החפץ (התברר שיש בעצים הללו שנמכרו קצת שמן). לאחר מכן בעיה של שיטפון ובלבול (הזזה של) גבולות השטחים.
כל היחידה הזו מהווה חריגה מסדר המשנה, ובגוף הפירוש נעיר שהיחידה מסודרת לפי סגנון מסוים ונבאר את הרכבה בדרך המניחה את הדעת.





Chapter 1



Mishnah 1

שני הפרקים הראשונים עוסקים באבדה, וליתר דיוק במציאה. הראשון בשאלה למי להחזיר, והשני בשאלה למי שייכת המציאה כאשר היא פטורה מהשבת אבדה. הסדר נראה קשה: היה ראוי לפתוח בשאלה מהי אבדה, מתי צריך להשיב אבדה, כיצד משיבים וכו'. אבל זה אופייה של עריכת המשנה, שבדרך כלל חסרה סידור כזה שבעינינו נראה נחוץ.
<small>עפ”י כתב יד קופמן</small>
<b>שנים אוחזים בטלת</b> – בטלית. לשני הצדדים טענות זהות ושניהם טוענים שהם מצאו את האבדה, במקרה זה טלית. המשנה נראית כלקוחה מתוך הקשר כללי יותר. הרי במשנה עצמה לא כתוב כלל שמדובר באבדה. רק מההמשך אנו שומעים "אני מצאתיה", כלומר שזו אבדה, והאפשרות שהאבדה תוחזר איננה עולה כלל. נראה שאין מנוס מלהבין שהמשנה נלקחה מתוך משנה קדומה אחרת שבה דובר במפורש באבדה שאין צורך או אפשרות להשיבה. גם התוספתא איננה מציעה את ההקשר הכללי והיא ערוכה כמקבילה למשנה; היא מפרטת את היבט ההחזקה, נושא שנעלה להלן<sup class="footnote-marker">1</sup><i class="footnote">בתלמוד יש על כך דיון ארוך, ואנו פירשנו בפשטות. ראו קארל, הערות.</i>, אך איננה אומרת שמדובר באבדה. ניתן היה להבין ממנה שכך הדין בכל מקרה של מחלוקת על דיני ממון, ואכן בהמשך נראה שחלקים מהמשנה מתפרשים לא רק באבדה אלא גם בכל מחלוקת ממונית.
טלית היא הבגד המכובד הרגיל, מקבילה כנראה להימטיון היווני (איור 2). זו יריעה מלבנית גדולה שאותה ליפפו סביב הגוף פעמים רבות.<b> זה אומר אני מצאתיה וזה אומר אני מצאתיה</b> – או, מקרה אחר:<b> זה אומר כולה שלי וזה אומר כולה שלי</b> – אפשר לפרש שלפנינו המשך הטענות של האדם הקודם: אני מצאתיה ולכן כולה שלי<sup class="footnote-marker">2</sup><i class="footnote">כך פירש המאירי, בניגוד לבבלי. ראו בקון, שנים אוחזין. בקון עצמו פירש שהמשנה עוסקת בכלל שבו כל אחד טוען כולה שלי, ו"אני מצאתיה" היא דוגמה. הווה אומר, נושא המשנה איננו אבדה אלא כל ויכוח על בעלות. </i>. אך אפשר גם שלפנינו מקרה נוסף: שניים מחזיקים בטלית וכל אחד טוען שהוא בעליה מאז ומעולם. הבבלי מנסח זאת "רישא במציאה וסיפא במקח וממכר" (ב ע"א)<sup class="footnote-marker">3</sup><i class="footnote">הבבלי מכריע כפירוש זה בגלל החזרה שבמשפט, ברם סגנון המשנה כולל חזרות רבות דומות. סוגיות אלו, אשר נקודת המוצא שלהן היא כפילות במשנה (סוגיות "צריכא"), הן ברובן סבוראיות, כפי שטען כבר רב שרירא גאון באיגרתו, אבל במקרה זה אין זו סוגיית "צריכא" רגילה, שכן אין כאן תירוץ בסגנון הרגיל "מהו דתימא... צריכא!", אלא חלוקת המשנה למקרים שונים. כפי שנראה להלן, חלוקה זו היא הבסיס לפירוש ההרמוניסטי של הבבלי. </i>. מהלך הסוגיה נוטה להצעה זו, אך מלשון המשנה שתי האפשרויות באות בחשבון. בהמשך, ובמיוחד במשנה הבאה, נראה שעדיף לפרש ש"כולה שלי" היא הטענה של כל אחד, והמשנה כולה עוסקת רק במציאה. יתר על כן, לשיטתנו עצם העובדה שהמשנה חוזרת על עצמה ומציעה מקרה נוסף או ניסוח נוסף אין בה כל קושי, זאת בניגוד לקדמונינו שראו בכל חזרה כזאת בעיה שיש לפתור אותה על ידי מתן משמעות לחזרה<sup class="footnote-marker">4</sup><i class="footnote">ראו המבוא הכללי לפירוש המשניות.</i>.
התוספתא והתלמודים יוצאים מנקודת ההנחה ש"אוחזים" משמעו ששניהם מחזיקים בה באופן פיזי ושווה, בניגוד להמשך שבו ההחזקה איננה שווה. אכן המילה "אוחזים" משמעה במשנה החזקה פיזית, כמו "שנים אוחזין בסכין ושוחטין אפילו אחד למעלה ואחד למטה שחיטתו כשרה" (חולין פ"ב מ"ב), וכן "מוריד הסל מעל כתפו ואוחזו בשפתותיו, וכהן מניח ידו תחתיו ומניפו" (ביכורים פ"ג מ"ו)], וכן "...בית שמאי אומרים אוחז את המגל בסיב או בוצר בצור ונותן לתוך הכפישה ומוליך לגת" (אהלות פי"ח מ"א), ועוד הרבה. גם המילה "אדוקים" (אדוקין) מופיעה בבבלי כמקבילה (ו ע"א; ז ע"א)<sup class="footnote-marker">5</sup><i class="footnote">הבבלי מוסיף שהחלוקה היא בשבועה, וראו קארל, הערות.</i>. "אדוקים" משמעו אזוקים, כלומר קשורים, כשם שהפרדות אדוקים (רתומים) לעגלה (בבלי, בבא בתרא עח ע"ב).
התוספתא והתלמודים מסבירים שהשניים אוחזים פיזית בטלית, וממילא אי אפשר להפעיל כאן את דין "המוציא מחברו עליו הראיה": "1. שנים אוחזין בטלית. זה נוטל עד מקום שתפוס, וזה נוטל עד מקום שתפוס. 2. במה דברים אמורים בזמן שהיו שניהם תפוסין בה. אבל אם היתה בידו של אחד מהן, המוציא מחבירו עליו הראיה" (פ"א ה"א); "תופס בחצייה" (ירו', כתובות פ"ב ה"א, כו ע"א). פרשנות זו ברורה עוד יותר במשנה הבאה. מנוסח התוספתא ברור שהתוספתא מכריעה שהמוציא מחברו עליו הראיה.
ברור שכך מפרשים גם התלמודים את משנתנו, אבל עדיין נותרו שתי שאלות פתוחות. הראשונה היא האם באמת כבר המשנה מתכוונת לכך שהשניים ממש תופסים כל אחד את חצי החפץ, והשנייה היא האם התוספתא מפרשת את המשנה, או שהיא מקור עצמאי שאולי חולק על המשנה. נשוב לשתי השאלות להלן.
בנוסח התוספתא שצוטטה לעיל קיימים שני משפטים שהראשון מייתר את השני: אם כל אחד נוטל מה שהוא תופס – הרי ברור שאם רק אחד אוחז בטלית הוא יוכר כבעלים. יש אפוא לפרש ש"במה דברים אמורים" מוסב בעצם ישירות על המשנה: מתי חולקים? כאשר כל אחד תפוס בחצייה. במשניות רבות מופיע המונח "במה (במי)<sup class="footnote-marker">6</sup><i class="footnote">ויש לנקד ולקרוא בָּמֶה דברים אמורים.</i> דברים אמורים". לעיתים מונח זה מביא הגבלה על הרישא המקובלת על הכול (משפט הבהרה), ולעיתים נוסחה חולקת המצמצמת את הרישא<sup class="footnote-marker">7</sup><i class="footnote">ראו פירושנו לפאה פ"ג מ"ה. הבבלי קובע: "אמר רבי יהושע בן לוי: כל מקום שאמר רבי יהודה אימתי ובמה במשנתינו – אינו אלא לפרש דברי חכמים, ורבי יוחנן אמר: אימתי – לפרש, ובמה –לחלוק" (עירובין פב ע"א). במקבילה בסנהדרין (כה ע"א): "רבי יוחנן אמר: אימתי – לפרש, ובמה – לחלוק". במהלך פירושנו עסקנו במונחים אלו במשניות השונות, וראינו כי יש שהם מתארים מחלוקת ויש שהם בוודאי פרשנות (פאה פ"ה מ"ה; פ"ז מ"א), או שינוי הלכתי מוסכם (מגילה פ"א מ"ג), ולעיתים הם מחלוקת. כך, למשל, במסכת שבועות פ"ז מ"ו יש מחלוקת במשנה; בתוספתא שם (פ"ו ה"ד) מנוסחים דברי רבי יהודה בלשון "במה דברים אמורים", ובתלמודים בלשון "אימתי" (ירו', שם, לח ע"א; בבלי, שם מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א), "במה דברים אמורים" בא לציין מחלוקת. במשנת קידושין (פ"א מ"ה ובמקבילותיה בשביעית (פ"י מ"ט) ובבבא בתרא (פ"ח מ"ז) נקבע שמטלטלין נקנים במשיכה. בתוספתא הברייתא מסייגת בלשון "במה דברים אמורים..." (בבא בתרא פ"ה ה"א וה"ב וקידושין פ"א ה"ה), כלומר כמימרה מסייגת ולאו דווקא חולקת. גם הבבלי מצטט את הברייתא (של תוספתא בבא בתרא – בבלי, בבא בתרא פה ע"א), ומשמע שם שאינו רואה בה סתירה למשנה אלא פרשנות בלבד. אבל בירושלמי מובאת הברייתא בלשון "תני רבי חייה ופליג", ומשמע שהתלמוד ראה בסייגים הללו מחלוקת של תנאים (רבי מאיר ורבי אלעזר) על המשנה. במקומות אחרים שהמשפטים משובצים בהם עדיף לעיתים לפרשם כמחלוקת ולעיתים הם באמת פירוש. לא מצינו הבדל שיטתי בין משמעות שימוש המונח בדברי רבי יהודה לבין שימושו בפי חכמים אחרים.</i>
מכל מקום, הבבלי מדגיש את שימושו של רבי יהודה במונחים אלו, ואכן המונח "אימתי" מופיע במשנה כ-55 פעמים, שליש מהן קשור לרבי יהודה. הווה אומר שחכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע מספר פעמים קרוב, אך רק כשלושים פעם מתוך קרוב ל-550 הופעות בשמו של רבי יהודה, ודומה שאין זה מונח ייחודי לו.</i>. במקרה שלנו התוספתא מביאה את "במה דברים אמורים" כפרשנות למשנה. כך יוצא שבעצם המשנה המבוססת על דין "המוציא מחברו עליו הראיה". עדיין אין זה אומר שבאמת זו כוונת המשנה, אבל כך התוספתא מפרשת את המשנה.
בנושא עקרוני זה, האם ממון המוטל בספק חולקים או שמא הדין הוא "המוציא מחברו עליו הראיה", אכן קיימת מחלוקת תנאים (ראו פירושנו לבבא קמא פ"ג מי"א), ונרחיב בכך להלן. אם כן משנתנו כפשוטה היא כבית שמאי המעדיפים "חלוקה" בכל מקום שהיא אפשרית, ואילו בית הלל מעדיפים את דין "המוציא מחברו עליו הראיה". אבל אם שניהם תפוסים באותה מידה אין ברירה אלא לקבוע שדין "המוציא מחברו" איננו חל, אלא יחלוקו לדעת הכול. התוספתא והתלמודים מהלכים בשיטת בית הלל, ומשנתנו כבית שמאי<sup class="footnote-marker">8</sup><i class="footnote">על משניות רבות שנסתמו כשעת בית שמאי ראו ספראי, הכרעה כבית הלל.</i>. אבל הבבלי, ואולי גם הירושלמי, מתוך גישה הרמוניסטית, רצו להעמיד את משנתנו כדעת הכול ופירשו ש"במה דברים אמורים הוא הסבר". הם הסבירו ש"יחלוקו" הוא לדעת הכול במקרה יחיד ומיוחד, כשכל אחד תפוס בחצי. כך מפרש הבבלי (ב ע"ב ואילך). כפי שראינו לעיל, התוספתא בראשיתה הציגה את עניין ה"תפיסה" כ"במה דברים אמורים", ואולי כוונתה הייתה לראות בדברים אלו מחלוקת על המשנה. אבל עריכתה הסופית של התוספתא כיחידה אחת מציגה את "המוציא מחברו עליו הראיה" כעמדתה העקרונית, הווה אומר שהגישה ההרמוניסטית אולי לא הייתה במקורה של התוספתא, אבל העריכה הסופית יוצרת מצג הרמוניסטי. כל זאת אם אנו מניחים שלתוספתא עורך שאיננו רק מצרף היגדים המתייחסים למשנה אלא עורך יצירה שיש לה, בסופו של דבר, עריכה עצמאית.
מה כוונת המשנה גופא? בסיפא של המשנה ("זה אומר כולה שלי וזה אומר חצייה שלי") עולה שהדין "יחלוקו" הוא הדין המרכזי. הוא איננו תלוי בהחזקה. אילו הייתה ההחזקה הנתון הקובע, וכל אחד מהם תופס חצי, הדין לא היה "יחלוקו". אלא יש להבין ש"אוחזין" הוא המקרה הרגיל (מדבר בהווה), שניים מצאו ומחזיקים בחפץ, אבל המשנה איננה מקבלת את הכלל שכל אחד מהם מקבל מה שתפס. דומה אפוא שבמקורו של דבר התוספתא חולקת על המשנה, תוך כדי שהיא מציגה את המשפט השני כ"במה דברים אמורים", וכבר כתבנו שלעיתים "במה דברים אמורים" הוא מחלוקת. התוספתא היא אפוא מקור עצמאי; היא מכירה את המשנה אך מתנסחת אחרת ממנה, לא כפרשנות לה אלא כניסוח עצמאי (חולק).
פירושנו למשנה מאוּשש ממשנה ג, כפי שנפרשה.
נשוב למחלוקת הדין שבמשנה. בפירושנו למסכת בבא קמא (פ"ג מי"א) עמדנו על כך שבית שמאי פוסקים בעקביות "יחלוקו", ובית הלל נוקטים את הדעה של "המוציא מחברו עליו הראיה", או בניסוח התנאי: "נכסים בחזקתן" (משנה, יבמות פ"ד מ"ג). משנתנו (בבא מציעא) דנה בוויכוח דומה בין שניים שמצאו טלית ופוסקת ש"יחלוקו", כבית שמאי, והתוספתא איננה משלימה את המשנה אלא חולקת וקובעת ש"המוציא מחברו עליו הראיה", כבית הלל. שני הצדדים מכירים זה בכלל של זה, אבל הם חלוקים איזה כלל עדיף ואיזה מהם יכריע כאשר שניהם אפשריים.
מאחר דאתינו להכא הרי אין צורך לפרש ששניים "אוחזים" פירושו ששניהם מחזיקים בה בפועל, אלא ששניים טוענים לכך שהטלית שלהם (שמצאוה כל אחד לבדו). מבחינת פירוש מילולי עדיין לפירוש שמדובר בהחזקה ממש יש רגליים. המשמעות המדויקת של המילה תלויה בהקשר שממנו נלקחה המשנה. אם דובר בו על אבדה, כפי שהצענו, הרי ש"אוחזים" איננו דווקא "תפוסים בידו".
<u>לשם הבהרה</u>, "אחוזים" עשוי להתפרש באחד משלושה מצבים:
1. שניים טוענים;
2. שניים מחזיקים כל אחד בקצה אחר;
3. כל אחד מחזיק בפועל חצי מהבגד.
התוספתא מפרשת כמקרה השני, ופירוש זה מתקבל בתלמודים. המשנה עשויה להתפרש בשני המצבים הראשונים. ממשנה ב, שהיא מקבילה למשנתנו, ניתן ללמוד שאכן מדובר במקרה השני, ועדיין יש לטוען מקום לטעון שמשנה ב שונה מעט ממשנה א בכך שבמשנה א מדובר במקרה הראשון ובמשנה ב במקרה השני. לדעתנו הכפלה של דוגמאות היא תופעה תדירה, אך מי שידקדק בלשון המשנה יראה בהכפלה קושי (ואולי קושי זה הוביל את התלמודים להסברת משנה א כעוסקת במקרה ג).
אגב כך אנו רואים שבעל התוספתא אינו מגיה על המשנה אלא הוא עורך עצמאי המשתמש באותו מקור לעניין קצת שונה.
ניתן גם להציע פירוש אחר לעריכת המשנה ולפיסוקה.
שנים אוחזים בטלית:  –   1. זה אומר אני מצאתיה...
-    –    –   2. זה אומר כולה שלי...
-    –    –   3. זה אומר כולה שלי וזה אומר חצייה שלי,  -
וכעין זה משנה ב: "שנים אוחזים בחמור...". ברם להלן במשנה ב נראה ש"כולה שלי" חייב להיות הניסוח של הטענות של שני הצדדים. לכן נראה לפרש גם במשנה א ש"כולה שלי" היא הטענה של האוחזים בטלית.
<b>זה יישבע שאין לו בה פחות מחציה וזה ישבע שאין לו בה פחות מחציה</b> [<b>ו</b>]<b>יחלוקו</b> – שלושה הדגשים במשפט זה:
1. האחד שהדין הוא "יחלוקו", ולא "המוציא מחברו עליו הראיה".
2. אין כאן סתם חלוקה אלא חלוקה בשבועה, וכל אחד צריך להישבע.
3. השבועה מנוסחת כך שלא ייווצר מצב של שבועות סותרות. אם כל אחד יישבע שהכול שלו, כטענתו, הרי שאחד מהם (איננו יודעים מי) נשבע שבועת שקר. ואומנם אכן אחד מהם טוען טענת שקר (אני מצאתיה), אבל מבחינה טכנית אין כאן בהכרח שבועת שקר, אם כי סביר שאכן אחד מהם נשבע לשקר.
כאמור התוספתא והתלמודים מבינים שאין אומרים כאן "המוציא מחברו עליו הראיה" משום ששניהם תופסים באותה מידה. לעיל ציטטנו את התוספתא בנושא, ותפיסה זו חוזרת בתלמודים. ברם ספק אם זה פשט המשנה. ההחזקה כאן איננה מהווה טיעון, אלא היא נתון פורמלי בלבד. אפילו אם אחד אומר "אני מצאתי" והשני אומר "אני מצאתי", וכרגע החפץ נמצא בידי אלמוני (כלומר אחד גבר באלימות על חברו), אין כאן טענה של בעלות. כל זאת אם נפרש ש"כולה שלי" הוא הסבר הטענות של המקרה הראשון, כלומר "אני מצאתי וכולה שלי". אבל אם כל אחד טוען "כולה שלי" והיא נמצאת בבית פלוני, מן הסתם כאן הכול יודו ש"המוציא מחברו עליו הראיה", והממון עומד במקומו עד שיובא טיעון משמעותי שאין זה כך. אם כן אין חובה להעמיד את המשפט במשנה במצב שבו שניהם תפוסים; אפשר שאחד תופס בחפץ, אבל כולם מודים שזו מציאה.
הנקודה השנייה שבמשנה היא שהטוען נשבע ונוטל (להלן פ"ט מי"ב), ולא נקבע סתם "יחלוקו". הירושלמי מסביר זאת בתקנה מיוחדת של חכמים: "ולא שמיע דמר רבי אילא בשם רבי יוחנן: תקנת שבועה היא, שלא יהא אדם רואה את חבירו בשוק, ואומר לו טלית שעליך שלי הוא, בוא וחלק עמי טליתך" (כתובות פ"ב ה"א, כו ע"א). אומנם הסוגיה שם מדברת על משנתנו<sup class="footnote-marker">9</sup><i class="footnote"> תימא שהירושלמי למשנתנו איננו מעלה את השאלה, ואיננו מכיר את החומר בירושלמי כתובות. זו אחת הראיות לייחודו של התלמוד הירושלמי לסדר זה, וראו המבוא למסכת בבא קמא. </i>, אבל מדברי רבי יוחנן ברור שהוא הבין שמשנתנו איננה עוסקת רק במציאה אלא בכל מקרה של טענה, ולדעתנו "יחלוקו" הוא רק לאחר שבועה. זו מעין פשרה בין עמדת בית הלל ("המוציא מחברו עליו הראיה") לבין עמדתם של בית שמאי ("יחלוקו"). מניסוח הירושלמי ברור שכל מקום שנקבע בו "יחלוקו" התקנה היא שיחלוקו בשבועה<sup class="footnote-marker">10</sup><i class="footnote">מהסוגיה הקצרה בירושלמי נראה שיש מי שחולק על פרשנותו של רבי יוחנן, אך עמדתו לגבי הצורך בשבועה איננה ברורה. עמדה דומה מיוחסת לרבי אבהו (בבלי, כאן ד ע"ב). הבבלי שם נאמן כמובן לתפיסתו שמשנתנו עוסקת בתופסים את כל הטלית, אך את מה שאין הם תופסים יחלקו בשבועה.</i>. תקנה זו מניחה שאכן שבועה היא ממש כעדות. הבבלי מצמצם שבועה כזאת למקרה שבו הטענות הן טענות ספק: "אולי", "איני יודע" (להלן ק ע"ב; בבא קמא צו ע"ב), אבל במשנתנו אין מדובר במקרה של ספק. תמוה שהבבלי, הער לכלל המשניות בנושא ומצטט אותן, איננו שואל מדוע נדרשת כאן שבועה כלל ועיקר; כנראה ההסבר היה ברור לעורכי התלמוד ולאמוראים.
מסתבר שמאן דאמר "יחלוקו" (בית שמאי, סומכוס לפי הבבלי או רבי מאיר) התכוון ל"יחלוקו בשבועה", אחרת באמת כל אחד יתלונן על השני ויתבע חפצים הנמצאים בבית השני. השבועה היא אפוא דרישה תמידית של בית שמאי ולא חריגה מהכלל המשפטי.
נעיר עוד שאת המינוח "תקנת שבועה" אנו מכנים פסיקה לפי נתונים חברתיים ולא משפטיים. רבי יוחנן "מודה" שאין השבועה נדרשת מבחינה משפטית אלא זו חריגה מהלכידות המשפטית.
כפי שראינו במבוא למסכת שבועות, חכמים והציבור היהודי בכללו פחדו מאוד משבועה – משבועת שקר, משבועת שווא ואפילו משבועת אמת. זה היה פחד הגובל בחרדה מיסטית, וחז"ל עודדו את הפחד הזה והעצימו אותו. במישור של בית המדרש הפחד מהשבועה היה חזק כדי להשתית עליו את דרכי השוק, ובית שמאי, שהדגישו את האידאולוגיה שהכול לשם שמיים, ראו בשבועה פתרון מספיק. לדעתם די בשבועה כדי למנוע טענות שווא. זו תפיסה אוטופית. לו הייתה משקפת את המציאות לא היה מקום למערכת משפט, הרי מערכת המשפט כולה מוקמת בשל אותם שאינם חוששים לגנוב, לגזול ולרמות, וכן גם להישבע על הקרוב לאמת ועל הרחוק ממנה.
הדגשנו שהשבועה מנוסחת כך שלא ייווצר מצב שבו כלפי חוץ ניכרת שבועת שקר. שתי השבועות אינן סותרות זו את זו. השבועה והחשש משבועת שקר הם אפוא בבחינת "נשק יום הדין". אסור להשתמש בו. התוצאה החברתית היא שלמעשה השבועה מאבדת את כוחה, שכן נמנעים מלהשתמש בה. הנוסחה ש"אין לי בה פחות מחצי" היא עדינה יותר משבועה על הטענה "כולה שלי" או "אני מצאתיה", לכן כתוצאה מהרצון למנוע מצב שבו אדם יישבע לשקר מסתפקים ברמת בירור פחות משמעותית. חכמים מעדיפים אפוא שלא לגרום לשבועת שקר ודאית, ולו במחיר ויתור על החתירה לצדק.
אם כן להערכתנו המשנה שלנו, התובעת שבועה מעודנת, ודעת בית שמאי, שהשבועה מספקת להרתעת העבריינים מטענות סרק שקריות, הן שתיהן עמדות אוטופיות שבחיי המעשה, אפילו בקהילה שומרת דבר ה', היו בלתי מעשיות. במבוא למסכת נזיקין<sup class="footnote-marker">11</sup><i class="footnote">בכרך העוסק בבבא קמא.</i> עסקנו בהרחבה בפן האוטופי המבצבץ פה ושם בהלכות נזיקין.
<b>זה אומר כולה שלי וזה אומר חצייה שלי</b> – אם כן הוויכוח בין השניים הוא רק על חצי מהטלית. <b>האומר כולה שלי ישבע שאין לו בה פחות משלושה חלקים והאומר חצייה שלי ישבע שאין לו בה פחות מרביע</b> – נוסח השבועה תוכנן כך שגם אם אחד מהם רצה לשקר אין כאן בהכרח שבועת שקר, וייתכן ששתיהן אמת.<b> זה נוטל שלושה חלקים וזה נוטל רביע</b> – כמקודם. הבבלי שואל כמובן מדוע לא חל כאן דין מודה במקצת (כתובות פי"ג מ"ד; שבועות פ"ו מ"ג), ומוצא חילוק בין המקרים. הבבלי אינו שואל זאת במפורש, אלא שואל שאלת המשך על בסיס ההגדרה של מודה במקצת. בפירושנו לכתובות הראינו מתי נדרשת לדעת חכמים שבועה, ולפי ההגדרה שם אין כאן "מן הטענה"<sup class="footnote-marker">12</sup><i class="footnote">לפירוט הטיעון ראו בפירושנו לכתובות, ונרחיב בכך בפירושנו לשבועות פ"ו מ"ג. </i>, אבל הבבלי דרש ששבועת מודה במקצת היא במודה "מקצת <u>מן</u> הטענה", ולשיטתו חל כאן דין מודה במקצת<sup class="footnote-marker">13</sup><i class="footnote">ראו עוד שטינפלד, מודה במקצת.</i>.
בתוספתא (פ"א ה"ב) מוצגים מקרים סבוכים יותר, שהם הרחבה מלאכותית של הדיונים במשנה.
הבבלי מעמת את משנתנו עם המשנה להלן (פ"ג מ"ד) שבה מציע רבי יוסי את העיקרון שממון המוטל בספק יהא מונח עד שיבוא אליהו כדי שהרמאי יימצא מפסיד. נדון בכך להלן במקומו. בשלב זה נסתפק בכך ש"יהא מונח" איננו פתרון או עיקרון כולל, אלא הוא נכון במקרה מסוים או במקרים מסוימים בלבד.

Mishnah 2

<small>עפ”י כתב יד קופמן</small>
<b>היו שנים רכובים על גבי בהמה</b> – רוב הבהמות רגילות לשאת משא של אדם אחד, ואינן מתאימות לרכיבת שניים. בדרך כלל רכיבה בשניים היא בשני ידידים או שותפים, או בעל ואשתו, ולכן הוויכוח בין השניים חריג. לכאורה יש מקום לדרוש מכל אחד להסביר כיצד ולמה אִפשר מלכתחילה לחברו לרכוב עימו על הבהמה. המשנה נותנת אפוא דוגמה ממצב חריג, אך איננה מנצלת את החריגות ליצירת דין חדש או להצעת דרכי בירור חלופיות המתאימות למקרה הייחודי הנדון. עושה רושם שהמשנה מחפשת דוגמה נוספת לכלל ששניים מחזיקים בחפץ. <b>או שהיה אחד רכוב ואחד מהלך</b> – סתם בהמה בלשון חכמים היא חמור, ולעיתים רחוקות יותר גמל. הסוס והפרד הן בהמות שאפיינו את החברה הרומית<sup class="footnote-marker">14</sup><i class="footnote">ראו בר, סוס.</i>. את הבהמה הובילו באפסר או שרכבו עליה (איור 3). ההובלה היא מעשה בעלות כמו הרכיבה. בדרך כלל חכמים משתמשים במינוח "מנהיג", וכן בכמה עדי נוסח (<b>ל</b>, <b>מ</b>) <u>"מנהיג"</u>, ולהלן נציע כי זה תיקון בלבד. בדרך כלל אדם שוכר חמור וחמר, הרוכב הוא השוכר והמנהיג הוא בעל החמור. אם כן בניגוד למקרה הקודם כאן ניכר כלפי חוץ מיהו המנהיג, ובכל זאת המשנה מדמה את שני המקרים ואיננה מנצלת את ההבדל לבירור מיהו דובר האמת. בחיי המעשה הרוכב נדרש לפחות להצדיק את טענתו ולהסביר כיצד נתהווה המצב שהבעלים של החמור רוכב עליו, ואדם זר מנהיג את הבהמה. צריך אפוא להסביר שטענת הרוכב היא שהוא רכב על בהמתו, ואדם זר תפס אותה לפתע והנהיגה. אפשר אפוא להסביר את המקרה במשנה, אך המשנה עוסקת בבירור המשפטי הטהור ומנותקת מחיי המעשה. עם זאת במקרה זה ניתן להסביר את המשנה כהתמקדות בפן המשפטי. להלן נציע הסבר רחב יותר המאפשר להבין את התעלמות המשנה מהפן המציאותי.
<b>זה אומר כולה שלי וזה אומר כולה שלי</b> – משפט זה הופיע כבר במשנה הקודמת, וראינו כי אפשר לפרשו כמשפט עצמאי, או כהשלמה למקרה הקודם. כלומר כל אחד (הרוכב והמנהיג, או שני הרוכבים) טוען "כולה שלי". אם זה משפט עצמאי הרי שהוא חזרה מילולית על המשנה הקודמת, לפיכך עדיף לפרשו כניסוח הטענות של השניים. מכאן שגם במשנה א "כולה שלי" הוא ניסוח הטענה של כל אחד.<b> זה ישבע שאין לו בה פחות מחצייה וזה ישבע שאין לו בה פחות מחציה</b> – כמו במשנה הקודמת החלוקה בשבועה. כאן אנו רואים שהשבועה איננה מוגבלת למציאה אלא לכל מקרה של סכסוך, [<b>ו</b>]<b>יחלוקו</b> – ממון המוטל בספק יחלוקו, ובמקרה זה שניהם מחזיקים, ואין כאן המוציא מחברו. משנה זו מאששת את פירושנו למשנה א ש"יחלוקו" הוא לדעת בית שמאי ואילו בית הלל אומרים "המוציא מחברו עליו הראיה".
<b>בזמן שהן מודין</b> – אי אפשר לפרש שהם מודים לזה לזה (כגון שהם מודים ששניהם מצאוה, או ששניהם בעליה), שאם כן למה הם באים לבית המשפט, אלא יש להסביר שהם מודים שהייתה של אחד, או שהאחד מצאה, ורכב עליה, והשני רק הצטרף אליו, אבל השני טוען שכשהצטרף לרכיבה עשה זאת כי כולה שלו. <b>או שיש להן עדים</b> – שהתפיסה איננה תפיסה מאז ומעולם, כגון ששניהם מצאוה, או שהיה ביניהם ויכוח על הבעלות עליה, <b>חולקין ש</b>[<b>לא</b>]<b> בשבועה</b> – מתוך הנימוק שהוזכר לעיל. השבועה נועדה להרתיע טענות שווא, וכאן כבר ברור שלפנינו סכסוך ישן שבו לכל אחד נימוקים. על כן אין צריך כאן את השבועה, וחכמים רוצים לצמצם את חיוב השבועה כדי למנוע אפשרות של שבועת שווא.
המשנה דומה למשנה הקודמת, וממילא מתעוררת שאלת הגמרא למה יש צורך בשתי המשניות. התלמוד הבבלי כדרכו מחפש צריכותא, חידוש צדדי שיש במשנה, אבל לשיטתנו אין כל צורך לחפש אחר חידוש. סגנון המשנה הוא שלאותו מקרה מובאות דוגמאות מספר. העורך מצא לפניו את שתי המשניות והביא את שתיהן. את הראשונה כי שם מנוסח העיקרון, ואת השנייה בגלל התוספת שאם יש עדים או מודים אין צורך בשבועה. יתר על כן, במשנה הקודמת לא היה ברור האם שניהם תופסים ממש את הטלית או שהם טוענים לה, ומחזיקים כל אחד במשהו (לאו דווקא חצי), ואילו במשנה ב שניהם מחזיקים בבהמה, אבל אין כאן מצב שכל אחד "תפוס" בחצי ממש (שבידו חצי מהטלית כמו שפירשו התלמודים). משנה אחת מלמדת על חברתה.
בתוספתא מוצגת עמדה שונה: "שנים שהיו מושכין את הגמל ומנהיגין בחמור, או שהיה אחד מושך ואחד מנהיג – כמדה הזאת. רבי יהודה אומר המושך את הגמל והמנהיג את החמור הרי זה זכה" (פ"א ה"ג<sup class="footnote-marker">15</sup><i class="footnote">בבבלי, ה ע"א, מתנהל דיון מי קנה, הרוכב או המנהיג, ודברי הבבלי משקפים כנראה מציאות שונה מזו המופיעה בפסיפסים שבהם הבעלים מנהיג את הבהמה. הבדל זה במציאות ניכר גם ביחסו של הבבלי לקניין במוסרה, ראו פירושנו לקידושין פ"א מ"ד. ואולי הדיון בבבלי הוא לשם הדיון הדיאלקטי בלבד ואיננו מבוסס על מציאות.</i>). אם כן למנהיג עמדת יתרון, שכן מקובל שבעל הבהמה מנהיג את בהמתו והנוסע עליה הוא איש נכבד יותר ששכר את הבהמה עם המנהיג, או שהאישה רוכבת והבעל או העבד מנהיגים אותה (ברייתא בירו', כאן ז ע"ד). אם במשנתנו הנוסח הוא <u>מהלך</u> (כמו בכתבי היד <b>פ</b>, <b>מנ</b> ועוד) הרי שהתוספתא והמשנה עוסקות בנושאים שונים. בסך הכול במקור הקדום היו ארבעה מקרים:
1. שניים רוכבים,
2. שניים מושכים או שניים מנהיגים,
3. רוכב ומהלך,
4. רוכב ומנהיג.
במשנה מופיעים מקרים 1, 3 שבהם הדין יחלוקו, ובתוספתא מקרים 3 (יחלוקו) ו-4 (מחלוקת). המשנה והתוספתא מחלקות ביניהן את המקרים השונים. במבוא למסכת הצענו כי לעיתים אכן המשנה והתוספתא מתייחסות לאותו מקור קדום ומלקטות ממנו תוך תיאום הדדי שלא לחזור אחת על רעותה. משנתנו היא אפוא דוגמה לכך. אבל אם נגרוס במשנה "מהלך" הרי שהתוספתא חולקת על המשנה, ונראה שאין ליצור בין המקורות מחלוקת ללא הכרח.
אפשרות אחרת היא שהמשנה אכן מתעלמת מהאפשרות הריאלית לבירור המעשה, וזו דעת חכמים בתוספתא, בניגוד לרבי יהודה. רבי יהודה חולק על המשנה ודורש בירור של פרטי המעשה, והמשנה מתמקדת בפן המשפטי העקרוני הטהור. צריך להודות שבדרך כלל המשנה מתמקדת בחוק. בפועל ודאי שהדיין מפעיל שיקול דעת ובוחן מי אמין יותר, אך הכלל מתעלם משיקולי המקרה הפרטי.

Mishnah 3

<small>עפ”י כתב יד קופמן</small>
<b>היה רוכב על גבי בהמה וראה את המציאה אמר לחבירו תנה לי</b> – הוא ממנה את חברו להיות שליח בשבילו. המשנה מתארת מקרה הגיוני. אדם שרואה מציאה מתכופף להרימה, אבל במקרה זה ההולך אינו רואה את המציאה (הוא עסוק בהליכה), ואולי גם ממקומו הנמוך אין הוא רואה את המציאה, ואילו הרוכב רואה את המציאה אבל אינו רוצה לרדת מהבהמה, <b>ונטלה</b> – הולך הרגל,<b> ואמר אני זכיתי בה</b> – הולך הרגל לא קיבל עליו את השליחות במפורש, אבל הרים את המציאה ועתה הוא טוען שהרימה למען עצמו,<b> זכה בה</b> – הולך הרגל, שכן הוא הגדיר את עצמו לא כשליח אלא כאדם פרטי. אומנם הרוכב ראה את המציאה והבחין בה ראשון, אבל לא עשה מעשה קניין, ורק הולך הרגל עשה מעשה קניין. <b>אם משנתנה לו</b> – הולך הרגל נתן את המציאה לרוכב, ועתה הוא רוצה לחזור בו, <b>אמר</b> – הולך הרגל, <b>אני זכיתי בה תחילה</b> – כשהרמתי את המציאה התכוונתי לזכות בה, <b>לא אמר כלום</b> – המציאה לרוכב.
הרוכב מחזיק ויש לו טענה מצוינת, שמעשה הקניין של הולך הרגל נעשה בשביל הרוכב, אף על פי שהולך הרגל טוען שבעצם עשה את הקניין לעצמו. הרושם הוא שלדעת חכמים להולך הרגל אין זכות לפרש את מעשיו. אם מלכתחילה ירים את החפץ למען עצמו וייתנו לחברו להסתכל בו – החפץ יהא של הולך הרגל, אבל כאשר הולך הרגל נשלח כשליח אין הוא יכול להתכחש בדיעבד לשליחותו. הוא רשאי היה לסרב להיות שליח, אבל משעשה את שליחותו איננו מקבלים את פרשנותו ש"מתחילה" לא היה שליח. זאת אף שבעצם מעולם לא הצהיר שהוא הפך לשליח.
המשנה קובעת שראייה והבחנה במציאה אינן מהוות קניין, אך כנראה גם לדעת המשנה יש בראייה משום יצירת זיקה בין הרואה (הרוכב) והמציאה. היבט זה יובהר במשנה הבאה.

Mishnah 4

<small>עפ”י כתב יד קופמן</small>
<b>ראה את המציאה ונפל לו עליה ובא אחר והחזיק בה זה שהחזיק בה זכה בה –</b> נפילה ונגיעה אינן מעשה קניין. ההלכה דורשת מעשה קניין שיהא אחד מאלו שנקבעו על ידי חז"ל (או על ידי החברה היהודית). נראה שנפילה (כיסוי המציאה בגופו) נחשבה בעיני החברה היהודית כמעשה קניין כלשהו, חלש, פחות מחייב, אך נחשב למשמעותי במידה קטנה. מעשה שיש לו משמעות חברתית, אך לא מעמד הלכתי. בדיני פאה נאמר: "נטל מקצת פאה וזרקה על השאר אין לו בה כלום. נפל לו עליה ופירש טליתו עליה מעבירין אותה הימנו" (משנה, פאה פ"ד מ"ג). העני אוסף (קוצר) שיבולים מעטות וזורק אותן על סביבתו כדי להפגין בכך את בעלותו על הפאה. שיטה שנייה הייתה ליפול על השדה ובכך להחזיק את הפאה באותה פיסת קרקע; לאחר שרכש העני את בעלותו על הפאה יקום ויקצור אותה. פריסת הטלית היא השיטה השלישית הנמנית במשנת פאה ואמורה לבטא את בעלות העני על הפאה.
לפי ההבנה הפשוטה בכל שלושת המקרים הללו בעלותו אינה נתפסת, ומותר לסלק את העני השוכב על הפאה. הביטוי "מעבירים אותו" מובן כאשר הוא מוסב על העני השוכב על הפאה, ואולי, בקושי, ניתן להחילו גם על העברת הטלית מעל הפאה, אך אין הוא מתאים לרישא העוסקת בזריקת הפאה על השדה. ניתן לפרש שהביטוי אכן מוסב על הסיפא בלבד. אבל היו גם שפירשו שהמשפט מדבר גם על הרישא, ומשמעותו שמותר להפקיע ממנו גם את הפאה שזרק על השדה, וזאת כדי לקנוס את העני. בכך יש ביטוי מובהק לעובדה שחכמים לא רק אינם מכירים בשיטות קניין אלו אלא אף מתנגדים ל"השתלטות" של אחד העניים. זהו המשך למגמתם של חכמים להרחיב את האפשרות ל"תחרות חופשית" בין העניים.
אם כן הקניינים הנזכרים אינם תופסים, עם זאת ניכר שהמשנה מכירה את המנהג המקובל לסמן כך בעלות על פאה. היא מתנגדת לדרך קניין זאת, אך מכירה אותה כתופעה חברתית.
פריסת הטלית מופיעה גם כמעשה קניין של אמה עברייה, ובכך היא הופכת לנשואה – שייכת לבעלה<sup class="footnote-marker">16</sup><i class="footnote">מכילתא דרבי ישמעאל, משפטים, מסכתא דנזיקין ג, עמ' 258; מכילתא דרבי שמעון בר יוחאי, כא ח, עמ' 166; ירו', קידושין פ"א ה"ג, נט ע"ג; בבלי, יח ע"א; בכורות לד ע"א.</i>. דרך קניין זו נרמזת אולי במגילת רות (ג ט): "ופרשת כנפך על אמתך". אולי הייתה זו דרך קניין סמלית קדומה, או שמא ביטוי ספרותי שהתפרש בפי חכמים גם לדרך קניין<sup class="footnote-marker">17</sup><i class="footnote">בירו', ז ע"ד, ובבבלי, י ע"ב, מתנהל דיון האם אדם קונה חפץ המצוי בארבע אמותיו. קניין זה הוא פיתוח אמוראי בלבד, הוא איננו במשנה ואין בה התייחסות לכך.</i>.
במבוא למסכת נזיקין<sup class="footnote-marker">18</sup><i class="footnote">כרך בבא קמא.</i> עסקנו בנוהגים חברתיים שאינם הלכתיים. הסברנו שבמקביל לחוק של חכמים (ההלכה) היו מערכות מקומיות שונות. הסברנו גם שבתי הדין העיקריים שעסקו בדיני ממונות לא היו בתי הדין של חכמים, אלא בית הדין הקהילתי, שרק לו הייתה סמכות מוקנית לכפות דיני ממונות. חכמים נהנו מאהדה וכבוד, רבים פנו אליהם לברר את ההלכה, אך קבלתה או דחייתה הייתה תלויה ברצונו הטוב של הפונה, ונכונותו לכבד את ההלכה ואת דובריה. באופן טבעי בשאלה מעין זו נדרש הצד המנצח ליכולת הפקעה, והמפסיד עלול שלא להסתפק בפסק ההלכה ולסרב לקיימו. על כן טבעי הדבר שהצדדים יפנו לבירור לבית הדין הקהילתי. שאלנו לפי איזה חוק נהג בית הדין הקהילתי. מן הסתם דייניו כיבדו את ההלכה, אבל אי אפשר לצפות מהם להתמצא בכל פרטי ההלכות. אם כן לפי איזה חוק הם פסקו? דומה שמשנתנו חושפת פן זה שנאלם במקורות. היה נוהג עממי, שבמקרה זה נשען על התנ"ך, ואולי היה גם נוהג חברתי קדום. חכמים מתנגדים לו, אך יודעים שהוא קיים ושיש אנשים הנוהגים לפיו. כמובן איננו יודעים האם בבית הדין הקהילתי נחשבו דרכי קניין אלו לתקפות, אך הן היו מוכרות.
<b>ראה</b> – בעל השדה (כפי שיתברר להלן),<b> אותן רצים אחר המציאה</b> – או <b>אחר צבי שבור</b> – צבי שרגלו נשברה, שברור שהוא ייפול בידי רודפיו ולא יצליח לצאת, בכוחות עצמו, מגבולות השדה,<b> אחר גוזלות שלא פיריחו</b> – שאינם יכולים לברוח,<b> ואמר זכת לי שדי</b> – בעל השדה איננו טוען שהגוזלות או הצבי שלו, אלא שהוא קונה אותם משום שהם נמצאים ברשותו, <b>זכת לו</b> – שדהו. מהמשנה עולה שאלה קשה: אם זכה לו שדהו הרי שהחפץ שלו לכל דבר, גם אם לא אמר כלום, וממילא אין כאן כלל רכוש הפקר. לכאורה כל מה שבשדהו נחשב לשלו גם אם הוא אינו מודע לו! שאלה זו נברר בסוף המשנה.<b> היה צבי רץ כדרכו</b> – הצבי רץ, ואם לא ייתפס (ייצוד) יברח מהשדה<b>.</b> סיכויו לברוח גדולים,<b> או שהיו גוזלות מפרחים</b> – ואם לא יצודו אותם יברחו מהשדה,<b> ואמר זכת לי שדי לא אמר כלום</b> – אומנם החפצים הללו בשדהו, אבל אין לו אפשרות לתפוס אותם ולכן השדה אינו מזכה אותו בהם עד שיתפוס אותם. מהמשנה משתמעות המגבלות של קניין על ידי השדה. הקניין תקף רק בידיעת בעל הבית ובשליטתו; "שליטתו" במובן דומה למונח המוכר בהלכות יום טוב "מחוסר צידה"<sup class="footnote-marker">19</sup><i class="footnote">הבבלי מציע הצעות נוספות לצמצום קניין זה, רק אם גם הוא משתתף במצוד אחר הצבי או הגוזל, ורק אם הוא עומד בצד השדה. הבבלי מסביר כך גם את מעשה רבן גמליאל והזקנים שהיו עומדים, לפי פירוש הבבלי, בצד שדהו של רבן גמליאל. אבל מקור הסיפור הוא במעשר שני פ"ה מ"ט, וברור שהמעשה אירע בעת הפלגה בדרך לרומא או בחזרה ממנה, והחכמים לא "עמדו בצד השדה" אלא היו במרחק רב ממנו. אף על פי כן השדה קנה, והבבלי לא התייחס למשנת זרעים שלא נלמדה בבבל (ראו זוסמן, סוגיות), ולא הכיר את נוסחתה המדויקת המצויה במשנה (או לא הכיר בנוסחתה של המשנה המצויה במשנה בסדר זרעים). ראו פירושנו למשנת עירובין פ"ד מ"א. </i>. כן מדגישה גם התוספתא שהחצר קונה רק מדעת (פ"א ה"ד). עמדה זו תוכח גם במשנה להלן (פ"ב מ"ג ומ"ד). הבבלי (יא ע"ב) חילק בין חצר משתמרת (בית סגור), שקונה גם שלא לדעתו, ובין חצר ש"אינה משתמרת"<sup class="footnote-marker">20</sup><i class="footnote">הבחנה זו מקורה בדיני טומאה. חצר משתמרת היא רשות היחיד (לעניין טומאה) משום שאין הרבים נכנסים לתוכה. ראו תוס', טהרות פ"ו ה"י, עמ' 666. חצר משתמרת נחשבת לצורכי קניין גם בירושלמי, מעשרות פ"ג ה"א, נ ע"ב; משתמרת ושכח, בבלי, גיטין עז ע"ב; קידושין מד ע"ב; בבא קמא נז ע"א.</i>, ששם אין קניין שדה תופס, וחלוקה זו איננה במשנה ובכל המקורות התנאיים. היא גם איננה מתאימה למקרה שבמשנה המדבר בשדה, וסתם שדה פתוח ואין בו גבולות. התלמודים מצמצמים אפוא את קניין השדה לקניין חצר משתמרת בלבד. בתוספתא מדובר על קניין בבית, ואולי אף זו מגמה לצמצם את כוח הקניין בחצר.
יתר על כן, המשפט בבבלי איננו מאוזן:
חצרו של אדם קונה לו שלא מדעתו! הני מילי בחצר המשתמרת, אבל חצר שאינה משתמרת, אי עומד בצד שדהו – אין, אי לא – לא. ומנא תימרא דחצר שאינה משתמרת, אי עומד בצד שדהו אין אי לא לא? (יא ע"א). חצר המשתמרת קונה ללא דעת, וחצר שאינה משתמרת הבעל צריך לעמוד לידה. האם העמידה היא לצורך ידיעה, או לצורך שליטה, או שנדרשים שני התנאים הללו? כך או כך ההבחנה איננה במשנה, איננה במקבילות וכנראה משקפת התפתחות הלכתית שמטרתה לצמצם את קניין החצר.
העיקרון שרשותו של אדם קונה לו מופיע בבירור כבר במקורות התנאיים. הגט מגיע לידי האישה בכך שהוא מגיע לביתה: "הזורק גט לאשתו והיא בתוך ביתה, או בתוך חצרה, הרי זו מגורשת. זרקו לה בתוך ביתו או בתוך חצרו, אפילו הוא עמה במטה אינה מגורשת. לתוך חיקה או לתוך קלתה הרי זו מגורשת" (משנה, גיטין פ"ח מ"א), וכן לעניין קנייני אחר: "אימתי אמרו מטלטלין נקנין במשיכה? ברשות הרבים או בחצר שאינה של שניהם. ברשות הלוקח, כיון שקיבל עליו קנה" (תוס', קידושין פ"א ה"ח; בבא בתרא פ"ה ה"ב).
הירושלמי מביא לכך דרשה: "אין לי אלא בידה, בגינתה בחצירה מניין? תלמוד לומר 'ונתן' 'ונתן'. עד כדון כרבי ישמעאל. כרבי עקיבה? תני רבי ישמעאל, ויקח את כל ארצו מידו ועד ארנן, וכי מידו לקח? אלא מהו מידו מרשותו" (גיטין פ"ח ה"א, מט ע"ב), וכן במדרש התנאי (ספרי דברים, רסט, עמ' 290).
המשנה עדיין דורשת השלמה. אם בעל השדה קנה, הרי ההלכה ברורה, אך במקרים שלא קנה, מי נתן את הרשות לציידים להיכנס לשדה? ניחא שהבעלים לא קנה את הצבי, אך הציידים מנועי כניסה לשדה, וכיצד קנו? זאת ועוד. כל המקורות מדברים על גינה וחצר שהן בשליטתו של אדם ובדרך כלל מוקפות קירות או גדרות, מעין החצר המשתמרת כפי שהתלמודים מפרשים, אבל המשנה מרחיבה את הדין לשדה, וזו הרחבה של ההלכה במקבילות. יתר על כן, גינה וחצר קונות משום ששליטת בעליהן עליהן. ההחלטה להחיל את ההלכה גם על שדה היא הרחבה. יש להרחבה זו הצדקה פורמלית (גינה ושדה שניהם רכוש פרטי), אך אין לכך הצדקה עניינית, שהרי חסר כאן ממד השליטה בפועל (בשונה משליטה משפטית).
יתר על כן, המשנה דורשת שני תנאים: ידיעת בעל השדה, ושליטתו בחפץ הנצוד הלכה למעשה. מה הדין כאשר רק תנאי אחד התקיים? מקרה מעין זה יש בתוספתא: "האומר יזכה לי ביתי במציאה שתפול לתוכו היום, לא אמר כלום" (פ"א ה"ד). אם כן מדובר בבית (שהוא עוד יותר משתמר מחצר "משתמרת" ובידיעה שאיננה קונקרטית אלא כללית) ואין די בכך. לשם קניין נדרשת ידיעה קונקרטית על אבדה (ואולי על אבדה מסוימת). התוספתא ממשיכה: "יצא לו שם מציאה, דבריו קיימין". אם כן די בידיעה כללית, גם אם אינה קונקרטית, אבל נדרשת ידיעה.

Mishnah 5

<small>עפ”י כתב יד קופמן</small>
<b>מציאת בנו ובתו הקטנים</b> – הילדים הקטנים תלויים באביהם ואין להם קניין עצמאי, וממילא כל מה שמצאו שייך לאביהם. אין במשנה התייחסות להגדרת הגיל של הקטנים, ועל כך יש דיונים במקורות אחרים<sup class="footnote-marker">21</sup><i class="footnote">ראו פירושנו לחגיגה פ"א מ"א; תרומות פ"א מ"א.</i>. כך גם קבעה המשנה שמציאת נערה לאביה (כתובות פ"ד מ"א; פ"ד מ"ד), נערה כקטנה<sup class="footnote-marker">22</sup><i class="footnote">ליחס בין נערה לקטנה ראו המבוא למסכת כתובות.</i>.
במשנת גיטין שנינו: "מציאת חרש שוטה וקטן יש בהן משום גזל מפני דרכי שלום, רבי יוסי אומר גזל גמור" (פ"ה מ"ח). מציאה שנמצאה על ידי אדם נחשבת כשלו אם אין בה סימנים (להלן פ"ב מ"א).
הדעה הראשונה במשנת גיטין מניחה כי במקרה שהמוצא הינו חירש, שוטה או קטן, הרי שהוא אינו כשיר משפטית לקנות את החפץ מן ההפקר על ידי לקיחתו. על כן, לפי תנא קמא, לקיחת החפץ הנמצא בכוח מן הקטן על ידי אדם אחר אינה גזל של ממש, שכן החפץ לא נקנה על ידי המוצא. תנא קמא קובע, עם זאת, כי לקיחה זו אסורה לא משום עיקר דין גזל, אלא משום "דרכי שלום". רבי יוסי סובר שיש בכך גזל גמור. בבואנו להסביר את דעת רבי יוסי הנחנו שהוא סובר כמאן דאמר שלחירש יש זכויות קניין (גיטין פ"ח מ"ז), וכמוהו כנראה הקטן והשוטה. ניסוחו של רבי יוסי אינו בא לטעון שיש כאן קניין "דבר תורה"; גם הוא מודה שיש כאן תקנה<sup class="footnote-marker">23</sup><i class="footnote">בבלי, יב ע"א.</i>, אלא שהוא סבור שבזכות התקנה נוצר קניין מלא. ההבדל בין דרכי שלום לגזל גמור מלמד ש"דרכי שלום" נתפסות כאמירה בעלת אופי יותר מוסרי ופחות קנייני, ואולי אף כאמירה מוסרית בלבד. העיקרון "דרכי שלום" חל לא רק בדיני ממונות, כפי שסיכמנו בפירושנו לגיטין.
לכאורה לפי משנתנו הלוקח מציאה של קטן נחשב כגזלן גמור של האב, שכן מה שקנה הקטן קנה אביו. ועדיין קשה למה נדרשה כאן תקנה, ונימוק של דרכי שלום, הרי קניין האב מוחלט. יתר על כן, למה משנת גיטין איננה מזכירה את האב ואת כל הרעיון שהמציאה שייכת לאב?
אפשר להציג את המשניות כחולקות, או את משנתנו כרבי יוסי בגיטין<sup class="footnote-marker">24</sup><i class="footnote"> כך בבבלי, שם. בתלמוד הבבלי ההנחה היא שקטן איננו קונה, ומשום תקנה ודרכי שלום העניקו לו את זכות הקניין, ובירושלמי ההפך: מלכתחילה קטן קונה, והתקנה היא שאיננו קונה. ראו ירו', גיטין פ"ה מ"ו, מו ע"ב.</i> ולהסביר שמציאת חירש היא גזל גמור של האב. עוד בירושלמי משמע שיש מחלוקת בשאלה האם אדם קונה מציאה בשביל אחר (פאה, פ"ד ה"ו, יח ע"ב). ברור שמשנתנו מהלכת בדעה שאכן אדם קונה מציאה לאחר, זה יסוד הדיון במשנה הקודמת (פ"א מ"ד); אם כן לפי הירושלמי יש שתי מחלוקות: האם קטן קונה (משנת גיטין) והאם קטן (או גדול) מקנה לאחרים. כך יש למעשה ארבע דעות, שהראשונה בוטלה:
קטן אינו קונה  –    –  – זה דין תורה שבוטל.
קטן קונה לעצמו,  –  כתקנה,   –    –    –  אך אינו מקנה לאחר – גיטין
קטן קונה,   –    –  כקניין לכל דבר,   –    –  אך אינו מקנה לאחר – גיטין
קטן קונה,   –    –  מתקנה או מדין תורה,   –  ומקנה לאביו – בבא מציעא
ברם דומה ששתי המשניות אינן מתנגשות כלל. כל אחת עוסקת בנושא אחר. המוקד ההלכתי הוא האם הקטן קנה לעצמו. על כך מדובר במשנת גיטין. השאלה האם אביו קנה איננה מעסיקה את המשנה. כל מטרת המשנה היא להדגים את השאלה העקרונית האם הקטן יש לו קניין. משנתנו, לעומת זאת, עוסקת בשאלה האם הקטן נחשב עצמאי או ידו הארוכה של האב. אלו הבחנות משפטיות בלתי תלויות זו בזו. בפועל במקרה המתואר (מציאת קטן) שתי ההגדרות נפגשות. אם הקטן קונה – המציאה איננה שייכת לאב, ואם הקטן איננו קונה – הרי מעשהו שייך לאביו. בפועל במקרה של מציאה שני הכללים מתנגשים. אבל המשניות אינן עוסקות בפרטים אלא בעיקרון. הדיון במשנה איננו נושא אפוא אופי מעשי (מה עושים עם מציאת הקטן) אלא בשאלה העקרונית ההיפותטית או התאורטית. זו דוגמה יפה לעיסוק בית-מדרשי ולא ריאלי. לו היו דנים במקרה ריאלי צריך היה לשלב את שתי המשניות. אבל הדיון צמח בבית המדרש, ובבית המדרש כל כלל חל לעצמו, גם אם יש מקרים שבהם הכללים מתנגשים.
<b>עבדו ושפחתו הכנענים</b> – כל מה שקנה עבד קנה רבו,<b> מציאת אשתו</b> – גם רכוש האישה שנוצר בימי נשואיה שייך לבעל, או ניתן להגדירו כשייך למשק המשפחתי שהבעל הוא נציגו והתגלמותו, קל וחומר רכוש שהאישה יצרה בהיותה בבית בעלה. בפירושנו לכתובות פ"ה מ"ה עסקנו במקרים החריגים שבהם סטו משפחות מהכללים ההלכתיים והאישה נהנתה מרכוש ומעצמאות כלכלית, אבל הכלל ההלכתי הוא שרכוש האישה שייך לבעל. להלן נחזור לעניין זה. <b>הרי אלו שלו</b> – של אבי המשפחה.<b> מציאת בנו ובתו הגדולים</b> – הבן והבת ה"גדולים" הם עצמאים. יש להניח שהמשנה מדברת על מצב של משק המבוסס על משפחה מורחבת.
<b>משפחה מורחבת</b>
בתקופת המשנה והתלמוד רווחו שני מבנים משפחתיים. האחד היה מבוסס על משפחה גרעינית, ובה היה הבעל אבי המשפחה ובעל המשק. ברם במקביל רווח מבנה אחר של משפחה מורחבת. במשפחה מעין זו היה האב בעל המשק והבנים עבדו במשק המשפחתי, אך האב היה בעל הרכוש. הירושלמי מגדיר מצב זה "בטפולין אצלו"<sup class="footnote-marker">25</sup><i class="footnote">כך לעניין מציאה ונושאים נוספים. ראו ירו', פאה פ"ד ה"ו, יח ע"ב; דמאי פ"ב ה"ג, כג ע"א; כתובות פ"ו ה"א, ל ע"ג; בבא מציעא פ"א ה"ה, ח ע"א. למשפחה המורחבת ותפוצתה ראו פירושנו להלן פ"ז מ"ו; עירובין פ"ו מ"ז; רובין, אבל; ספראי, משפחה, ושם ריכוז של דוגמאות כגון משנה, עירובין פ"ו מ"ז, וראו פירושנו לפסחים פ"ח מ"א.</i>. עם מותו של האב נותרו האחים שותפים בכול, וללא רכוש פרטי כלל.
רבי חייא קובע: "סתם אחין שותפין עד שלשה דורות" (ירו', בבא בתרא פ"ט ה"ה, יז ע"א), הווה אומר שבדרך כלל נשארו האחים שותפים גם אחרי מות אביהם עד שלושה דורות, ורק הדור הרביעי פירק את השותפות. אף המדרש אומר: "אם תשקר לי ולניני ולנכדי... אמר רבי אבא בר כהנא עד כאן לאחים השותפין" (בראשית רבה, נד ב, עמ' 577). במקורותינו עדויות רבות לאחים שחילקו והשתתפו, הווה אומר שחילקו את הרכוש המשפחתי ואחר כך החליטו לחזור למבנה כלכלי וחברתי של בית אב. שותפים רגילים הם שותפים ברכוש מסוים, בשדה או בחנות, בעבד או בבית. אבל אחים שותפים הם שותפים בכול, ואין להם רכוש פרטי כלל.
בדרך כלל החובות והזכויות ההלכתיות היו אישיות. אדם חייב בנר שבת או בהרמת מעשרות, אף שבפועל החוב הכספי מוטל על בית האב. רק במקרים בודדים יש בהלכה ביטוי למצב של משפחה מורחבת<sup class="footnote-marker">26</sup><i class="footnote">כזאת היא ההלכה שהאחים השותפים פטורים מ"קולבון" (תוספת תשלום של עמלה הכרוכה במתן מחצית השקל – משנה, שקלים פ"א מ"ז). כל אחד מהם חייב במחצית השקל באופן אישי. המשנה מניחה שאחים שותפים פטורים מן הקולבון. בהבנה הפשוטה הם פטורים מתשלום קולבון לחלוטין, ואפילו קולבון אחד אין הם צריכים לשלם. אם כך דינם כדין אישה או כוהן, ומשמע שמן התורה הם פטורים ממחצית השקל ורק מדרבנן התחייבו בכך, או שהיה נוהג רווח שגם בתי אב ישלמו מחצית השקל, אך הם פטורים מן הקולבון. לרמב"ם ולראשונים אחרים לא הייתה מציאות זו של בתי אב מובהרת, והם העדיפו לפרש "האחים והשותפים", הווה אומר שכל שותפים פטורים ממחצית השקל וממעשר בהמה (ראו הפירושים לשקלים פ"א מ"ז). לכאורה לשיטה זו לא ברור איזו שותפות פוטרת מן הקולבון; אין זה סביר ששותפותם של שניים בשדה פוטרת אותם מקולבון או ממחצית השקל, ומן הסתם נדרשת שותפות מלאה בכל הנכסים. פרשנים אחרים פירשו שכל שניים שהשתתפו בנתינת מחצית השקל פטורים מן הקולבון. כך פירש גם המאירי למשנת שקלים. פירוש זה מוקשה מתוכו: אדם פרטי שנתן סכום גדול ממחצית השקל חייב, לדעת אחד התנאים, שני קולבונות, ושניים שעשו זאת פטורים כליל מחובת הקולבון?! ועוד, וכי ייתכן שתימצא דרך כה פשוטה לעקוף את חובת הקולבון?! ראו עוד להלן בבא בתרא פ"ט מ"ב ואילך. אך אם נבין את השותפים כשותפים מלאים, בדגם המשפחה המורחבת, המשנה הופכת ברורה והכול שפיר. </i>.
אף על פי שהבן והבת הגדולים הם חלק מבית האב הם עצמאים, ולכן מציאה שמצאו שייכת להם, שכן במסגרת בית האב חבריו יכולים "לסגל"<sup class="footnote-marker">27</sup><i class="footnote">זה המינוח שבו משתמשים חכמים: "החובל בבתו קטנה, נזקה שלה, והשאר הרי זה פטור. חבלו בה אחרים, נזקה שלה, והשאר עושה לו בהן סגולה" (תוס', בבא קמא פ"ט ה"ח-ה"ט). אם כן ה"נזק" שלה, כלומר התשלום עבור פגיעה קבועה, שייך לה, ובכל השאר אם הוא חבל הוא פטור (שכן התשלום מגיע אליו), ואם אחרים פגעו בה אומנם הכסף שייך לו אבל הוא עושה בו "סגולה", כלומר למעשה הוא נותן לה אותו כמעין כסף כיס. המינוח אופייני למשפחה מורחבת. מבחינה משפטית רק לאב זכויות בעלות, אך בפועל יש לבני הבית רכוש אישי מסוים. רכוש זה הוא מה שהבן או הבת "סיגלו" לעצמם: "כשם שהאשה מסגלת מאחר בעלה והבן מאחר אביו והעבד מאחר רבו והשפחה מאחר גבירתה" (מכילתא דרבי ישמעאל, מסכתא דבחדש, ב, עמ' 208), וכן: "רבי שמעון בן יוחי אומר משל לשני אחים שהיו מסגלים אחר אביהם, אחד מצרף דינר ואוכלו ואחד מצרף דינר ומניחו. זה שהיה מצרף דינר ואוכלו נמצא אין בידו כלום וזה שמצרף דינר ומניחו נמצא מעשיר לאחר זמן" (ספרי דברים, מח כב, עמ' 108). הסגולה היא, אפוא, הסכומים הקטנים שהבן מקבל ויכול לצרפם לעצמו, או לבזבזם מיד. כמו כן: "קטן שאמר לאחד בשוק האכילני מעשר, מאכילו מפני תיקון העולם. אם היה לגדל אצלו כהן או לוי או עני, הרי זה מאכילן שלו. אם היה בן אשתו כהן או לוי או עני, הרי זה מאכילו מחלקו. אם חייב לו מזונות, או שהיה עושה עמו כדי מזונותיו, הרי זה מאכילו משלו, ועושה לו בחלקו סגולה" (תוס', תרומות פ"א הי"ג, ועוד). במקרה שבמשנת בבא קמא, כפשוטה, ה"סגולה" היא מעין הסדר פנימי בתוך הבית. באופן משפטי התשלום מגיע לאב, אבל בפועל הוא נמסר לבת ובא לבטא את השתתפותו של האב בנזק שנגרם לילדיו.</i> לעצמם מעט רכוש פרטי.
ברוח המערכת ההלכתית שהצגנו במבוא, הרי שרוב ההלכות בספרות חז"ל אינן ריאליות בחלק ממרכיביהם, אלא עקרוניות. למעשה חלק גדול מהמצוות מבוצע על ידי המשפחה המורחבת. כך למשל האב חייב למול את בנו, לפדותו, ללמדו תורה וכו' (משנה, קידושין פ"א מ"ז). בפועל בעצם המשפחה המורחבת מילאה את המצווה, שכן האב לא תמיד היה עצמאי מבחינה כלכלית. הוא הדין למצוות קניית לולב, בניית סוכה וכיוצא באלו. הדבר בולט בחובת מעשרות, תרומות, שביעית, ריבית וכיוצא באלו. למעשה מי שיבצע את המצווה או יימנע ממנה היא המשפחה המורחבת. ייתכן שיהיו בה גדולים (מבחינה הלכתית) שרוצים לקיים את המצווה, אבל הם אינם יכולים שכן הרכוש הוא משפחתי. אבל ההלכה דנה בחובתו של היחיד.
זו תפיסה בלתי ריאלית אלא עקרונית-אידיאית. היחיד חייב במצוות, כשם שיש מצוות המוטלות על כל הציבור. כיצד היחיד ממלא את חובתו? באמצעות המשפחה המורחבת, אבל המצווה מוטלת על כל יחיד. זו אפוא תפיסה עקרונית שהשינויים החברתיים אינם משתקפים בה.
<b>ועבדו ושפחתו העיברים</b> – הם אומנם עובדים כל זמנם אצל האדון, אבל מציאה היא מחוץ לחובת העבודה, והם אנשים עצמאיים.<b> מציאת אשתו</b> [<b>שגירשה</b>]– נוסף בצד. המילה מופיעה בעדי הנוסח האחרים, ולכאורה היא מתאימה למערכת ההלכתית.
<b>מציאת אשה</b>
מציאת האישה שייכת באופן כללי לבעלה, כאמור במפורש שהאב זכאי במציאה שבתו מצאה (כתובות פ"ד מ"ד), וזכויות הבעל עוד רבות משל האב. התלמוד הבבלי מסביר: "משום איבה" (שם מז ע"א), ורש"י מפרש: "דכיון דאינו חייב במזונותיה, אי אמרת מציאתה שלה איכא איבה ולא זיין לה תו" (מכיוון שהאב אינו חייב במזונותיה, אם תאמר מציאתה שלה תתעורר איבה והוא לא יזון אותה עוד). כמובן נימוק זה הוא בבחינת "חרב פיפיות"; אדרבה, אם הוא לא חייב במזונותיה הרי שמן הדין לפחות מה שהיא מוצאת יהא שלה! אלא שכל הנימוק שייך רק לפן המשפטי.
כפי שראינו בפירושנו לכתובות הבת נמצאת בבית אביה וסמוכה על שולחנו, אף אם ההלכה אינה מחייבת את האב במזונות בתו. כרגיל במשפחה מורחבת רק האב הוא בעל הרכוש, וממילא גם מציאות שמצאו בני הבית שייכות לו, כשם שבפועל הוא מפרנס את בנותיו. כבר בתחום זה ניכר פער בין משנת כתובות למשנתנו. משנת כתובות מנמקת מדוע מציאת הבת לאביה, ונראה שהיא מדברת גם על בת גדולה (שטרם נישאה), ואילו לפי משנתנו מציאת בת גדולה לעצמה.
אשר למציאת אישה. בניגוד לבנים הגדלים בבית אביהם שמסגלים לעצמם רכוש, מציאת אישה נשואה לבעלה. כך יוצא ממשנת כתובות (פ"ד מ"ד) שהזכרנו, ובמפורש שם (פ"ו מ"א): "מציאת האשה ומעשה ידיה לבעלה". ההבדל בין האישה לבן ולבת הגדולים עדיין טעון הסבר וליבון. מציאת האישה היא רווח בלתי צפוי (ושולי), ולכאורה היה מקום לטעון שאינו חלק מהסכם הנישואים. על כן יש צורך בנימוק מיוחד לכך, והתלמוד מציע כמה הסברים המשלימים זה את זה: כדי למנוע קטטה במשפחה, או כדי למנוע מצב שבו תגנוב האישה מנכסי בעלה ותגיד "מציאה מצאתי". הבבלי מנסח נימוק זה "משום איבה" (כתובות מז ע"א<sup class="footnote-marker">28</sup><i class="footnote">נימוק זה חוזר בבבלי לסדרת עניינים. ראו, למשל, בבא מציעא לב ע"ב. מקור הביטוי בתוספתא, ביצה פ"ד ה"י, אבל הוא איננו בירושלמי ומצוי הרבה בבבלי.</i>).
על כן נוספה במשנתנו המילה "שגירשה". כך המשפט הזה הולם את הרישא של המשנה. מציאת אשתו שלו, ואם גירשה המציאה שייכת לה. ברם עדיין קשה למה נשמטה המילה מכתב היד שלנו. ניתן להסביר את היעדר המילה מכתב היד כהשמטה, ברם ראוי עפ"י כתב-יד קופמן להוות עדות נאמנה גם כשהוא יחידאי, ולא תמיד הנוסח הקל והפשוט הוא המקורי. במקרה זה קשה להניח שמעתיק היה סוטה מהכלל הפשוט שמציאת אישה לבעלה, על כן אולי יש להעדיף את נוסחת כתב היד. ואכן המשפט מציג קול תנאי שונה ביחס למציאת האישה. מציאתה לעצמה, כמו של ילדיה הגדולים (שגם הם במסגרת בית האב המורחב). אם כן יש לפרש את המשנה כמחלוקת פנימית בין הרישא לסיפא; "תברא" בלשון הבבלי: מי ששנה את הרישא לא שנה את הסיפא.
ואכן במסכת כתובות הבבלי מביא ברייתא: "מציאת האשה לעצמה, רבי עקיבא אומר לבעלה" (סה ע"ב). אם כן, משנתנו ומשנת כתובות פרק ד ופרק ו הן כרבי עקיבא, ואילו חכמים חלוקים על כך. יש להניח שמסורת זו קדומה שכן היא בניגוד למגמה ההלכתית לצמצם את זכויות האישה, ואמוראים לא היו מחדשים תפיסה הפוכה. בהמשך הסוגיה בכתובות אף מובא תיקון, "איפוך", המהפך את שמות הדוברים בברייתא. אין לנו מקבילות לברייתא זו, אם כי ייתכן שסוגיית הירושלמי (כתובות פ"ו ה"א, ל ע"ג) הכירה את הברייתא ורומזת אף היא למחלוקת בנושא.
מבחינה מתודולוגית עלינו להדגיש: העדות על העמדה שמציאת האישה לעצמה מופיעה רק בבבלי, ובכתב יד אחד של משנתנו. לכאורה היה עלינו לקבל שזו גישה מאוחרת, בבלית בלבד. ברם קשה להניח שהבבלי היה מחדש עמדה כנגד כל מסורת הפסיקה התנאית והאמוראית, וההלכה הנוהגת בזמנו. בדרך כלל אם עדות המיוחסת לתנאים מצויה רק בתלמוד הבבלי ואין לה מקבילות תנאיות, אנו רואים בכך עדות לתפיסה מאוחרת (אמוראית). אבל אין בכך קביעה שלא ייתכן שהבבלי משמר מסורות קדומות, אף במקרים שאין להם זכר בספרות התנאים עצמה. יש להניח שלבבלי היו מסורות קדומות, ובמקביל ודאי שיוצרי התלמוד חידשו דברים ותפיסות מדעתם. אלא יש לנסח שאם אין לדברי התלמוד מקבילות קדומות – אין לנו אלא מה שיש לפנינו. כלומר אין ראיה לכך שעמדה כזאת קדומה.
במקרה שלנו יש סיבה לטעון כי העמדה שמציאת אישה לעצמה היא עמדה הלכתית קדומה, וכך גם יש לה עדות בעפ"י כתב-יד קופמן, המשמר, אולי, נוסח מקורי. על כן הצענו שזו עדות תנאית או אולי קדם-תנאית, שנדחקה מההלכה הנוהגת.
הסוגיה למשנת כתובות (בירושלמי ובבבלי כאחד) רואה במציאה רווח נוסף שאינו חלק מהמשק הביתי, וצריך נימוק מיוחד כדי להעבירו לידי הבעל. לעומת זאת משנת בבא מציעא רואה בו בפשטות חלק מנכסי המשפחה, וכולם שייכים לאבי המשפחה. סוגיות הירושלמי דנות בכך (כתובות פ"ו ה"א, ל ע"ג; בבא מציעא פ"א ה"ה, ח ע"א), והתלמוד מסביר שמציאה היא רכוש המשפחה, משום שהבעל יכול להפנות את בני ביתו לכל מלאכה שהיא, והאישה עצמאית יותר מבנה ולכן בעצם הייתה המציאה צריכה להיות שלה אילולא אותו נימוק מיוחד. כאמור, הרושם הוא שהמשניות, או לפחות משנת בבא מציעא, לא הכירו הבחנות אלו. לדידם מציאה היא כמו מעשה ידיים, ושייכת לבעל.
עם זאת, במקרה זה התלמוד מעניק לאישה מעמד עצמאי יותר מזה שמשתמע מפשט המשנה.
החידוש הגדול של התלמוד הוא דווקא במה שהניח בפשטות, כמובן מאליו, <b>שאין הבעל יכול לצוות על האישה לעבור מעבודה לעבודה</b>. זו עמדה מעניינת שאיננה עולה ממקורות אחרים, ויש בה משום חידוש בהבנת מעמדה של האישה. כמו כן למדנו שהכלל הידוע שמציאת האישה לבעלה נחשב, לפחות בעיני התלמוד הבבלי, כשנוי במחלוקת. הטיעון שהבעל איננו יכול להעביר אישה מעבודה לעבודה הוא עוד חריגה מהתפיסה שהאישה מצווה לעשות מה שבעלה מורה לה לעשות. תפיסה כזאת (של ציות מלא) איננה מופיעה במפורש במקורות, אך ניתן היה להבינה.
<b>אף על פי שלא נתן לה כתובתה הרי אלו שלהם</b>– לפי נוסחת רוב עדי הנוסח המשפט הזה במשנה הוא המשך הדין הקודם. מציאת אישה נשואה לבעלה, אבל משנתנו מדברת על אישה שגורשה, וכתובתה טרם נפרעה. האישה נחשבת למגורשת אף על פי שלבעל חובות כספיים כלפיה, ולכן מציאתה לעצמה. עד כאן הנוסחה כפי שהיא ברוב עדי הנוסח, ויוצא ממנה שמשנתנו מסכמת את הדינים במשנת כתובות. אם נפרש את משנתנו כעפ"י כתב-יד קופמן לפנינו מקרה נוסף: אישה שגורשה וטרם ניתנה לה כתובתה, איננה נחשבת למגורשת. בגלל זה מציאתה שלה. אבל לפי נוסחת עפ"י כתב-יד קופמן צריך היה לנסח לא "אף על פי שלא נתן לה כתובתה" אלא "הואיל ולא נתן לה כתובתה".
מצב זה של גירושין והשהיית הכתובה נזכר פעמים מספר. כך למשל נידונה השאלה האם המחזיר גרושתו רשאי לסמוך על כתובה ראשונה, ומכאן שזו טרם נפרעה (משנה, כתובות פ"ט מ"ט; פ"י מ"א). בגלל עלות הכתובה הרי שלעיתים זו הפכה לחוב רגיל שפירעונו נדחה לזמן מה.

Mishnah 6

<small>עפ”י כתב יד קופמן</small>
<b>מצא שטרי חוב אם יש בהם אחריות נכסים</b> – כלומר בגוף השטר נקבע שנכסי הבעל (הקרקעות) הם ערבות לחוב<sup class="footnote-marker">29</sup><i class="footnote">משנה, פאה פ"ג מ"ו; כתובות פ"י מ"ג, וראו פירושנו להן.</i>, <b>לא יחזיר</b> – בעדי נוסח התלויים בבבלי (כגון <b>מ</b>) נוסף <u>שבית דין נפרעין מהן</u>. זה אכן הנימוק, אך הוא איננו מפורש במשנה. לפי ההלכה אם בעל החוב איננו משיב את החוב ניתן להפקיע מהחייב אדמות לכיסוי החוב. אם החייב מכר את אדמתו, והחוב קדם למכירה, ניתן להפקיע את הקרקע מהקונים, ואזי הקונים יהפכו לבעלי חוב ללווה (מכיוון שאין ללווה כסף, ייתכן שיפסידו את חובם). <b>אין בהם אחריות נכסים</b> – לא נכתב בשטר במפורש ש"נכסי אחראים לחוב", <b>יחזיר שאין בית דין ניפרעים מהן</b> – בית הדין לא יפקיע נכסים בעילת שטר זה ולכן אין אפשרות שהלווה והמלווה יעשו קנוניה ביניהם על חשבון הקונים.<b> דברי רבי מאיר וחכמים אומרים בין כך ובין כך לא יחזיר מפני שבית דין ניפרעים מהן</b> – אומנם אחריות נכסים היא חלק מהשטר, וגם אם הדבר לא נכתב בשטר במפורש בית הדין עדיין רשאי להפקיע את הנכסים, או על כל פנים לגבות מהחייב את חובו באמצעות הפקעת נכסיו. לכן לא יחזיר את השטר למלווה.
ההלכה קשה: הרי תמיד ייתכן שהשטר נפרע, ומסירתו למלווה עלולה לגרום לגבייה חוזרת של אותו חוב; מסירתו ללווה, לעומת זאת, גורמת לפקיעת החוב שאולי טרם נפרע. ניתן לתרץ כל אחת משאלות אלו, אך תמוה שהמשנה איננה קובעת האם יוחזר השטר למלווה או ללווה, ואולי הוא נמסר לשניהם והם אמורים להשתמש בו נגד הלקוחות. אם כך הוא – מדוע לא נאמר הדבר במפורש?
בתוספתא נאמר: "מצא שטרי חוב שאין בהן אחריות נכסים. <u>בזמן שלוה מודה</u>, יחזיר. אם לאו, לא יחזיר לא לזה ולא לזה, דברי רבי מאיר. שהיה רבי מאיר אומר, שטר שיש בו אחריות נכסים גובה מנכסים משועבדין, ושאין בו אחריות נכסים גובה מנכסים בני חורין, וחכמים אומרים זה וזה לא יחזיר, מפני שזה וזה גובה מנכסים משועבדים" (פ"א ה"ה). אם כן לפי רבי מאיר השטר חוזר לידי הלווה והמלווה. אם הם מסכימים ביניהם על כך הרי שהשטר תקף, הלקוחות יפסידו, והחייב יצטרך להחזיר ללקוחות, ואם הלווה והמלווה מתדיינים ביניהם האם החוב שולם – לא יחזיר. ההבדל בין המשנה לתוספתא הוא בתנאי שהתוספתא מוסיפה: יחזיר רק אם הלווה מודה.
מעתה, שלוש אפשרויות לפנינו:
1. המשנה תלויה בתוספתא ומקצרת את דבריה, כך שהמשפט במשנה איננו עצמאי, וכמשפט עצמאי אין לו מובן, כלומר אין הוא נכון מבחינה משפטית.
2. ההלכה במשנה אכן קשה, היא מתמקדת רק ברובד של השפעת ההחזרה של השטר על הלקוחות, ואיננה לוקחת בחשבון את ההשלכות על הלווה, והתוספתא חולקת עליה. ניתן להסביר את המשנה בטיעון ששטר הלוואה אמור להיות בידי המלווה, ועם הפירעון הלווה קורע אותו, לכן יש להחזירו למלווה.
3. המשנה עוסקת רק בהיבט אחד של ההלכה, כיצד מוודאים שהלקוחות לא ייפגעו. השאלה מה לעשות בשטר היא שאלה אחרת שבה המשנה איננה עוסקת. המשנה עוסקת רק בפן עקרוני אחד ולא במה שצריך בפועל לעשות. בדרך דומה הצענו להסביר את משנה ד. הסבר זה מציג את ההלכה כעקרונית ולא כהנחיה ריאלית מעשית.
לדעתנו ההסבר הראשון מתאים יותר. המשנה ללא התוספתא בלתי מובנת לחלוטין. כידוע, פרידמן טען כי המשנה תלויה בעריכת התוספתא, ואנו קיבלנו את דבריו כמתאימים לחלק מהמשניות. משנתנו תצטרף אפוא לקבוצת הראיות לשיטתו של פרידמן<sup class="footnote-marker">30</sup><i class="footnote">פרידמן, ברייתות; הנ"ל, תוספתא; הנ"ל, משנה ותוספתא, ועוד. לסקירת המחקר ראו זידמן, תוספתא ומשנה; אלמן, תוספתא פיסחה. ראו למשל פירושנו לתרומות פ"ה מ"ט ופ"ז מ"ד.</i>. במבוא למסכת נזיקין (כרך בבא קמא) סיכמנו את היחסים בין המשנה לתוספתא במסכת כולה.
במה חולקים רבי מאיר וחכמים? לפי נוסח המשנה הם חולקים האם גובים הלוואה מנכסים שנמכרו ללקוחות. כך פשט המשנה, אבל הסבר זה הוא נגד כללי ההלכה הרגילים. לפי ההלכה (משנה, בבא בתרא פ"י מ"ח) המלווה בשטר רשאי לגבות מנכסים שנמכרו אחרי חתימת השטר. מלווה בעל פה גובה רק מנכסים "בני חורין", כלומר נכסים השייכים ללווה בעת הגבייה. אם כן, לדעת רבי מאיר השטר עלול לפגוע בקונים שרכשו נכסים לאחר הזמן שבשטר, ואם לא נכתבה אחריות נכסים אי אפשר לגבות מנכסים שנמכרו בעבר (בין חתימת השטר למציאות). חכמים אינם חולקים על כך אלא מסבירים שעדיין ניתן בתוקף השטר לגבות מרכוש הלווה שנמכר לקונים אחרי מציאת השטר. עם זאת לא זה מה שכתוב במשנה, וחייבים לכלול בהסבר את ההנחה שהמשנה מדברת על בסיס משנה קודמת כלשהי שבה הוסברו הדברים.
זאת ועוד. במשנת בבא בתרא ההבדל הוא בין הלוואה בשטר להלוואה בעל פה, ואילו במשנתנו ההבדל הוא בין שטר שיש בו אחריות נכסים לבין שטר שלא נכתב בו "כל נכסי אחראין...". מבחינה משפטית ומילולית יש הבדל גדול בין המשניות, ברם המשנה מתנסחת באופן כללי, ובהתאם לכללים המקובלים. בכל שטר נכתב במפורש שהנכסים אחראים לגבייה, וסתם שטר הוא עם אחריות נכסים<sup class="footnote-marker">31</sup><i class="footnote">כך בבבלי, גיטין לז ע"א.</i>. הסבר זה אפשרי, ועדיין קשה. נכון שבשטר רגיל כתובה אחריות נכסים, אבל היה מן הסתם גם מצב שמרכיב זה לא נכלל, ואכן אנו שומעים שיש שטרות שבהם לא נכתב פרט זה. באוסטרקונים מאידומיאה, למשל, נכתב זיכרון דברים על הלוואה ללא פירוט אחריות נכסים.
בתירוץ זה, שיש שטר ללא אחריות נכסים, משתמש התלמוד הירושלמי בהקשר אחר (שביעית פ"י ה"א, לט ע"ב; בבלי, גיטין לז ע"ב), ואכן בסוגיית הירושלמי לשביעית שם "אתא עובדא קומי רבי יוחנן בשטר שאין בו אחריות נכסים, והורי משמט". לא נעסוק בהלכה, אבל מסופר שם מעשה בשטר שפרט זה חסר בו. זאת ועוד: הרי בכל זאת המשנה איננה מבחינה במפורש בין שטר שיש בו (נכתבה בו) אחריות נכסים ושטר שפרט זה (אחריות נכסים) אינו מופיע בו, ואילו במשנת בבא בתרא הבחנה זו תופסת מקום מרכזי. אי אפשר לטשטש את ההבדל בין משנת בבא בתרא למשנתנו. ואכן הירושלמי למשנתנו מדגיש שהמחלוקת בין רבי מאיר לחכמים במשנה היא עקרונית: האם ניתן לגבות קרקע על סמך שטר שאין בו אחריות נכסים.
1. תני בשם רבי מאיר, בין שטר שיש בו אחריות נכסין, ובין שטר שאין בו אחריות נכסים, גובה מנכסין משועבדים<sup class="footnote-marker">32</sup><i class="footnote">בדפוס ובכתב יד ליידן "בני חורין", והתקשו בכך מפרשים. </i>. 2. וחכמים אומרים שטר שיש בו אחריות נכסים גובה מנכסים משועבדים. ושאין בו אחריות נכסים אינו גובה מנכסים משועבדים. 3. על דעתיה דרבי מאיר לאי זה דבר הוא מחזיר? לצור על פי צלוחיתו" (ח ע"א)<sup class="footnote-marker">33</sup><i class="footnote">כך בכתב יד רוזנטל. הנוסחה בכתב יד ליידן היא: "1. תני בשם רבי מאיר. בין שטר שיש בו אחריות נכסין, ובין שטר שאין בו אחריות נכסים, גובה מנכסין בני חורין. 2. על דעתיה דרבי מאיר לאי זה דבר הוא מחזיר? לצור על פי צלוחיתו" (ח ע"א). המשפט השני סותר את הראשון, והמשפט הראשון בלתי הגיוני בעליל. כמו כן, בנוסח זה פשוט נשמט משפט. הנוסח המקורי היה כמו בכתב יד רוזנטל בתוספת קטנה, מסומנת בקו: "1. תני בשם רבי מאיר. בין שטר שיש בו אחריות נכסין, ובין שטר שאין בו אחריות נכסים, גובה מנכסין [משועבדים 2. וחכמים אומרים שטר שיש בו אחריות נכסים גובה מנכסים משועבדים. ושאין בו אחריות נכסים אינו גובה מנכסים משועבדים וגובה מנכסים בני] חורין. 3. על דעתיה דרבי מאיר לאי זה דבר הוא מחזיר? לצור על פי צלוחיתו". המשפט שבסוגריים [] נשמט מכתב יד ליידן, והכול בא על מקומו בשלום.</i>.
גבייה מנכסים משועבדים (נוסח הירושלמי שלפנינו)
הערה: מנכסים בני חורין גובה תמיד.
עדיין הנוסח קשה. לפי רבי מאיר בשטר תמיד גובה קרקעות. זו המשנה בפרק י בבבא בתרא. דברי חכמים הם לכאורה דברי רבי מאיר במשנתנו, אבל השאלה (3) של הירושלמי איננה ברורה. הירושלמי שואל לפי דעת רבי מאיר, לשם מה החזרת השטר? משמע שהשטר איננו מועיל. אבל השטר מועיל. ליברמן<sup class="footnote-marker">34</sup><i class="footnote">בפירושו לירושלמי כתב יד אסקוריאל (מהדורת רוזנטל).</i> מציע לתקן במקום "וחכמים אומרים": "ותמן את אמר", כלומר זו נוסחה אחרת לדברי רבי מאיר בשם "תמן" (הבבלי).
אם כבר בתיקונים עסקינן, פשוט יותר להחליף את הדעות שבציטוט הברייתא, ואז הברייתא ("תני...") תתאים למשנתנו, כדלהלן.
2. גבייה מנכסים משועבדים (הצעת תיקון)
הערה: מנכסים בני חורין גובה תמיד.
לפי נוסח זה ברור למה לדעת רבי מאיר שטר שאין בו אחריות נכסים אפשר להחזיר, שכן אין לו כל משמעות. הרי אי אפשר להפקיע בעזרתו אדמות, ועל עצם ההלוואה אין ויכוח.
עדיין אנו רואים גישות שונות לגבי השאלה העיקרית: האם שטר שאין בו אחריות נכסים גובה מקרקעות משועבדות או לא.
על העמדות סביב הנושא הזה (שטר שאין בו אחריות נכסים) אומרת המשנה בכתובות שאם פרט זה לא נכתב חייב שהוא "תנאי בית דין" (כתובות פ"ד מ"ז). כלומר גם אם לא נכתבה אחריות נכסים שטר הכתובה מפקיע נכסים של הבעל (שנמכרו ללקוחות אחר כתיבת הכתובה). כבר מהמשנה משמע בבירור שכלל זה נכון על כתובה בלבד. בפרק בכתובות שם מובאת סדרה של תקנות לטובת האישה, שאם לא נכתבו בכתובה הן חלות משום שהן "תנאי בית דין". בלשוננו זו תפיסה של צדק חוזי<sup class="footnote-marker">35</sup><i class="footnote">פורת, צדק חוזי, וראו המבוא למסכת נזיקין.</i>. אומנם לשני הצדדים זכות להחליט כרצונם על תנאי העסקה, אך חכמים מכתיבים מרכיבים מסוימים ודורשים שהם ייעשו לפי אמות הצדק שנקבעו.
על כך אומר הירושלמי: "למי נצרכה? לרבי מאיר. אף על גב דרבי מאיר אומר שטר שאין בו אחריות נכסין אינו גובה, מודה הוא הכא שהוא גובה" (כתובות פ"ד ה"ט, כט ע"א). לדעת חכמים גם שטר רגיל שאין בו אחריות נכסים גובה מנכסים משועבדים, לפיכך המשנה מיותרת, אבל לפי רבי מאיר דין כתובה שונה מכל דין אחר. משנת בבא בתרא היא כחכמים. באמת לא חשוב אם נכתבה אחריות נכסים אם לאו, תמיד השטר מספק עילה להפקעת קרקעות משועבדות.
הטיעון שהמלווה והלווה עושים קנוניה נגד הקונים של הקרקע אכן מופיע במקורות אחרים: "אמר רבן שמעון בן גמליאל אף הערב לאשה בכתובתה, והיה בעלה מגרשה, ידיר הנאה, שמא יעשה קנוניא על נכסיו של זה, ויחזיר את אשתו" (משנה, ערכין פ"ו מ"א). הערב רשאי להדיר את הבעל שלא ייהנה מאשתו<sup class="footnote-marker">36</sup><i class="footnote">ראו המבוא למסכת נדרים, שם הצענו שבתקופה קדומה ניתן היה לאדם להדיר את רעהו, והייתה זו מעין קללה החלה על השני. </i> או הבעל יידור שאשתו לא תיהנה ממנו, על מנת שהבעל לא יוכל להחזירה.
בבבלי (יב ע"א) מיוחסת לשמואל הדעה שאין חוששים לקנוניה (בין המלווה ללווה נגד הלקוחות). יש היגיון רב בעמדה זו, שכן בכפר הקטן הלוואות ידועות לציבור, וקשה לנהל קנוניה מתוכננת. אבל זו עמדה אמוראית בלבד. כבר הסוגיה מקשה על שמואל, ולמעשה התשובה שניתנה היא ספרותית<sup class="footnote-marker">37</sup><i class="footnote">לדברי הסוגיה שטר שאין בו אחריות נכסים איננו גובה ממנו כלל (השטר פסול), ולהחזרת השטר שבמשנתנו אין כל משמעות. השטר שווה רק את הנייר שעליו הוא כתוב. </i>.
בשטרות מדבר יהודה שבידינו מצויים כמה שטרות חוב. באחד כתוב שהתשלום יהיה "מן נכסי" (נחל צאלים 49)<sup class="footnote-marker">38</sup><i class="footnote">ירדני, תעודות, עמ' 19.</i>. בשטר שני הלווה מדגיש "תשלמתא לך מנכסי ודי אקנה לקבלך (מנכסי [היום] וממה שארכוש לעומת החוב)"<sup class="footnote-marker">39</sup><i class="footnote">שטר מורבעת 18. ירדני, תעודות, עמ' 17. </i>. הוה אומר שבמצב רגיל רק הנכסים הקיימים משועבדים, והכותב מדגיש שגם נכסים עתידיים שירכוש משועבדים עד גובה החוב. נוסחה זאת חוזרת בשטר מנחל דוד<sup class="footnote-marker">40</sup><i class="footnote">ירדני, תעודות, עמ' 20. </i> (איור 4).

Mishnah 7

<small>עפ”י כתב יד קופמן</small>
<b>מצא גיטי נשים ושחרורי עבדים</b> – שטר שכתב אדם לגרש את אשתו או לשחרר את עבדו.<b> דייתיקי</b> – דייתיקי היא מילה יוונית שמשמעה שטר (διαθήκηdiateke)<sup class="footnote-marker">41</sup><i class="footnote">הבבלי (יט ע"א) מציע הסבר מילולי אחר: "דא תהא למיקם ולהיות", וזו דרשה נאה. ייתכן שהתלמוד לא היה מודע למקור היווני, אך סביר יותר שזו פרשנות עממית שנועדה לציבור שלא הכיר את היוונית, ולחיזוק הזיכרון. זו דרכו של הבבלי בפירוש מונחים משפטיים הבאים מיוונית, ראו למשל משנה ב להלן (כלי אנפוריה). הבבלי מצמצם את משמעות המונח לשטר מתנה בלבד.</i>, <b>מתנה</b> – שטר שכתב אדם לתת מתנה לאדם אחר. דייתיקי משמשת לרוב בזיקה לצוואת שכיב מרע. כך גם ביוונית משמעות המילה בעיקר צוואה, אך גם כל מעשה משפטי אחר הנעשה באמצעות שטר (δια ביוונית היא מילית לציון הדרך או כלי הביצוע), ובתוספתא נמסרה נוסחה של הדייתקי: "דא תהא לי לעמוד ולהיות, אם מתי יינתנו נכסיי לפלני" (בבא בתרא פ"ח ה"י). כלומר, כתיבת שטר זה תהיה לסגולה כי אעמוד מחוליי, אך אם אמות הריני נותן את נכסיי לפלוני. נוסח מעין זה נמצא בפפירוסים, בלי הדגשת הסגולה אשר הכותב מצפה לה<sup class="footnote-marker">42</sup><i class="footnote">ראו גולאק, ספר השטרות, עמ' 164-154; ירון, השפעות; ליברמן, תוספתא כפשוטה, בבא בתרא, עמ' 428-427.</i>. גם בתוספתא סתם דייתיקי היא צוואה. שטר מתנה הוא שטר נתינה לאחר, שכותב אדם בריא. לעיתים הדייתיקי מכונה דייתיקי מתנה, כלומר שטר מתנה (משנה, מועד קטן פ"ג מ"ג).<b> ושוברים</b> – קבלה על קבלת מתנה.
<b>הרי זה לא יחזיר שני אומר כתובים היו ונימלך שלא ליתנן</b> – שטר כזה אמור להיות בידי המקבל, ולכאורה אין כל נזק אם יינתן לנותן. הרי הנותן החליט לשחרר את העבד, או לתת מתנה, ואם השטר יוחזר אליו ישתמש בו וישחרר את העבד. אלא שכמובן החשש הוא שהנותן חזר בו, אם לאחר שנתן את השטר התחרט, ואם התחרט לפני נתינת השטר. כך או כך, החזרתו לנותן תגרום לתקלה. גם כאן בתוספתא הסבר מתאים למשנה הקודמת: "מצא גט אשה, בזמן שהאיש מודה יחזיר לאשה, אם לאו לא יחזיר לא לזה ולא ולזה" (פ"א ה"ו)<b>.</b> 
למעשה, כל מצב עלול לגרום לתקלה. כך למשל אם האישה גורשה היא עתה מגורשת, ואם יוחזר השטר לבעל תחזור להיות אשת איש, ללא קידושין מחודשים, ולמעשה תחיה באיסור עם בעלה. אם קיבלה בעבר את הגט והתחתנה עם אחר נישואיה כשרים, אבל כאשר הגט מוחזר לבעל נישואיה לאחר פסולים. כלומר בכל מצב עלולה להיגרם תקלה, בין אם יוחזר השטר בין אם לא יוחזר. ההלכה צריכה להכריע מהי התקלה המינימלית, וכמובן הסכם בין בעלי הדבר מקטין עד מאוד את החשש לתקלה. עם זאת בירושלמי (ח ע"א) מצויה גם דעה שלישית, שאיננה במשנה, שלא יחזיר את השטר גם אם המלווה והלווה מסכימים על כך, מתוך החשש ששניהם עושים קנוניה נגד הלקוחות.
במשנה גיטין (פ"ג מ"ג) מובא דיון בשליח למסירת גט שאבד ממנו הגט ומצאו לאלתר. הגט כשר. הגמרא (בבלי, כז ע"א) מוצאת סתירה בין המשניות ומתרצת תירוץ רגיל של "הכא במאי עסקינן", שהמשנה שם במקום שהשיירות מצויות. כפשוטו הסבר זה נזקק לצורך הסברת המציאה "לאלתר" (על אתר), ושתי המשניות אינן סותרות. שם אין כל חשש שמא הבעל התחרט, הרי יש הלכות המונעות מהבעל שמינה שליח להתחרט<sup class="footnote-marker">43</sup><i class="footnote">ראו קארל, הערות. התירוץ פשוט ואין צורך בהבחנות הנוספות שהוא מציע שם. התירוץ "שיירות מצויות" כמובן איננו פשט המשנה, שהרי איננו כתוב בה. </i>.
כידוע לפי מסורת חז"ל בימי גזרות הדת שלאחר מרד בר כוכבא הונהג לקרוע גיטין שניתנו, כדי שלא תישאר עדות על כך<sup class="footnote-marker">44</sup><i class="footnote">אשל ופיקסלר, קריעת גט. </i>. משנתנו מעידה שלא כך היה הדבר במקרה זה, והגט לא נקרע. תמיד ניתן לתרץ שזו משנה קדומה, או שהיא עוסקת בעיקרון ולא בצד המעשי (האם ניתן למצוא גט).

Mishnah 8

<small>עפ”י כתב יד קופמן</small>
<b>מצא איגרות שום</b> – איגרת שום היא שטר שבית הדין מנפיק ובו שומה כלשהי. במסכת בבא קמא עסקנו בפעולות אלו של בית דין סביב שומה של נזק, אך זו רק אחת השומות שבית הדין נדרש לבצע. המונח נזכר יחד עם איגרת ביקורת: "ואלו כותבין במועד: קידושי נשים, גיטין ושוברין, דייתיקי, מתנה ופרוזבולין, אגרות שום ואגרות מזון, שטרי חליצה ומיאונים ושטרי בירורין וגזירות בית דין ואגרות של רשות" (משנה, מועד קטן פ"ג מ"ג). איגרות רשות הוא הכלל, וכל שאחריו דוגמאות<sup class="footnote-marker">45</sup><i class="footnote">לסגנון זה של כלל ודוגמאות ראו למשל סנהדרין פ"א מ"א לפי פירושנו לה. </i>. "רשות" כאן היא מצווה קלה, ומעשי בית דין אלו הם פעולות חיוביות של בית הדין ולכן מותרות בחול המועד.
<b>שומא בבית דין</b>
על השומה הנעשית בבית הדין מקורות חשובים: "שום הדיינין שפיחתו שתות או הוסיפו שתות, מכרן בטל. רבן שמעון בן גמליאל אומר, מכרן קיים, אם כן מה כח בית דין יפה? אבל אם עשו אגרת בקורת, אפילו מכרו שוה מנה במאתים או שוה מאתים במנה – מכרן קיים" (משנה, כתובות פי"א מ"ה). כלומר אם בית הדין כתבו דו"ח מסודר, אפילו סטו מהמחיר ב-100%, המכר תקף. המונח "איגרת ביקורת" מעיד על רמה גבוהה של מנהל. בתוספתא: "אי זו היא איגרת בקורת? שום היתומים שלשים יום, ושום הקדש ששים יום. מכרו שוה מנה במאתים, או שוה מאתים במנה, מכרו קיים. רבן שמעון בן גמליאל אומר שום הדיינין שפחת שתות או הותיר שתות, מכרן קיים" (כתובות פי"א ה"ג)<sup class="footnote-marker">46</sup><i class="footnote">לאיגרות הרשות ומעשי בית דין ראו עוד להלן פ"ג מ"ו.</i>. מכר רגיל שיש בו טעות של שישית חוזר ונחשב לאונאה (להלן פ"ד מ"ד), ברם לבית דין כוח יתר, יותר משיש למוכר פרטי. בברייתות אנו פוגשים שני אופנים של "שום בית דין". האחד: "שלשה שירדו לשום. 1. אחד אומר במנה ושנים אומרים במאתים, אחד אומר במאתים ושנים אומרים במנה – בטל יחיד במיעוטו. 2. אחד אומר במנה (מאה דינרים) ואחד אומר בעשרים (סלעים = 80 דינרים) ואחד אומר בשלשים (סלעים = 120 דינרים) – שמין אותה במנה. רבי לעזר ברבי צדוק אומר שמין אותו תשעים דינר. אחרים אומרים עושין אותו שומה ביניהן ושמין אותן שליש" (תוס', שם פי"א ה"ב). אם כן, ב"שום" משתתפים שלושה והם מעריכים וקובעים את ערך המטלטלים. אם חברי בית הדין נחלקים הולכים אחר הרוב (1), ואם מוצעות שלוש הערכות מחיר שונות (מקרה 2) אזי לפנינו שלוש דעות כיצד מושגת ההכרעה: או שמהלכים אחר המחיר הגבוה, או שעורכים ממוצע בין שני המחירים הנמוכים או שמחלקים את הפער בין המחיר הנמוך לגבוה בשלוש ומוסיפים סכום זה להערכה הנמוכה<sup class="footnote-marker">47</sup><i class="footnote">ראו ליברמן, תוספתא כפשוטה, עמ' 360-359.</i>.
הדרך השנייה היא שיטת המכרז: "אי זו היא איגרת בקורת? שום היתומים שלשים יום, ושום הקדש ששים יום. מכרו שוה מנה במאתים, או שוה מאתים במנה, מכרו קיים" (תוס', כתובות פי"א ה"ג)<sup class="footnote-marker">48</sup><i class="footnote">אלבק מביא הסבר נוסף שבית הדין כתבו שטר נוסף ללוקח. הסבר זה יסודו בהררי קודש (ספר השטרות לר"י ברצלוני, עמ' 16; ספר השטרות לרב האי, עמ' 71 וראשונים אחרים), אבל כאמור הוא נגד התוספתא, וכנראה הוא מאוחר לתקופה התנאית. עם זאת, המכירה נחתמה בשטר. השטר הקדום שמופיע בספרי שטרות אלו הוא כנראה שטר שהיה מקובל. השטר נזכר גם בירו', מועד קטן פ"ג ה"ג, פב ע"א ועוד. </i>. אם כן, בית הדין מבצע מעין מכרז וקיימים כללים לגבי אורך המכרז. המשנה בערכין מסבירה את מגבלות המכרז: "שום היתומים<sup class="footnote-marker">49</sup><i class="footnote">משנת ערכין (פ"ו מ"א – מצוטטת להלן) והתוספתא (ערכין פ"ד ה"א, עמ' 546; בבלי, שם כא ע"ב; ירו', כתובות פי"א ה"ו, לד ע"ג) מניחות שאכן לעיתים בית הדין צריך למכור נכסי יתומים. בבבלי מוצגות עמדות המצמצמות מכירת נכסי יתומים. בדרך כלל נטלו חכמים על עצמם את התפקיד להיות מגיני היתומים ולשמור על רכושם, אך התירו למוכרו לכתובת אישה (משנה, גיטין פ"ד מ"ג), למקרים שהריבית אוכלת בנכסים (בגלל חוב שהם חייבים) ולמקרים אחרים. אין בעיה להעמיד את משנתנו באחד ממקרים אלו, ולא כאן המקום לברר מתי מותר למכור מנכסי יתומים. מכל מקום, גם במשנת גיטין ברור שלעיתים יש להיפרע מנכסי יתומים (גיטין פ"ה מ"ב), והרעיון שיש להימנע ממכירת נכסי יתומים מודגש בעיקר בתלמוד הבבלי (גיטין נב ע"א; ערכין כב ע"א) ולא במשנה, אם כי גם המשנה מגינה על זכויותיהם במידת האפשר (גיטין פ"ה מ"ב). אגב כך הבבלי מספר מעשה במכירת נכסי יתומים באנטיוכיה, אך אין זה מעשה במסגרת דיני ערכין אלא במסגרת השמירה על נכסי יתומים בימי האמוראים.</i> שלשים יום ושום ההקדש ששים יום ומכריזין בבקר ובערב" (פ"ו מ"א). הלשון "איגרת" ביקורת מלמדת שמכירה כזאת הייתה נעשית בכתב, כלומר נחתמת בשטר. שום ההקדש אורכו כפול. שום הקדש הוא מכירת שדה שפלוני הקדיש למקדש, והיא מוצעת למכירה או לגאולה.
הבבלי מועד קטן (כב ע"א) מבחין בין הכרזה הנעשית בכל יום להכרזה הנערכת רק בימי שני וחמישי. בדרך זו הוא מתרץ את הפער בין שלושים יום (הכרזה בכל יום) לשישים יום שבהם מכריזים רק בשני וחמישי. ספק אם זו מסורת ריאלית על הכרזה רק בימי שני וחמישי, שהם ימי ההתכנסות לשוק ולקריאת תורה<sup class="footnote-marker">50</sup><i class="footnote">ראו בהרחבה פירושנו למגילה פ"א מ"א.</i>, או שמא זו העמדה תאורטית של מי שיודע על הנוהג הקדום של ימי שני וחמישי ומנסה להבהיר בעזרתו את המחלוקות שלפניו.
האם נהגו בני בבל בנוהל ה"אכרזתא"? כנראה שלא, שכן התלמוד מספר: "דאמר רב נחמן: מעולם לא עשו אגרת בקורת בנהרדעא. סבור מינה, משום דבקיאי בשומא, אמר ליה רב יוסף בר מניומי: לדידי מיפרשא לי מיניה דרב נחמן, משום דקרו להו בני אכלי נכסי דאכרזתא" (בבלי, כתובות ק ע"ב). התלמוד מנסה אפוא להסביר שלא הכריזו מכיוון שהיו מומחים בנושא. מסתבר שההפך הוא הנכון: בית הדין בבבל היה פחות מסודר מזה שבארץ ישראל.
במקביל מובא בירושלמי הסבר דומה, ובצידו סיפור מימי רבי: "מהו איגרת בקורת? רבי יהודה בר פזי אמר: אכרזה<sup class="footnote-marker">51</sup><i class="footnote">ראו עוד ירו', מגילה פ"ד ה"ד, עה ע"ב.</i>. עולא בר ישמעאל אמר: עבדים שלא יברחו, ושטרות ומטלטלין שלא יגנבו... חנניה בר שילמיה בשם רב: אתא עובדא קומי רבי, בעא מיעבד כרבנן [בא מעשה לפני רבי ורצה לעשות כחכמים]. אמר לו רבי אלעזר בן פרטא בן בנו שלרבי אלעזר בן פרטא: לא כן לימדתנו בשם זקינך, 'אלא אם כן עשו איגרת בקורת'? וקיבלה, וחזר ביה ועבד כרבן שמעון בן גמליאל" (ירו', כתובות פי"א ה"ו, לד ע"ג). הנימוק של הירושלמי הוא שיש לתת פרסום למעשה, ולא רק כדי לקבל מחיר גבוה. עוד אנו שומעים מעשה מעניין מימיו של רבי על הפעלת ההלכה לפי רבן שמעון בן גמליאל. בבבלי (ק ע"ב) מובאות נוסחאות שונות של מעשה חשוב זה.
המקורות מנסים להעניק לאכרזה מבנה קבוע, אבל מדיון התלמודים, ומן ההיגיון הכלכלי, נראה שהיא השתנתה בתנאי המקום והזמן, לפי המכר (בבלי, כתובות ק ע"ב) ולפי הקונים. זו דוגמה נוספת להשתלטות הפן הפורמליסטי על החשיבה של בית המדרש, וכן התרחבות הפן התאורטי-משפטי על פני המרכיב הריאלי של ההתנהלות הרגילה.
המשנה בערכין קובעת: "מכריזין בבקר ובערב" (פ"ו מ"א), והתוספתא מסבירה: "שום היתומים שלשים יום, ושום הקדש ששים יום, ומכריזין בבקר ובערב, בהכנסת פועלין ובהוצאת פועלין אומרין כמה סימניה כמה היתה יפה וכמה היא רוצה לפדות"<sup class="footnote-marker">52</sup><i class="footnote">תוס', ערכין פ"ד ה"א, עמ' 546; בבלי, שם כא ע"ב; ירו', כתובות פי"א ה"ו, לד ע"ג.</i>. אם כן, ההכרזה בבוקר ובערב נועדה לפרסום מרבי בזמן שבני הכפר משכימים לעבודה. ההכרזה כוללת את תיאור השדה<sup class="footnote-marker">53</sup><i class="footnote">"סימניה" הם תיאור החפץ או גבולות השדה. </i>, את מחירו ובמקרה של הקדש גם בכמה הבעל מוכן לפדותו, "ולמה שלשים? כדי לייפות כוחן שליתומין. ויכריזו יותר? עד שלשים את מייפה כוחן, מיכן ואילך את מריע כוחן. ואמור אף בהקדש כן? שנייא היא הקדש, שאת תופס ראשון ראשון. ויכריזו לעולם? דייו להקדש שיהא כפליים בהדיוט" (ירו', כתובות פי"א ה"ו, לד ע"ג). שלושים יום נועדו לאפשר קבלת מחיר גבוה, אבל מעבר לכך פגה האטרקטיביות של ההצעה. אפשר גם שאם הזדמנה לבית הדין הצעה טובה במיוחד היו "סוגרים" את המכרז מוקדם יותר, ואם המכרז נמשך אות הוא שבית הדין חשו שטרם קיבלו הצעה טובה, ואות הדבר לכל בני העיר שקרקע זאת ערכה מפוקפק, על כן יש חשש שהמציעים הראשונים ייסוגו מההצעה. הקדש זוכה לזמן כפול, ואין לחשוש מהתחושה שהשדה פחות אטרקטיבי שכן כל אדם שהציע מחיר אינו יכול להיסוג מהצעתו (להלן פ"ח מ"ב).
על תפקיד השומא במסגרת דיני נזיקין עמדנו בפירושנו לבבא קמא פ"ג מ"ט. איגרת השום, כמו גם האיגרות האחרות המופיעות כאן ובמקבילה שציטטנו לעיל ממועד קטן, מעידות על ההתארגנות הקהילתית המסועפת בעיירה היהודית. בית הדין הנזכר כאן איננו יכול להיות גוף וולונטרי של חכמים, נשען על הסכמה קהילתית, או על הכריזמה של החכם, אלא בית הדין הממסדי של הקהילה<sup class="footnote-marker">54</sup><i class="footnote">על כך ראו במבוא למסכת סנהדרין.</i>. רבי שנזכר פעל בתוקף סמכותו כנשיא.
<b>ואיגרת מזון</b> – איגרת שבית הדין מנפיק ובו החלטה שהבעל חייב במזונות אשתו, או יורשי הבעל במזונות אלמנתו. זו דוגמה אחרת לאיגרת שום, ולהלן דוגמאות נוספות. <b>שטרי חליצה</b> – הגט ניתן בשטר פרטי בין אדם לגרושתו. אבל חליצה היא מעשה בית דין ונעשית בבית דין, ובית הדין מנפיק שטר המדווח על המעשה. עסקנו בכך בהרחבה בפירושנו ליבמות פי"ב ובמבוא למסכת שם.
<b>שטר חליצה</b>
התורה מדברת על חליצה בפני זקנים, אך איננה מזכירה שטר אלא בקניית קרקעות ואולי גם בכתובה. מילות הפסוק "ספר כריתֻת" (דברים כד א) התפרשו על ידי חז"ל כשטר כתוב, כפי שגם עולה מדברי הנביא (ישעיה נ א). על כן היה מקום לפרש שגם חליצה היא בשטר, כמו גט כריתות. מכל מקום, המשניות מזכירות את שטר החליצה כשטר רגיל לכל דבר. כך משנתנו, וכן: "ואלו כותבין במועד: קידושי נשים, גיטין, ושוברין, דייתיקי, מתנה, ופרוזבולין, אגרות שום, ואגרות מזון, שטרי חליצה, ומיאונים ושטרי בירורין..." (מועד קטן פ"ג מ"ג שצוטטה לעיל). השטר נכתב לפי כללים מסודרים המתארים את המעמד הציבורי כפי שהתגבש. כאמור הגט הוא שטר הנכתב ברשות הפרט, לעומת זאת החליצה נעשתה בפני בית דין, ודנו בכך בהרחבה במקום אחר.
שטר החליצה שנוי בתוספתא (יבמות פי"ב ה"ג) סביב הדיון האם הרוק צריך להיראות לעיני הדיינים, והאם חליצה שאין בה שלושת המרכיבים (חליצה, רקיקה ואמירה) כשרה.
בראשונה היו כותבין שטרי חליצה, קרבת לקדמנא ושרת סיניה מרגליה דימינא ורקת קדמנא רוק דמיתחזי ואמרת ככה יעשה... (תוס', יבמות פי"ב הט"ו – קרבה לפנינו והסירה סנדלו מרגלו הימנית, וירקה לפנינו רוק הנראה ואמרה...). "בראשונה", משום שלאחר מכן נקבע שהרוק אינו חייב להיראות וממילא שוּנה גם סגנון השטר. בירושלמי נוסח מלא יותר: "בראשונה היו כותבין שטרי חליצה: במותב פלוני ופלוני, חלצה פלנית בת פלוני לפלוני בר פלוני בפנינו, דקרבת לקדמנא ושרת סיניה מעילוי ריגליה דימינא ורקת קדמנא רוקא דמיתחזי לנא על ארעא ואמרת 'ככה יעשה לאיש אשר לא יבנה את בית אחיו' " (סנהדרין פ"א ה"ג, יט ע"א)<sup class="footnote-marker">55</sup><i class="footnote">בדומה לכך בירו', מועד קטן פ"ג ה"ג, פב ע"א; ירו', יבמות פי"ג ה"ו, יג ע"א.</i>.
בבבלי השתמר קטע אחר מהשטר: "אמר אביי: האי מאן דכתב גיטא דחליצתא, ליכתוב הכי: אקרינוה לדידה מן מאן יבמי עד אבה יבמי, ואקרינוהו לדידיה מן לא עד לקחתה, ואקרינוה לדידה מן ככה ועד חלוץ הנעל" (יבמות קו ע"ב – מי שכותב שטר חליצה צריך לכתוב כך: הקראנו לה מ"מאן יבמי" עד "[לא] אבה יבמי", והקראנו לו מ"לא" עד "לקחתה", והקראנו לה מ"ככה" עד "חלוץ הנעל"). לפי זה אין הקריאה "חלוץ הנעל" הכרזה של הדיינים אלא המשך ההקראה לו.
השטר הקדום ביותר השתמר בטופס שטרות משנת 826 לספירה (לפי התאריך באחד השטרות). הוא משקף את מסורת ארץ ישראל, וזו לשונו (בסוגריים מרובעים השלמותיו של המהדיר, הפיסוק שלנו)<sup class="footnote-marker">56</sup><i class="footnote">מרגליות, הלכות ארץ-ישראל, עמ' כז.</i>:
[גט חליצה]
[אנחנו דיאני דמיקצותנא חתימין לתחתא]
[במותב חמשה הוינא, והקריבת פ' בת פ' דמן מאתה פ', ית פ' בר פ' יבומה לקדמנא, ואישתמ] דענוה[ו] [דאחוהי פ' מותנא דמן אבוהי הוא. ואמרנא ליה דאם צבית ליבומה, ואם לא איטלע] לה קדמנא [ריגלך די] ימינה, [ותשרי סינך מעל רגלך. ואטלע קודמנה ריגליה דימינא, ושרית סיני]ה מעל [ריגליה, ו]רקת באנפוהי [רוק ד]אתחזי לנא מן [פומא לארעא. ו]אקרינוהא מה דכתיב בספר [או]ריתא דמשה "מ[אן יבמ]י להקים לאחיו שם בי[שראל לא] אבה יבמי" ואקרינהו "לא חפצתי [ל]קחתה" ואקרינוהא [מה ד]כתיב בספר אוריתא ד[משה "ככה] יעשה לאיש אשר לא יבנה את בית אחיו ונקרא שמו בישראל בית חלוץ הנע[ל" ואנחנא דיאני] דהוינא יתבין תמן ענינא כלנא בתרה, ואמרנא חלוץ הנעל תרין זמנין. בכין כתבנא גיטא דחליצותא דנן וחתמנא ויהבנא לה לפלניתא דא דליהוי בידיה לזכו [
במושב חמישה היינו וקרבה פלונית בת פלוני מעיר פלונית את פלוני בן פלוני יבמה לפנינו, והשמיעה שאחיו שמאביו פלוני מת. ואמרנו לו שאם רצונו ייבם, ואם לא ישלח לפנינו רגלו הימנית ותוריד (תחלוץ) הנעל מעל רגלו, ושלח לפנינו רגלו הימנית וחלצה הנעל מעל רגלו, וירקה בפניו רוק שנראה לנו מפיו לקרקע<sup class="footnote-marker">57</sup><i class="footnote">אף שסוגיית הירושלמי אינה תובעת אלא שיראו שהרוק יצא מפיה (יבמות פי"ב ה"ו, יב ע"ד), נראה ששטר זה משקף את נוסח בבל, או את השפעותיו.</i>, והקרנוה (הקראנו לה) מה שכתוב בספר תורת משה "מאן יבמי להקים לאחיו שם בישראל לא אבה יבמי" והקרנוהו "לא חפצתי לקחתה" והקרנוהו מה שכתוב בספר תורת משה "ככה יעשה לאיש אשר לא יבנה את בית אחיו ונקרא שמו בישראל בית חלוץ הנעל". ואנחנו דיינים שהיינו יושבים שם ענינו כולנו אחריו ואמרנו "חלוץ נעל" פעמיים. ובכן כתבנו שטר זה של חליצה וחתמנו ונתנו לפלונית זו שיהא בידה לזכות.
השטר קרוב לשטרות בבליים אחרים בהבדלים משניים שלא נעמוד עליהם כאן<sup class="footnote-marker">58</sup><i class="footnote">ראו מרגליות, הלכות ארץ-ישראל, עמ' ה-ז.</i>.
בשטר אין חידושים רבים, ואין פרטים על החליצה עצמה. הטקס נעשה ללא הכנות מוקדמות (או שעל אלו אין השטר מדווח). את הפסוקים מקריאים בעל פה, ולא דווקא מטופס כתוב. היריקה היא על הקרקע, ובסוף הכרזה כפולה כמו שכתוב ברוב כתבי היד של המשנה (יבמות, פי"ב מ"ו).
השטר עוקב אחר מסקנות התלמודים: הוא קובע שבבית הדין צריכים להיות חמישה דיינים (ראו פירושנו ליבמות פי"ב מ"א), שהדיינים צריכים לענות פעמיים "חלוץ הנעל" ויתר הפרטים. מעניין שלמרות דברי התוספתא על שינוי נוסח השטר נותר המשפט הקדום "רוק הנראה לנו", אף שאין זו דרישה הלכתית ולפי התוספתא היא נעקרה מלשון השטר. מתברר ששינוי ההלכה אינו גורם לשינוי מקביל בנוסח השטר, ונוסח השטר, במקרה זה, שומר על הנוסח הקדום והקיים.
באותו פנקס הלכה ארץ-ישראלי משלהי התקופה הביזנטית או מראשית התקופה המוסלמית מצינו סיכום של מעמד החליצה:
זו היא מצוות חליצה
מלמד האשה שלושה פסוקים שיהיה לשונה רגיל לענות אחר הדיינים מאין יבמי וגו' ככה יעשה לאיש וגו' וניקרא שמו בישראל וגו'<sup class="footnote-marker">59</sup><i class="footnote">במשפט זה מסתתרת מחלוקת מי קורא את הפסוקים, הדיינים או האישה. לפי נוסח הבבלי (יבמות קו ע"ב) הדיינים מקריאים לה את הפסוק, וכן בשטר שציטטנו לעיל, אך התיאור מצניע את חלקם של חכמים בניהול המעמד עצמו.</i>.
והיא ויבמה באין אצל הדיינין, אפילו הדיוטות<sup class="footnote-marker">60</sup><i class="footnote">ניכר שהמחבר מודע לשאיפה שחכמים ינהלו את המעמד, אלא שכנראה לא בכל מקום היו חכמים בנמצא.</i>, ובלבד שיהא שם תלמיד רגיל מקרא ושטת חליצה שיהא לאשה והיא עונה אחריו כדי שלא תפקפק בדבר
והדיינין מלבישין אותו סנדל ברגל שלימין וכך הוא צריך לעשות: בזמן שהוא נועל את הסנדל צריך קושר ערקותיו שעל גמלו של רגל ענבים<sup class="footnote-marker">61</sup><i class="footnote">קושר את הרצועות אל מאחורי העקב (או על עקב הכף מלמעלה?) בעניבה (בניגוד לקשר רגיל).</i> ומניח שני ראשי הערקין שבים<sup class="footnote-marker">62</sup><i class="footnote">שווים בלשוננו.</i>
והיא מנחת רגלה בארץ בפניהן
ויהו הדיינין מושטין לה את הפסוק ואומרין לה אמור: מאין יבמי להקים שם לאחיו וגו'
והאיש אומר לא חפצתי לקחתה ויהא רגיל לה שתענה כראוי
ואומרין לאשה קרובי חולצי!
והיא יושבת בפניו ומחזקת בהן בידה שלימין ומתנת<sup class="footnote-marker">63</sup><i class="footnote">צ"ל ממתנת.</i> עד שתורידן.
ואחר כך נותנת בידה שלשמאול יושבת ומשבת (ומשכת) ראשי הערקין בשמאלה ולא מגעת ברגלו שלאיש, ומניח ידו של ימין מאחורי עקיבו וחולצת ערקו שלעיקבו ומורדת אותה בראשי אצבעות לתחת עקיבו
ולא יעקור רגלו ממכונה ואם ביקש לקלקל עקיבו מה ולא כולום וסנדלה הווי לחלוץ
ולא תמוש ידה לרגלו והיא מושכת בראש הסנדל עצמה בידה שלימין ומחזקת בו בשל מטה
והיא מושכת הערקין כמה שהית עד שהיא חולצת הסנדל מרגלו בימינה
ואל יכבוש רגלו מה חלצת ושלפה נעלו ותשליכינו בפניו ועוד לא תיגע בו
והיא רוקקת בפניו רוק גדול שיראה לדיינין ואם לא נראה חוזרת ורוקקת גדול ואומרת: ככה יעשה
ורבנין אומרין חלוץ הנל חלוץ הנעל<sup class="footnote-marker">64</sup><i class="footnote">זאת לפי מסקנת הבבלי שהדיינים עונים (קו ע"ב).</i>
אם היתה האשה גידמת בשתי ידיה חולצת בשיניה.
ואם רוקקת דם ואם היה בו צנירין הרוק כשר הוא
חזק חזק
יש בתיאור חידושים, ויש בו פרטים שאינם ידועים מספרות קודמת. ניכר שהמחבר דואג עד מאוד לצניעות, שלא ייגעו בני הזוג זו בזה. בספרות חז"ל מדגישים שמותר להם להתייחד לעיני הדיינים, אך אין פירוט כיצד למנוע נגיעה. שלב ראשון הוא שלב ההכנות. את האישה מלמדים לקרוא בשטף<sup class="footnote-marker">65</sup><i class="footnote">ההנחה היא שאישה יודעת לקרוא, אך לא כהלכה, ולא בשטף.</i>, למען כבוד המעמד. את הפסוקים היא קוראת מכתב הניתן לה (5). את הגבר מנעילים סנדל מתאים שיש לו שתי רצועות. את הרצועות הוא קושר בעניבה על "גמלו" של רגל (3). הגבר עומד והאישה יושבת לפניו, כנראה ישיבה מזרחית. בתחילת החליצה היא מתירה את עניבת הרצועות, אחר כך משחררת את העקב ביד ימין ושולפת את הסנדל בראשי אצבעותיה כדי לא לגעת בו. לגבר אסור לסייע לה להוריד את הסנדל (10), אך גם לא להקשות עליה (13). היריקה נתפסת כמעשה חיוני, שאם לא ירקה מספיק עליה לחזור ולירוק (כשיטת רבי אליעזר, יבמות פי"ב מ"ג). במקביל נאמר שהיריקה צריכה להיות "בפניו" (14). להערכתנו אין כאן חזרה לעמדה הכיתתית שהיא יורקת עליו ולא על הקרקע; "בפניו" משמעו רק בנוכחותו, ואין כאן אלא שימוש בלשון המקרא. גם השלכת הסנדל היא "בפניו". כמו כן נעשה שימוש במינוח "נעלו" (13), אף שזה סנדל. ניתן ללמוד מכאן שלשון המקרא ממשיכה להשפיע, ונראה שהמתח סביב השאלה היכן עליה לירוק (על הקרקע או על פניו) כבר שכך, והמחבר אינו רואה צורך להדגיש שהיריקה אינה עליו.
כמו כן מצויים שטרות מאוחרים יותר, ובהם כבר לא נעסוק.
<b>ומאונים</b> – מצא שטר שבו דיווח בית דין על מעשה מיאון. המיאון כולו הוא חידוש של התורה שבעל פה ובבסיסו מונח העיקרון שהאב משיא את בתו. זכות זו אינה מוטלת בספק, ועסקנו בכך בפירושנו לכתובות (פ"ד מ"ד<sup class="footnote-marker">66</sup><i class="footnote">ראו עוד המבוא למסכת יבמות.</i>). יש להניח שבפועל היה האב אחראי גם על קידושי בתו הבוגרת, ואולי אף קיבל את קידושיה, כל זאת בפועל, בתנאי החברה. גם משנת קידושין פ"ג מ"ח מרמזת שרגיל היה שהאב מעורב עמוקות בקידושי הבת הבוגרת, גם אם בפועל לא תפסו קידושין אלו אלא בהסכמת הבת עצמה, לפחות לפי תפיסתם הפורמליסטית של חכמים. בפועל טיפל האב בקידושי בתו. מבחינה פורמלית, בהיותה נערה וקטנה הוא קיבל את קידושיה, ומאוחר יותר, בבגרותה, היא הפכה לעצמאית בפועל. ברם כל עוד היה אביה בחיים הוא ניהל את מעשה הקידושין, והשאלה מי קיבל בפועל את כסף הקידושין היא משנית ומשפטית בלבד<sup class="footnote-marker">67</sup><i class="footnote">במבוא למסכת קידושין נעמוד על אפשרויות קידושין משפטיות פחות. הבולטת שבהן היא מתן הסבלונות, שהם ארוחה שהארוס מביא לבית ארוסתו, רמז לכך יש גם בסיפור מ"ספר המעשים" שנביא להלן.</i>.
<b>המיאון<sup class="footnote-marker">68</sup><i class="footnote">ראו פירושנו ליבמות פי"ג ובמבוא ליבמות, וראו הלברטל ושמש, מיאון.</i></b><u></u>
עם מותו של האב זכו האם והאחים בזכות לקדש את הבת, אבל זכות זו מותנית בכך שבבוא היום היא תסכים לנישואין ולא תמאן. אם הבת בגרה ולא אמרה מאומה היא כאילו הסכימה. לאחים ולאם אין מעמד בר תוקף על היתומה (תוס', יבמות פ"ו ה"ח), על כן יתומה שהשיאוה הם (אימה או אחיה) רשאית למאן, מה שאין כן אם השיאה אביה (משנה, יבמות פי"ג מ"א, וראו פירושנו לה). במשנה נאמר שיתומה "שהשיאתה אמה או אחיה לדעתה" צריכה למאן, "השיאוה שלא לדעתה אינה צריכה למאן" (יבמות פי"ג מ"ב). כפי שנראה, ברוב עדי הנוסח למשנה נאמר שהשיאוה "מדעתה" או "לדעתה", ומילה זו חסרה בעפ"י כתב-יד קופמן וכן ב- <b>פ</b>, <b>ל</b>, <b>ג3</b>, <b>ג19</b>, כולם כתבי יד ארץ-ישראליים. לפי ההלכה, קטנה שהשיאוה אימה או אחיה שלא לדעתה אין נישואיה נישואים ואפילו אינה צריכה למאן (יבמות פי"ד מ"ב), אבל בפועל נהוג היה כנראה שבני המשפחה בהחלט ניצלו את כוחם החברתי והשיאו את הנערה, צעירה או בוגרת, כחלק מההתחייבות המשפחתית הבלתי כתובה לעזרה הדדית<sup class="footnote-marker">69</sup><i class="footnote">במבוא למסכת קידושין הרחבנו בשאלה זו. </i>. עזרה שיש בה גם פטרוניות ושליטה, וכל אחד יכול לשפוט אותה בהתאם לתפיסתו המוקדמת.
דין מיאון הוא הלכה בעייתית. הבת שנישאה, ולפי בית הלל גם אם היא חיה עם בעלה, נחשבת כמי שטרם נישאה וחוזרת לבתוליה. זו דוגמה מצוינת להתהוות פיקציה משפטית, מציאות משפטית שאיננה משקפת את המציאות אלא תפיסה משפטית בלבד<sup class="footnote-marker">70</sup><i class="footnote">מוסקוביץ, פיקציה.</i>. יש להניח שההיגיון המשפטי הקדום אמר שהילדה יכולה למאן כל זמן שמצד אחד יש בה כבר דעת, ומצד שני אומנם היא בבית בעלה אך הייתה קטנה מכדי לקיים עימו יחסי אישות. כאשר הבת מגיעה לבגרות היא מגיעה למועד שבו היא יכולה ואמורה (חייבת) להתחיל לחיות עם בעלה חיי אישות; ברגע שחיים אלו החלו אין היא יכולה למאן עוד. היא יכולה לבקש גט, אך לא למאן.
בפועל אין הדברים הולמים. הבגרות המינית עשויה להגיע מוקדם הרבה יותר מהבגרות התודעתית, וגם להפך. אף על פי כן חכמים מחליטים שמעשה האישות איננו קיים מבחינה משפטית, וודאי שלא מעשה האירוסין. לפי מנהג יהודה גם בזמן האירוסין אפשרו חיי אישות, לפחות בצורה מוגבלת (ראו פירושנו לכתובות פ"א מ"ה), וודאי שהתינוקת הממאנת הייתה עשויה להיות כבר בעולת בעל.
עצם המיאון הוא, אפוא, חידוש גדול וחריג בכך שהוא מאפשר לאישה לבטל באופן חד-צדדי את הנישואין (או האירוסין). כפי שראינו בפירושנו ליבמות (פי"ג מ"א) אנו מניחים שלחידוש זה התכוון רבי יהודה בן בבא בעדותו (עדיות פ"ו מ"א).
הבעל יכול לקיים יחסי אישות עם הילדה עוד בטרם בגרה מינית, ומן הסתם גם עשה כן. המיאון עלול, אפוא, להתחולל כאשר הנערה כבר איננה בתולה. זה הרקע למחלוקת בית שמאי ובית הלל (יבמות, פי"ג מ"א). לדעת בית שמאי רק ארוסות ממאנות, בטרם החל הזוג לחיות חיי אישות, ובית הלל מרחיבים את המיאון גם לנשואות. אלא שכפי שראינו, העמדה זו היא לפי מנהג הגליל שחיי האישות החלו בו רק לאחר הנישואים. לפי שיטת ארץ ישראל נהגו לקיים חיי אישות (לפחות בצורה מזדמנת) לאחר האירוסין, עוד לפני הנישואים (משנה, כתובות פ"א מ"ה). מן הסתם ניסחו אז בית שמאי את עמדתם שבת זכאית למאן רק לפני קיום יחסי אישות, והניסוח שלפנינו הוא עיבוד "גלילי"<sup class="footnote-marker">71</sup><i class="footnote">ראו פירושנו ליבמות פי"ג מ"א, וכן המבוא למסכת קידושין ופירושנו לכתובות פ"א מ"ה. </i>.
כפי שראינו בית שמאי צמצמו את המיאון, הם ראו בו מעשה בית דין בלבד, ולעומת זאת בית הלל אפשרו מיאון במעמד בלתי פורמלי. גם בעניין המיאון ראינו אותה תופעה שמצאנו בחליצה. ההלכה הקדומה לא דרשה בית דין של חכמים דווקא, אבל לאט לאט התגבשה התביעה שבית דין של חכמים יאשר את המיאון, ונקבע שבית דין זה צריך להיות של שלושה, ונשמעת התביעה שאלו יהיו "מומחין", כלומר חכמים. פרטי התהליך נדונו בפירושנו ליבמות (פי"ג מ"א).
באופן תאורטי המיאון מוגבל עד גיל מסוים. המשנה קובעת: "כל מקום שיש מיאון אין חליצה וכל מקום שיש חליצה אין מיאון" (חולין פ"א מ"ז). לפי משנה זו המיאון הוא עד שהאישה (הנערה/בת) נמצאת בהיריון. במצב כזה היא כבר פטורה מחליצה. לכאורה נדרשים, אפוא, שלושה חודשי פירוד כדי לוודא שהאישה איננה בהיריון, אבל הבבלי (כתובות ק ע"ב) קובע שאין בהם צורך. הבבלי מסתייג למעשה ממשנת חולין: "אמר רב יהודה אמר רב: זו דברי רבי מאיר, אבל חכמים אומרים: יש מיאון במקום חליצה, דתניא: עד מתי הבת ממאנת? עד שתביא שתי שערות, דברי רבי מאיר, רבי יהודה אומר: עד שירבה השחור על הלבן" (חולין כו ע"ב)<sup class="footnote-marker">72</sup><i class="footnote">בבבלי, כתובות לו ע"ב, מובאת הברייתא ולא משנת חולין. </i>. הבבלי מצטט את משנת נידה (פ"ו מי"א). משנת חולין איננה כדעת רבי מאיר ואף לא כדעת רבי יהודה. שניהם תובעים גיל ביולוגי ונחלקים בפרטים (וקרובים דבריהם להיות שווים), ואילו המשנה קובעת מצב של היריון כגבול המיאון. אפשר גם שהמשנה אינה מדברת על תינוקת שחולצת הלכה למעשה אלא על הגיל שבו תינוקת (נערה) חייבת בחליצה. לפי המשנה בנידה (פ"ו מ"א) קטנה שהביאה שתי שערות חייבת בחליצה ("או חולצת או מתיבמת"). לכך התכוונה משנת חולין. עד גיל שתי שערות הבת ממאנת, אחר כך אינה ממאנת עוד וחייבת בחליצה (או ייבום). לכך התכוון רב יהודה באומרו שמשנת חולין היא כרבי מאיר. לפי פשוטם של דברים אכן משנת חולין חולקת לחלוטין על משנת נידה ומציעה לא את הגיל של רבי מאיר אלא סימן מובהק אחר, כשהנערה תיכנס להיריון.
בתוספתא יש מסורת מקבילה ומפורטת יותר: "עד מתי תינוקת ממאנת? עד שתביא שתי שערות, דברי רבי מאיר, ורבי יהודה אומר עד שירבה שחור על הלבן. רבי יוסי אומר עד שתקיף עטרה, רבי שמעון אומר עד שתפשט את הכף, בן שלקית אומר עד שתכלכל<sup class="footnote-marker">73</sup><i class="footnote">תסלסל, ששער תחתון יהפוך למתולתל.</i>. אמר רבי שמעון, מצאני חנניה בן כינאי בצידן אמר לו כשתלך אצל רבי עקיבא אמור לו עד מתי תינוקת ממאנת אם יאמר לך עד שתבוא שתי שערות אמור לו והלא במעמד כלכם העיד בן שלקות ביבנה עד שתכלכל, כשבאתי והרציתי דברים לפני רבי עקיבא אמר לי כילכול איני יודע, בן שלקית איני מכיר, אלא עד שתביא שתי שערות" (נידה פ"ו ה"ה-ה"ו, עמ' 647; בבלי, נב ע"א). אם כן, "שתי שערות" היא ההלכה מבית מדרשו של רבי עקיבא, וכפי שנראה להלן לבית מדרשו של רבי ישמעאל גבול דומה. כל ההגדרות קרובות להיות שוות, ואין הן אלא לשון נקייה לבגרות של הנערה הניכרת באברי המין שלה<sup class="footnote-marker">74</sup><i class="footnote">תופעה זו שבה מכונים אברים "צנועים" ופעולות "צנועות" או "מכוערות" בכינויים מכונה במחקר "יופימיזם". ראו פירושנו לסוטה פ"א מ"ב, וראו גם דיוננו במסכת שבת פ"ח מ"ד ונדרים פ"א מ"א. </i>.
אותה מסורת חוזרת בירושלמי: "1. כלתו שלרבי ישמעאל מיאנה ובנה על כתיפה. 2. רבי חזקיה בשם רבי אבהו, רבי יודה ורבי שמעון ורבי ישמעאל אמרו דבר אחד, תני, עד אימתי הבת ממאנת, עד שתביא שתי שערות, דברי רבי מאיר, רבי יודה אומר עד שירבה השחור, רבי שמעון אומר עד שתתפשט הכף, רבי זעורא רבי חייה בשם רבי שמעון בן לקיש עד שתתפשט הכף ויהא השחור רבה על הלבן. רבי אבהו רבי לעזר בשם רבי הושעיה, הלכה כרבי יודן. רבי יהושע בן לוי אמר הלכה כרבי יודה. 3. אתא עובדא קומי רבי יסא, אמר איזלון לגבי רבי אבהו דאית ליה אולפן הלכן כרבי יודה, אנן לית לן אולפן הלכה כרבי יודה<sup class="footnote-marker">75</sup><i class="footnote">לכו לרבי אבהו שיש לו לימוד (שמועה) שהלכה כרבי יהודה. אנו אין לנו לימוד שהלכה כרבי יהודה. </i>. רבי חנינה אמר הלכה כרבי יודה. 4. רבי יוחנן אמר לציפורייא, אתון אמרין בשם רבי חנינה הלכה כרבי יודה, ולית היא כן. 5. מאי כדון, חברייא בשם רבי חנינה, מודיי רבי יהודה שאם נבעלה משהביאה שתי שערות שאין יכולה למאן, רבי זעורה בשם רבי חנינה, מודיי רבי יודה שאם נתקדשה משהביאה שתי שערות שאינה יכולה למאן. על דעתיה דרבי זעורה דאמר נתקדשה משהביאה שתי שערות, הא אם נתקדשה עד שלא הביאה שתי שערות ונבעלה משהביאה שתי שערות יכולה היא למאן. ניחא על דעתין דחבריא דאינון אמרין נבעלה משהביאה שתי שערות, הא אם נבעלה עד שלא הביאה שתי שערות יכולה היא למאן. וזה<sup class="footnote-marker">76</sup><i class="footnote">זו – בתו של רבי ישמעאל.</i> אימתי, עיברה וילדה עד שלא הביאה שתי שערות, וחיה היא? לא כן אמר רבי רדיפא רבי יונה בשם רבי אילא איתא עיברה וילדה עד שלא הביאה שתי שערות היא ובנה מתים" (יבמות פ"א ה"ב, ב ע"ד).
בסוגיה זו שלושה רבדים. הסיפור התנאי הוא על בתו של רבי ישמעאל שמיאנה זמן רב לאחר שהביאה סימני בגרות. ברובד השני מובאת המחלוקת מתוספתא נידה. הרובד השלישי הוא אמוראי ובו סדרת עמדות שהלכה כרבי יהודה, וגם סיפור על רבי יסא, שאומנם לא הכיר במסורת שהלכה כרבי יהודה אך כשבא מקרה לפניו הפנה את השואלים לרבי אבהו המקל (כרבי יהודה). זו דוגמה מעניינת לחכם שיש בידו מסורת מחמירה, אך בבואו לפסוק הוא מפנה את השואלים לחכם אחר שמקל בהלכה. להלן נחזור לשאלה זו של "התחמקות" מפסק ההלכה.
בשלב שלישי הסוגיה מעמתת את סיפור רבי ישמעאל עם המסורת ההלכתית ומדגישה שגם רבי יהודה יודה שאם נבעלה אינה ממאנת. בתו של רבי ישמעאל נבעלה והרתה, ובוודאי יש בה סימני בגרות. הסוגיה מסתיימת, ועלינו להבין שאין בה תירוץ כיצד זה מיאנה בתו של רבי ישמעאל.
גם הבבלי (נידה נב ע"א) מכיר את הסיפור בבתו של רבי ישמעאל, ומהסוגיה יוצא שדברי רבי יהודה הם דבריו של רבי ישמעאל: "1. אמר להו רב כהנא: לא כך היה מעשה בבתו של רבי ישמעאל שבאת לבית המדרש למאן ובנה מורכב לה על כתפה, ואותו היום הוזכרו דבריו של רבי ישמעאל בבית המדרש, ובכתה בכייה גדולה מבית המדרש. אמרו: דבר שאמר אותו צדיק יכשל בו זרעו? דאמר רב יהודה אמר שמואל משום רבי ישמעאל: והיא לא נתפשה – אסורה, הא נתפשה – מותרת, ויש לך אחרת שאף על פי שלא נתפשה מותרת, ואיזו? זו שקדושיה קדושי טעות, שאף על פי שבנה מורכב על כתפה ממאנת והולכת לה. 2. ונמנו וגמרו: עד מתי הבת ממאנת – עד שתביא שתי שערות. 3. פרוש ולא עבוד עובדא. רבי יצחק ותלמידי דרבי חנינא עבוד עובדא כרבי יהודה, ואף על גב דנבעלה. אזל רב שמן בר אבא אמרה קמיה דרבי יוחנן, אזל רבי יוחנן אמרה קמיה דרבי יהודה נשיאה, שדר בלשא – ואפקוה. אמר רב חסדא אמר מר עוקבא: לא שירבה השחור ממש, אלא כדי שיהיו שתי שערות שוכבות, ונראות כמי שירבה השחור על הלבן. רבא אמר: שתי שערות המקיפות משפה לשפה. אמר רב חלבו אמר רב הונא: שתי שערות שאמרו – צריך שיהא בעיקרן גומות". המסורת הראשונה מצדיקה אפשרות שבת תמאן אפילו זמן רב לאחר שבאו סימני הבגרות המיניים שלה, וזאת בתואנה כי אלו קידושי טעות. לאחר מכן הסוגיה מוסרת ש"נמנו וגמרו" שהמיאון הוא עד גיל הבגרות. ההסבר הוא כרונולוגי. בימי רבי ישמעאל התירו למאן גם מאוחר יותר, ולאחר מכן "נמנו וגמרו" שהמיאון יסתיים בגיל שתי שערות. כאמור, גם לאחר "מניין" זה המשיכה המחלוקת, אך התקבלה הגישה העקרונית שסימני הבגרות הם גבול המיאון.
הסוגיה מספרת עוד שבתחילה הייתה ההלכה המגבילה את המיאון תאורטית ולא בוצעה (פירוש ל"ולא עשו מעשה"), עד שבימי רבי יוחנן אירע שפירשו כפירוש המקל<sup class="footnote-marker">77</sup><i class="footnote">איננו יודעים מהו הפירוש המקל, כרבי יהודה (עד שירבה שחור) או שנערה ממאנת גם לאחר שהיא יולדת. לפי הסוגיה הם נהגו כרבי יהודה, וכאמור הירושלמי אף סיפר על חכמים נוספים שנהגו כך. עם זאת, זו הפרשנות האמוראית שכבר איננה מכירה את האפשרות למיאון מאוחר יותר. להערכתנו דברי רבי יהודה משקפים גיל קרוב ביותר לזה של רבי מאיר. </i> ורבי יוחנן השתמש בכוחו הצבאי של הנשיא ושלח את חיילי המיליציה הנשיאותית<sup class="footnote-marker">78</sup><i class="footnote">ה"בלשים" הם משטרתו של הנשיא, כוח שמירה חצי לאומי וחצי פרטי הנזכר במקורות נוספים, ולא נרחיב בהם. </i> להוציא את התינוקת שמיאנה מאוחר מדי מבית אביה ולהחזירה לבית בעלה.
בפרטי המיאון עסקנו בפירושנו ליבמות פי"ג ובמבוא שם; נסתפק בכך שבית הדין היה מעורב במעשה כבר בימי התנאים, שכן למעשה מדובר כאן במצב שמבחינה מהותית חייבת להיות בו פעילות של כפייה. הרי הבעל רוצה להמשיך להחזיק באשתו, וודאי שנדרשת החלטה של בית דין לאפשר לה להתגרש ממנו, ועוד ללא שטר גט. אכן חכמים עוסקים בפרטים רבים של המיאון מתי מותר ומתי אין לבת אפשרות למאן. באופן כללי ההלכה מקילה עליה למאן, בניגוד לרוח הנושבת בהלכות גירושין בכלל. באופן כללי בית הלל הרחיבו כנראה את המיאון גם לגיל שמעבר לבגרות, ואיננו יודעים מה היה הגבול שלהם. בפועל, מכיוון שהמיאון לא נעשה דווקא בבית הדין הרי שה"רחוב" החליט מהו גבול המיאון. בית שמאי תבעו מיאון מסודר, ואף תבעו שמיאון לא יחול אלא אם הנערה טרם נבעלה. בראשית דור יבנה עדיין נהגה ההלכה המקילה של בית הלל, אבל בהמשך התפשטה הלכת בית שמאי ובית הדין של חכמים החל לעסוק במיאון. במסגרת זו נקבעו כללים משפטיים (עד מתי ממאנים). הפעילות של חכמים בתחום וקביעת ההלכות הן שני תהליכים משולבים.
המיאון, כמו חליצה, אינו דורש שטר, אבל במקורות מקבילים אנו שומעים על שטר מיאון: "בראשונה היו כותבין שטרי מיאונין, לא שפיא ליה ולא רעיא ליה ולית היא צביא להתנסבא ליה" (תוס', יבמות פי"ג ה"א – לא מתאים לו ולא רצוי לו והיא אינה רוצה להינשא לו). שטר זה מצוטט גם בירושלמי (מועד קטן פ"ג ה"ג, פב ע"א; סנהדרין פ"א ה"ב, יט ע"א). המינוח "בראשונה" הופיע גם לגבי שטר חליצה<sup class="footnote-marker">79</sup><i class="footnote">ראו פירושנו לפי"ב מ"ו.</i>, וגם שם התחבטנו מה השינוי בין "בראשונה" לבין ימיהם של חכמים. הוא הדין גם כאן. האם המינוח רק נגרר משטר החליצה או שחל שינוי בנוסח שטר המיאון? הבבלי מציע שינוי טכני בסגנון השטר (קז ע"ב – קח ע"א)<sup class="footnote-marker">80</sup><i class="footnote">ראו ליברמן, הפירוש הארוך, עמ' 154-153.</i>. ייתכן ש"בראשונה" משום שבהמשך ימי תנאים ואמוראים ויתרו על שטר והסתפקו בהצהרה בלתי פורמלית של הקטנה, כמו שראינו לעיל.
מכל מקום, השטר כתוב ארמית. אין צריך לומר שהשטר מעיד על מעמד של טקס ועל כללים מהו נוסח המיאון. השטר קרוב לדעת בית שמאי (משנה א) שהמיאון הוא טרום נישואין, ולכן הבת מצהירה שאינה רוצה להתחתן שכן טרם נישאה לו. התוספתא מצטרפת, אפוא, לעדויות על נוהגים הלכתיים כבית שמאי, בניגוד לרוב המקרים שבהם גברה דעת בית הלל<sup class="footnote-marker">81</sup><i class="footnote">לרשימה חלקית ראו ספראי, הכרעה כבית הלל.</i>.
על רקע זה יש להבין סדרת מימרות, שכבר צוטטה לעיל, המלמדות על התחמקות ממיאון. אגב הדיון בחליצה ובמצווה לרדוף אחריה ציטטנו מימרות המעדיפות "לברוח" ממיאון: "רבי עקיבא אומר הרחק משלש והדבק בג'. הרחק מן המאונים, ומן הפקדון, ומלעשות (שלום) [ערב] בין אדם לחבירו. והדבק בחליצה, ובהפרת נדרים ובהטילת שלום בין אדם לחבירו"<sup class="footnote-marker">82</sup><i class="footnote">אבות דרבי נתן, נו"ב פל"ה, מג ע"א; ירו', פי"ג ה"א, יג ע"ג; בראשית רבה, צג א, עמ' 1159; בבלי, קט ע"א, וראו הדיון לעיל.</i>.
קל להבין את הסיבה לבריחה מהמיאון. מבחינה משפטית אכן זה הליך בעייתי ביותר שיש בו הכחשה של המציאות. אם הקטנה חיה עדיין בבית אביה – הכול שפיר, אבל אם היא חיה בבית בעלה הרי כבר נעשה מעשה. יתר על כן, האירוסין הם מעמד מחייב, והסכמתה איננה נחוצה, כיצד זה ייתכן שאפילו האירוסין יופקעו ללא גט? קשה גם להבין היבט אחר, מקביל. למה ירצה הבעל לקחת אישה שיכולה לעוזבו ללא התרעה? אם ממילא אין הוא רשאי עדיין לבוא אליה כדרך כל הארץ, הרי שעדיף לו להמתין עד שתגדל.
מבחינה חברתית יש במיאון פגיעה בבעל ובגאווה המשפחתית שלו. יתר על כן, יש בה פגיעה במוסד נישואי קטנה בכלל. מי ירצה לקחת ילדה לאישה כאשר חרב המיאון מונפת על צווארו ומעניקה לקטנה מעמד כה נכבד? ייתכן שחשש המיאון שיתק את מוסד נישואי הקטנה היתומה וחסם סיכוי שהיה לה לשקם את חייה. מצד שני, הבת קלקלה גם את התכנון של משפחתה. אומנם ייתכן שמשפחת הבת תתמוך בה לעיתים מכיוון שנוכחה בכישלון הנישואים, אבל לעיתים כל התכנון המשפחתי נהרס. כך מתואר המקרה ב"אבדן", המתורגמן של רבי, שעשה מעשה שלא כהוגן. "תאנא: באותה שעה נצטרע אבדן וטבעו שני בניו ומאנו שתי כלותיו" (בבלי, יבמות קה ע"ב). מיאון הבנות נתפס, אפוא, כאסון לפחות למשפחת החתן<sup class="footnote-marker">83</sup><i class="footnote">בהמשך הסוגיה מובא המשך המעשה: "דכלתיה דאבדן אימרוד, שדר רבי זוגי דרבנן למיבדקינהו, אמרי להו: נשי, חזו גברייכו דקאתו, אמרי להו: ניהוו גברייכו דידכו! אמר רבי: אין לך מיאון גדול מזה" (יבמות קח ע"א – כלותיו של אבדן מרדו [רצו למאן], שלח רבי זוגות חכמים לבדוק אותן, אמרו להן: נשים, ראו את הגברים שלכם שבאים. אמרו להם [הבנות לבודקים] שיהיו הגברים שלכם. אמר רבי: אין לך מיאון גדול מזה).</i>. כאמור, המדיניות של תנאים הייתה להרחיב את הלכות מיאון, ובכך הם ביטאו התנגדות לנישואי קטינות בכלל.
בתלמוד הבבלי שנינו: "תנו רבנן: הגרים והמשחקין בתינוקות מעכבין את המשיח. בשלמא גרים – כדרבי חלבו, דאמ רבי חלבו: קשין גרים לישראל כספחת. אלא משחקין בתנוקות מאי היא? אילימא משכב זכור – בני סקילה נינהו! אלא דרך אברים – בני מבול נינהו! אלא דנסיבי קטנות, דלאו בנות אולודי נינהו" (נידה יג ע"ב). יש במימרה התנגדות לכלל נישואי קטינות, זאת מתוך מגמת החמרה, שכן אלו אינם נישואים להולדת צאצאים. ספק רב אם זהו פשטה של המימרה, ולפי פשוטם של דברים "משחקים" הוא מעשה מיני שאינו בעילה ממש ("בין ביד בין ברגל"). עם זאת, פרשנותו של הבבלי מבטאת את עולמו של הדובר ויש בה התנגדות לנישואי קטינות, התנגדות שאנו פוגשים במידה מסוימת גם בספרות התנאים (ראו פירושנו ליבמות פי"ג מ"ד). כמו כן: "דאמר רב יהודה אמר רב, ואיתימא רבי אלעזר: אסור לאדם שיקדש את בתו כשהיא קטנה עד שתגדל ותאמר בפלוני אני רוצה" (בבלי, קידושין מא ע"א; פא ע"ב). למרות ייחוסה של המימרה אין לנו עדויות לגישה זו ממקורות ארץ ישראל. כמו כן: "אמר רבי אבא בר לוי: אין פוסקין על הקטנה להשיאה כשהיא קטנה, אבל פוסקין על הקטנה להשיאה כשהיא גדולה" (בבלי, כתובות נז ע"ב). מסורת בבלית נוספת (בבלי, יבמות קי ע"א) מספרת על הנוהג בנרש לקדש קטינות אך להמתין עם הנישואין עד שתגדלנה, ולפי נוסחה אחרת להשיאן אך להמתין עם כניסתן עד שתגדלנה. אירע מעשה ובא אחר וחטף את הקטנה; חכמים לא דרשו גט מהשני, ועד כאן זו הלכה פשוטה. אבל מדיון הגמרא עולה ש"הוא" עשה שלא כהוגן ולכן הפקיעו חכמים את הקידושין ממנו, ומכאן הגמרא מסיקה שנישואי קטנה הם "שלא כהוגן". פרטי היחס לאירוסין נדונו במבוא למסכת קידושין<sup class="footnote-marker">84</sup><i class="footnote">הראשונים (ראבי"ה, סי' תתקל; ראב"ן לכתובות, ד"ה רבי יוחנן, ועוד) פירשו שקטנה זו קידשה את עצמה ולכן לא תפסו קידושיה כלל והיא פנויה. בתנאים אלו קשה להאמין שהיה מי שלא היה דורש גט מהשני, והרחבנו בשאלה זו במבוא למסכת קידושין.</i>, וכאן נסתפק במסקנת הסוגיה שנישואי קטינה הם "שלא כהוגן"<sup class="footnote-marker">85</sup><i class="footnote">אין לכך קשר לשאלת גיל הנישואין הרווח בחברה. לעניין זה דווקא בני בבל הידרו אחר נישואין בגיל צעיר, ראו המבוא למסכת קידושין.</i>. כאמור, כל העדויות הללו הן בבליות בלבד.
לפיכך נקל להבין מדוע בית הדין היה מעורב בנושא המיאון. היה צורך לכפות אותו על הבעל ולעמוד לימין הנערה, שהייתה חלשה יותר מבחינה חברתית. ברור שרק בית הדין היה מסוגל לבצע כפייה כזאת.
<b>שטרי בירורים</b> – שטר של בוררות הסכם בין שני הצדדים על הבאת הנושא לבוררות, כפי שהסברנו במבוא למסכת נזיקין וכפי שנסביר, אם יחוננו החונן לאדם דעת, בפירושנו לסנהדרין (פ"ג מ"א). פירוש זה מוצע בבבלי כ ע"א<sup class="footnote-marker">86</sup><i class="footnote">פירוש שני בבבלי הוא "שטרי טענתא", כלומר שטר המפרט את פרטי הטענות. לפי פירוש הראשונים הסופרים היו מסכמים את טענות הצדדים, ולאחר מכן לא יכול היה אף צד לחזור בו ולטעון טענות אחרות. ברם אם אלו שטרי טענות אין סיבה מדוע מותר יהא לכותבם בחול המועד, כאמור במשנת מועד קטן פ"ג מ"ג, ואילו לפירוש הראשון, מלשון בוררות, הדבר מובן, וחכמים רואים בעשיית בוררות והשכנת שלום מצווה ראויה. נוסיף שבפועל לא שמענו על שטרות כאלה הנכתבים על ידי סופרי בית הדין או הצדדים; זה נוהל בלתי מוכר. </i>. שטרות אלו נזכרים גם להלן, בבא בתרא פ"י מ"ד.
<b>וכל מעשה בית דין</b> – זו הכללה של כל הדוגמאות שלעיל. <b>הרי זה יחזיר</b> – חזקה שאין בית דין מוציא מתחת ידו שטר המאשר מעשה אלא אם כן בוצע, וממילא יש אינטרס ציבורי שכל הציבור ידע מה נעשה שם. התוצאות של השטר עשויות להיות לטובת האחד או לטובת השני, אבל הן תמיד אמת, ולא תצמח תקלה מהחזרתם. כל שטר יש להחזיר למי שאמור להחזיק בו (לפי תוכנו).
<b>מצא</b> – סדרת שטרות פרטיים,<b> בחפיסה או בגלוסקמא</b> – גלוסקמא או דלוסקמא היא ביוונית γλωσσùομον (glosskomon). השימוש במונח זה נפוץ יותר לארון מתים. אם מצא קבוצה כזאת של שטרות בתוך ארון, או <b>תכריך של שטרות או אגודה של שטרות הרי זה יחזיר</b> – ברור שקבוצת השטרות שייכת למכנה המשותף לכל השטרות. אם אלו שטרות פרטיים, הרי יופיע בהם שם אחד קבוע של בעל קבוצת השטרות (או משפחתו). <b>וכמה היא אגודה שלשטרות שלושה קשורות זה בזה</b> – שטר קשור או גט קשור הוא שטר שגולגל וכל גלגול נקשר בקשר (איור 5); כאן אין מדובר בשטר קשור אלא בשטרות סתם שנקשרו זה לזה. מינימום של אגודה הוא שלושה, והדרשן רואה לפניו אגודת לולב הכוללת שלושה מינים (בבלי, מנחות כז ע"א). כמו כן: אגודה של שלושה לומדים (אבות פ"ב מ"ו לפי נוסחאות טובות)<sup class="footnote-marker">87</sup><i class="footnote">ראו פירושנו לאבות פ"ב מ"ו. בדפוס הרמב"ם ובכמה נוסחאות גניזה טובות פחות הוחלפו הפסוקים: הפסוק "ואגֻדתו על ארץ יסדה" (עמוס ט ו) נאמר על חמישה העוסקים בתורה, והפסוק "בקרב אלהים ישפֹט" (תהלים פב א) הופנה לשלושה. זה תיקון של מעתיקים שהיו קצת תלמידי חכמים והתקשו במשנה: הרי סתם בית דין, "אלוהים", הוא של שלושה, לכן העבירו את הפסוק "בקרב אלהים ישפוט" לשלושה שעוסקים בתורה, וציטטו את הפסוק שבמקורו נאמר על שלושה על קבוצה של חמישה (אף שבמקורו הוא מובן רק אם הפסוק נסוב על שלושה). הדרשה חוזרת באבות דרבי נתן (נו"א פ"ח, עמ' 36) כנוסחה של כתב יד קופמן, אבל בבבלי, ברכות ו ע"א, כנוסחת הדפוסים. יש להניח שגם במקורות משניים אלו חלו אותם חילופי נוסח. הרי"ש פירש את נוסחת כתב יד קופמן, על סמך הבבלי, כמו שהצענו. אלו שגרסו את נוסח הדפוסים התקשו להסביר למה אגודה היא חמישה, וההסברים הם מופת של חריפות. הרמב"ם, למשל, פירש שסתם חמישה הם אצבעות היד, וזו אגודה.</i>, וכן אגודת אזוב שמטהרים בה כוללת שלושה קלחים (משנה, פרה פי"א מ"ט). במשנה שם אין הסבר להלכה, אך במדרשים המאוחרים הבינו אל נכון: "ולקחתם אגודת אזוב. מכאן אתה דן לכל הלקיחות שבתורה. הואיל ונאמרו כל הלקיחות שבתורה סתם, ופרט לך הכתוב באחד מהן שהיא באגודה. מכאן לכולן שאינן אלא אגודה. ואם יש בו שלשה קלחין ושלשה גבעולין זו היא אגודה" (שכל טוב [בובר], שמות יב כב<sup class="footnote-marker">88</sup><i class="footnote">הדרשה היא פירוש למכילתא דרבי ישמעאל, מסכתא דפסחא בא, יא, עמ' 37; בבלי, סוכה יא ע"ב. במקורות אלו לא מודגש שאגודה היא שלושה בדווקא. עם זאת מצוות אזוב בשלושה קלחים, כמו שאמרנו.</i>). סתם אגודה היא, אפוא, שלושה. כמו כן: " 'והיה בהניח ה' אלהיך לך מכל אויביך'. שלא תאגוד עליך אגודה. מיכן אמרו שלש מצות נצטוו ישראל בכניסתן לארץ" (פסיקתא זוטרתי דברים, תצא מה ע"א). אם כן סתם אגודה היא שלושה.
בתוספתא למסכתנו מבואר: "אי זהו אגודה של שטר? שלשה קשורין זה בזה. אי זהו תכריך של שטר? כל שחוט או משיחה או דבר אחר כרוך עליו מבחוץ. אי זהו חפיסה? זו חמת קטנה" (פ"א הי"ד), ובבבלי (כאן כ ע"ב; גיטין כח ע"א): "מאי חפיסה? אמר רבה בר בר חנה: חמת קטנה. מאי דלוסקמא? אמר רבה בר שמואל: טליקא דסבי... כמה הוא תכריך של שטרות? שלשה כרוכין זה בזה. וכמה היא אגודה של שטרות? שלשה קשורין זה בזה".
המונח "טליקא דסבי" (טליקא של זקנים) איננו מסייע לנו בהבנת הכלי. טליקא היא ביוונית שקית או כיס (θόλαχοϛ – tolakos), אבל קשה לדעת מה משמעות הדבר ומדוע התקשר דווקא לזקנים.
רש"י (כאן כ ע"א; מעילה כא ע"א) מסביר שטליקא היא טסקא, ואחריו מהלכים כל הראשונים ומציעים פירוש שונה לזיהוי הטסקא: "טליקא דסבי. תכריך של שטרות תלתא דכריכי חד בריש חבריה. אגודה של שטרות תלתא דרמו אהדדי וכריכן" (הר"ש לבבא מציעא כאן); "טליקא דסבי, טסקי שהזקנים הדלים נושאין ומשימין בהן לחם" (ברוך הספרדי לבבא מציעא); "טליקא דסבי דהיינו טסקא שהזקנים מכניסין בה כלי תשמישן כדפירש רש"י, הוו כלים שאין רגילין לתת בהם שטרות אלא יין" (גידולי תרומה שער נב א).
טסקא במשמעות של כמה שטרות מופיע בסיפור המעשה בקידושין (ע ע"ב), אך גם במשמעות כלי סתם (שק – בבלי, מגילה ז ע"ב), וליתר דיוק השק הקשור לפי החמור ובו מעט תבן (בבלי, גיטין עח ע"א). להערכתנו טסקא היא דיסקא, כלומר דלוסקמא. רש"י הכיר ממסורת הלימוד שטליקא היא טסקא, והוא כנראה כיס שטוח שנתפר לבגד כדי שיכיל מעט ניירות. הזקנים הכינו אותו כדי שידיהם תהיינה פנויות.
דוגמה לתכריך של שטרות הוא שטר 24 ממערת מורבעת במדבר יהודה. בשטר רצף של שטרות חכירה שהנפיק ממשל בר כוכבא. הממשל שמר לעצמו את השטרות כשהם כתובים זה אחר זה על פפירוס ארוך (איור 6). שם המחכיר קבוע (הפקיד של מנהל בן כוסיבא), והחוכרים מתחלפים. חפיסה היא לפי הברייתות הללו חמת קטנה, כלומר שק עור שבו שמרו את השטרות, או מוצרים אחרים (איור 7). החפיסה עשויה לשמש גם כמכסה לכד יין (ירו', פ"ב ה"ד, ח ע"ג).
<b>רבן שמעון בן גמליאל אומר אחד לווה משלשה יחזיר ללווה</b> – העובדה שהשם שלו מופיע בכל השטרות מוכיחה כי הוא הבעלים של השטרות.<b> שלושה לווים מן האחד יחזיר למלוה</b> – כי הוא המכנה המשותף לכל השטרות.<b> מצא שטר בין שטרותיו ואין ידוע מה טיבו</b> – המשפט אינו ברור. אפשר שהכוונה שאדם מצא אצלו בבית בין השטרות שלו שטר בלתי ידוע, או שמצא בתוך אגודת השטרות השייכת לאדם אחד שטר אחר שאיננו קשור לאותו אדם. על כל פנים השטר אינו ברור.<b> יהא מונח עד שיבא אליהו</b> – זאת בניגוד למה שמשתמע מהמשנה לעיל שצריך להחזיר את השטר. אלא שבמשנה לעיל אכן לא נאמר למי יחזיר, והצענו שהמשנה מקוצרת מהתוספתא ומדובר בה על מצב שבו השניים מודים, ואם אין השניים מודים אי אפשר להחזיר את השטר. במשנתנו "עד שיבא אליהו" בא במקום המינוח "עד קץ הדורות". אליהו איננו אמור לברר למי השטר, אלא מסמל משך זמן אינסופי<sup class="footnote-marker">89</sup><i class="footnote">ראו להרחבה במבוא. </i>.<b> אם יש עמהן סימפונות יעשה מה שבסימפונן</b> – סימפון היא מילה יוונית שמשמעה אמירה משותפת (σùμφοωνον – simponon). הווה אומר, זה שטר שבו שני הצדדים מודיעים על הסכמה ביניהם. שטר הסימפון המצוי בספר השטרות של רבי יהודה ברצלוני מתחיל במילים "יודעים אנו עדים עדות ברורה שהודה לפנינו פלוני בן פלוני דהדין שטרא דהוה ליה על פלוני בן פלוני דהוה פרע..." (שהוא פרוע)<sup class="footnote-marker">90</sup><i class="footnote">גולאק, ספר השטרות, עמ' 246-245.</i>.
התפיסה העקרונית שבמשנה חוזרת בתוספתא<sup class="footnote-marker">91</sup><i class="footnote">השווה בבלי, יט ע"א.</i>: "דייתקאות, הפתיקאות ומתנות, בזמן שהנותן מודה יחזיר למקביל, ואם לאו לא יחזיר לא לזה ולא לזה. שטרי מקח וממכר, שטרי אריסיות, וקבלות בהמה, הרי זה לא יחזיר לא לזה ולא לזה". לעומת זאת: "גזרי בית דין ופרוסבולין, הרי זה יחזיר, לפי שכתובין על שמו, בין שמצאן בשוק ובין שמצאן בין שטרותיו של אביו. כללו של דבר, אם יש עמהן סמפונות יעשה מה שבסימפונות" (פ"א ה"ח-ה"ט).
בתוספתא מופיעה עוד סדרה של הלכות שאינן מקבילות למשנה. זו תופעה מקובלת שיש בתוספתא קטעים ללא מקבילה. אלו ברייתות שעורך התוספתא ליקט ממקור קדום או מרחבי הספרות, כמיטב יכולתו ורצונו.

Chapter 2



Mishnah 1

הפרק מתמקד בהשבת אבדה. הפרק הקודם עסק בשאלה למי להחזיר את האבדה ובוויכוחים בין מוצאי האבדה, והפרק לא עסק בשאלה העיקרית – מתי, ובאילו מקרים, יש להשיב את האבדה, ומתי היא שייכת למוצא. בכך יעסוק פרק זה. בהיגיון המקובל כיום צריך היה פרק זה להיות הראשון, אבל דרכי העריכה של הספרות הקדומה היו שונים מאלו המקובלים היום.
הפרק עוסק באבדה ובהשבתה. מהפרק משתמע מסר כללי שהשבת אבדה היא דין אחד, פרט אחד בדיני ממונות. אין כאן מעשה של טובה אישית או התנהגות של ירא שמיים, אלא דין במסגרת דיני ממונות לכל דבר. אין כאן רצון טוב, אלא מרכיב הלכתי "טכני". חובת השבת אבדה היא כמו חובת השבת הלוואה או החזרת פיקדון. הרחבנו בכך במבוא.
<small>עפ”י כתב יד קופמן</small>
<b>אלו מציאת שלו ואלו חייב להכריז</b> – זו הכותרת לכל הפרק.<b> אלו מציאת שלו</b> – זו תת-כותרת המפרטת את המשפט הקודם לפי הסדר שבכותרת. הכלל המתבקש מרשימת הדוגמאות להלן הוא שאם באבדה יש סימן – המוצא חייב לנסות להשיבה לבעליה. המשנה עונה על ראשון ראשון, ובתוספתא (פ"ב ה"ג) הסדר זהה. <b>מצא פרות מפוזרים</b> – בכל מקום שאיננו רשות היחיד. הגבלה זו איננה נאמרת והיא ברורה; ודאי שלא ייתכן שאדם נכנס לבית חברו ומוצא שם "מציאה". הלכה זו נרמזה במשנה ד בפרק הקודם, אגב הדיון ב"קניין חצר". שם נקבע שכל מה שבבית שייך לבעל הבית, גם אם זו אבדה שאיבד מבקר בבית.
ההלכה התלמודית לדורותיה הסבירה שבפירות אין סימן, והעמידה את כל המשנה על עניין הסימן. אבל במשנתנו הסימן, שהוא מרכיב מרכזי בהתהוות ההלכה, איננו נזכר. אנו שומעים עליו בעקיפין במשנה ה, שיש להכריז על שמלה שכן יש בה "סימנים", אך במפורש הסימנים נקשרים רק לשאלה למי יש להשיב את האבדה. יש להשיב אותה רק למי שאומר את סימניה. אפשר להסביר גם את משנה ה כסימנים כאלה.
בתוספתא נימוק ה"סימן" מופיע במפורש יותר: "מצא דבר שיש בו סימן בצד דבר שאין בו סימן – חייב להכריז. אם בא בעל סימן ונטל את שלו, זכה זה בדבר שאין בו סימן. המוצא סלע ואמר לו חבירו 'סלע זו חדשה היא', 'נירונית היא', 'של מלך פלני הוא', לא אמר כלום, שאין סימן למטבע" (פ"ב ה"ט-ה"י). אם כן כל ההלכות נסובות סביב שאלת הסימן, וקשה שהנתון הזה איננו מופיע במפורש. נשוב לכך בהמשך.
<b>מעות מפוזרות</b> – פיזור אקראי שאין בו סימן,<b> כריכות ברשות הרבים</b> – כרוך הוא משהו עטוף; לא נאמר במה מדובר כאן, אבל בתוספתא הכריכות מוצגות בניגוד לאלומות: "מצא כריכות ברשות היחיד חייב להכריז, ברשות הרבים אין חייב להכריז. האלומות בין ברשות היחיד ובין ברשות הרבים חייב להכריז" (תוס', כאן פ"ב ה"ה, וכעינה מעשרות פ"ב הי"ז). הכריכות הן אלומות המאוגדות כך שגבעול אחד עוטף אותן. כמו כן: "בעומר אחד שהוא כגדיש, תאמר בשני עמרים שהן ככריכות" (משנה, פאה פ"ו מ"ו). אם כן הכריכות הן שתי אלומות (לפחות) הכרוכות יחדיו. כן משמע מסדרת מקורות נוספים. אומנם פעם אחת מדובר גם בתפילין כרוכות (משנה, עירובין פ"י מ"א), אבל בדרך כלל מדובר באלומות או בחיטים בודדות (משנה, מנחות פ"י מ"ג ומ"ט; תוס', מעשרות פ"ב הי"ז, שתוזכר להלן, ועוד).
מצא כריכות ואלומות
לפי ההסבר המקובל בתלמודים (ירו', ח ע"ב; בבלי, כב ע"ב ואילך) לאלומות יש סימן ולכריכות אין סימן, אבל מקומן מהווה סימן. במשנה ב נחזור להסבר ההלכה, אך כבר עתה ההסבר נראה בעינינו בעייתי. לאלומות ולכריכות אותו "סימן": או שמספר הגבעולים מהווה סימן, ואז בשתיהן הדין צריך להיות זהה, או שבשתיהן אין סימן. קשה להאמין שכל אדם קשר בצורה אחרת, אבל אם כן אז הדבר נכון גם לגבי כריכות.
בבבלי מובאת מחלוקת אמוראים בהסבר המשנה: " 'כריכות ברשות הרבים הרי אלו שלו'. 1. אמר רבה: ואפילו בדבר שיש בו סימן... 2. רבא אמר: לא שנו אלא בדבר שאין בו סימן, אבל בדבר שיש בו סימן – חייב להכריז" (כב ע"ב).
כריכות ברשות הרבים
הבבלי מסביר שהמחלוקת היא לא על דבר שיש בו סימן, אלא על העיקרון של "סימן העשוי להידרס". זו הפרשנות של סתם הגמרא למחלוקת האמוראית. להערכתנו הבבלי מתקשה לקבל את ההסבר היוצא מפשט דבריהם של האמוראים. ההסבר הפשוט, הצמוד למילות האמוראים, הוא שהמחלוקת היא האם הסימן במקרה כזה הוא משמעותי. לדעת רבא דין כריכות הוא כדין הרגיל: אם יש סימן חייב להכריז, ואם אין סימן הרי אלו שלו. לדעת רבה כריכות ברשות היחיד אינן אבדה אלא הנחה<sup class="footnote-marker">1</sup><i class="footnote"> ואין כאן קניין חצר (לעיל פ"א מ"ד), שאם היה קניין חצר היה הדין צריך להיות "לא ייגע בהם", שכן הכריכות שייכות לבעל רשות היחיד. </i>, ובכריכות ברשות הרבים הן אכן אבדה, והשאלה האם יש סימן או לא חסרת משמעות. ברם העיקרון של סימן העשוי להיפגע איננה נזכרת. יתר על כן, אם יש בכריכות סימן, האם אכן עלולים עוברי אורח לדרוס אותו? האם לא ייזהרו בהליכתם? ומכל מקום, אם יש חשש דריסה הרי בעצם כל סימן ברשות הרבים עלול להיפגע. אם כן הניסוח "סימן העשוי להידרס" נשמע כמצמצם, אבל למעשה הכלל אומר שאדם שאיבד חפץ ברשות הרבים כבר מוותר מראש על הסיכוי לקבל את האבדה. להלן נחזור לעניין זה.
<b>עיגולי דבילה</b> – תאנים מיובשות שנכבשו בתבניות עגולות, והן מוצר סטנדרטי ללא סימן.<b> כיכרות שלנחתום</b> – הנחתום הוא האופה (ראו להלן), והוא מכין כיכרות רבות. אם מוצאים ערמת כיכרות אפשר לחשוש לכך שהן שייכות לנחתום, אבל כיכר בודדת נקנתה, מן הסתם, על ידי בעלת הבית (או בעל הבית), ואין בה סימן.<b> ומחרוזות שלדגים</b> – הדייג דג את הדגים ושוזר אותם במחרוזת ומובילם לשוק (איור 8). המשנה מניחה שבמחרוזת אין סימן, והדבר קשה, שכן הדגים שונים מעט זה מזה בגודלם ובצורתם. הלקוחות אולי אינם מזהים את המיוחד במחרוזת, אך מי שהכין אותה יודע ומכיר את מחרוזתו. ייתכן שהמשנה משקפת מצב שבו הדייגים מביאים כמות גדולה של דגים למצבור, ואומן אחר מכין את הדגים לשיווק (ממית אותם וחורז אותם במחרוזת), ואז הוא מוציא מתחת ידו מחרוזות רבות ללא סימן היכר מיוחד.
הסברנו בפשטות שמדובר בסימן; חפץ חסר סימן אי אפשר להכריז עליו. עניין הסימן כמובן מהותי, אבל אין ודאות שהוא אכן המפתח לכל הרשימה. ההגבלה "ברשות הרבים" מופיעה רק לגבי כריכות. לכל היותר ניתן לייחס אותה לכל הסעיפים המנויים לפניה (פירות ומעות), אבל ברור שהפריטים הבאים (עיגולי דבילה וכן הלאה) הם שלו ברשות היחיד וברשות הרבים כאחת. פירות הם שלו לא משום שאין מה להכריז, אלא משום שברור שהבעלים איבד אותם והאבדה הפכה להפקר.
הפירושים המסורתיים הילכו, בעקבות התלמודים, בדרך הראשונה, שכל אלה הנזכרים אין בהם סימן. אך אנו התקשינו להסביר מדוע מחרוזת של דגים אין בה סימן, והוא הדין להבדל בין האלומות לכריכות שאיננו מובן. נמשיך לעסוק בשאלה זו להלן.
במשנה ב מופיע הניגוד לרשימה שבמשנתנו:
פירות מפוזרים – פירות בכלי
מעות מפוזרות – מעות בכיס
כיכרות של נחתום – כיכרות של בעל הבית
אבל
כריכות ברשות הרבים – לעומת כריכות ברשות היחיד.
הווה אומר שההגבלה ברשות הרבים היא לגבי כריכות בלבד. יתר על כן, בכריכות עצמן יש סימן או אין סימן? נראה ששאלה זו איננה עולה.
גם בתוספתא (פ"א ה"א-ה"ו) מופיעים ניגודים דומים, אבל, כאמור, לגבי כריכות נאמר: "מצא כריכות ברשות היחיד חייב להכריז, ברשות הרבים אין חייב להכריז. האלומות בין ברשות היחיד ובין ברשות הרבים חייב להכריז" (תוס', פ"ב ה"ה, וכעינה מעשרות פ"ב הי"ז). אם כן דין כריכות מיוחד, ואינו דומה לפריטים האחרים שברשימה. את הפריטים האחרים יש להסביר בשאלת הסימן או ה"שינוי": מה שאין בו סימן הוא שלו, וכריכות יש בהן סימן ואף על פי כן ברשות הרבים הן שלו<sup class="footnote-marker">2</sup><i class="footnote">לדיון המהווה בסיס לדרכנו ראו פרידמן, מציאות. </i>.
הבבלי (כב ע"א) מסיק שמשנתנו עוסקת בסימן העשוי להידרס. מכיוון שכך הוא מתקשה בהבנת התוספתא שלפיה על אלומות איננו חייב להכריז אפילו ברשות היחיד, והרי ממה נפשך: אם יש בהן סימן ברשות היחיד אין הוא עשוי להידרס, ואם אין בו סימן, למה צריך להכריז? על כן הבבלי מסיק שהמשנה חולקת על הברייתא שציטטנו (שהיא התוספתא שלנו). הירושלמי מפרש את המשנה בסימן מקום, ומפשטות הסוגיה נראה שלדעת הירושלמי התוספתא המצוטטת גם בירושלמי היא כמשנה.
לדעתנו פשט המשנה איננו עוסק בסימן, אלא בכך שהמציאה אולי הונחה בכוונה. ברשות היחיד זו הנחה מכוונת, כמו במשנה ג להלן, וברשות הרבים זו אבדה. אלומות בודדות אין אדם מניח כל עיקר, ולכן בין ברשות היחיד ובין ברשות הרבים הרי זו אבדה.
למשנתנו מקבילה בתוספתא לעניין מעשרות: "מצא כריכות ברשות היחיד, אסור משום גזל וחייבות במעשרות. ברשות הרבים, מותרות משם [גזל] ופטורות מן המעשרות. והאלומות בין ברשות היחיד בין ברשות הרבים אסורות משם גזל, וחייבות במעשרות. מצא תבואה ממורחת, העשויה כרי אסורה משם גזל, מפוזרת מותרת משם גזל" (תוס', מעשרות פ"ב הי"ז). כריכות ברשות היחיד הן הנחה במקום, ולכן הן חייבות במעשר (כי טרם הובאו לבית המגדל), וכמובן אסור לקחתן (אין הן אבדה כלל), ואילו אלומות תמיד מונחות (אין זה רגיל שאדם מאבד אלומה שלמה, ולכן אסור לקחתן (הן לא אבדה) וחייבות במעשר, כי בעל הבית הניח אותן בכוונה וזה המקום שבו רצה שתהיינה מונחות (ובכך יש "גמר מלאכה").
עדיין יש לשאול למה הדגימה המשנה את דין הנחה דווקא על כריכות ולא על פירות מפוזרים. שלוש אפשרויות לפרש את הדבר:
1. המשנה באה להדגיש כריכות בניגוד לאלומות. כלומר המשנה מכירה את התוספתא ומתייחסת אליה.
2. המשנה מכירה את תוספתא מעשרות ומתייחסת אליה.
3. גם דין פירות מפוזרים אינו עוסק בשאלת הסימן, אלא בשאלת רשות הרבים. פירות מפוזרים הם ברשות הרבים, והמילים "ברשות הרבים" מתייחסות לדוגמאות במשנה (פירות, מעות וכריכות). המשך המשנה עוסק בדוגמאות לעניין סימן, כפי שפירשו הראשונים בעקבות התלמודים, וכן בהמשך פירות בכלי הן כאלומות, והן הונחו בכוונה ולכן תמיד חייב להכריז.
פרידמן מעדיף את ההסבר השני; ממשנה זו וממשניות אחרות הוא בנה את התאוריה הכללית שהמשנה משתמשת בתוספתא, או לפחות בחומר שבה. אין בידנו לשלול את ההצעה, אך ייתכן שבמקורו של דבר ההסבר השלישי מתאים יותר. עדיין יש לשאול מדוע חייב להכריז במשנה ב, הרי לפי התוספתא צריך היה הדין להיות "אסורים משום גזל" (לא ייגע בהן). ניתן לתרץ שאלה זו, אך עדיין נוסח המשנה מרמז שדין פירות ומעות מושפע רק משאלת הסימן, והכריכות הן עניין אחר הבא בעקבות התוספתא. אלא שעדיין תמוה הסדר בתוספתא עצמה. מדוע עירבו את דין כריכות בתוך דוגמאות העוסקות בהבחנה בין יש סימן להיעדרו? לפי ההסבר השלישי הדברים פשוטים (כל שלוש הדוגמאות הן ברשות הרבים ואחר כך דוגמאות לשאלת הסימן). אפשר שיש אפוא לצרף את שני ההסברים (2, 3) יחדיו.
אנו נחזור ונסכם את שאלת ה"סימן" במשנה ה בפרק.
<b>וחתיכות שלבשר</b> – לאחר שחיטה ולפני בישול,<b> וגיזי צמר הבאים ממדינתן</b> – צמר גולמי מיובא. "מיובא" אין משמעו דווקא מפרובינציה אחרת, אלא מעיר אחרת. <b>ואניצי פישתן</b> – גבעולים שטרם עובדו. גם זו עדות נדירה למסחר בהם, שכן בדרך כלל החקלאי עיבד את התוצרת לחוט. <b>ולשונות שלארגמן</b> – פסי צמר צבוע. את הפסים חיברו לבגדים. הארגמן היה מונופול ממשלתי, ורק פקידי ציבור השתמשו בו. פסי הארגמן סימנו את כבודו ומעמדו של הפקיד (ככל שהיו רבים ועבים יותר, כן הייתה זו עדות למעמד גבוה יותר). <b>הרי אילו שלו –</b> וכן בתוספתא פ"ב ה"ג. בדפוסים מאוחרים נוסף <u>דברי רבי מאיר</u>, ייחוס זה מבוסס על התלמוד ואיננו בנוסחאות המשנה.
<b>רבי יהודה אומר כל דבר שיש בו שינוי חייב להכריז</b> – כל דבר שאיננו מוצר סטנדרטי. גם רבי יהודה עדיין איננו משתמש במינוח "סימן". <b>כיצד</b> – זו "משנה תוספתאית", רובד נוסף הבא להסביר משפט קודם. לעיתים קרובות רובד זה מצוי בתוספתא.
זאת ועוד. רבי יהודה מעלה את השיקול שיש בחפץ מעין סימן (שינוי); מה אומר התנא שלפניו? יוצא שלדעתו הדין קיים גם כשיש סימן. השיקול העיקרי של המשנה עד עתה הוא האם החפץ נמצא ברשות היחיד או ברשות הרבים, ורק רבי יהודה מעלה את עניין הסימן. הבבלי בדרכו מתקשה לקבל שהמחלוקת היא על העיקרון של "יש סימן" ומסביר שהמחלוקת היא רק על "סימן הבא מאיליו, לא הוי סימן. ורבי יהודה סבר, הוי סימן" (כג ע"א). ההיגיון שבטיעון קשה: וכי מה ההבדל בין סימן הבא מאליו לסימן שהבעל עשה? את שניהם הבעל מכיר! ובכלל, כיצד המוצא אמור להבדיל בין השניים<sup class="footnote-marker">3</sup><i class="footnote">פירוש אחר בגמרא הוא שחולקים על דין "מעבירים על האוכלין" (כג ע"א), שהוא האיסור והמוסכמה החברתית הנובעת מסיבות מיסטיות (בלשוננו מאגיות) שאין להשחית מזון. תירוץ זה מועבר, ואיננו מתאים לדברי רבי יהודה החלים, כפשוטם, גם על מצרכים כ"לשונות של ארגמן". </i>? זו דרכו של הבבלי, לצמצם מחלוקות. כפשוטה לפנינו מחלוקת עקרונית שבה תנא קמא (רבי מאיר) איננו סבור שהדוגמאות שהביא מבטאות (רק, או בעיקר) את העיקרון של "יש סימן", אלא ההלכה נובעת מסיבות אחרות.
<b>מצא עיגול</b> – תאנים,<b> ובתוכו חרס</b> – או<b> כיכר</b> – של נחתום, <b>ובתוכו מעות</b> – רבי יהודה מתייחס לרשימה הקודמת ומסביר אותה, מכאן שהיא הייתה לפניו, ואין כאן מחלוקת. <b>רבי שמעון בן אלעזר אומר כל כלי אנפוריא אינו חייב להכריז</b> – כלי אנפוריה הם, לפי תוכן המשנה, כלים סטנדרטיים. הבבלי גוזר את המילה משורש עברי, "אין פה ראיה", ומסביר: "מאי אנפוריא? אמר רב יהודה אמר שמואל: כלים חדשים שלא שבעתן העין", ומן הסתם אין בהם סימן (בבלי, כג ע"ב).
התוספתא והירושלמי מוסיפים דוגמה על הדוגמה: "מודה רבי שמעון בן לעזר בכלי אנפיריא שמשתמש בהן, וחייב. ואילו הן כלי אנפיריא, בדי מחטין, וצנורות, ומחרוזות של קרדומות. וכן היה רבי שמעון בן לעזר אומר, כל אילו שאמרו הרי שלו, אימתי, בזמן שמצאן אחד אחד, אבל אם מצאן שנים שנים חייב להכריז" (תוס', פ"ב ה"א), ובירושלמי מימרה דומה: "אמרה רבי יוחנן ותני לה. ואילו הן? כגון בדי מחטין, וצינוריות, ומחרוזות של קרדומות" (ח ע"ב).
<b>אנפוראות</b>
בספרות חז"ל המילה "אנפרות" משמשת במשמעות של מס כלשהו, ולכאורה בכך מדובר במשנתנו. "העריסין והחבורות והאפטרופין, אין בהן משום סיקריקון. היורד לשם חוב, לשם אנפרות, אין בהן משום סיקריקון. אנפרות עצמה ממתנת לבעלים כל שנים עשר חודש" (תוס', גיטין פ"ג הי"א). סקריקון הן הפקעות קרקע שהונהגו לפני מרד בר כוכבא ואחריו, כפי שפירשנו בגיטין פ"ה מ"ה, ואנפראות במשפט זה הן הפקעות קרקע אחרות שעליהן לא חל הדין של סיקריקון. עדות אחרת לשימוש במונח זה היא: "הנהיג רבי בארנונא ובגולגולת ובאנפרות, כהדא דבן ננס" (ירו', כתובות פ"י ה"ה, לד ע"א)<sup class="footnote-marker">4</sup><i class="footnote">בן ננס קבע שאם יש לאדם כמה בעלי חוב הם מתחלקים ברכושו, ואין עדיפות לבעל החוב הראשון מבחינה כרונולוגית. ראו פירושנו לבבא קמא פ"ד מ"א ולכתובות פ"ה מ"ג-מ"ו. </i>. ארנונה היא אנונה (Annona), מס הדגן הרומי, שהיה כינוי לכל מס על הכנסתו של אדם. גולגולת היא מס אישי המוטל על כל אדם (ללא קשר לרכושו), ואנפרות אפוא גם הן סוג של מס. בהמשך הקטע מובא סיפור על מקרה שבו היה צורך לגבות חוב, וניתנה עדיפות לבעל החוב הראשון.
אנפראות הן אפוא שילוב של מס ומסחר הקשור להפקעת קרקע, ומי שהפקיעו מאדמתו לשם אנפראות עומדת לו הזכות (זכות קדימה) לפדות את שדהו במשך שנים עשר חודש, ולאחר מכן הקרקע (הנמצאת בידי השלטונות, או בידי בעל החוב הפרטי) עומדת למכירה חופשית.
...שנאמר 'ויתן יואב את מספר מפקד העם' (שמואל ב כד ט), אם מספר למה מפקד? ואם מפקד למה מספר? אלא עשה שתי אנפוראות, גדולה וקטנה. הקטנה הראה לדוד, הגדולה לא הראה לו, שנאמר 'ויתן יואב את מספר מפקד העם' (שם שם) (פסיקתא דרב כהנא, ב, כי תשא ח, עמ' 31). אם כן אנפוראות הן מִפקד (קנסוס) שמשמש לספירת התושבים ולגביית מס מהם. הכוונה כאן למונח אנהפורה (άναφορά – anafora)<sup class="footnote-marker">5</sup><i class="footnote">ראו ליברמן, תוספתא כפשוטה לגיטין, הפירוש הארוך, עמ' 846. </i> שמשמעותו מס. במשמעות דומה המונח מופיע בתלמוד הבבלי: "וכי אדם עושה מעותיו אנפרות? אלא אמר רב כהנא: שנתות" (שבת פ ע"ב). התלמוד מסביר מילה קשה כאילו משמעה אנפרות, ומסביר שאלו שנתות לסימון גובה הכסף המצוי בכד או בחבית. אם כן גם במקור זה האנפרות משמשות למדידה.
במשמעות קצת שונה המונח מופיע בסוגיה אחרת: "הרי שאנסו בית המלך גורנו, אם בחובו – חייב לעשר, אם באנפרות – פטור מלעשר" (בבלי, גיטין מד ע"א), וכן: "אין אנפרות בבבל. והא קחזינן דאיכא! אלא אימא: אין דין אנפרות בבבל" (בבלי, שם נח ע"ב). כלומר אמוראי בבל אינם מכירים את המוסד, אבל מכירים הפקעות קרקע ומסבירים שאין דין אנפרות (שאין נותנים לחייב שנה לפדיון שדהו), אבל הפקעת קרקע קיימת אף קיימת. ואולי הכוונה שיש הפקעות קרקע דומות, אך ללא המינוח היווני, שכמובן לא נהג בבבל הססנית.
בהקשר דומה: "משל למה הדבר דומה? לבעל הבית שהיה שוקל ארנוניות, וכותב אנפריות. אמר ליה אביו בני הוי זהיר באנפריות שחייך נתון בהן" (תנחומא, שלח טו). כאן אנפריות הן קבלות על תשלומי המס.
כל המקורות הללו עוסקים בסידורי מס. ניכר שבבבל, ומעט גם בארץ ישראל, כבר איבד המונח את משמעותו המילולית, והפך למונח כללי במסגרת תשלומי מס. קשה להבין מה הקשר בין תשלומי מס למשנתנו, ונראה שלפנינו שימוש אחר במונח.
אפשר שבמשנתנו המילה אנפוריא משמשת במשמעות אחרת, של שוק גדול, ויש לגרוס "אמפרות". לפי הסבר זה המילה באה מיוונית והיא אמפוריון (ʼέμπορος – Emporos), שמשמעו שוק גדול. כלי אנפוריא הם או כלים חדשים שטרם עשו בהם שימוש וטרם נוצרו בהם סדקים וחתכים המהווים סימן, או כלים שנמכרו על ידי סוחר גדול ונעשו באופן סטנדרטי. כך פירש אלבק. כלומר אלו מוצרים שונים הנמכרים בכמויות גדולות (כהסבר התוספתא והירושלמי שציטטנו – מחטים וצינוריות מייצור מסחרי). כן אולי משמעות המונח במדרש: " 'אודך כי עניתני ותהי לי לישועה'. למה הדבר דומה? לאחד שהתקין אנפריא שלו לצאת בשיירה, ולפרוש במדינה, הכהו קוץ, עקצתו עקרב, אחזתו חמה, הניחוהו והלכו להם" (מדרש תהילים, יט, קיח כא). המדובר בשיירת סוחרים ההולכת לשוק ואחד מהם סיים את הכנותיו, אך עקב מחלתו נמנע ממנו להגיע לשוק. כאן אנפריא עשוי להיות שהסוחר שילם את כל מיסיו, או שהכין את הסחורה ליריד.
מכל מקום את משנתנו אנו מציעים לפרש על בסיס המילה "אמפוריון", שמשמעה שוק גדול.
הבבלי לשיטתו מקשה למה צריך לתת דוגמאות ולא די בכלל, ומוצא נפקא מינה וחידוש בדוגמה. אבל כפשוטה המשנה בוחרת לתת דוגמאות ולא את הכלל, או כלל וכמה דוגמאות. סגנון זה מכונה במחקר סגנון "קזואיסטי". כאמור שני התלמודים מציעים כלל ברור במקום סדרת הדוגמאות, והוא שיש בחפץ סימן, ורבי יהודה מדקדק ומצריך לא סתם סימן אלא ייחוד בכלי עצמו, כפי שהסביר הירושלמי "במשוקע בו" (ח ע"ב). כנראה גם הירושלמי סבור שיש במשנה מחלוקת, אבל כפי שראינו המילים "דברי רבי מאיר" הנאמרים בסוף הרישא אינם בעדי הנוסח הקדומים, ובעצם אין במשנה מחלוקת, והמשנה עצמה איננה מבחינה בין סימן חיצוני (צורת ההנחה, מקום וכו'), כמו במשניות הבאות.
לעיל ציטטנו את התוספתא שממנה משמע שרבי שמעון בן אלעזר חולק וטוען שזוג כלים חייבים להחזיר, וכנראה לא רק משום שהמספר מהווה סימן אלא מסיבה אחרת שנציע בהמשך. במשנה יש מסורת מסירה שונה, ואין בה מחלוקת. מעיון בירושלמי מתברר שהתלמוד מכיר מחלוקת שבה משתתף רבי שמעון בן אלעזר: "אמוריה דרבי יצחק בר טבליי אשכח עזיל כריך במקטורה<sup class="footnote-marker">6</sup><i class="footnote">ראו פירושנו לשבת פט"ז מ"ד, שם דנו בצורת המקטורן. </i>, אתא גבי רבי יצחק ואורי ליה כהדא דרבי שמעון בן אלעזר דמתניתן. אמוריה דרבי יוחנן אשכח עזיל כריך במקטורא, אתא לגבי רבי יוחנן, אמר ליה הן אשכחתיניה בסימטא, בפלטיא, דו בעי מיפתרינה כהדא דרבי שמעון בן אלעזר דמתניתן" (ירו', ח ע"ב – האמורא של רבי יצחק בן טבלאי מצא מטווה<sup class="footnote-marker">7</sup><i class="footnote">עזיל הוא מטווה, כלומר חוט טווי. כך הוא מופיע בשלושת התרגומים לשמות לח כה, כתרגום למטווה.</i> עטוף במקטורן. בא לפני [שאל את] רבי יצחק והורה לו כרבי שמעון בן אלעזר של המשנה. האמורא של רבי יוחנן מצא מטווה עטוף במקטורן, בא לפני [שאל את] רבי יוחנן, אמר לו מצאתיו בכיכר וכביש ראשי, וגם הוא רצה לענות לפי רבי שמעון בן אלעזר של המשנה). אם כן לרבי שמעון בן אלעזר עמדה שונה, שצורת אריזה יכולה להיות גם היא סימן.
בתוספתא נפתח פרק ב במשפט "מודה רבי שמעון בן לעזר בכלי אנפיריא שמשתמש בהן", ובהמשך "כל אילו שאמרו הרי שלו, אימתי, בזמן שמצאן אחד אחד, אבל אם מצאן שנים שנים חייב להכריז".
מודה משמעו שרבי שמעון בן אלעזר חולק בסעיף כלשהו. "מודה" מתייחס למשפט קודם, אך בתוספתא אין משפט קודם. ניסוח התוספתא מתייחס אפוא לכתוב במשנתנו. בשאלת היחס בין המשנה לתוספתא עסקנו במבוא. במקרה זה ניסוח התוספתא תלוי בדין שבמשנה, והצענו, מסיבות שונות, שגם התוספתא וגם המשנה משתמשות במשנה קדומה שבה נאמר שחייב להכריז. על כך רבי שמעון בן אלעזר מודה שבכלי אנפוריא אין חייב להכריז. אם כן ניתן להסביר את דברי רבי שמעון בן אלעזר על שתי הלכות שבהן נאמר שחייב להכריז:
א. דברי רבי יהודה שאם יש בו שינוי חייב להכריז. אבל כלי אנפוריא אף על פי שיש בהם שינוי הרי אלו שלו.
ב. החפצים הנידונים במשנה ב, כגון גיזי צמר הלקוחים מבית האומן, חייב להכריז. אבל אם יש באזור שוק גדול איננו חייב להכריז, זאת משום שהסוחר הגדול אינו שת ליבו לאובדן קטן, או משום שאין בחפצים סימן.
ההסבר השני מחייב להניח שגם עורך המשנה לא שיבץ את דברי רבי שמעון בן אלעזר במקום והעבירם לסוף משנה א, בעוד שמקומם בסוף משנה ב. כאמור אכן התוספתא איננה מצטטת את משנתנו אלא משפט דומה שמשובץ במשנה הקדומה.
מבין שני ההסברים סביר יותר שרבי שמעון בן אלעזר מצדד בדרכו של רבי יהודה וחולק על רבי מאיר, אך מודה לרבי מאיר בכלי אנפוריא, אף על פי שיש בהם אולי "שינוי" (סימן).
המשפט השני של רבי שמעון בן אלעזר, "כל אילו שאמרו הרי שלו", מתייחס גם הוא למשפט קודם שבו נאמר "הרי אלו שלו". אלו כנראה דברי רבי מאיר במשנה א, מחרוזות של דגים וכדומה הרי אלו שלו. על כך אומר רבי שמעון בן אלעזר "בזמן שמצאן אחד אחד, אבל אם מצאן שנים שנים חייב להכריז".
<b>הנחתום</b>
את הלחם אפו הנשים בביתן, ולעיתים נזקקו לקנות לחם מהנחתום. בכל כפר היה נחתום, כולל כפרים קטנים. הנחתום אפה בדרך כלל לחם, אך גם מכר שאור מוכן לבעלות הבתים לשימושן הפרטי. השאור הוא בצק שהחמיץ כל צורכו. בצק מחמיץ באופן אופטימלי בסביבה שיש בה לחות וחום, וניצלו את חום התנור לחמם בו את הבצק. גם הנחתום עשה כן, ולכן העדיפו לקנות ממנו שאור מוכן ולא להכינו בבית. הנחתום היה תופעה רווחת בערים ובכפרים כאחד (תוס', פסחים פ"ב ה"א). בערים גדולות היו נחתומים רבים, וביישובים קטנים היה לעיתים נחתום אחד בלבד (תוס', כאן פי"א הכ"ז). את הנחתומים לא חייבו חכמים להפריש מעשר אלא כדי תרומת מעשר וחלה (משנה, דמאי פ"ה מ"א, וראו פירושנו לה), כדי שאלו יוכלו לעמוד בתחרות מול מתחריהם מבין הנוכרים או מבין עמי הארצות שלא הרימו מעשרות. המדובר כמובן בנחתום "חבר". הוא מפריש את התרומה והמעשר שכן ההנחה היא שהוא קנה דמאי, וכאמור ההנחה היא שמדמאי כבר הופרשה תרומה. הנחתום אינו נדרש לעשר, אלא רק להפריש את תרומת המעשר שיש בה איסור אכילה, ואף זאת בשיעור מועט מהרגיל אצל אופה פרטי (משנה, שם פ"ב מ"א; תוס', חלה פ"א ה"ז), אבל את המעשר אין הוא מפריש. כמו כן הוא מפריש את החלה, כדין כל אופה לחם בכמות גדולה. הנחתומים פטורים גם ממעשר שני, כך נאמר בתוספתא (פסחים פ"ג ה"י). זה חידוש גדול, שכן במעשר שני יש איסור ממש. לפי פשוטם של דברים לא חייבו את הנחתומים בהוצאה מרובה, זאת לנוכח התחרות שעמדו בה.
בין השאר אנו שומעים על "ונשים שנתנו לנחתום לעשות להם סאור" (משנה, חלה פ"א מ"ז לפי כי"ק). אם כן הנשים נותנות לנחתום מעט בצק שיתחמם ויתפח ליד התנור. אין הן קונות ממנו את הבצק, שכן חבל להן על ההוצאה של חימום התנור<sup class="footnote-marker">8</sup><i class="footnote">בעל אור זרוע פירש שהנחתום אינו רשאי לתרום חלה משום שהוא כפועל, וכל הפועלים אין להם רשות לתרום. הכלל נאמר על הרמת תרומה רגילה (ראו פירושנו לתרומות פ"ג מ"ד). ניתן להניח שהוא הדין בהרמת חלה. ברם, המשנה מדגישה שהדבר תלוי בשיעור. אם אחת נתנה לו בצק בכמות החייבת בחלה – הוא חייב להרים חלה. מכאן שהמשנה אינה עוסקת בבעיית הרשות של הפועל להרים חלה, אלא רק בשאלה של כמות גדולה של בצק השייכת לשותפים רבים ועומדת להתחלק. כמו כן, אין במשנה שאלה האם מותר לו להרים את החלה, אלא האם הבצק חייב בחלה.</i>.

Mishnah 2

<small>עפ”י כתב יד קופמן</small>
זו משנת ראי המונה דוגמאות הפוכות לאלו של משנה א.
<b>ואלו חייב להכריז מצא פירות בכלי</b> – בניגוד לפירות מפוזרים.<b> או כלי כמות שהוא</b> – כל כלי יש בו סימן שבעליו מכיר אותו (בניגוד לכלי אנפוריה).<b> מעות בכיס או כיס כמות שהוא</b> – כיס הוא נרתיק העשוי מבד או מעור. מעות בכיס הן בניגוד למעות מפוזרות.<b> ציבורי פרות</b> – ולא מפוזרים.<b> ציבורי מעות</b> שהם <b>שלשה מטבעות זה על גבי זה</b> – זה כנראה הסבר למילים "ציבורי מעות", וכאילו היה כתוב "ציבורי מעות כיצד?", ואין במשנה כפילות. המשנה משקפת מצב שבו כמות המטבעות בשוק מעטה, ושלושה מטבעות הם כבר "ציבור" מתוכנן ולא אבדה. בתלמודים צמצמו הלכה זו למטבעות מיוחדים: "רב יהודה אמר שלשה מטביעות של שלשה מלכים. אמר<sup class="footnote-marker">9</sup><i class="footnote">גודלים הם מגדלים, כמו בתוספתא.</i> רבי אלעזר ואפילו שלשתן של מלך אחד ועשויין גודלין" (ירו', ח ע"ב; בבלי, כח ע"א). ובהמשך שם בירושלמי: "אמר רבי יוחנן אין הוה כגון אהן מצובה<sup class="footnote-marker">10</sup><i class="footnote">מוצבים זה על זה כעין מצבה; אינו חייב להכריז כי עדיין זו אבדה, ולא הנחת המטבעות בצורה מתוכננת. </i> אין חייב להכריז".
נראה שבתלמוד משתקף שינוי בכמות המטבעות בשוק, וכמה מטבעות זרוקים הם עדיין אבדה. מכאן נלמד שלפי הירושלמי אין במשנה ביטוי לכך שהצבירה היא סימן (כפי שפירשו בבבלי), אלא שאין זו אבדה אלא הנחה מתוכננת של המטבעות.
משנתנו משקפת מצב מוניטרי בלתי מפותח. מטבעות קיימים, אך מספרם מועט. בתקופה הרומית דוגמה זו כבר מיושנת, כפי שהראינו במבוא למסכת נזיקין.
<b>כריכות ברשות היחיד</b> – בניגוד לכריכות ברשות הרבים,<b> וכיכרות שלבעל הבית</b> – לכיכר שאפתה האישה בביתה ובתנור הפרטי צורה מיוחדת ואישית, <b>וגיזי צמר הלקוחות מבית האומן</b> – בניגוד לגיזי צמר "ממדינתן", <b>כדי יין וכדי שמן</b> – בניגוד לכלי אנפוריא,<b> חייב להכריז</b> – שכן יש בהם סימן. גם כאן ההסבר שיש בכדים סימן לא נאמר. סתם כד הוא יצירה סטנדרטית למדיי. אומנם כל כד נוצר לחוד, אך קשה למצוא בהם סימנים מפרידים. ואכן על הלכה זו התוספתא חולקת.
בתוספתא מוזכרים פריטים נוספים שלכאורה הם הפוכים ממשנה א, כגון חתיכות של בשר שהן שלו: "מצא חתכות של בשר וחתכות של [דגים], ודג נשוך – הרי אילו שלו. מחרוזות של בשר ומחרוזות של דגים, וחביות של יין, ושל שמן, ושל תבואה ושל גרוגרות, ושל זתים – אין חייב להכריז" (פ"ב ה"ג). חתיכות בשר הן צורת השיווק של הקצב, ובניגוד למחרוזות דגים הן מוצר אישי; קשה להבין מדוע הן נחשבות שייכות למוצא ואין הוא חייב להכריז עליהן, והרי בעצם החריזה וצורת החיתוך יש אפיון אישי. לעומת זאת על חביות יין אינו חייב להכריז (תוס', פ"ב ה"ג), והרי חבית ככד<sup class="footnote-marker">11</sup><i class="footnote"> ראו פירושנו לבבא קמא פ"ג מ"א.</i>, ובמשנה כדי יין הם שלו, ובתוספתא נאמר שחייב להכריז עליהם. יש להניח שהמשנה מדברת על כלי עם סימן, והתוספתא על כלי בייצור המוני. ייתכן שעורך התוספתא נגרר להבאת דוגמאות הפוכות ממשנה א ובחר דוגמאות טכניות שאינן מדויקות, ברם הסבר כזה כמובן קשה לקבלו.
דומה שהתוספתא אינה מעמידה את שאלת הסימן במרכז הבירור ההלכתי. ואכן בתוספתא מצוי גוש הלכות, ונצטט שתיים מהן (שם ה"ב-ה"ג):
1. "וכן היה רבי שמעון בן לעזר אומר, המציל מפי הארי, ומפי הזאב, ומשניתו של ים, ומשניתו של נהר, המוציא באסרטיא ובפלטיא גדולה – הרי אילו שלו, מפני שהבעלים מתיאשין מהן".
2. "מצא חתכות של בשר..." (ההמשך צוטט לעיל).
כפי שטענו דג נשוך, וגם חתיכות של בשר, יש בהם סימן, וכן לגבי המוצא בפלטיה ובאסטרטיה (בכיכר ובכביש) לא נאמר שאין בחפצים סימן. הווה אומר שהנתון הקובע לפי התוספתא הוא האם הבעלים מתייאשים. אם איבד אדם חפץ בכביש הראשי או בכיכר דחוסת אדם (בעיקר נוכרים)<sup class="footnote-marker">12</sup><i class="footnote">הפלטיה היא כיכר בפוליס, וממילא רוב ההולכים בה נוכרים. הוא הדין בכביש.</i> הוא מתייאש, כי החפץ מן הסתם נהרס<sup class="footnote-marker">13</sup><i class="footnote"> ייתכן שהסיבה לייאוש היא שמדובר באדם שבא מרחוק, ולא יחזור בשל האבדה. הסבר זה אינו מתאים ל"פלטיה", שהיא הכיכר ביישוב עצמו, או בפוליס הסמוכה. </i>, והוא הדין בחתיכות בשר, שמן הסתם הושחתו. אם חפץ אבד בכביש, אדם לא יצא לדרך להביאו מחדש. בכל המקרים הללו יש ייאוש לא בגלל היעדר סימן, אלא בגלל סיבות אחרות. הקשר בין סימן להיעדר ייאוש ברור, אבל היעדר סימן הוא רק סיבה לייאוש, והייאוש הוא הגורם הקובע. כך בתוספתא; במשנה בעצם אין קביעה מהו הגורם המעצב את כל ההלכות השונות, ועסקנו בכך במבוא. במרכיב הייאוש נעסוק בסוף הפרק.
הוא הדין לכלי אנפוריא. הסוחר הגדול איננו מתעסק בקטנות, וגם לא נשאר באזור כדי לחפש את אבדתו. מה שאבד בשוק – אבוד.
אשר לכלי החרס (כד וחבית). המחלוקת נראית בעינינו כמבטאת מצב כלכלי. בתקופת התנאים היו בגליל שני מרכזי ייצור המוניים, בכפר שיחין ובכפר חנניה<sup class="footnote-marker">14</sup><i class="footnote">אדן-ביוביץ, כלי חרס; אדן-ביוביץ ופרלמן, שיחין. האתר בשיחין נחפר בידי מ' אביעם והתוצאות טרם פורסמו, אך ברור שבמרכז שכן מרכז לתעשיית כלי חרס, ובמיוחד נרות. </i>. כל מרכז ייצר כלים מסוג אחר. המשנה משקפת מצב שבו כלי החרס בכל מקום עדיין ייחודיים, ואילו התוספתא משקפת סטנדרטיזציה של כלי חרס. עושה רושם שהתוספתא משקפת את הריאליה בגליל במאות הראשונה והשנייה, והמשנה את יהודה, שאין בה אותה אחידות של שימוש במוצרים מבית יוצר אחד או שניים<sup class="footnote-marker">15</sup><i class="footnote">ראו לעיל פירושנו לבבא קמא פ"י מ"ט.</i>.
בהמשך התוספתא שם (ה"ד): "כתוב בחרש ונתון על פי חבית, בנייר ונתון על פי עגול, חייב להכריז". ברור מדוע חייב להכריז, שכן הנייר המשמש כפקק הוא נייר שכתוב עליו משהו אישי, ברם מהו "נתון על פי עגול"? עיגול תאנים אין לו פה כלל! ואולי זו רק העברה טכנית מהמשנה האומרת שעיגול ובתוכו חרס הרי הוא שינוי וחייב להכריז.
בניגוד לכריכות ברשות היחיד, שלפי המשנה חייב להכריז, התוספתא מעמידה את רשות הרבים כניגוד לרשות היחיד, ואלומות כניגוד לכריכות: "מצא כריכות ברשות היחיד, חייב להכריז, ברשות הרבים, אין חייב להכריז. האלומות, בין ברשות היחיד ובין ברשות הרבים, חייב להכריז" (שם ה"ה). שוב פשוט יותר להסביר את ההלכה לא על בסיס יש/אין סימן, אלא על בסיס ההבחנה בין אלומות שהונחו בכוונה והבעל מתכוון לחזור ולקחתן, לבין מצב שבו הכריכות אבדו והבעל מתייאש. גם את הפירות התוספתא מזכירה ומונה את כל פרטי הדין (שם ה"ו): "מצא פירות צבורין חייב להכריז, מפוזרין אין חייב להכריז. מקצתן צבורין ומקצתן מפוזרין, חייב להכריז". כמו כן: "מצא מעות עשויות מגדלות, חייב להכריז, מפוזרות, אינו חייב להכריז. מקצתן מגדלין ומקצתן אין מגדלין, חייב להכריז, וכמה הוא מגדל, שלשה מטבעות זה על גבי זה" (שם ה"ז), ובהלכה הבאה עוד פרטים על מצרכים דומים. המשנה מונה את המצרכים השונים לפי קבוצות הלכתיות – חייב להכריז או הרי אלו שלו, ואילו התוספתא לפי סוגי מצרכים – חתיכות בשר, כלים, פירות, מטבעות. אלו צורות ארגון שונות של אותו חומר הלכתי בהבדל פעוטים שאותם ציינו.
בכל המשנה ומקבילותיה אין מצב ביניים – או שהאבדה שלו או שחייב להכריז. עסקנו בכך במבוא.

Mishnah 3

<small>עפ”י כתב יד קופמן</small>
עד עתה עסקה המשנה בסדרת דוגמאות. התלמודים מפרשים את כל הדוגמאות סביב שאלת קיום סימן או היעדר סימן. אנו ראינו שחלק מהדוגמאות עוסקות בשאלות אחרות: האם החפץ הונח בכוונה או נשכח, ואולי גם בשאלה האם הבעלים התייאש. עתה המשנה עוסקת בגלוי בשאלה האם החפץ אבד או הונח בכוונה (בבלי, כח ע"ב). כבר במשנה א ראינו שהירושלמי מערב כנראה את שתי השאלות. התלמוד הבבלי מסביר שיש כאן הבחנה ברורה בין הנושאים.
<b>מצא</b> – כל אחד מהחפצים שעליהם נאמר קודם שהם שלו,<b> אחר הגפה או אחר הגדר</b> – במקום מוצנע. גדר היא גדר שדה, וגפה היא כנראה מינוח למדרגה (טרסה).<b> גוזלות מקושרים</b> – גוזלות קשורים זה לזה. אין הם אבדה אלא הונחו. אפשר שאת הגוזלות מצא אחרי הגדר, והשאלה היא כיצד לפסק את המשנה:
מצא – אחר הגפה, או אחר הגדר – גוזלות מקושרים.
או:
מצא [משהו מהחפצים האמורים לעיל] אחר הגדר, או מצא אחר הגפה גוזלות מקושרים.
לפי הפיסוק השני, גוזלות מקושרים הם דוגמה שלישית, והמשנה מערבת בעיה של הנחה עם שאלת הסימן. לפי הפיסוק הראשון את הגוזלות מצא ליד הגפה או הגדר, וכל המשנה עוסקת בשאלה האם החפץ הונח או נשכח. אנו בחרנו בפיסוק הראשון, ולדעתנו במשנה נושא אחד. הבבלי (כח ע"ב) שואל מדוע הקשר אינו סימן, מכאן שהבבלי פירש את משנתנו כפירוש השני, אך כפשוטה המשנה אינה עוסקת בכך. אם יש בגוזלות עצמם סימן צריך להכריז, אבל המשנה מתמקדת רק בשאלה האם הגוזלות הונחו או נפלו ואבדו, ואם לא הונחו אלא אבדו חלים עליהם הכללים שבמשנה הקודמת. הבבלי בביצה י ע"ב הניח כנראה שהגוזלות מקושרים ונמצאו אחר הגפה, כפירוש השני. הירושלמי כאן (ח ע"ג) הסביר את כל המשנה בבעיה של הנחה, כנראה כפירוש השני, אך הדבר לא נאמר במפורש.
<b>או בשבילים שבשדות</b> – מצא חפץ בצד השביל, <b>הרי זה לא יגע בהן</b> – אין הוא חייב להכריז בשל סימן, אלא אין זו אבדה<sup class="footnote-marker">16</sup><i class="footnote">כך פירש המאירי.</i>.
<b>מצא כלי באשפות</b> – האשפה היא "מזבלה" שבה מניח אדם את אשפתו הפרטית. האשפה שימשה לזיבול שדות, ולא הייתה ריכוז כללי לכל הכפר כמו שהיא בימינו. התוספתא (פ"ב הי"א) מסבירה: "מצא באישפה חייב להכריז, שדרך האשפה להיטלטל". אדם איננו מניח שם חפץ, כי מהאשפה כולם לוקחים ומזבלים את שדותיהם (בבא קמא פ"ג מ"ג). האשפה היא אומנם רשות פרטית, אבל היא פתוחה לציבור והדברים המונחים בה הם הפקר. ובכל זאת: <b>אם מכוסה לא יגע בו</b> – הכלי נזרק לאשפה ללא מכסה, ואז הוא אבדה וחל עליו הדין של השבת אבדה (כאמור לעיל זו מחלוקת של המשנה והתוספתא), אבל אם הכלי מכוסה, הרי שהונח בכוונה. <b>ואם מגולה נוטל ומכריז</b> – אין מניחים בכוונה כלי ללא פקק, ואם יש בו סימן מכריז. המשנה איננה נכנסת לשאלת האם מכריז או לא, בכך נשנתה מחלוקת לעיל, אלא היא עוסקת רק בהגדרה של מונח או אבדה.
היחס בין התוספתא למשנה איננו ברור. האם התוספתא מסבירה ומבחינה בין חפץ עם סימן לחפץ בלי סימן, והמשנה אומנם מסכימה עימה אך איננה עוסקת בנושא, או שמא לפנינו מחלוקת האם בכל מקרה חייב להכריז, או רק בכלי מכוסה. אנחנו מעדיפים את הפתרון הראשון ואין מחלוקת בין המקורות, אלא שהמשנה עוסקת רק בשאלה האם זו הנחה או הטמנה, והתוספתא בשאלה האם עליו להכריז (התייאש או לא התייאש).
בבבלי (כה ע"ב) מצויה גם ברייתא ובה דעה נגדית: "מצא כלי טמון באשפה – נוטל ומכריז, שכן דרך אשפה לפנות". כלומר גם כלי מכוסה נוטל ומכריז, אין זו הטמנה שכן אדם אינו מניח חפציו באשפה. המשפט סותר את עצמו, וצריך היה להיות "שאשפה אין דרכה להיפנות". הבבלי עצמו מבחין בין סוגי כלים שונים, אבל מסתבר שהבבלי רואה לפניו אשפה פרטית. דרכו של אדם לפנות את אשפתו, ואם הטמין שם כלי עשה זאת בכוונה, ולא התייאש ממנו, וימצא אותו. לכן המוצא צריך לסייע לו ולהכריז על האבדה. הסוגיה עצמה מהלכת בדרך שונה, ויש פער כרונולוגי בין דברי האמוראים ל"סתמא" של הגמרא: בעוד שהאמוראים דיברו על מציאות מוכרת, כל כך מוכרת שאין צריך לאומרה, הרי שה"סתמא" של הגמרא דן בנושא מזווית משפטית אוניברסלית, נטולת רקע ריאלי, ולא נרחיב בכך.
<b>מצא בגל או בכותל ישן הרי אלו שלו</b> – אומנם הכלי הוצנע בזמנו, אך הזמן חלף, בעליו לא שבו לקחתו, ונראה שזו אבדה. את המשנה ניתן להעמיד בסתם כותל בבית נטוש, שאיש כבר איננו יודע למה שימש, אבל אולי גם מדובר בביתו של קונה שקנה בית ומצא בכותל כספים שהוטמנו בו. הבבלי שואל למה לא יימסר הכסף לדייר האחרון, וכפשוטם של דברים הכסף ישן וממילא לא האחרון הטמין אותו. אלא שהשאלה סבוכה יותר: הרי הוא היה ברשות הבעל האחרון ומדוע אין הוא נחשב לבעליו, אף על פי שלא ידע על הכסף? הרי החפץ נקנה על ידי בעל הקיר מדין קניין חצר (לעיל פ"א מ"ד)! שם נקבע שאדם זכאי ל"קניין חצר" אם החפץ שמור ברשותו ונתון לשליטתו.
הכסף בקיר נחשב לשמור בידי בעל הכותל. לעיל דובר על מקרה דומה, אלא ששם הבעל ידע על המטמון בשדהו (לעיל פ"א מ"ד), ולכאורה כאן הוא לא ידע. פנייה לנתיב זה של הצורך לדעת על רכושו מנווט את הבירור לשאלה משפטית קשה: האם הקניין צריך דעת (כוונה לקנות), או שדי בפעולה עצמה. על כל פנים בדיוננו במשנה בפ"א מ"ד ראינו שקניין חצר הוא רק מדעת. אומנם הבבלי שינה את הדין וקבע שרק בחצר משתמרת לא נצרכת דעת, ואצלנו מן הסתם זו חצר המשתמרת. משנתנו תהיה אפוא קושיה על הבבלי. כפי שהצענו שם הבבלי בעצם מעוניין לצמצם את קניין חצר, אבל ברובד התנאי משנתנו עולה בקנה אחד עם התוספתא (פ"א ה"ד) שקניין חצר מותנה בידיעה ושליטה.
אפשר לשאול מדוע אין להשיב את הכסף לבעל הראשון. בתוספתא (פ"ב הי"ב) ההסבר פשוט: "מצא בגל או בכותל ישן, הרי אילו שלו, שיכול לומר של אמוריין הן". הכסף היה שייך לנוכרי שהתגורר בבית מקודם, לפיכך אין הוא שייך במקורו לבעל היהודי האחרון אלא לנוכרי, ואין חייבים להחזיר לנוכרי את אבדתו, ואם תמצא לומר שהדיירים קנו אותו, הרי שגם בעל הבית הנוכחי רכש אותו באותה דרך.
במשניות האחרונות ובאלו שאחריהן לא עולה האפשרות שאומנם אין למציאה סימן ולכן אי אפשר להכריז עליה ולהחזירה לבעליה, אבל היא עדיין רכוש הבעלים המקוריים ולכן אסור לו לגעת בה או להשתמש במציאה. לכך נחזור בסוף הפרק.
נוסיף עוד שבממצאים ארכאולוגיים מוצאים לעיתים מטמונים ברצפות או בקירות ישנים, ולעיתים המטמון הונח הרבה לפני השלב האחרון של הבנייה.
בתוספתא מצויה השלמה של ההלכה שבמשנה בדבר כסף טמון: "הלוקח בהמה מחבירו, ומצא עליה דבר שיש בו שוה פרוטה, חייב להכריז" (פ"ב הט"ו). כאן אין אנו אומרים שהחפץ הוא מהבעלים שהיו לפני הרבה זמן וברור שיש להשיב את הכסף לבעלים האחרון. ברייתא זו איננה בירושלמי, אך היא העילה להבאת סיפור ארוך בעל אופי אגדי על שמעון בן שטח, שקנה חמור מנוכרי (סרקני-ערבי) ומצא מרגלית תלויה עליה והשיב את המרגלית לבעליה. אף על פי שאבדת נוכרי מותרת<sup class="footnote-marker">17</sup><i class="footnote">לעיל פ"ד מ"ג.</i>, שמעון בן שטח עשה לפנים משורת הדין. סיפור שני מספר רבי חנינה על זקנים שקנו ערמת חיטים מחייל ומצאו בה צרור דינרים והחזירוהו, ואף על חכם ששהה ברומי והחזיר אבדה לנוכרית מתוך צדקותו. את שלוש המימרות משרשרת אמירתו של הנוכרי "בריך אלהון דיהודאי" (ברוך אלוקי היהודים – ירו', ח ע"ג).
<b>מצא בכותל חדש מחציו ולחוץ שלו</b> – אומנם הכלי הונח אבל נשכח, ולכן חלים עליו דיני אבדה.<b> מחציו ולפנים של בעל הבית</b> – בעל הבית מניח כלים בחורי הבית. הבית בנוי מאבנים בלתי מתאימות ונוצרים בקיר חורים שבהם מניחים חפצים. בברייתא אחת אלו מכונים "חורי הבית" או בלשון רבים "חוררי הבית": "חורי הבית העליונים והתחתונים, היציע, והדות, וגג הבית... אינו צריך לבדוק" (תוס', פסחים פ"א ה"ג). בעל הבית אינו צריך לבדוק שם בערב פסח, שכן אין זה רגיל שיניחו שם אוכל.
כמו כן: "כותל המשמש את הבית, ידון מחצה למחצה. כיצד? כותל שהוא לאויר והטומאה בתוכו מחציו ולפנים הבית טמא, והעומד מלמעלן טהור. מחציו ולחוץ, הבית טהור, והעומד מלמעלן טמא. מחצה למחצה הבית טמא. והעומד מלמעלן? רבי מאיר מטמא וחכמים מטהרין. רבי יהודה אומר כל הכותל לבית"<sup class="footnote-marker">18</sup><i class="footnote">משנה, אהלות פ"ו מ"ג; פ"ז ה"ה, עמ' 604; תוס', שם פ"ז הט"ו, עמ' 605. התפיסה שהכותל מתחלק מחצה על מחצה, מחציו ולפנים לבעל הבית ומחציו ולחוץ לחוץ, מופיעה בדיני טומאה וכן במקבילה בתוספתא למשנתנו (פ"ב הי"ג; ירו', ח ע"ג). </i>. אם כן בתוך הקיר עשויה או עלולה להיות טומאה, כלומר אבר מן המת. המקרה עצמו איננו רגיל, אבל הוא משקף תמונה זו של קיר שבתוכו חללים קטנים. בנוסף לכך היו בקיר גומחות, מעין חלונות סתומים ששימשו כארון קיר. אלו מכונים דות, או פרסתקין (תוס', אהלות פ"ז הט"ו, עמ' 605).
זה הרקע למעשה הניסי בבתו של רבי עקיבא, וזה לשונו: "דרבי עקיבא הויא ליה ברתא. אמרי ליה כלדאי: ההוא יומא דעיילה לבי גננא, טריק לה חיויא ומיתא. הוה דאיגא אמילתא טובא. ההוא יומא שקלתה למכבנתא, דצתא בגודא, איתרמי איתיב בעיניה דחיויא. לצפרא, כי קא שקלה לה, הוה קא סריך ואתי חיויא בתרה" (בבלי, שבת קנו ע"ב – לרבי עקיבא הייתה בת. אמרו לו הכשדיים [=החוזים בכוכבים] אותו היום שתעלה לחדר השינה [כלומר יום הנישואין] יכיש אותה נחש ותמות. הייתה דואגת על הדבר מאוד. אותו יום לקחה את המכבנת [=סיכת הראש], נעצה אותה בקיר, נכנסה [המכבנת] והתיישבה [=ננעצה] בעינו של הנחש. בבוקר, בשעה שנטלה אותה, היה נמשך ובא הנחש אחריה). מעבר לרעיון שבסיפור, הסיפור מתרחש בבית רגיל שבצד הפנימי שלו רווחים בין האבנים שבהם ניתן להניח תכשיט.
האבנים הבלתי תואמות מכונות גוויל. בבית מהודר טייחו את הקיר מבפנים ומבחוץ, ובבית פחות מהודר טייחו רק מבחוץ. בבית עוד יותר מהודר סיתתו את האבנים כך שלא ייווצרו כלל חורים, ואלו אבני גזית שבהן תדון המשנה להלן (בבא בתרא פ"א מ"א) (איור 9).
<b>אם היה משכירו לאחרים אפילו מצא בתוך הבית הרי אלו שלו</b> – אין כאן חזקה שהחפצים שייכים לבעל הבית, שכן מן הסתם הם של אחד השוכרים. בעל הבית לא ידע מהם, ובמקור הם אינם שלו, ולכן אינו צריך להחזיר. שוב כפשוטם של דברים אין כאן הנחה מסודרת, ומדובר כשבחפצים עצמם אין סימן. במקבילות מדגישים שאין מדובר בשוכר בודד, שכן אם הוא שוכר מוגדר החפץ שייך לשוכר, אלא שהיו בו שוכרים רבים, או אורחים רבים. "מצא בבית, אם שרו בו אורחין בפנים הרי אילו שלו, ואם לאו הרי אילו של בעל הבית" (תוס', פ"ב הי"ד).
בירושלמי רמוזה מחלוקת שאיננה במשנה. מתברר שהירושלמי הכיר בנושא מחלוקת, והציע לפרשה באחת משתי שיטות: "אמר רבי ירמיה בפונדק איתפלגו אבל בחצר כל עמא מודיי שחייב להכריז. אמר רבי יוסה בחצר איתפלגו אבל בפונדק כל עמא מודו שהוא של מוצאו" (ח ע"ג, לפי כתב יד רוזנטל: אמר רבי ירמיה בפונדק נחלקו אבל בחצר כולם מודים שחייב להכריז. אמר רבי יוסה בחצר נחלקו אבל בפונדק כולם מודים שהוא של מוצאו). אם כן שחזור הברייתא או המשנה הוא: "אם היה משכירו לאחרים אפילו בתוך הבית הרי אלו שלו, ומחוץ לביתו רבי x אמר שלו, רבי y אמר חייב להכריז", ועל כך נחלקו האמוראים.
מצא בפונדק או בחצר
בבבלי הפונדק מופיע בהקשר אחר, כהסבר למשנה: "אמר ריש לקיש משום בר קפרא: כגון שעשאו פונדק לשלשה ישראל" (כו ע"א). הדמיון בין הלימוד של שני התלמודים רב, אך ניכר שאותו רעיון שובץ בסוגיות בעלות מהלך לוגי שונה.

Mishnah 4

<small>עפ”י כתב יד קופמן</small>
<b>מצא בחנות הרי אילו שלו</b> – לחנות מגיעים לקוחות, והם מסתובבים בחנות. הכסף שנמצא על הרצפה הוא של אחד הלקוחות או של החנווני, ואין החנווני יכול טעון שהכסף שלו שהרי החנות פתוחה לציבור. בתוספתא (פ"ב הי"ד) מובא נימוק משפטי יותר: "מצא בחנות, עד מקום שדרך בני אדם רגילין ליכנס הרי אילו שלו, יתר על כן הרי אילו של בעל הבית". בשולי המשפט נעיר שהתוספתא לפרקנו מוסיפה, לעיתים קרובות, הסברים משפטיים, כגון שהמטבעות מימי האמוריים, שמשנתנו באורחים (המשנה הקודמת), דרך אשפה להיטלטל, המאבד התייאש וכו'.
<b>בין תיבה לחנווני הרי הן שלחנווני</b> – חז"ל מדברים על מבנה ברור של חנות. החנווני עומד מאחורי שולחן, ועל השולחן חפצים או מאכלים. הלקוחות עומדים מהצד השני של השולחן. לכן כסף שנמצא בין החנווני והשולחן שייך לחנווני, שכן לשם הלקוחות אינם מגיעים. <b>לפני השולחני</b> – השולחני הוא הטרפזיס ביוונית, הבנקאי של היום. תפקידיו להחליף את הכסף ולהלוות כספים ללקוחות החסרים מימון שוטף. מבנה החדר שבו הוא עובד שונה מחנות. השולחני יושב על כיסא ומאחוריו, או מצידו, ארון לכסף. לכן אם הכסף נמצא לפני השולחני<sup class="footnote-marker">19</sup><i class="footnote">לשולחני ראו להלן פ"ג מי"א.</i><b> הרי אלו שלו</b> – של המוצא, כי אלו כספי הלקוחות.
בכל הדיון לא נזכרת האפשרות שהחנות עצמה תָקנה לחנווני את האבדה. זאת בהתאם לכלל בפ"א מ"ד שקניין חצר מחייב ידיעה של בעל החצר.
כמו כן אין במשנה ביטוי לשאלה האם יש למטבעות סימן. כאמור בעצם מטבעות הם אבדה שאין צורך להכריז עליה, אבל אם הם בתחום של השולחני הרי ברור שהם שלו. בנוסף לכך ביתו קונה את האבדה (שאיננה אבדה כלל). אם כן שאלת הסימן אומנם מהותית, אבל במקרה זה השאלה איננה הסימן אלא האם זו אבדה. השאלה מתי ביתו קונה נדונה לעיל פ"א מ"ד.
<b>בין כסא לשולחני</b> – כלומר בין השולחני עצמו לשולחן שלו שהכסף צבור עליו,<b> הרי הן שלשלחני</b> – לשם הלקוחות אינם מגיעים.<b> לקח פרות מחבירו או ששילח לו חבירו פרות ומצא בתוכן מעות</b> – יש להניח שזו אבדה, המוכר לא הניח מעות בכוונה, אבל מצד שני הפירות היו של המוכר ומן הסתם גם המעות של המוכר.<b> הרי אלו שלו</b> – של המוצא. לכאורה קשה: הרי זו בבירור אבדה של מוכר הפירות, וכי מי עוד יכול היה להניח (ולשכוח) מעות בתוך ערמת הפירות? מעתה שתי אפשרויות פרשנות פתוחות בפנינו להבנה:
א. מדובר בחקלאי המוכר בעצמו את פירותיו בשוק. במקרה זה עלינו להניח שהפירות שלו, והמעות שלו, אך מכיוון שהבעל התייאש מהם, ושכח מהם, האבדה של המוצא.
ב. החקלאי מכר את פרותיו לתגר, והתגר הביאם לתגר אחר, וממנו הגיעו הפירות למוכר בשוק. על כן אי אפשר לזהות את מקור המעות והרי זה אבדה ללא סימן, ושייכת למוצא.
ההסבר הראשון חורג מתחום השאלה של יש סימן או אין סימן. אף על פי שיש בפירות סימן ברור הרי הם של המוצא, כי החקלאי ששיווק את פירותיו למרחוק התייאש מהם, או ויתר עליהם, מדעתו או שלא מדעתו (כלומר שדרך בני אדם לוותר במקרים כאלה). לעומת זאת ההסבר השני מהלך בנתיב הרגיל במשנה, ושאלת המפתח היא עדיין האם יש/אין סימן.
טבעי הוא שכל חכם שיתייחס לשאלה יצא מנקודת המבט הרגילה באזורו, ואל לנו לצפות שההבחנה המוצעת תופיע במפורש בשפה עקרונית ומשפטית יותר. אבל בתוספתא, כפי שראינו, יש כלל משפטי: "שדרך בני אדם רגילין ליכנס".
ההלכה עצמה הייתה מעוגנת במציאות כלכלית, מבוססת עליה ומשקפת אותה, אבל במהלך השנים השתנתה המציאות וההלכה נותקה מהרקע הריאלי. כפי שנראה בסוף הפרק היסוד המשפטי של הייאוש ותפקידו המרכזי בהעברת הקניין (הבעלות) מהבעל למוצא איננו מופיע במשנה. גם אם יסוד הייאוש תנאי, כדי לקיים את האפשרות השנייה נצטרך להניח שייאוש בטעות נחשב לייאוש, אף על פי שהמוצא יודע מי הם הבעלים. במשנה ג דובר גם במקרה כזה, שניתן אולי לשחזר מי הבעלים המקורי אבל לא חייבים להחזיר את המציאה, שכן עבר זמן רב. גם כאן לא יחול דין השבת אבדה, אף על פי שהזמן קצר, והחקלאי בהחלט יכול לתאר לעצמו שמישהו הגון מצא את כספו, וישיבהו לו. על כן מסתבר שמשנתנו מדברת על האפשרות השנייה, ומצטרפת לעדויות הרבות על כך שהמשנה רואה לפניה משק פתוח שבו החקלאי איננו מגיע לעיר בעצמו, והסחר מתנהל באמצעות שרשרת תיווך. בנספח למסכת דמאי ובנספח למסכת זו נרחיב בכך. הבבלי (כו ע"ב – כז ע"א) הסביר גם הוא שמדובר בתגר ולא בחקלאי העומד ומוכר. אין זו רק אוקימתא משפטית, "הכא במאי עסקינן", בסגנון הבבלי הידוע, אלא פשט המשנה המשקפת כאמור מציאות כלכלית שלתנא עצמו הייתה מובנת מאליה.
אשר לתוספתא: "מצא בבית, אם שרו בו אורחין בפנים, הרי אילו שלו, ואם לאו, הרי אילו של בעל הבית" (פ"ב הי"ד). התוספתא רואה לפניה בית גדול שבו יש "לפנים". התיאור איננו של בית בן חדר אחד אלא בית מורכב וגדול. בתי אמידים בתקופה מוכרים לנו היטב מהממצא הארכאולוגי, ותפקודם החברתי מתבאר על רקע נוהגי החברה הרומית, ולא כאן המקום להרחיב בכך.
<b>אם היו צרורים נוטל ומכריז</b> – שכן יש במעות סימן. המדובר במעות שנמצאו בחנות או אצל שולחני, וברור שאם יש סימן מכריז. המשפט "אם היו צרורים" חל על כל המשנה, כלומר המבנה הוא משפט א, משפט ב – ומשפט ג חל על כל המשנה. כך הצענו להסביר גם את משנה ג, וכן את משנת ברכות פ"ד מ"ה.

Mishnah 5

<small>עפ”י כתב יד קופמן</small>
עד כאן עסקנו בשאלה מתי צריך להחזיר אבדה. עתה המשנה פותחת בפתיחה חדשה, המתאימה לכל דיני אבדה, והיא מסוגננת וערוכה כמדרש הלכה טיפוסי לפסוק: "וכן<sup class="footnote-marker">20</sup><i class="footnote">הפסוק הקודם מדבר על השבת אבדה של שור.</i> תעשה לחמֹרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה לא תוכל להתעלם" (דברים כב ג).
<b>אף השימלה היתה בכלל כל אילו</b> – שנאמר עליהם "וכן תעשה לכל אבדת אחיך",<b> ולמה יצאת</b> – למה נזכרה במפורש, יצאה מכלל כל אבדה,<b> להקיש אליה אלא</b> – בדפוסים מאוחרים נוסף <u>לומר לך</u>, והלשון איננה לשון מדרש תנאי ומיותרת,<b> מה השימלה מיוחדת שיש בה סימנין ויש לה תובעין</b> – בניגוד לכל אבדה. ב-<b>ל</b> נוסף <u>חייב להכריז</u>, <b>ואף כל דבר שיש בו סימנין ויש לו תובעין</b> [<b>ואף כל דבר שיש בו תובעין</b>] – המילים בסוגריים הוכפלו בטעות ואינן בעדי נוסח אחרים. ב-<b>מנ</b> כל המשפט מ"אף" עד "תובעין" חסר. כל השינויים הללו הם צורניים בלבד.<b> חייב להכריז</b>.
במדרש ספרי דברים (ריד, עמ' 257): "אף השמלה היתה בכלל כל אלו, ולמה יצאת? להקיש אליה! מה שמלה מיוחדת שיש לה סמנים ויש לה תובעים, כך כל שיש לו סמנים ויש לו תובעים. אין לי אלא אלו בלבד, שאר אבדה מנין? תלמוד לומר 'לכל אבדת אחיך. אשר תאבד ממנו', פרט לפחות משוה פרוטה. רבי יהודה אומר, ומצאת – לרבות פחות משוה פרוטה, לא תוכל להתעלם, ליתן עליו בלא תעשה". רוב ההלכות שבספרי יידונו בפרק, אבל סדר הדברים שונה, ואין קשר ספרותי בין המדרש שבמשנה למדרש שבספרי.
לפנינו אפוא מדרש תנאי. קשה להניח שהמדרש יצר את ההלכה, שכן באותה מידה ניתן היה לטעון שהשור היה בכל אלו, ולמה יצא מהכלל, או לטעון שדווקא שמלה צריך להשיב ולא חפצים אחרים, פחות אישיים, וכן הלאה, או ללמוד מכך שרק שווה כמה פרוטות צריך להשיב (בניגוד להלכה שרק שווה פרוטה צריך להשיב, כפי שדרשו בהמשך הספרי מהמילים "אשר תאבד"). אלא שחכמים רצו לעגן את ההלכה בפסוקי התורה. גם הבבלי, שבדרך כלל מציג את הדרשות כדבר תורה, מתחבט אם עניין הסימנים הוא מהתורה (כאן כז ע"ב; יח ע"א; גיטין כז ע"ב). על כל פנים מהמשך התוספתא אנו רואים שהצורך בסימנים מוצג כתיקון שעשו חכמים (ראו להלן פירושנו למ"ז).
במשנה שתי אמות מידה, סימנים ותובעים. שניהם צריכים הסבר.
התלמודים, ואחר כך הספרות הפרשנית לדורותיה, הסבירו את כל הפרק הקודם ואת פרקנו סביב שאלת הסימנים. הכול תלוי בהם. ברם ראינו שאומנם הסבר זה מופיע (להלן), אך הוא מכתיב רק חלק מהמקרים שבמשנה. כך למשל המוצא בפלטיה מוצא חפץ שיש בו סימן, וכן מחרוזות של דגים. המרכיב של סימן קיים אפוא, אך הוא איננו המרכיב היחיד.
מרכיב הסימן מופיע כמובן גם בתוספתא: "מצא דבר שיש בו סימן בצד דבר שאין בו סימן, חייב להכריז. אם בא בעל סימן ונטל את שלו, זכה זה בדבר שאין בו סימן" (פ"ב ה"ט), וכן שם בהלכה הבאה: "המוצא סלע ואמר לו חבירו<sup class="footnote-marker">21</sup><i class="footnote">הטוען שהוא המאבד.</i> סלע זו חדשה היא, נירונית היא, של מלך פלני<sup class="footnote-marker">22</sup><i class="footnote">נירונית היא מטבע שהנפיק הקיסר נירון. המילים "של מלך פלוני" הן פירוש לנירונית, פירוש שהוטמע לתוך הטקסט. התוספתא היא ראיה לריבוי מטבעות של נירון בשוק, ומשקפת כנראה את שלהי ימי הבית השני.</i> הוא, לא אמר כלום, שאין סימן למטבע. ולא עוד אלא אפילו שמו כתוב עליה, לא אמר כלום, אלא הרי היא של מוצאה" (שם ה"י). להלכה שתי סיבות אפשריות. האחת היא ששם הקיסר (המלך) איננו ייחודי מספיק, שכן יש מטבעות רבים מאותו קיסר. אך מתברר שלא זה הנימוק היחיד, שהרי אפילו אם חרט אדם את שמו על המטבע אין זה סימן. כנראה הנימוק הוא שהמטבע עובר לסוחר, לפיכך ייתכן שהמטבע היה שלו וכבר מזמן החליף בעלים. לפנינו אפוא מרכיב נוסף המסביר מדוע החפץ של המוצא. כאמור הצענו הסבר זה גם למקרים קודמים, כלי אנפוריה למשל, או מחרוזות של דגים.
משום מה פרשנים פיתחו מאוד את מרכיב הסימנים, ופחות את המרכיב שיש לה תובעים. לאיזה חפץ אין תובעים? שתי אפשרויות פירוש כאן:
1. חפץ עם סימנים שהכריזו עליו ואיננו נתבע מותר להשתמש בו. זה חידוש הלכתי שאין לו מקבילות.
2. חפץ שהתייאשו ממנו, או שנהוג להתייאש ממנו. בתוספתא יש דוגמה למצב זה: "וכן היה רבי שמעון בן לעזר אומר, המציל מפי הארי, ומפי הזאב, ומשניתו של ים, ומשניתו של נהר, המוציא באסרטיא ובפלטיא גדולה, הרי אילו שלו, מפני שהבעלים מתיאשין מהן" (פ"ב ה"ב). כאמור הצענו שגם חלק מהדוגמאות במשנה מושפעות מגורם זה.
תובעים משמעו שהבעל מחפש אחריהם ואינו עוזב את המקום ומשלים עם האובדן. לכאורה זה גם ההסבר לתנאי הייאוש. בתנאי הייאוש עסקנו בהרחבה במסכת בבא קמא (קניין של הגנב)<sup class="footnote-marker">23</sup><i class="footnote">ראו המבוא לבבא קמא ופירושנו לבבא קמא פ"ט מ"א. </i>. עמדנו שם על כך שהייאוש איננו תנאי להעברת הבעלות, והוא מופיע כגורם מצטרף רק בחלק מהמקרים. דומה שהגדרה זו נכונה גם כאן. הייאוש איננו נדרש להעברת הבעלות מהמאבד לאחר (למוצא), אלא שאם הבעל התייאש (בין אם במפורש ובין אם חזקה שבני אדם מתייאשים במצב כזה) אז אין לחפץ תובעים, וממילא הדרך למוצא פתוחה להשתלט עליו. הייאוש נזכר במפורש בתוספתא פ"ב ה"ב, וזה מקרה מיוחד. שם מדובר במי שרכושו נשטף בשיטפון והמאבד במקרה זה ידוע. במקרה כזה נדרש ייאוש אקטיבי שלו, אבל במקרה רגיל שהמאבד בלתי ידוע אי אפשר להמתין עד שיתייאש, שכן איננו יודעים מי הבעלים ומתי אבדה הסחורה. מרכיב הייאוש איננו במקורות הקדומים אלא רק בספרות האמוראית, ואולי הוא מופיע כבר בספרות התנאית, אך מעט מאוד.
עוד אנו שומעים מהתוספתא: "בראשונה כל הבא ונותן סימניה היה נוטלה, משרבו הרמאין התקינו שיהא זה נותן סימניה ומביא ראיה שאינו רמיי" (פ"ב הט"ז). לפי התוספתא בשלב הקדום המוצא היה אומר את הסימנים והמאבד היה מאשרם, ובשלב שני ההליך נעשה הפוך. אין להוכיח מהתוספתא שאכן היה פעם שלב היסטורי שבו לא היו רמאים. בהחלט ייתכן שיש בדברים נוסטלגיה לעבר המפואר או תיאור "אוטופי" של העבר, ומאידך גיסא בהחלט ייתכן שבחברה כפרית סגורה ואינטימית אכן מחזירים אבדה רק על סמך ההצהרה "אלו סימניי". הטכניקה של הרמאים הללו מתוארת בציוריות בירושלמי: "חמי ליה בירייתא מחזר מציאן ומפקידין גביה והוא נסיב כולא ואזיל ליה, ואית דמרין אזיל לכנישתא ושמע סימנין ואזל לכנישתא חורי ואמר סימנא ונסב ליה" (פ"ב ה"ח, ח ע"ג – רואים אותו הבריות מחזיר מציאות ומפקידים אצלו והוא [השומר] לוקח הכול והולך לו, ויש אומרים הולך לבית הכנסת ושומע סימנים והולך לבית כנסת אחר ואומר את הסימן ולוקח לו).
אם כן הסימן איננו נחוץ להגדרת האבדה, אלא רק לעניין זיהוי המאבד.
ואכן כפי שהערנו הסימן מופיע כגורם הקובע האם יש להכריז רק בדרך אגב. ברור לנו שהסימן גורם לכך ש"חייב להכריז", אך אין הוא הגורם היחיד וגם אין הוא הגורם היחיד הקובע. הוא מתאים כהסבר לחלק מהמקרים במשניות א-ג, אך לא לכולם, כפי שהראינו.
ממדרש התנאים משמע שחובת השבת אבדה היא גם כשאין סימן: "א1. 'וכן תעשה לשמלתו'. אין לי אלא דבר שיש בו סימנין. דבר שאין בו סימנין, מניין? תלמוד לומר וכן תעשה לכל אבדת אחיך. אני אקרא לכל אבדת אחיך, א2. ומה תלמוד לומר שורו וחמורו? אלא מה שורו וחמורו שאין בו דעת, יצאו עבדו ואמתו שיש בהן דעת. א3. מה שמלתו שיש בו סימנין, אף אין לי אלא דבר שיש בו סימנין. ב. 'וכן תעשה לשמלתו' אף השמלה היתה בכלל כל אלו, ולמה יצאת? להקיש אליה מה שמלה מיוחדת שיש בה סימנין ויש לה תובעין, אף כל דבר שיש בו סימנין ויש לו תובעין חייב להכריז" (מדרש תנאים לדברים, כב ג, עמ' 134-133). המשפט השני (ב) חוזר על א2. זה כשלעצמו מעיד על שני מקורות; האחד הוא משנתנו, והאחר הוא מדרש הלכה כלשהו. מה שחשוב במדרש זה הוא שהמשפט הראשון (א1) סותר את א2. בראשון נאמר שגם דבר ללא סימנים יש להשיב, ובשני שרק חפץ עם סימנים הוא בר השבה. אין טעם לתקן את הנוסח של המשפט הראשון. גם אם הנוסח יתוקן עדיין הוא תמוה, משום שהוא מכפיל את הנאמר אחריו. בנוסף, באופן עקרוני, אין לתקן נוסח משום שיש בו דעה חריגה, אדרבה, צריך לתת לקול המיוחד להדהד ולהשמיעו. לדעת המדרש התנאי יש להשיב אבדה גם כשאין סימן.
אוסיף הערה אישית שכך נהגו כל החברות שבהן הנני והייתי חבר.
אם כן ראינו כמה מרכיבים:
א. שהחפץ יהיה נשכח ולא מונח למשמורת במחבוא.
ב. שיש בו סימן.
ג. שלא יהרס ויתקלקל.
ד. שיש סיכוי רב שהבעל התייאש, שכן אין סיכוי שהמוצאים יקיימו את המצווה<sup class="footnote-marker">24</sup><i class="footnote">זו הסיבה לדין המיוחד של המוצא באסטרטיה (תוס', פ"ב ה"ב ומקבילות). הבבלי (כא ע"ב) מתעלם מהטיעון המפורש שמקום של רבים שונה, ואין הוא מסביר מדוע הבעל מתייאש דווקא במקרה כזה (והדין איננו תלוי בסימן): "המוצא מעות בבתי כנסיות ובבתי מדרשות, ובכל מקום שהרבים מצויין שם – הרי אלו שלו, מפני שהבעלים מתיאשין מהן" (וראו עוד בבלי, שם כד ע"א). </i>.
מאחר דאתינו להכא יש להתייחס לפרשנות הבבלי. כאמור נושא הסימן מרכזי, אבל במקביל בתלמוד עצמו מוזכרים גורמים נוספים:
א. כאמור לעיל במשנה א רבי יהודה סבור שאם יש סימן חייבים להכריז. סימן שרבי מאיר (תנא קמא) איננו סבור שזה נימוק הלכתי, או ליתר דיוק גם הוא יסכים שזה נימוק משכנע, אך לא שזה הנימוק היחיד.
ב. אדם מפקיר מה שאיסופו מחייב טרחה יתרה (כא ע"א). בהקשר זה יש לציין שהבבלי סבור שתנאי לשימוש בחפץ (על ידי המוצא) הוא ייאוש, אבל הייאוש איננו תלוי רק בסימן אלא גם במידת הטרחה. בשלב זה איננו יודעים להציע האם טיעון זה עולה רק אגב הדיאלקטיקה או שהוא מרכיב הלכתי ממשי.
ג. לעיל עסקנו במחלוקת רבה ורבא בסימן העשוי להידרס. ראינו שלדעת רבה בעצם הסימן איננו המרכיב היחיד, ומסיבה נוספת כלשהי סימן של אבדה ברשות הרבים איננו מחייב להכריז. כאמור, המשך הסוגיה מצמצם חריגה זו.
ד. מחלוקת האם מקום סימן (כב ע"א – גם היא מדברי הסתמא). גם זה נראה בעינינו ניסוח מאוחר הבא להימנע מהתירוץ הפשוט למחלוקת רבה ורבא הנזכרת לעיל.
ה. כג ע"א – הטיעון של "אין מעבירין על האוכלין", כלומר שלמזון דין מיוחד משום שנמנעים מלפגוע בו. כלל כזה מאפשר עקיפה של השאלה האם יש בחפץ סימן. שוב ניתן לצמצם ולומר שמכיוון שאין משחיתים אוכלים הסימן העשוי להידרס לא ייפגע, אבל כפשוטה התביעה (או המוסכמה) שאין משחיתים מזון מחייבת מאמץ יתר בהשבת אבדה גם אם בעצם פטור מהכרזה.
ו. בבבלי עצמו יש מחלוקת על העיקרון יש/אין סימן. המחלוקת איננה על עצם ההלכה, אלא על מקורה: "דאיבעיא לן: סימנין דאורייתא או דרבנן" (כז ע"א). כפי שכתבנו במבוא, בתלמוד הבבלי השאלה נתפסת כהיסטורית: האם ההלכה ניתנה בסיני או שהיא מתורה שבעל פה. היבט נוסף בתפיסה זו הוא האם הלכה הנלמדת מדרשה היא מהתורה או מתורה שבעל פה. כפי שכתבנו במבוא הכללי לפירוש המשניות, בימי תנאים "מהתורה" משמעו הלכה מרכזית ועקרונית שיש להחמיר בספקותיה בגלל חשיבותה, ו"דברי סופרים" הוא כינוי להלכה קלה יותר ומרכזית פחות, ולכן במקרה של ספק ניתן להקל בה<sup class="footnote-marker">25</sup><i class="footnote">ראו גילת, המושגים; דה פריס, המושגים. עסקנו בכך גם במבוא למסכת בבא קמא. </i>. את סוגיית הבבלי אפשר להבין בדרכו הרגילה, מה מקור ההלכה, אך אולי היא גם במשמעות התנאית, ולדעת האומר "סימנים מדרבנן" אכן זה חידוש שחידשו חכמים מדעתם והבנתם, וזו איננה ההלכה המרכזית המנחה בדיני אבדה ומציאה<sup class="footnote-marker">26</sup><i class="footnote">מסקנת הסוגיה שם היא ש"סימנים דאורייתא", ברם רבא שם (כח ע"א) אומר: "אמר רבא: אם תמצי לומר סימנין דאורייתא...", והגמרא מקשה: "אם תמצי לומר?! הא פשיט ליה סימנין דאורייתא!". כיצד רבא מעלה על דעתו שסימנים אינם מהתורה?! אך כנראה הגמרא הסיקה מה שהסיקה, ורבא עדיין איננו בטוח בדבר.</i>.
ז. הבבלי עצמו (כב ע"ב) מביא את הדרשה הבאה: " 'וכן תעשה לחמורו וכן תעשה לשמלתו וכן תעשה לכל אבידת אחיך אשר תאבד ממנו ומצאתה' – מי שאבודה הימנו ומצויה אצל כל אדם, יצאתה זו שאבודה ממנו ואינה מצויה אצל כל אדם. ואיסורא דומיא דהיתירא, מה היתירא – בין דאית בה סימן ובין דלית בה סימן שרא, אף איסורא – בין דאית בה סימן ובין דלית בה סימן אסורה" (ואיסור דומה להיתר, מה היתר – בין שיש בה סימן ובין שאין בה סימן מותרת, אף איסור – בין שיש בה סימן ובין שאין בה סימן אסורה). גם בדרשה זו הסימן איננו קובע את ההלכה. ברור שבמקרה של שיטפון (אבודה ממנו ומכל אדם) הסימן אינו מהותי, משום שהבעל מתייאש גם אם יש סימן לחפצים שנשטפו. אך אגב אורחא אנו שומעים שגם החובה להחזיר (ולהכריז) איננה תלויה רק בסימן. אולי אף ניתן ללמוד מהדרשה שהסימן איננו חשוב כלל (כדעת תנא קמא [רבי מאיר] במשנה א בפרק).
היוצא מדברינו: נושא הסימן ומרכזיותו נמצא במחלוקת תנאים; שיטתו של רבי יהודה התקבלה, וכל הביטויים לעמדתו של רבי מאיר נדחקו מההלכה הקנונית. גם בבבלי עדויות נכבדות לשלב הקדום, אבל הבבלי ניתח את הבעיה בצורה שיטתית ומצא שנושא הסימן הוא הקריטריון המרכזי, וכך הציג את מערכת הכללים כהיררכית. הכלל הראשון הוא שאם יש סימן חייב להכריז, ולאחר מכן כללי מִשְנֶה שבהם מקרים מיוחדים שיש סימן ואיננו חייב להכריז, כגון סימן העשוי להידרס, מקום סימן, סימן הבא מאליו, שיטפון וכו'. לדעת רבי יהודה "יש סימן" הוא קריטריון מרכזי, אך לא ראשי, ולדעת רבי מאיר הוא לכל היותר משני.
אפשר גם שבדברי רבי מאיר טרם נוסחו התנאים בצורה משפטית, והדוגמאות משקפות מקרים רגילים או מקרים שהיו, ובכל אחד מהם תנאי המקרה הכתיבו שהחפץ "שלו".
כפי שהדגשנו לעיל בחברות מתוקנות, גם בנות זמננו, מכריזים על חפץ אבוד גם כשאין סימן. ההנחה היא שאין הרבה מאבדים, ואם מצא אדם בגד (ללא סימן) עדיין עליו להכריז על כך, ומי שאיבד בגד יקבלו. ההנחה היא שאין יותר ממאבד אחד לבגד כזה, וכמובן איש איננו חשוד לרמות, לא המוצא ולא המאבד. אם יהיו שני טוענים לאותו בגד, אז יידרש סימן.

Mishnah 6

<small>עפ”י כתב יד קופמן</small>
<b>עד אמתי חייב להכריז</b> – מהו משך ההכרזה. זו שאלה טיפוסית לתורה שבעל פה, ולתהליך היורודיסיפיקציה של ההלכה (המיסוּד המשפטי). התורה ציוותה על השבת אבדה, וזה רעיון מוסרי מופשט, חסר גבולות ותובעני למדיי, אך מובן מבחינה חברתית ומוסרית. חכמים יוצקים את החובה המוסרית לכלים של משפט ומגדירים באיזה מחיר מינימלי חלה המצווה, כמה זמן צריך להחזיר, איך מכריזים, היכן ושאר פרטים טכניים. כך הופכת המצווה הכללית למערכת חוקים ופרטים. במבוא הכללי לפירושנו עמדנו על מרכיב זה בתורה שבעל פה. למעשה אין בתורה רמז שצריך להכריז. מצוות השבת אבדה היא שאם המאבד תובע יש להחזיר לו, ויותר מזה, אם המוצא יודע של מי האבדה הוא צריך להחזירה. כך היה, מן הסתם, בחברה הכפרית הקדומה. כולם הכירו את השור של השכן, ואת השמלה שלו. כל שמלה נטוותה ונארגה בידי בעלת הבית, וכולם הכירוה. חכמים דורשים צעד נוסף והוא הכרזה פעילה וחיפוש אקטיבי של הבעלים, ולא רק השבה פסיבית.
<b>עד כדי שידעו בו שכינים דברי רבי מאיר</b> – רבי מאיר מדבר במציאות זמנו ואיננו נותן שיעור מדויק. צריך להכריז כך שהסביבה הקרובה תדע על האבדה. <b>רבי יהודה אומר שלשה רגלים</b> [<b>ו</b>]<b>אחר הרגל האחרון שבעת ימים כדי שילך לביתו שלשה ויחזור שלשה ויכריז יום אחד</b> – לכאורה רבי יהודה מתייחס לימים שהמקדש היה קיים. ההכרזה שרבי יהודה מדבר עליה היא במישור הלאומי. המוצא צריך להכריז במקדש על המציאה. ברם אם כך הדבר הרי שאין בין שני החכמים מחלוקת. שניהם בני דור אושה (180-140); האחד מתייחס לימיו, כשאין המקדש קיים, והאחר לימי המקדש. יתר על כן, כל הרעיון שההכרזה נעשית בזמן עלייה לרגל בעייתי במישור ההלכתי הריאלי. ראשית, לא כל אדם עלה לרגל כל שנה; אין זה הגיוני לחייב את המוצא לעלות לרגל שלוש פעמים בשנה. אומנם זו חובה עקרונית, ואומנם עולי הרגל היו רבים מאוד, אבל בפועל לא כולם עלו לרגל כל שנה<sup class="footnote-marker">27</sup><i class="footnote">ראו פירושנו לחגיגה פ"א מ"א והמבוא למסכת חגיגה. </i>. זאת ועוד. נניח שהאבדה נמצאה בעיירה כפרית כלשהי בגליל. היא שייכת, מן הסתם, לאחד מתושבי האזור. הרי זו הגזמה גדולה בדרישה! הרי אין סיכוי שאדם גלילי יאבד אבדה ביהודה שבה לא היה מימיו! מדוע יש לטרוח לבצע את ההכרזה במעמד לאומי (כל ישראל) ברגל במקדש? כל המערכת אוטופית, כפי שגם נדגיש להלן.
על כן יש אולי לשער שדברי רבי יהודה הוצאו מהקשרם על ידי העורך. רבי יהודה אמר רק שההכרזה מתחוללת במשך שנה ובכדי שילך לביתו ויבדוק אם החפץ איננו. המוצא צריך להכריז, מדי פעם בפעם, במשך קצת פחות משנה מיום המציאה. רבי יהודה מתחשב בבעלי מבני שדה מרוחקים שמגיעים לעיירת האם בחגים ובשבתות ודורש שההודעה תגיע גם אליהם. אבל עורך המשנה הבין את דבריו כחלים על ימי הבית, כשהמקדש היה קיים. או אולי יש לנסח שהעורך היסב את דברי רבי יהודה וניסחם לתקופה האוטופית של העבר. ישראל עולים לרגל; לא כל אדם עולה בכל רגל, אבל יש סיכוי גדול שפעם בשנה הוא יעלה וישמע על האבדה, ויחזור לביתו לברר אם אכן החפץ אבד. המשנה מניחה שהמוצא נשאר בירושלים או משאיר את האבדה שם, וזו כמובן אוטופיה.
בתוספתא (פ"ב הי"ז) ובירושלמי (ח ע"ג) מתוארת מעין התפתחות: "תני בראשונה היו מכריזין שלשה רגלים, ואחר רגל האחרון שבעת ימים כדי שילך שלשה ויחזור שלשה ויכריז יום אחד. משחרב בית המקדש התקינו שיהו מכריזין שלשה ימים. מן הסכנה ואילך, התקינו שיהא מודיע לקרוביו ולשכיניו ודייו". הסכנה היא תקופת גזרות הדת והרומאים גזרו גם על השבת אבדה, ולכן קבע רבי מאיר את מה שקבע. מה שבמשנה הוא מחלוקת הופך להשתלשלות היסטורית.
בדרך כלל אנו נמנעים מלראות במשנה הערוכה כמה רבדים ספרותיים-כרונולוגיים. זאת בניגוד מובהק לדרכם של אפשטיין, גולדברג וחוקרים אחרים. אנו מניחים שאם אין במשנה המדוברת רמז ספרותי ברור וגלוי<sup class="footnote-marker">28</sup><i class="footnote"> כמו במשנת בבא קמא פ"א מ"ד, ועוד הרבה.</i> – כולה יצאה מידי עורך אחד שסידר וערך את המשנה, וסגנן אותה. במקרה זה אפשר אפוא שלפנינו שני רבדים בדברי רבי יהודה, ברם עדיין ניתן גם לפרש שהגישה האוטופית היא גישתו של רבי יהודה עצמו. רבי מאיר מדבר במציאות ורבי יהודה עוסק באוטופיה, ואין ביניהם מחלוקת.
להערכתנו החומר המוצג במשנה, ועוד יותר בתוספתא, אוטופי, והוא הסבר מלאכותי. התביעה של שלושה רגלים היא אוטופיה שנקבעה בתקופה שבה המקדש כבר לא פעל. לפנינו אפוא דרישה אוטופית הבאה להדגיש שצריך לעשות כל מאמץ, ותו לא. לכל היותר צריך להכריז במשך שנה, ואף זו כבר הפרזה. יש להניח שהרומאים לא מנעו השבת אבדה. אומנם עבור חכמים השבת אבדה היא מצווה, והיו גזרות נגד מצוות, אבל עבור הרומאים הרי זה סתם מנהג חברתי מובן, מנהג הקיים עד היום בכל חברה מהוגנת פחות או יותר.
התוספתא מציגה אפוא התפתחות היסטורית הבאה לפרש את המשנה ולהסביר שאין בין רבי מאיר לרבי יהודה מחלוקת הלכתית. התוספתא תלויה בבירור במשנה.
<b>אבן הטועים</b>
במשנת תענית מסופר על חוני המעגל שביקשוהו להתפלל נגד ריבוי הגשמים, והוא סירב ואמר למבקשים: "צאו וראו אם נמחת אבן הטועים" (פ"ג מ"ח). אם הגשמים מרובים עד שימחו וימיסו את אבן הטועים אתפלל על הגשמים שייפסקו. התלמוד הירושלמי מפרש: "אמר להן כשם שאי איפשר לאבן הזאת להימחות מן העולם כך אי איפשר להתפלל על הגשמים שילכו להם" (תענית פ"ג הי"א, סו סע"ד)<sup class="footnote-marker">29</sup><i class="footnote"> כך פירש הר"ן לבבא מציעא כח ע"ב.</i>. הירושלמי שם אף מפרש את טיבה של "אבן הטועים": "כל מאן דהוה מובד מילה הוה נסב לה מן תמן, וכל מאן דהוה משכח מילה הוה מייבל לה לתמן"<sup class="footnote-marker">30</sup><i class="footnote">= כל מי שהיה מאבד דבר היה מקבלו משם, וכל מי שהיה מוצא דבר היה מביאו לשם.</i>.
בבבלי למסכתנו כתוב: "אבן טוען היתה בירושלים כל מי שאבדה לו אבידה נפנה לשם וכל מי שמוצא אבידה נפנה לשם, זה עומד ומכריז וזה עומד ונותן סימנין ונוטלה, וזו היא ששנינו: צאו וראו אם נמחת אבן הטוען" (כח ע"ב). יש המפרשים "אבן טוען" מלשון אבן של האדם שאיבד דבר וטוען את דבריו, ויש המפרשים מלשון תועים ומחפשים את אבדתם<sup class="footnote-marker">31</sup><i class="footnote">ראו בפירושו של רבנו חננאל לדף כח ע"ב, ובמלאכת שלמה למשנתנו.</i>. אין כל רמז במקורות היכן הייתה אבן טועים זו.
אפשר שאכן היה מקום כזה בירושלים. סלע בולט ששם היו מעלים טענות (שם שכן בית דין כלשהו), או ששם אכן היה "שוק" אבדות, אבל אין צורך לקשור זאת לתיאור שבמשנה. אפשר אפוא שאכן היה סלע כזה בירושלים, ואף על פי כן התיאור במשנה אוטופי ורעיוני בלבד.

Mishnah 7

<small>עפ”י כתב יד קופמן</small>
<b>אמר את האבידה ולא אמר את סימניה</b> – במסגרת חברית מוצא האבדה אומר "מצאתי שמלה" והמאבד אומר "היא שלי", ואין חקירה ודרישה רבה. אבל במסגרת תורה שבעל פה, אם השבת אבדה הפכה ממידה ראויה למצווה פורמלית הרי שיש לדקדק לא להשיב את האבדה למי שאיננו בעליה. הבבלי (כח ע"ב) מסביר שהמוצא מכריז "מצאתי אבדה", והמאבד צריך לומר מה האבדה, מה הסימנים ומה נסיבות האבדה, כלומר באיזה מקום בערך ניתן לצפות למצוא אותה. לכל היותר ניתן לדלג על המרכיב האחרון במקרה שהמאבד איננו יודע (נכון לנסח שגם "אינני יודע כיצד" היא תשובה מספקת). <b>הרי זה לא יתן לו</b> – אסור להשיב את האבדה למי שלא בוּרר והוכח כבעליה.
<b>הרמיי אף על פי שאמר את סימניה הרי זה לא יתן לו</b> – לא ברור מי הרמאי. האם הכוונה לאדם שנחשד בעבר, או שנחשב לטיפוס מפוקפק; האם נדרשת הכרזה של בית דין שפלוני חשוד כרמאי (כמו ששור פלוני מועד), או שצריך שהרמאי יגיד כמה סימנים נכונים וכמה מוטעים. הירושלמי מתאר בצבעוניות את הרמאי שעושה עצמו מחזיר מציאות, מסתובב בין בתי הכנסת ושומע את סימני המציאה, והולך לבית כנסת אחר ואומר את הסימנים (ח ע"ג). התיאור צבעוני, אך איננו מסייע להגדיר את הרמאי.
כנראה מדובר בטיפוס הידוע בסביבה כרמאי ובלתי אמין, ללא הגדרה פורמלית. בבבלי מסופר מעשה שהיה ובו נדרש המאבד להביא עדי אופי שיעידו שאיננו רמאי (כח ע"ב). בירושלמי אין עדות להליך פורמלי מעין זה.
הרמאים נזכרים הרבה בספרות חז"ל. חכמים ידעו על קיומם ואף הכירו את דרכיהם והערמתם. לעיתים השפיעו הרמאים על דרך קיום המצוות, ונביא דוגמה משקלים פ"ה מ"ה. שם מתואר סדר המכירה של מצרכים במקדש. הקונים היו הולכים לגזבר, משלמים לו ומקבלים חותם חרס, תמורת החותם היו מקבלים נסכים וקורבנות מתאימים. הכתוב על החותם שונה כדי למנוע מרמאים לנצל את החותמות בצורה בלתי ראויה. דוגמה אחרת היא במשנת דמאי פ"ג מ"ה. שם יש מחלוקת האם יש לחשוש לפונדקית רמאית שמא תחליף את המזון שקיבלה לחימום (תחליף מעושר בבלתי מעושר). עם זאת בדרך כלל החשש מרמאים הוא כללי, והפתרון לו הוא בתקנה כללית שתצמצם את יכולתם לרמות. ברם במשנתנו מתואר מקרה חריג. כאן יש טענה ספציפית כלפי סתם אדם, ודרישה לוודא שאדם מיוחד זה איננו רמאי. לאמיתו של דבר, כל דיין מתלבט בשאלה זו בכל דיון משפטי. אחד מתפקידיו הוא לברר מי אומר אמת ומי מרמה, אך בדרך כלל ספרות החוק איננה עוסקת בכך. להלכה הכול כשרים לעדות, אבל בפועל התפקיד העיקרי של הדיין הוא לסנן את העדויות והעדים. במקרה זה שלפנינו תפקיד הדיין מוטל על כל מוצא מקרי, ואנו נחשפים לפן זה של העבודה המשפטית.
<b>שנאמר עד דרוש אחיך אתו</b> (דברים כב ב) <b>עד שתידרוש את אחיך</b> – הדרשה מנצלת את המבנה המיוחד של השפה העברית המקראית. "דרֹש אחיך" יכול להתפרש את שאחיך ידרוש, או עד שתדרוש את אחיך. זו דרשה טיפוסית של חז"ל שמן הסתם ההלכה לא נלמדה ממנה, אך היא מתוחכמת. <b>אם רמיי הוא ואם אינו רמיי</b> – רק אם אינו רמאי מותר להשיב לו אבדה. על המוצא, אפוא, לא רק להשיב את האבדה, ולא רק לחפש את בעליה (הכרזה), אלא גם להעריך האם הוא דובר אמת. בתוספתא: "בראשונה כל הבא ונותן סימניה היה נוטלה, משרבו הרמאין התקינו שיהא זה נותן סימניה ומביא ראיה שאינו רמיי" (פ"ב הט"ז; בבלי, כח ע"ב). אם כן פעם היו מאמינים לבני אדם, אבל כיום מבקש המציאה נדרש להביא מעין תעודת יושר.
האם זו הלכה מעשית או תביעה אוטופית? לו הייתה זו תביעה מעשית מן הסתם היינו שומעים כיצד "מביאים ראיה" שאדם איננו רמאי. לפיכך נראה לנו שכפי שראינו במסכת בבא קמא ההלכה במשנה היא אוטופית ורעיונית, ולא מעשית, אף על פי שהיא מנוסחת כמו הלכה מעשית. סיכמנו זאת במבוא למסכת זו ולמסכת בבא קמא.
<b>כל דבר שהוא עושה ואוכל יעשה ויאכל</b> – כגון פרה שהיא תובעת מזון אבל מניבה רווחים. המוצא חייב לטפל בה, אך מותר לו גם ליהנות ממנה. הדוגמאות בתוספתא הן: "כל דבר שעושה ואוכל, כגון פרה וחמור, יעשה ויאכל. לא יעשה מהן יותר ממה שהן אוכלין" (פ"ב ה"כ). <b>ודבר שאינו עושה</b> – שאין ממנו רווחים, <b>ואוכל</b> – צורך תחזוקה,<b> יימכר</b> – כגון תרנגול זכר. אם לא יימכר אזי הוצאות המזון שלו יאכלו מהקרן ולמאבד לא כדאי שהתרנגול יישמר. בתוספתא: "כל דבר שאין עושה ואוכל, כגון אווזין ותרנגלין, מיטפל בהן שלשה ימים, בעגלים ובסייחים שלשים יום. יתר על כן מוכרן בבית דין" (פ"ב ה"כ)<sup class="footnote-marker">32</sup><i class="footnote">הגבלות הזמן מצויות גם בתלמוד הבבלי, כח ע"ב.</i>. זו הפעם הראשונה במסכת שבה בית הדין מתערב בניהול האבדה. ניהול זה הוא ה"שום" הנזכר לעיל פ"א מ"ה.
<b>שנאמר והשבותו לו</b> (דברים כב ב)<b> ראה היאך תשיבנו לו</b> – למעשה משנתנו היא דרשה רצופה לפסוק ב בדברים כב. הדרשה היא שלאחר הכול צריך שיהיה בחפץ כדי השבה, ולא תוספת הוצאות למאבד. זאת בהנחה שהמאבד צריך לשלם על הוצאות השבת האבדה (אם היו). לפי נוסח המשנה שבידינו הדרשה איננה קשורה למה שנאמר קודם במשנה. אבל אם נניח שהמשנה הכירה את התוספתא הרי הדרשה ברורה. התוספתא קבעה שצריך למכור אבדה שערכה יורד, וקבעה לכך שיעור, והדרשה באה לאשש את הרעיון. עריכת המשנה משתמשת אפוא בעריכת התוספתא, אבל אפשר גם לפרש שהתוספתא משלימה את ההלכה החסרה ברצף של המשנה. בירושלמי מובאים שני מעשים על ביצועה של הלכה זו (האחד מבבל).
<b>כמה יהא בדמים</b> – וכן ב-<b>ל</b>.ביתר עדי הנוסח: "מה יהא בדמים". הנוסחה שלפנינו איננה שיבוש, והכ' איננה להשלמת המילה אלא להדגשה<sup class="footnote-marker">33</sup><i class="footnote">אונא, כף.</i>: מה ייעשה בדמים, כלומר בכסף מזומן. השאלה היא האם מעות (מטבעות) הן חפץ שאסור להשתמש בו, או שמא יש להן רק ערך כהילך סמלי ולכן מותר להשתמש במעות, אבל המוצא חייב את ערכן או תחליפן. <b>רבי טרפון אומר ישתמש בהן לפיכך אם אבדו</b> [<b>אינו</b>] <b>חייב באחריותן</b> – המילה "אינו" נמחקה ואיננה ביתר עדי הנוסח, ומבחינה תוכנית היא בוודאי שגיאה. לפי רבי טרפון מטבעות אינם חפץ מוגדר כמו ספר, אלא ערך סמלי. לכן מותר למוצא להשתמש בהם והוא חייב את ערכם למאבד, ואם אבדו המוצא חייב באחריותם, שכן הם עליו כחוב כספי רגיל. בכך מגיעה למיצוי התפיסה שהשבת אבדה היא כמו כל חוב כספי. במקביל עולה התפיסה שמטבעות אינם סחורה אלא "כסף" עובר לסוחר. זו התפיסה של משק מוניטרי, כלומר משק המבוסס על סחר במטבעות.
<b>רבי עקיבא אומר לא ישתמש בהן</b>מטבעות הן חפץ,<b> לפיכך אם אבדו אינו חייב באחריותן –</b> כמו כל חפץ אחר שנגנב מהמוצא. המוצא הוא לכל היותר שומר חינם, ופטור מהשבת גנבה ואבדה. איננו עוסקים בעפ"י כתב-יד קופמן ותולדותיו, אך נעיר שבמקרה זה ההשלמה היא בכתיב הבבלי (עקיבא) ולא בכתיב הארץ-ישראלי (עקיבה). בגוף כתב היד בדרך כלל נכתב "עקיבה", והתוספת כאן יצאה אפוא מתחת ידו של כותב אחר.
כל המשנה היא מדרש הלכה לכתוב המקראי: "וְאִם לֹא קָרוֹב אָחִיךָ אֵלֶיךָ וְלֹא יְדַעְתּוֹ וַאֲסַפְתּוֹ אֶל תּוֹךְ בֵּיתֶךָ וְהָיָה עִמְּךָ עַד דְּרֹשׁ אָחִיךָ אֹתוֹ וַהֲשֵׁבֹתוֹ לוֹ" (דברים כב ב). הדרשה על ההכרזה היא פירוש עקיף למילים "וְאִם לֹא קָרוֹב אָחִיךָ אֵלֶיךָ וְלֹא יְדַעְתּוֹ"; "יעשה ויאכל" הוא הסבר ל"וַאֲסַפְתּוֹ אֶל תּוֹךְ בֵּיתֶךָ"; אין מחזירים לרמאי הוא דרשה ל"דְּרֹשׁ אָחִיך", ו"יימכר" הוא דרשה ל"וַהֲשֵׁבֹתוֹ לוֹ". המשניות אינן עוקבות אחר סדר הכתוב, והדרשה הראשונה (רמאי) מופיעה שלא כסדר הכתוב.
שני החכמים (רבי טרפון ורבי עקיבא) פעלו באותה תקופה ובאותה סביבה (מחוז השפלה בדור יבנה), האחד בלוד והאחר בבני ברק הסמוכה. עם זאת קשה שלא לקשר את המחלוקת ההלכתית לדמותם של שני החכמים. רבי טרפון העשיר מן הסתם ראה במטבעות הילך סמלי ותו לא, כלי עזר להתנהלות של מסחר חופשי בשוק, ורבי עקיבא, שהיה בצעירותו דלפון, רואה בהם חפץ ככל חפץ אחר. ברם למרות זאת בסופו של דבר לפנינו עמדות עקרוניות שונות ביחס למהות הכסף. המחלוקת חוזרת בפיהם של חכמים אחרים לגבי מעשר שני (פ"ב ה"ט), וגם שם מעורבים רבי טרפון ורבי עקיבא בדיון, אם כי העמדות העקרוניות נקבעו כדור קודם וחולקים בהן בית שמאי ובית הלל (רבי טרפון כרגיל מהלך בשיטת בית שמאי ורבי עקיבא בשיטת בית הלל). ההבדל בין עמדות החכמים שם ובמשנתנו הוא כנראה בהבנת המצב הכלכלי, תופעה המאפיינת תקופת מעבר בין שימוש במטבעות כהילך סמלי לבין התקופה ששימשו כחפץ וערך המטבע היה ערך המתכת שבה<sup class="footnote-marker">34</sup><i class="footnote">ראו על כך שפרבר, מחירים, ובמבוא למסכת מעשר שני. </i>. מחלוקת דומה עולה להלן פ"ג מי"א.
עם זאת ראוי לציון שהמחלוקת המבוססת מן הסתם על הבנת השוק ודרכי הכלכלה בו לא השתנתה במשך הדורות שחלפו. אנו תמהים האם המצב בשוק נשאר ללא שינוי, או שמא המציאות המשתנה לא שינתה את העמדות העקרוניות בבית המדרש.

Mishnah 8

<small>עפ”י כתב יד קופמן</small>
<b>מצא ספרים קורא בהן אחת</b> [<b>ל</b>]<b>שלשים יום</b> – ספר הוא בדרך כלל מה שהיום מכונה מגילה (איור 10), ויש לפותחו כדי לרענן את הספר ולמנוע עיפוש, לכן אחת לשלושים יום משתמשים בו. זה עול על המוצא, וחובתו לבעל האבדה, ולא זכות שרשאי לעשות כן. אבל מכיוון שהוא צריך לפתוח את הספר – מותר לו לקרוא בו. <b>ואם אינו יודיע לקרות גוללן</b> – כדי למנוע עיפוש, אף על פי שאין למוצא הנאה בכך. <b>אבל</b> [<b>אם</b>]– נמחק,<b> לא ילמד בהן כתחילה</b> – באופן רצוף, <b>ולא יקרא אחר עמו</b> – אפשר להסביר זאת בחשש שהספר ייקרע, אך פשוט יותר להסביר שאסור למוצא, וקל וחומר לאדם אחר, ליהנות מהספר, ורק שימוש לצורך האבדה הותר. האחר הקורא כבר איננו צורך האבדה, ולכן נאסר.
כמו כן:<b> מצא כסות מנערה אחת לשלושים יום</b> – שלא תתעפש,<b> ושוטחה לצ</b>[<b>ו</b>]<b>רכה</b> – של האבדה,<b> אבל לא לכבודו</b> – של המוצא, שיראו אנשים את יופייה. בגד תלוי משמש מדד לעושר וכבוד.<b> כלי כסף וכלי נחושת מישתמש בהן לצ</b>[<b>ו</b>]<b>רכן אבל לא לשוחקן</b> – חכמים מניחים שטוב לכלי שייעשה בו שימוש לעיתים ויתנקה מפעם לפעם, אחרת ישחיר. אין דורשים מהמוצא לנקות את החפץ באופן תמידי, שכן זה עול, ואין כאן נזק לכלי. <b>כלי כסף וכלי זכוכית אל יגע בהן</b> – שמא יינזקו,<b> עד שיבוא אליהו</b> – לכאורה ניתן להסביר שאליהו העונה על כל השאלות ימצא גם למי להחזיר את האבדה, ברם במשנה זו אין מדובר על החזרת האבדה אלא על הטיפול בה. יש לטפל בכל הכלים שנזכרו במשנה עד שיבוא אליהו, כלומר לעולמי עד. בשני התלמודים מובא פירוט של דרכי השימוש בספרים ובכלי הנחושת (ירו', ח ע"ד; בבלי, כט ע"ב).
<b>מצא סק או קופה אם אין דרכו ליטול</b> – שאיננו חזק מספיק, או שהוא מכובד ואין דרכו לשאת משאות, <b>הרי זה לא יטול</b> – פטור מליטול. בעקיפין המשנה קובעת שאם חפץ חייב הכרזה, אין לו תקנה. גם אם לא יימצאו הבעלים הוא לא יעבור לרשות המוצא. הרחבנו בכך במבוא למסכת.
בתוספתא (פ"ב הי"ט ואילך) מצויה סדרת מקבילות החוזרות על המשנה בשינויים קלים של דוגמאות. במדרש בקיצור: " 'וכן תעשה לחמורו', היתה חמור – עושה ואוכלת. כסות – מנערה אחת לשלשים יום, שוטחה לצרכה אבל לא לכבודו. כלי כסף וכלי נחשת – משתמש בהם לצרכם אבל לא לשחקם. כלי עץ – משתמש בהם כדי שלא ירקבו" (ספרי דברים, רכד, עמ' 257).

Mishnah 9

<small>עפ”י כתב יד קופמן</small>
משנה ט היא מעין פתיחה נוספת לפרק, במקביל למשנה ה. אם משנה ה עסקה בפסוק ג (בפרק כב בדברים) המזכיר את השמלה, עתה המשנה עוסקת בחלקו הראשון של אותו פסוק: "וְכֵן תַּעֲשֶׂה לַחֲמֹרוֹ וְכֵן תַּעֲשֶׂה לְשִׂמְלָתוֹ וְכֵן תַּעֲשֶׂה לְכָל אֲבֵדַת אָחִיךָ אֲשֶׁר תֹּאבַד מִמֶּנּוּ וּמְצָאתָהּ לֹא תוּכַל לְהִתְעַלֵּם". הדגש במשנה שלנו הוא על השאלה מתי החפץ מוגדר כאבדה ומתי כל התערבות של המוצא מהווה הפרעה. משנתנו מצטרפת למשניות א-ב. הן עסקו בהבחנה בין אבדה להנחה, ואף משנתנו כן. היה מקום אפוא לשבץ את משנתנו כמשנה ג או אחרי משנה ג, ומשניות ד-ח קוטעות רצף זה ללא סיבה נראית לעין. אין זאת אלא שאלו מקורות נפרדים, והעורך רצה להגיש שאין כאן רצף ספרותי, אף על פי שהמגמה ההלכתית זהה. בראשית משנה ט נציע הצעה המצטרפת להצעה זו.
משניות ה-ז הן כאמור מדרש הלכה לתורה, וההלכה בהן אוטופית (לעיל משנה ו). גם משנתנו (משנה ט) היא מדרש הלכה. לעומת זאת משנה ח קוטעת את מדרש ההלכה והיא הובאה ממקור אחר כדי להסביר את המונח "ישתמש בהם" המופיע במשנה ח.
<b>איזו היא אבדה מצא חמור ופרה רועים בדרך אין זו אבידה</b> – זו דרכו של עולם. הבעל או הרועה משאירים את הפרה במקום מרעה ומתכוננים לקחתה בערב הביתה. בכפר הערבי המסורתי ראינו תופעה זו לעיתים קרובות; הפרה רועה בנחת במקום מרעה טוב, והבעל עובד בשדה באותו אזור, אך ללא קשר עין בין הפרה לבעליה<sup class="footnote-marker">35</sup><i class="footnote">ראו המבוא למסכת נזיקין.</i>. <b>חמור וכליו הפוכים</b> – כלי החמור הם הרתמה, ואם הם הפוכים סימן שהחמור ניער את משאו מעליו,<b> ופרה רצה בין הכרמים</b> – פרה משתוללת ורצה ללא כיוון מוגדר,<b> הרי זו אבידה</b> – וחלה על המוצא מצוות השבת אבדה. בתוספתא הדוגמה היא:"אי זו היא אבדה? מצא קרדום באסרטה<sup class="footnote-marker">36</sup><i class="footnote">כביש או רחוב ראשי ביוונית.</i>, וטלית באסרטה, ופרה רועה בין הזרעים, הרי זו אבידה. טלית מונחת בצד הגדר, וחבית מונחת בין הגדר, וחמור רועה בין עשבים, אין זו אבידה. מצאן שלשה ימים זה אחר זה, הרי זה אבידה" (פ"ב הי"ט)<b>.</b> פרה רועה בין הזרעים הוא מקרה מיוחד, ברור שהבעל לא הניח אותה שם, שכן נזקה מרובה<sup class="footnote-marker">37</sup><i class="footnote">בין הזרעים הנזק גדול במיוחד, שהרי הבעל חייב לשלם מה שאכלה (מה שהזיקה), והנזק בזרעים גבוה וכולל את מה שיכול היה לצמוח מהם (ראו פירושנו לבבא קמא פ"א מ"ב; תוס', בבא קמא פ"א ה"ז), אבל הנאתו של בעל הפרה קטנה, כאילו אכלה קש או סתם פרי.</i>, על כן זו בוודאי אבדה. מצוות השבת אבדה חלה ביתר שאת במקרה זה, שכן הבעל יתחייב בתשלום עתק, הרבה מעבר למה שהפרה נהנית<sup class="footnote-marker">38</sup><i class="footnote">בבא קמא פ"ב מ"ב, וראו פירושנו לה. </i>. אבל אם רועה סתם אין זו אבדה, כפי שאמרה המשנה. מבחינה הלכתית המשנה מציעה כלל פשוט חד-ממדי, האם הפרה רועה או רצה. התוספתא מציאותית יותר ומבחינה בדקויות מעשיות החורגות מהרמה המופשטת במקצת של המשנה.
<b>החזירה וברחה החזירה וברחה אפילו ארבעה וחמשה פעמים חייב שנאמר</b> – (דברים כב א)<b> השב תשיבם</b> – מההכפלה התנא לומד שלא די במאמץ אלא עליו לדאוג שהאבדה תושב. דרשה אפשרית אחרת היא: אפילו ארבעה וחמשה פעמים – חייב להחזירה, שנאמר "השב תשיבם". <b>היה בטל מן הסלע</b> – המוצא מרוויח בשעת עבודה רגילה שלו סלע, כפי שנראה בדוגמה זו "סלע" נחשב בעיני הדרשן כרווח גבוה לשעת עבודה.<b> לא יאמר לו</b> – המוצא למאבד,<b> תן לי סלע</b> – שהפסדתי כשלא עבדתי, <b>אלא נותן לו שכרו כפועל</b> [<b>בטל</b>]– המילה שבסוגריים כנראה נמחקה וחסרה גם ב-<b>פ</b>. ביתר עדי הנוסח היא מופיעה. אין בה צורך; "שכרו כפועל" סתם משמעו פועל בטל. שכר נמוך יותר הוא דמי אבטלה. המקרה המתואר במשנה הוא כמובן דוגמה, אך מעניין לראות מה חכמים רואים נגד עיניהם כמוצא "טיפוסי". המוצא הוא לכל היותר פועל אומן. אין הוא בעל קרקעות עשיר, אלא לכל היותר שכיר מהמעמד הבינוני. <b>אם יש שם בית דין יתנה עמו לפני בית דין</b> – שהוא מקבל בשכרו כדי שכרו הרגיל, ולא כפועל בטל,<b> אם אין שם לפני מי יתנה</b> – אין בית דין בסביבה (זה המקרה הרגיל), <b>שלו קודם</b> – המוצא פטור מהשבת אבדה אם הדבר יגרום לו להפסיד משכרו. ההתניה בפני בית דין היא יסוד אוטופי ובלתי מעשי. אם יש שם בית דין הרי האבדה מצויה במקום פומבי, ויש מישהו אחר שיכול לטפל בה ללא תשלום. זה אפוא יסוד אוטופי הבא להדגיש את סמכות בית הדין, ואת הצורך במעורבותו בכל מעשה.
כפי שאמרנו בפירושנו לבבא קמא פ"ח מ"א<sup class="footnote-marker">39</sup><i class="footnote">ראו במבוא למסכת בבא קמא (מסכת נזיקין).</i>, חז"ל אינם מוכנים להתחשב בערך הזמן. בחברה המודרנית הזמן הוא אמצעי ייצור, ואובדנו גורר פיצוי של אובדן ההכנסות הצפויות. חז"ל משקפים עולם אחר שבו הזמן איננו מצרך חסר. אומנם בזמן אפשר להרוויח, אבל את הרווח אפשר יהיה לקבל גם בזמן אחר. אם אדם איננו עובד שעתיים הוא יוכל להשלים את הזמן שאיבד לאחר החזרת האבדה. על כן שכר השעות שנוספו לו בגין השבת האבדה מזכות אותו בשכר עבודה מינימלי. במשנה לעיל (ז) כבר נקבע הכלל בנושא, כפי שאנו ניסחנו אותו: "שיהא בו כדי השבה", ובניסוח התוספתא: "לא יעשה מהן יותר ממה שהן אוכלין" (פ"ב ה"כ). כלומר שההוצאות בגין השבת האבדה לא תעלנה על ערך האבדה, ומכלל הלאו אתה שומע שהמאבד צריך לשלם עבור ההוצאות של המוצא. שם (במשנה ז) לא נקבע כיצד מחשבים את הזמן, אבל במשנתנו הכלל נקבע. אם כן סדר המשנה הוא שמשנה ז קובעת שני כללים:
א. יש לטפל באבדה כך שערכה לא ירד;
ב. יש לשלם עבור הוצאות הטיפול באבדה, אבל תשלום על זמן עבודה בלבד, והוא לפי תעריף נמוך יחסית.
משנה ח פרטת את דרכי הטיפול, ומשנה ט כיצד מחשבים את ערך הזמן. סדר המשנה ברור. אך עדיין ניכרת אי-התאמה בין משנה ז למשנתנו, שכן במשנה ז מדובר על הוצאות טיפול בעין ומשנתנו בזמן שהולך לאיבוד, וחסרה חוליית הקישור שגם הוצאות הזמן הן חלק מ"וַהֲשֵׁבֹתוֹ לוֹ". לפיכך אנו משערים שהמחבר ליקט את משניות ה-ז ואת משנה ט ממדרש הלכה לדברים, אבל ערך את הדברים שלא לפי הסדר המקורי של מדרש ההלכה (שהוא סדר הפסוקים) אלא לפי סדר ענייני. במסגרת זו שיבץ את משנה ח המרחיבה בנושא ה"שימוש" ("ישתמש") המופיע במשנה ז.

Mishnah 10

<small>עפ”י כתב יד קופמן</small>
זו משנה הפוכה למשנה ט.
<b>מצא</b> – פרה,<b> ברפת אינו חייב בה</b> – כמו שאינו חייב להשיב פרה רועה בשקט, <b>ברשות הרבים חייב בה</b> – מהלכת ברשות הרבים, בניגוד לרועה במרעה שבמשנה הקודמת.<b> היתה בין הקברות אל ייטמא לו</b> – בעדי נוסח מאוחרים "בבית הקברות", ונוסחה זו בטעות יסודה ונובעת מכך שלעיתים נכתב <u>ב"בי הקברות</u>" (כך ב-<b>מ</b> ועוד). בתקופת המשנה והתלמוד לא היו בתי קברות מסודרים ובנויים, אלא כל אחד קבר לעצמו. היו כמובן אזורים שבהם היו קברים רבים זה ליד זה, וזהו "<b>בין</b> הקברות"<sup class="footnote-marker">40</sup><i class="footnote">בארץ ישראל הייתה הקבורה משפחתית ולא קהילתית, וכל משפחה קברה את מתיה בנפרד. הקהילה סייעה לעניים מדין צדקה, אך לא כנוהג שיטתי. עם זאת, גם בארץ ישראל היו מעט בתי קברות מאורגנים. לעיתים מתגלות סדרות של מערכות קבורה מרוכזות שסגנון חציבתן דומה, ומאליה עולה הטענה שאלו הן מערכות קבורה ציבוריות. דוגמאות לכך ניתן למצוא באזורים שונים, כגון חורבת קורקוש בשומרון, הקברים מדרום לתמנה שבצפון הר יהודה ועוד. עיר המתים הגדולה בבית שערים היא דוגמה נוספת לבית קברות מאורגן. גם בספרות חז"ל מצינו רמזים למערכות קבורה אזוריות. ראיה לדבר מן התלמוד הירושלמי המספר על קבר שהתמוטט בחול המועד וביקשו להתיר את בנייתו מחדש, לפי שהוא צורך הרבים (ירו', מועד קטן פ"א ה"ב, פ ע"ב). "צורך הרבים" בהקשר זה הוא מונח טכני לצורך הקהילה. לכאורה ניתן לטעון שהקבר שייך למשפחה גדולה ורבים מבני המשפחה נפגעו מביזיון קברי מתיהם שנפגעו, והצטערו עליו. ברם ההלכה היא שבחול המועד מותר לעסוק ב"צורכי הרבים", ואלו הם צרכים ציבוריים, לא צרכים של הרבה אנשים פרטיים. לפיכך נראה שזה היה בית קברות ציבורי. בירושלמי (ברכות פ"ג ה"א, ו ע"א) מובא דינו של מי שמתו "נמסר לרבים", ומשמע שקיימת הייתה אפשרות שה"רבים" יטפלו בקבורה. בהמשך נקבע שם דינו של מי שמתו "נמסר לכתפין" (נושאי המיטה), ואלו, כנראה, אינם גוף ציבורי אלא בעלי מלאכה פרטיים. לעומת זאת נראה שבבבל היו קהילות שבהן הייתה "חבורה" מאורגנת שכל עסקי המת הוטלו עליה. רב המנונא שנקלע לדרומתא הופתע מנוהג זה (בבלי, מועד קטן כז ע"ב). ניתן לצמצם עדות זו ולפרשה כראיה לנוהג חריג וייחודי, ברם מסתבר שזה היה הנוהג המקובל בבבל. המונח "בית עלמין" (בבלי, סנהדרין יט ע"א) הוא מונח בבלי ולפי הסוגיה שם מדובר בבית קברות גדול, אם כי משמעותו המילולית של המונח אינה בטוחה. גם בתפוצות אחרות היו ליהודים בתי קברות מאורגנים. במצרים הייתה אף אגודת קברנים (צ'ריקובר ואחרים, פפירוסי מצרים, א, עמ' 138) וכנראה גם בית קברות מאורגן (כשר, יהודי מצרים, עמ' 316). הקטקומבות (מערכות קבורה תת-קרקעיות) היהודיות ברומא עשויות להצטרף לראיות לבתי קברות ציבוריים. כאמור, בבית שערים הייתה מערכת מאורגנת ולא צירוף מקרי של משפחות וחבורות פרטיות. לפנינו מעין "אימוץ" של נורמה המקובלת בתפוצות עבור נקברים מהתפוצות ועבור נקברים בודדים גם מארץ ישראל, וראו דיוננו במסכת אהלות פט"ז מ"ג. כך היה המצב גם בכפרי סוריה, אך גם שם היו, לעיתים נדירות, קברות ציבוריים (מק-אדם, ערביה, עמ' 159). </i>. לעומת זאת בתפוצות היו בתי קברות מרוכזים מאורגנים, וכך היה המצב גם בימי הביניים, על כן תיקנו מעתיקים "<b>בית</b> הקברות". חילוף נוסח זה חוזר פעמים רבות, והוא אבן בוחן להבחנה בין כתבי יד ארץ-ישראליים לכתבי יד בבליים. עם זאת כמובן אין הכלל עקבי לחלוטין, לכל כלל יוצאים מן הכלל<sup class="footnote-marker">41</sup><i class="footnote">ראו בהערה הקודמת, וכן משנה, נזיר פ"ג מ"ה; בבא בתרא פ"ב מ"י; תוס', שבת פ"ו ה"ב; ברכות פ"ו ה"ו, ועוד.</i> (איור 11).
ההנחה במשנה היא שהמוצא טהור, ואיננו רוצה להיטמא. לא נאמר שהוא בדווקא כוהן. כפי שכתבנו במבוא למסכת כלים, עד דור יבנה שמרו בקנאות על דיני טהרה. בפסיקה ההלכתית שררה מגמת החמרה והרחקה, ורוב הציבור שמר על דיני טהרה, לפחות על טומאת מת. מאוחר יותר, מדור אושה ואילך, דעכה למעשה שמירת הטהרה בציבור. גם חכמים ויתרו לעצמם על קיום המצווה, והיא הפכה למאפיין כוהני בלבד. ההנחה הגלומה בדברי המשנה שסתם מוצא איננו רוצה להיטמא היא קדומה או אוטופית. יתר על כן, גם אם הפרה נמצאת בין הקברות הפזורים בשטח הרי רק מי שהולך מעל חלל הקבורה התת-קרקעי טמא, לפיכך ניתן להיזהר ולהצליח לתפוס את הפרה גם בלי להיטמא. אם כן או שההלכה במשנה מקילה מאוד על המוצא, או שהיא אוטופית. כפי שראינו במבוא למסכת, המגמה האוטופית והתאורטית שוררת במסכת בבא קמא ובמסכת שלנו היא קיימת, אם כי בעוצמה פחותה. לפיכך נראה שגם ההלכה שלפנינו מניחה הנחה אוטופית שסתם מוצא חושש מלהיטמא. במקרה זה הגוון האוטופי זהה עם הגוון המשפטי-פורמליסטי.
[<b>אם</b>]<b> אמר לו אביו היטמא או שאמר לו אל תחזיר הרי זה לא ישמע לו</b> – המשנה מציגה ניגוד בין הוראת האב לבין דין תורה. הבחירה בדוגמה "אמר לו אביו היטמא" איננה קשורה למקרה הקודם אלא עומדת בפני עצמה: אם אביו הורה לו להיטמא בכל מקרה שהוא – אל ייטמא (אף על פי שהימנעות מטומאה לסתם אדם איננה מצוות התורה, אלא התנהגות ראויה בלבד), וכן אם אמר לו לא להחזיר אבדה או לא לשמור שבת וכו', הרי שקיום המצווה קודם לכבוד האב. בשפה ההלכתית-משפטית כבוד אביו הוא מצוות עשה ("כבד את אביך"), ואין הוא דוחה "לא תעשה". אבל את המשנה ניתן להסביר גם ללא הרקע המשפטי אלא כהנחיה כללית בלבד שכבוד האב הוא מצווה גדולה אך אין היא דוחה מצוות אחרות, גם לא כאלה שאינן ממש מצוות (לא להיטמא).
ההלכה שובצה כאן בצורה ספרותית משוכללת. היא קשורה גם לטומאה וגם להשבת אבדה, ומשתלבת יפה בנוסח המשנה, אף על פי שבעצם היא עוסקת בנושא שונה לחלוטין. המשנה מוצגת כהלכה פשוטה הקובעת סדרי עדיפות, ברם לדעתנו עלינו לקרוא אותה גם כפולמוס בין-דתי. משיח הנוצרים תוקף את הפרושים על שבהלכות שהם "ממציאים" הם גורמים להפרת דין תורה, כלומר שחומרה בסעיף אחד גורמת לביטול דין תורה. יתר על כן, הוא מבחין בין חומרה שחכמים מסרו ("קיבלו" – אנו קוראים לכך מדרבנן, או תורה שבעל פה) לבין מצוות התורה, ולטענתו חומרות החכמים גורמות להפרת התורה: "כי ה' ציוה לאמור כבד את אביך ואת אימך, ומקלל אביו ואמו מות יומת. ואתם אומרים האומר לאביו ולאמו 'קורבן' כל מה שאתה נהנה לי, אין עליו לכבד את אביו ואת אמו ותפרו את דבר ה' בעבור קבלתכם"<sup class="footnote-marker">42</sup><i class="footnote">מתי טו 6-4; מרקוס ז 13-10.</i>. זו ביקורת פנימית של יהודי נגד חז"ל ("הסופרים" ו"הפרושים", ואולי גם נגד מורי תורה אחרים), ונגד הסמכות שהעם היהודי העניק להם. ההלכה עצמה רמוזה בדברי המשנה בנדרים פ"ה מ"ו. בפירושנו ראינו שגם ההלכה התחשבה בכבוד האב וראתה בכך פתח משמעותי להתרת הנדר, אך הנדר עצמו תקף. הביקורת היא אפוא ביקורת פנימית במיטבה, וחכמים מתחשבים בבעיה ומתעלים אותה לתוך המערכת ההלכתית. במשנה שלנו כבוד האב נדחה במפורש מפני חובת המצווה, לעומת זאת עורכי הברית החדשה תיעלו את ההתחבטות הפנימית למתקפה עקרונית (תאולוגית) נגד כל המסורת ההלכתית.
הסתירה הנקודתית והזמנית בין רצון האב לבין מצווה פלונית או אלמונית היא בעיה מובנית. בכל מערכת חוקים או ערכים תמיד יימצאו מקרים של ערכים מתנגשים. בספרות ההלכתית האמוראית נקבעו כללים משפטיים קבועים הקשורים לסיווג המצוות: לא תעשה דוחה עשה, וכו'. על כן התלמודים שואלים: הרי כיבוד אב ואם הוא עשה (בלבד), ומדוע הוא דוחה לא תעשה ועשה (ירו', ח ע"ד; בבלי, לב ע"א)? הירושלמי מתרץ שגם אביו התחייב במצוות אלו, ובלשוננו ההוראה של האב הייתה "בלתי חוקית בעליל". הסבר אחר תולה את הסיבה במעמדה המיוחד של מצוות כיבוד אב (בבלי, שם). עם כל זאת הספרות התנאית אינה מזכירה את הכללים הללו, ואת המשנה שלנו אפשר להסביר גם בלי הכלל המשפטי אלא מתוך התחושה שכבוד אב הוא מצווה כללית, ואין היא גוברת על מצוות נקודתיות. אומנם במקרה זה אביו אומר לו לעשות משהו, אך עדיין ניתן גם לכבד את האב בחיי היום יום ועם זאת כיבוד האב איננו משתק את הבן והוא רשאי לעסוק במלאכתו הרגילה, בקיום עצמי ובקיום מצוות; יחזיר הבן את האבדה ויחזור לכבד את אביו. ניתן להבין סדר עדיפויות כזה גם בלי ההסבר המשפטי המדוקדק, ואולי אפילו אין זה באמת כבוד אב שיעבור עבירה בשבילו גם אם כרגע הוא מורה הוראה בלתי ראויה זו.
לשון אחרת, כיבוד אב ואם הוא מצווה כללית המכתיבה אורח חיים כללי, ואין לפרוט אותה לפעולות נקודתיות בזמן ובמקום מסוימים. זאת בניגד להשבת אבדה שהיא פעולה זמנית, נקודתית.
<b>פרק וטען פרק וטען אפילו ארבעה וחמשה פעמים חייב שנאמר</b> – (שמות כג ה)<b> עזב תעזוב</b> – הלכה זו מקבילה לסוף משנה ט, ואף היא מבוססת על מדרש הלכה דומה, "השב תשיבם".<b> הלך</b> – בעל החמור העמוס,<b> וישב לו אמר</b> – בעל החמור,<b> הואיל ועליך מצוה אם רציתה לפרוק פרוק</b> –בעל החמור איננו שותף לתחושת הצדק (המצווה) של המתבונן. מבחינתו החמור טעון כהלכה.<b> פטור</b> – המסייע,<b> שנאמר עמו</b> – המשנה מתארת סיטואציה הנראית במבט ראשון דמיונית, אבל היא מעשית והיא המשך ההלכה הקודמת. במשנה הקודמת דובר באדם שהניח את פרתו, ובא המוצא ו"מצא" אותה. אם הפרה לא הלכה לאיבוד הרי ש"מציאה" כזאת היא טרדה רבה למי שהוגדר כמאבד. ה"מאבד" ישוב ולא ימצא את פרתו במקומה, הוא יתחיל לחפשה ולאחר שיבזבז זמן (ושיברון לב) יגיע לכפר ושם, אולי, ישמע על ה"אבדה". ובנוסף לכך הוא חייב למוצא שכר טרחה והכרת תודה, ואולי גם יצא לו שם של מי שאיננו יודע לשמור על רכושו.
במשנתנו המצב דומה. בעל החמור טען את חמורו לפי הבנתו, וייתכן שאדם אחר יחשוב שהחמור כורע תחת משאו וירחם על החמור המסכן, בעוד שבעל הבית איננו רואה בפעולתו שום בעיה. המסייע עלול למצוא עצמו מתערב בפעולות של שכנו למורת רוחו, וההלכה קובעת שאם השכן איננו מגלה סימני רצון לקבל עזרה – לא צריך לכפות עליו את העזרה. בשפה ההלכתית, "אינו חייב לסייעו".<b> היה</b> – בעל החמור,<b> זקן או חולה</b> – שאיננו יכול סייע בפריקה, או שאין כבודו לסייע בפריקה, <b>חייב</b> – השכן לפרוק אף על פי שהבעלים איננו מסייע לו. פירשנו את המשנה כהמשך של הפִסקה הקודמת, ברם אפשר גם לפרש:
<b>היה</b> – המוצא,<b> זקן או חולה</b> – שאיננו יכול סייע בפריקה, או שאין כבודו לסייע בפריקה, <b>חייב</b> – המוצא. המקורות שנביא להלן (המדרש התנאי, הבבלי) מפרשים בבירור כפירוש הראשון. נחזור לכך להלן.
המקרה של חולה ברור. פחות ברור מהו ה"זקן". האם הכוונה לזקן בגיל שאיננו יכול לפרוק, אבל עדיין כשיר ללוות (להנהיג) חמור בדרכו, או שמא מדובר ב"זקן" תלמיד חכם, וההנחה היא שפריקת חמור היא למטה מכבודו, בניגוד להובלת חמור שהיא "לפי כבודו". הצירוף זקן וחולה מופיע בסדרת משניות (פסחים פ"ח מ"ו; גיטין פ"ג מ"ג; ביצה פ"ב מ"י ועוד). בכל המקרים הללו אי אפשר לפרש ש"זקן" הוא חכם. אם כן המשנה מדברת על זקן שהוא חולה, ובמידת כוחו הדבר תלוי. אבל מדרש ספרי, כמו הבבלי, מפרש ש"זקן" הוא מכובד: "זקן ואינה לפי כבודו" (ספרי דברים, רכב, עמ' 236, יצוטט במלואו להלן). אם כן המדרש "פירש" את המשנה או הרחיב אותה לעבר ההוקרה ללימוד תורה וללומדיה. גם הבבלי (ל ע"ב; ברכות יט ע"א) הבין ש"זקן" הוא תלמיד חכם. הבבלי מביא סיפור על רבי ישמעאל ברבי יוסי שהיה פטור ממצוות טעינה, משום שהוא זקן ואינה לפי כבודו (להלן יצוטט המעשה במלואו). אין זו פרשנות למשנה, אלא סיפור המובא בעקבותיה. אפשר שגם התלמוד פירש שהזקן הוא זקן בגיל, אבל הביא גם סיפור נוסף שנועד, לפי הצגתו בתלמוד, להציג את החכם כנוהג במנהג חסידות.
הרעיון שה"זקן" הוא הראוי לכבוד בשל תורתו או בשל כבודו תנייני אפוא למשנה. נראה שהוא משקף את המאמץ הרב של חכמים לקדם את לימוד התורה ולהכלילו במסגרת ההלכתית בהקשרים רבים ככל האפשר. להלן במשנה יא נראה כיצד חכמים ממנפים את לימוד התורה ומכלילים אותו לתוך המשנה עצמה.
במדרש ספרי ההלכה שלנו מעוגנת במדרש הלכה: " 'והתעלמת מהם', פעמים שאתה מתעלם ופעמים שאין אתה מתעלם. כיצד? היה כהן והיא בבית הקברות, או שהיה זקן ואינה לפי כבודו, או שהיתה שלו מרובה משל חבירו – פטור. לכך נאמר 'והתעלמת', פעמים שאתה מתעלם ופעמים שאין אתה מתעלם" (ספרי דברים, רכב, עמ' 256; רכה, עמ' 257). נראה שהמדרש עמד גם לפני עורך המשנה, וכל הדיון צמוד לנוסח המדרש.
יתר על כן, שאלת פריקה וטעינה שנויה בתוך מסגרת הלכות אבדה. לכאורה הסדר בעייתי: מדוע סטה העורך לעניין זה? אלא שהעורך עוקב אחר הדרשות במדרש ספרי דברים, שם שנוי צירוף זה של נושאים.
כפי שכתבנו במשנה ד העורך איננו תלוי בנוסח ספרי דברים, אבל תלוי במדרש תנאי אחר קדום (נוסח קדום של מדרש ספרי דברים, או של מדרש אחר שאבד). העורך ערך את דברי המדרש, אך שמר על תוכנם. כך למשל מדרש ספרי כמו הבבלי מפרש ש"זקן" הוא מכובד: "זקן ואינה לפי כבודו" (ספרי, שם שם), ואילו במשנה הצירוף "זקן או חולה" עוסק בזקן הסובל מזקנה (לעיל). המשנה שונה אפוא ממדרש ההלכה שבידינו, אך תלויה כאמור במדרש הלכה אחר, קדום יותר.
אם כן הבבלי והספרי אינם פירוש למשנה, אלא הם מפרשים את המונח "זקן" במשמעות של חכם ומחדשים חידוש גדול, שאין ראוי שזקן יעבוד בפריקה וטעינה. הסיפור ברבי ישמעאל ברבי יוסי מובא במפורש כדי להראות זאת, אם כי הסיפור עצמו, ללא העריכה הבבלית, בעצם אומר ההפך. לפי הסיפור רבי ישמעאל ברבי יוסי, החכם המכובד מאוד, שבדרך כלל הקפיד מאוד על כבודו, סבר שעליו לסייע בפריקה. הוא נמנע מכך בתשלום מתוך הבנה דתית שזו חובתו, אך לא רצה למלא אותה, ונפטר בעזרת תשלום כספי.
אם כן הבבלי והמדרש התנאי "מושכים" את הסיפור לעבר כבוד תלמידי חכמים. בכך הם מעניקים לו פרשנות "יוצרת". מאחר שכך, אולי באמת צריך לפרש את המשנה כפירוש השני שהצענו, ואז עלינו להבין הפוך: אפילו זקן חייב בפריקה וטעינה, כמיטב יכולתו.
נשוב למעשה שבתלמוד הבבלי (ל ע"ב). בקו נדגיש את העיבוד של התלמוד למעשה:
רבי ישמעאל ברבי יוסי הוה קאזיל באורחא, פגע ביה ההוא גברא, הוה דרי פתכא דאופי, אותבינהו וקא מיתפח. אמר ליה: דלי לי. אמר ליה: כמה שוין? אמר ליה: פלגא דזוזא. יהיב ליה פלגא דזוזא, ואפקרה. הדר זכה בהו, הדר יהיב ליה פלגא דזוזא ואפקרה. חזייה דהוה קא בעי למיהדר למזכיה בהו, אמר ליה: לכולי עלמא אפקרנהו ולך לא אפקרנהו. ומי הוי הפקר כי האי גוונא? והתנן, בית שמאי אומרים: הפקר לעניים – הפקר, ובית הלל אומרים: אינו הפקר, עד שיהא הפקר לעניים ולעשירים כשמיטה. אלא רבי ישמעאל ברבי יוסי לכולי עלמא אפקרינהו, ובמלתא בעלמא הוא דאוקמיה. והא רבי ישמעאל ברבי יוסי זקן ואינו לפי כבודו הוה! רבי ישמעאל ברבי יוסי לפנים משורת הדין הוא דעבד (רבי ישמעאל ברבי יוסי היה הולך בדרך. פגש אדם אחד שהיה נושא משא של עצים, ועמד לנוח. אמר לו [הסבל] עזור לי [הטען עימי]. אמר לו [רבי ישמעאל] כמה שוויים? אמר לו חצי זוז. נתן לו חצי זוז [קנה רבי ישמעאל את העצים], והפקירם. חזר [אותו סבל] וקנה אותם. חזר [רבי ישמעאל] ונתן לו חצי זוז, והפקיר [את העצים]. ראה [רבי ישמעאל] שהוא רוצה לחזור ולזכות בהם [בעצים]. אמר לו לכל העולם הפקרתים ולך לא הפקרתי. <u>והאם יש הפקר במצב כזה? והתנן... אלא רבי ישמעאל ברבי יוסי בדבר של סתם העמידו. והרי רבי ישמעאל ברבי יוסי זקן ואינה לפי כבודו היה! לפנים משורת הדין הוא עשה).</u>
הבבלי מקשה רק על הפרשנות שלו, אבל בסיפור רבי ישמעאל אומנם זקן (במשמעות של חכם) אך מבין שהוא חייב במצווה.
מבחינה חברתית הבבלי משקף את המקובל בחברתו. תלמיד חכם איננו ראוי שיעבוד עבודות גסות: "דאמר רב הונא בר אידי אמר שמואל: כיון שנתמנה אדם פרנס על הצבור – אסור בעשיית מלאכה בפני שלשה" (בבלי, קידושין ע ע"א). מימרה זו מעידה על זלזול במלאכת כפיים; בסוגיה שם היא איננה מוסכמת על הכול, ובוודאי חורגת מיחסם של חכמי ארץ ישראל למלאכה<sup class="footnote-marker">43</sup><i class="footnote">וכן המימרה הבבלית שחכמי התלמוד שמים בפי התנאים: "מרגלא בפומייהו דרבנן דיבנה: אני בריה וחברי בריה, אני מלאכתי בעיר והוא מלאכתו בשדה, אני משכים למלאכתי והוא משכים למלאכתו, כשם שהוא אינו מתגדר במלאכתי כך אני איני מתגדר במלאכתו, ושמא תאמר: אני מרבה והוא ממעיט – שנינו: אחד המרבה ואחד הממעיט ובלבד שיכוין לבו לשמים" (בבלי, ברכות יז ע"א). בקריאה ראשונה המימרה משדרת שוויון חברתי, אך במבט שני היא פטרונית ומתנשאת. ראו ניתוחו הנכון של בן שלום, יבנה.</i>.
<b>מצוה מן התורה לפרוק אבל לא לטעון</b> – פריקת החמור היא אינטרס של החמור ושל הבעלים. טעינת החמור היא אינטרס רק של הבעלים. אם ניתן היה לשאול את החמור לדעתו הוא היה מעדיף שלא להיטען כלל. יתר על כן, הטעינה היא פעילות כלכלית לכל דבר, ואם הבעלים זקוק לעזרה עליו לקבוע לכך מועד ולשכור עזרה מתאימה, כמו כל משימה כלכלית. אפשר לבקש את עזרת השכנים, אך אין היגיון להפוך זאת לחובה על השכן. לעומת זאת הפריקה פחות מתוכננת, ונוסף בה המרכיב של צער בעלי חיים.
<b>רבי שמעון אומר אף ליטעון</b> – חובה על השכן לסייע בטעינה<sup class="footnote-marker">44</sup><i class="footnote">המחלוקת חוזרת במכילתא דרבי ישמעאל, מסכתא דכספא, כ, עמ' 326; במכילתא דרבי שמעון בן יוחאי, כג ה, עמ' 215, מופיעה רק העמדה של חכמים במשנה. </i>. <b>רבי יוסה הגלילי אומר היה עליו יתר ממסואו אינו זקוק לו</b> – אין השכן צריך לסייע לו. "אינו זקוק" משמעו שעל השכן אין כלל חובה להתייחס לעניין. אין הוא צריך אפילו לעזור להטעין (או לפרוק) את מה שמותר. יש לציין שהבבלי מצמצם את הפטור מלסייע בטעינה, ומראה בכך רגישות יתר למרכיב של צער בעלי חיים.
<b>שנאמר תחת מסאו</b> – בנוסח המסורה משאו, וכן ברוב עדי הנוסח. אין ללמוד מכאן על נוסח המקרא שהיה לפני המעתיק, וודאי שלא על נוסח התורה שעמד לפני המשנה. המעתיקים לא הקפידו על כתיבה מדויקת של הפסוקים והעתיקום בעל פה, וכגודל הבקיאות כן גודל הטעויות בכתיב. <b>מסוי שהוא יכול לעמוד בו</b> – זו שוב דרשת הלכה. בפרקנו הרבה מדרשי הלכה, אך הם סדורים לפי סדר עניינים שקבע עורך המשנה ולא לפי סדר הפסוקים. מכאן שעורך הפרק לא העביר את הדרשות ממדרש הלכה ערוך, שכן אם היה מדרש כזה ערוך היה סדור לפי סדר הכתובים ועורך המשנה היה עוקב אחר סדר זה.
<b>צער בעלי חיים</b>
המחלוקת האם חייב גם לטעון היא בשאלה כפולה: האם צער בעלי חיים הוא השיקול המרכזי או הסיוע לבעל החמור, ולחילופין האם עקרון צער בעלי חיים מיתרגם לחובה משפטית, או שהוא רעיון אידאי בלבד. לכאורה ניתן ללמוד על היחס של ההלכה לצער בעלי חיים מהמצווה לשלח את האם ולא לצוד אותה ואת אפרוחיה (דברים כב ז). מצווה זו סדורה לאחר מצוות פריקה וטעינה, ובין שתי המצוות מפרידה מצווה אחרת (לא יהיה כלי גבר על אישה). במשנת חולין פי"ב מ"ג נדונה פרשה זו שבתורה ומועלים פרטים שונים, אך לא נאמר מה מטרת המצווה. לעומת זאת במשנת ברכות (פ"ה מ"ג; מגילה פ"ד מ"ד) נאמר שהאומר "על קן ציפור יגיעו רחמיך" משתקין אותו, לפי דעה אחת בירושלמי (ברכות פ"ה ה"ג, ט ע"ג; מגילה פ"ד ה"י, עה ע"ג) המתפלל אומר, או מתכוון לומר: "על קן ציפור הגיעו רחמיך" ורומז למצוות שילוח הקן (הכתובה בספר דברים כב ו), "ועל אותו האיש לא הגיעו רחמיך", והוא "כקורא תיגר על מדותיו של הקדוש ברוך הוא". טעם אחר הוא: "בנותן קיצבה למידותיו" – עד קן ציפור ולא למעלה הימנו. בבבלי מבואר בשם אמוראי ארץ ישראל: "מפני שמטיל קנאה במעשה בראשית", על הציפור חס ולא על שאר יצוריו, וטעם אחר: "מפני שעושה מדותיו של הקדוש ברוך הוא רחמים ואינן אלא גזרות"<sup class="footnote-marker">45</sup><i class="footnote">בבלי, ברכות לג ע"ב; מגילה כח ע"א; ירו', ברכות פ"ה ה"ג, ט ע"ג; מגילה פ"ד ה"י, עד ע"ג. ראו דיונו של אורבך, חז"ל, עמ' 336-334.</i>.
במהלך דיוננו במשנה זו העלינו גם השערה ש"אותו האיש" אינו אלא משיחם של הנוצרים. שליח הציבור מתריס כלפי שמיים שעל ציפור ה' מרחם, אך לא על אותו האיש שנצלב. או אולי הוא אומר זאת כקביעה חיובית שה' לא ריחם על אותו האיש, משום שמותו נועד לגאול כביכול את האנושות, כפי שהסבירו הנוצרים את מותו של ישו. חז"ל מתנגדים לנוסח זו משום שיש בו אזכור של המנהיג הנוצרי והזדהות עימו, ורמז אפשרי להתרסה כלפי שמיים. גם אם הרמז נאמר ללא התרסה – יש בכך אזכור של הדת השנואה.
אם אפשרות זו מתקבלת – הרי שיש בכך התנגדות לנוצרים היהודיים שראו בישו נביא או אפילו משיח, אבל בשר ודם, ולא בן אלוהים. בספרות יהודית מאוחרת כונה ישו "אותו האיש", ואנו מציעים את האפשרות שהכינוי קדום. זאת ועוד, ההמשך "על אותו האיש לא הגיעו רחמיך" אינו ההמשך הקדום אלא פרשנות של התלמודים, וייתכן שבמקור הכוונה הייתה שעל ישו לא הגיעו רחמיו. חולשתו של פירוש זה היא בכך שהתיאור "אותו האיש" מופיע עשרות פעמים בספרות חז"ל (תנאית ואמוראית), וכמעט בכל המקורות הכוונה לנושא המעשה או לאיש אנונימי אחר. על כן נראה לנו שהסבר זה רחוק.
מכל מקום התלמודים שם מעלים את האפשרות שמצווה זו נובעת מרחמים על הציפור. במהלך פרשנותנו למשנה נמנענו מלהציע טעמים למצוות התורה. אנו משתדלים לעמוד על דרך מחשבתם של חכמים, ואל לנו להציע פתרונות לדרכי ההנהגה של מלך העולם. מכל מקום צריך לומר שהפרשנות שהמשנה תובעת רחמים על בעל חיים היא אמוראית בלבד, ואת דברי התנאים ניתן להסביר גם ללא מרכיב זה של "צער בעלי חיים". גם המינוח ההלכתי "צער בעלי חיים" הוא אמוראי בלבד, ומופיע רק בבבלי, אם כי רחמים כלפי בעלי חיים נזכרים כאמור כהצעה גם בירושלמי.
מצווה נוספת העשויה להיות קשורה למכלול זה של "צער בעלי חיים" היא האיסור על הקרבת בן בקר ללא אם, שבן בקר "יתום" איננו יכול להיות מוקרב כמעשר בהמה. גם כאן אפשר שהטעם הוא רחמים על הכבש היתום, אבל התנאים עצמם מציעים הסבר אחר. שנינו שם (בכורות פ"ט מ"ד): "רבי יהושע אומר אפילו נשחטה אמו והשלח (עור האם) קיים, אין זה יתום". כלומר אם נותר משהו מגוף האם, אין זה יתום. המשנה אינה מסבירה מדוע אין היתום מתעשר. במדרש נעשה ניסיון ללימוד ההלכה מקל וחומר, ובסופו של דבר ההלכה נלמדת מהמשפט "יעבר תחת השבט", והעברה היא בחיי אימו (כמובא להלן). דרשה זו אינה מסבירה את ההיגיון שבהלכה, וודאי שלא את דברי רבי יהושע. ואכן גם הבבלי אינו מסתפק בדרשה זו (ואינו מזכיר אותה) ומספר: "העיד רבי ישמעאל בן סתריאל מערקת לבינה<sup class="footnote-marker">46</sup><i class="footnote">כנראה זו ערקא (Arca), מצפון לטריפולי של היום, היא Herakleia en Phoinike, המכונה גם Caesarea ad Libanum, וכאן בהיגוי המקומי ערקא ליבנום, ובעברית ערקת לבנון, וכנראה יש לגרוס (בבבלי) "ערקת לבנון". סתריאל הוא שם סמלי, משום שהוא מספר שם על סדרת מעשים של גוזמה ומסתורין.</i> לפני רבי, במקומנו מפשיטין את המתה ומלבישין את החי, אמר רבי, נתגלה טעמא של משנתינו" (בבלי, בכורות נז ע"ב).
דברי רבי מעידים כי תחושת התמיהה על ההלכה אינה נחלתנו בלבד. "טעם" בלשון תנאים הוא הנימוק להלכה<sup class="footnote-marker">47</sup><i class="footnote"> ראו עוד בבלי, שבת פג ע"ב. גם במקרים אלו שנו תנאים הלכה קדומה ולא ידעו לנמקה בנימוק משפטי. </i>, והנימוק יכול להיות הגיוני או דרשה מהפסוק, כגון ההלכה "מאיזה טעם אינו מביא? משום שנאמר 'ראשית בכורי אדמתך', עד שיהיו כל הגדולין מאדמתך. האריסין, והחכורות, והסקריקון, והגזלן, אין מביאין מאותו הטעם, משום שנאמר 'ראשית בכורי אדמתך' " (משנה, בכורים פ"א מ"ב). הנימוק כאן מנוסח כדרשה אך יש בו גם היגיון עצמאי, וכן במשניות נוספות<sup class="footnote-marker">48</sup><i class="footnote">משנה, שבועות פ"ד מ"ג; מנחות פ"ד מ"ג; תמורה פ"ג מ"ה; תוס', יומא פ"א הט"ז, ועוד.</i>.
אלא שעדיין המנהג אינו מחוור, והטעם להלכה נעלם. מדרש התנאים שהבאנו עשוי לסייע בפתרון התעלומה. הדרשה היא: " 'והעברת כל פטר רחם'. אין העברה אלא הפרשה. וכן הוא אומר והעברתם את נחלתו לבתו (במדבר כז ח). שמעון בן עזאי אומר 'והעברת' מה תלמוד לומר? לפי שהוא אומר 'כל אשר יעבור תחת השבט' (ויקרא כז לב), שומע אני אף היתום במשמע?..." (מכילתא דרבי ישמעאל, בא, מסכתא דפסחא יח, עמ' 70; תנחומא, בא, יב).
המונח "העברה" מופיע גם בהלכה מקראית אחרת: "לא ימצא בך מעביר בנו ובתו באש" (דברים יח י), וכן: "ויבנו את במות הבעל אשר בגיא בן הנם להעביר את בניהם ואת בנותיהם למֹלך אשר לא צויתים ולא עלתה על לבי לעשות התועבה הזאת למען החטי את יהודה" (ירמיהו לב לה). גם מצוות פטר רחם מנוסחת בלשון זו. רבי ישמעאל בן סתריאל העיד שבמקומו, בבקעת הלבנון, עובדי האלילים מביאים את הקורבן לאל המקומי כשהוא לבוש בעור אימו. מנהג זה נהג כנראה גם במקדש שבירושלים, שלא ברצון חכמים, והנוהג המקומי היה למנוע מצב שבו הקורבן של מעשר בהמה יובא למקדש ללא עורה של אימו<sup class="footnote-marker">49</sup><i class="footnote">לוקיאנוס מסמוסטה בספרו על נוהגי האלה מסוריה מספר על נוהג קרוב באופיו החיצוני: "ואספר לכם מה עושה כל עולה לרגל. כשמישהו מתכוון לנסוע לעיר הקדושה בפעם הראשונה, הוא מגלח את שערות ראשו ואת גבותיו. לאחר מכן הוא מקריב כבשה, שוחט אותה ואוכל את כולה פרט לגיזה, אותה הוא פורש על הרצפה כדי לכרוע עליה. הוא לוקח את רגלי החיה ואת ראשה וחובש על ראשו שלו. כך הוא מתפלל שקרבנו יתקבל ומבטיח קרבן גדול יותר בפעם הבאה. בתום כל זאת, הוא מניח עטרת ירק על ראשו ועל ראשי חבריו שעלו לרגל עמו. לאחר מכן הוא עוזב את ארצו ויוצא למסע ומשתמש במים קרים לרחצה ולשתיה וישן כל הזמן על הארץ, כי אסור לו לשכב על מיטה עד שישלים את מלאכת העלייה לרגל וישוב לארצו. ובעיר הקדושה מקבל אותו מארח שאינו מכיר, כי אנשים מסוימים ממונים כמארחים בכל עיר ועיר, ומשפחות רבות יורשות חובה זו. והסורים קוראים לאנשים אלו מורים, כי הם מלמדים הכל לעולי הרגל. והקרבנות אינם נערכים במקדש, אלא העולה לרגל מציג את החיה לקרבן לפני המזבח ונוסך נסך, ומוביל את הבהמה החיה למגוריו, וכשהוא מגיע שם הוא מקריב אותה ומתפלל לבדו. ויש גם דרך אחרת של קרבן. מקשטים את הבהמות לקרבן בירק ומשליכים אותן בחיים על מדרגות הכניסה והן מתות מן הנפילה" (לוקיאנוס, האלה הסורית, תרגום רבי מזרחי, מתוך אתר האינטרנט המוקדש ללוקיאנוס).</i>.
כבר בימי העורך של מדרש המכילתא לא היה טעם ההלכה ברור. התנא ידע שהמילה "העברה" קשורה לוולד ואימו, אך לא ידע את הסיבה לכך, ולכן קישר את הדרשה לפסוק על העברת נחלה שאומנם מזכיר את המילה "בת", אך אין לו קשר לאם. לעומת זאת העברה למולך קשורה לוולד ואימו, וכשם שנאסרה עבודת המולך נאסרו סממניה החיצוניים. אם כן, תנאים מאוחרים כבר לא הכירו את המנהג או את הטעם. אבל הכוונה הייתה למנוע מצב שהבעל יביא את הבכור לקורבן בעור אימו, וכל כך עמלו חכמים להרחיק סממן חיצוני זה של עבודה זרה עד שפטרו בהמה מדין מעשר בהמה, שהוא לכל הדעות מהתורה. כנראה הייתה זו תופעה נפוצה שצריך היה להילחם נגדה<sup class="footnote-marker">50</sup><i class="footnote">חלק מנוהגי המקדש הושפעו כנראה רבות מהנוהגים האליליים, וחכמים, ואף כוהנים, עמלו לבער סממני עבודה זרה. כך מוסברים הביטויים "המעוררים" ו"הנוקפים" (ראו משנה, מעשר שני פ"ה מט"ו ופירושנו לה, בעקבות אופנהיימר, מעוררים). ייתכן שמותר לצרף לרשימה זו גם את חוט הזהורית שנתלה לאחר שילוחו של השעיר לעזאזל (ראו פירושנו ליומא פ"ו מ"ח), ואולי מנהגים נוספים. </i>.
אפשר אפוא שגם מצוות שילוח הקן הובנה על ידי התנאים כתגובה למנהג מעין זה של עובדי אלילים. נימוק הרחמים על בעלי חיים איננו הכרחי אפוא להבנת דברי התנאים, וקל וחומר להבנת מצוות התורה עצמה.
מן הראוי לציין שבתוספתא המצווה מורחבת גם לגבי בהמה של נוכרי, כנראה בגלל מרכיב זה של רחמים על הבהמה, ובמקביל חלה המצווה על כל מקרה של צרת טבע המתקרבת וניתן למנוע אותה (פ"ב הכ"ז-הכ"ח).
אם כן הלכה זו איננה קשורה לצער בעלי חיים, מגמתה שונה והיא נועדה להרחיק ממנהגי עבודה זרה. ייתכן שברובד המקורי אכן צער בעלי חיים היה מניע הלכתי, אבל לפחות חז"ל לא הסתפקו במניע זה וחיפשו מניע הלכתי "משמעותי" יותר. להלן בסנהדרין פ"ז מ"ד יידון דינה של בהמה ששותפה, בעל כורחה, במשכב בהמה. הבהמה נענשת משיקולים חברתיים שונים, אף על פי שלא פשעה ואולי אף נאנסה, ואף על פי שאיננה מהווה "סכנה" לציבור. שם ברור שהטיעון של צער בעלי חיים איננו עולה.
בבבלי כאן פה ע"א מובא מעשה ברבי שנענש על שלא גילה רחמים כלפי עגל המהלך לשחיטה. ברם במקבילה בירושלמי מרכיב הרחמים על הבהמה תופס מקום משני (ירו', כלאים פ"ט ה"ג, לב ע"א).
כן אומר המדרש הבתר-תלמודי: "אדן עלה לספינה ועמו בהמה או סוסים או גמלין או דבר אחר אם עמד סער בים מה הן עושין? משליכין את הבהמה לים וממלטין את בני אדן אבל הקדוש אינו כן רחמיו על הבהמה... כשן שרחם על האדם כך רחם על הבהמה" (גנזי שעכטער, א, עמ' 38). הציטוט הוא מתוך "מדרש הפתיחתות" הבתר-תלמודי<sup class="footnote-marker">51</sup><i class="footnote">"מדרש הפתיחתות" הוא כינוי מודרני למדרש שבו סדרת קטעים שהם פתיחתות לדרשות של פרשות התורה. המדרש אסף פתיחתות שונות, לעיתים עם תוספת מדרשית ולעיתים רק את קטע ה"ילמדנו", כולל הנימוק המדרשי שבו. קטע גדול ממנו פרסם גינצבורג, וקטעים אחרים פרסם מאן (גנזי שעכטער א, עמ' 50-23; מאן, התנ"ך). במחקר יש מחלוקת האם מדרש זה קדם לתנחומא שלנו ולמדרש "ילמדנו" הקדמון שממנו שאבו התנחומאות את קטעי "ילמדנו", או שמא זה לקט מאוחר של פתיחתות מתוך ה"ילמדנו" הקדמון. כמובן השאלה היא כמה כבר נוסף על המדרש המקורי, וכמה "התגלגל" בבתי המדרש השונים. לא נעסוק בשאלה, ולנושא דיוננו היא איננה מהותית. כמובן היה טוב לדעת האם ליקט אותם ישר ממדרש "ילמדנו", או דרך מדרש אחר דמוי התנחומאות שבידינו. אך איננו יודעים זאת, ואפילו איננו יודעים כיצד לברר שאלה כזאת. בדרך כלל האפשרויות השונות הן היפותטיות, לפחות בשלב זה של הממצא. מכל מקום הנתונים העולים מהקטעים הם כמובן ייצוג של ההלכה הבתר-תלמודית. הכתיב בקטעים שפרסם גינצברג הוא כתיב ארץ-ישראלי (אדן=אדם וכו').</i>. הוא משקף גישה המכירה ברעיון של רחמים על הבהמה כמו על אדם.
נמצאנו למדים שצער בעלי חיים היה גורם מוכר שחלק קטן מהמקורות ראה בו גורם משמעותי בהתהוות ההלכה, ברם רוב המקורות התעלמו מהעניין. כך למשל הפסוק "ורחמיו על כל מעשיו" הוסב בעיקר על בני אדם שונים, על זכרים ועל נקבות, אך כמעט לא על בעלי חיים (חוץ מאלו שציטטנו). צער על בעלי חיים הוא אפוא עמדת מיעוט במקורו. כמובן אי אפשר לדעת מה היה מעמדו של הרעיון בציבור הרחב. בספרות הבתר-תלמודית משתנה היחס למצוות "צער בעלי חיים", ולא כאן המקום להרחיב.

Mishnah 11

<small>עפ”י כתב יד קופמן</small>
1. השבת אבדה היא מצווה ממונית וחלים עליה מצוות וסייגים כמו בכל מצווה.
2. חשיבות לימוד תורה.
<b>אבידתו ואבידת אביו שלו קודמת</b> – זה עיקרון הלכתי חשוב שאומנם מוטל על אדם לסייע לשכנו, לידידו ולעיתים גם לשונאו, אבל תמיד צרכיו עדיפים. חכמים מדגישים שעזרה לזולת חשובה אך היא נסוגה מפני צרכיו של האדם עצמו, במקרה ששניהם בעלי צורך דומה ושווה ערך. לכן גם אין עליו להפסיד מעבודתו בשל צורכי השבת אבדה.<b> אבידתו ואבידת רבו שלו קודמת</b> – למרות כבוד התורה, קודם כול העדיפות לקיום העצמי.<b> אבידת אביו ואבידת רבו של רבו קודמת משלאביו</b> – וכן בתוספתא פ"ב הכ"ט. כאן המשנה מוצאת מקום להדגיש את חשיבות לימוד התורה. לאחר שכבוד האב הוגדר במשנה הקודמת (לפי פירושנו) כמצווה רבתי, היא עדיין נסוגה מפני כבוד התורה. <b>שאביו הביאו לחיי העולם הזה ורבו שלימדו חכמה הביאו לחיי העולם הבא</b> – לכן צורכי רבו חשובים מצורכי אביו, וזאת אף על פי שצורכי אביו הם למעשה צרכיו. כיבוד אב ואם כתוב במפורש בתורה; כיבוד הרב אין לו רמז בתורה, ואף בדברי חכמים איננו מופיע כמצווה עצמאית. אף על פי כן כבוד התורה עולה על המצווה המפורשת בתורה. השאלה עצמה של העדיפות איננה מעשית אלא עקרונית. מעבר לכך, העדיפות גם תמוהה, אך יש בה דגש ברור על העדפת לימוד התורה על פני קשרי המשפחה. כבר במשנה י עלתה שאלה זו של חשיבות כיבוד אב, ושם הוכח שחשיבותה נסוגה בפני צורכי מצווה. כאן היא נסוגה מפני כיבוד התורה.
<b>אם היה אביו שקול כנגד רבו</b> – בלימוד תורה, או בלימוד שהקנה לבן,<b> אבידת אביו קודמת</b> – האב חשוב יותר וזוכה לקדימה.<b> היה אביו או רבו נושאים משואי</b> – לפני הבן אפשרות לעזור רק לאחד מהם, או קודם לאחד מהם, <b>מניח את שלרבו ואחר כך מניח את שלאביו</b> – כשם שאבדת רבו קודמת לאבדת אביו כך גם לגבי משוי, ומן הסתם כששניהם שווים בתורה רק אז אביו קודם. <b>היה אביו ורבו בבית</b> [<b>השבי</b>]<b> פודה את רבו ואחר כך פודה את אביו</b> – רבו קודם, כמקודם. <b>אבל אם היה אביו תלמיד חכמים</b> – קודם נוסח המשפט "אם היה אביו שקול", וכנראה הכוונה זהה. ההבדל בין שני המשפטים, "שקול" או "אביו תלמיד חכמים", איננו מעיד על מקורות שונים או על "שפות הלכתיות" אחרות, אלא על גיוון הלשון. <b>פודה את אביו ואחר כך פודה את רבו –</b> ברור שיעדה של המשנה איננו לפתור בעיות מעשיות בסדרי פדיון או השבת אבדה, אלא להדגיש את כבוד הרב וכבוד התורה. בדרך כלל הרב קודם, אלא אם כן אביו גדול בתורה כמו הרב. התוספתא אף מדגישה ש"רבו" הוא מי שלימדו תורה (פ"ב ה"ל).
<b>סיכום הפרק</b>
בפרק שלנו אין דיון בערכה של האבדה, אך נזכרת בו שאלת הערך הכספי. להחזרת האבדה צריך להיות ערך כספי חיובי עבור המוצא. בתוספתא הדבר מוגדר בבירור. ערך מינימלי של אבדה הוא שווה פרוטה: "המוצא שוה פרוטה, חייב להכריז. פחות משוה פרוטה, אין חייב להכריז, שנאמר 'שלמה', מה שלמה מיוחדת דבר שיש בו שוה פרוטה וחייב להכריז, כך כל דבר שיש בו שוה פרוטה חייב להכריז, פחות משוה פרוטה אין חייב להכריז" (פ"ב הט"ו). מאותה מילה (שָלמה) נלמדו גם מסקנות אחרות, וברור שלא המילה הובילה את הדרשה אלא ההלכה תלתה עצמה בדרשה. כמו כן: "המוצא מציאה, אם יש בה כדי להחזיר לבעלים בשוה פרוטה ולגבות שכרו ממנה, מטפל בה, ואם לאו, מניחה במקומה" (פ"ב הי"ח).
בתלמודים מופיע מרכיב הייאוש, בלעדיו חסר המנגנון של העברת הבעלות למוצא. לא כן במקורות התנאיים. באלו יש רק שני מצבים: או שהאבדה שלו, או שחייב להכריז. בדרך כלל לא נאמר מה הדין אם הכריז ולא נמצאו הבעלים. גם לא נאמר שאם הבעלים לא התייאשו אין האבדה שלו. אומנם נזכר במשנה המונח "עד שיבוא אליהו" (פ"א מ"ח; פ"ב מ"ח), אבל תפקידו איננו להשיב אבדה אלא רק לקבוע שהמוצא חייב לטפל באבדה כל הזמן. אין במשנה דיון על מצב שבו האבדה מועברת, לאחר תקופה של הכרזה, לרשות המוצא. הייאוש נזכר בתוספתא רק בהקשר של מציל משיטפון, כאשר הבעלים ידועים ויש סימן, ואף על פי כן החפץ של המוצא מכיוון שהבעלים התייאשו. באבדה רגילה אין צורך במרכיב זה. במבוא לסדר נזיקין עסקנו במרכיב זה.
אשר לייאוש – דיונים על ייאוש מצויים רק בתלמודים, ובעיקר בבבלי, כגון "אמר רבא: ראה סלע שנפלה, נטלה לפני יאוש על מנת לגוזלה, עובר בכולן" (כו ע"ב), ובהמשך שם: "נטלה לפני יאוש על מנת להחזירה, ולאחר יאוש נתכוין לגוזלה – עובר משום השב תשיבם. המתין לה עד שנתיאשו הבעלים ונטלה – אינו עובר אלא משום לא תוכל להתעלם בלבד. אמר רבא: האי מאן דחזי דנפל זוזי מחבריה בי חלתא, ואשכחיה ושקליה – לא מיחייב לאהדורי ליה. מאי טעמא? ההוא דנפל מיניה מיאש הוא, אף על גב דחזייה דאייתי ארבלא וקא מרבל, מימר אמר: כי היכי דנפול מינאי דידי – הכי נפול מאיניש אחרינא ומשכחנא מידי".

Chapter 3



Mishnah 1

פרק ג עוסק בדיני שמירה. לכאורה דיני שמירה פשוטים ומקורם בתורה (שמות פרק כב):
<u>שומר א</u>
(ו) כִּי יִתֵּן אִישׁ אֶל רֵעֵהוּ כֶּסֶף אוֹ כֵלִים לִשְׁמֹר וְגֻנַּב מִבֵּית הָאִישׁ אִם יִמָּצֵא הַגַּנָּב יְשַׁלֵּם שְׁנָיִם:
(ז) אִם לֹא יִמָּצֵא הַגַּנָּב וְנִקְרַב בַּעַל הַבַּיִת אֶל הָאֱלֹהִים אִם לֹא שָׁלַח יָדוֹ בִּמְלֶאכֶת רֵעֵהוּ:
(ח) עַל כָּל דְּבַר פֶּשַׁע עַל שׁוֹר עַל חֲמוֹר עַל שֶׂה עַל שַׂלְמָה עַל כָּל אֲבֵדָה אֲשֶׁר יֹאמַר כִּי הוּא זֶה עַד הָאֱלֹהִים יָבֹא דְּבַר שְׁנֵיהֶם אֲשֶׁר יַרְשִׁיעֻן אֱלֹהִים יְשַׁלֵּם שְׁנַיִם לְרֵעֵהוּ:
<u>שומר ב</u>
(ט) כִּי יִתֵּן אִישׁ אֶל רֵעֵהוּ חֲמוֹר אוֹ שׁוֹר אוֹ שֶׂה וְכָל בְּהֵמָה לִשְׁמֹר וּמֵת אוֹ נִשְׁבַּר אוֹ נִשְׁבָּה אֵין רֹאֶה:
(י) שְׁבֻעַת ה' תִּהְיֶה בֵּין שְׁנֵיהֶם אִם לֹא שָׁלַח יָדוֹ בִּמְלֶאכֶת רֵעֵהוּ וְלָקַח בְּעָלָיו וְלֹא יְשַׁלֵּם:
(יא) וְאִם גָּנֹב יִגָּנֵב מֵעִמּוֹ יְשַׁלֵּם לִבְעָלָיו:
(יב) אִם טָרֹף יִטָּרֵף יְבִאֵהוּ עֵד הַטְּרֵפָה לֹא יְשַׁלֵּם:
<u>שומר ג (שואל)</u>
(יג) וְכִי יִשְׁאַל אִישׁ מֵעִם רֵעֵהוּ וְנִשְׁבַּר אוֹ מֵת בְּעָלָיו אֵין עִמּוֹ שַׁלֵּם יְשַׁלֵּם:
(יד) אִם בְּעָלָיו עִמּוֹ לֹא יְשַׁלֵּם אִם שָׂכִיר הוּא בָּא בִּשְׂכָרוֹ:
בתורה כתובים שלושה סוגי שמירה: בראשון פטור בטענת גנבה, אך חייב במקרה של פשיעה (שלח ידו); השומר השני טוען שהחפץ מת, ונפטר בשבועה; השלישי הוא שואל, וחייב גם אם הבהמה מתה. בשומר הראשון מדובר על כסף או כלים, בשני על בהמה ובשלישי על חפץ או בהמה.
פרשנות חז"ל המסורתית חורגת מהטקסט המקראי ומדברת על ארבעה שומרים: הפרשה הראשונה בשומר חינם, השנייה בשומר שכר, השלישי בשוכר, שדינו כשומר שכר ואיננו במקרא, והרביעי השואל. כבר בכך פרשנות חז"ל חורגת מהכתוב בתורה, שכן בספרות חז"ל מדובר על ארבעה שומרים שרק על שלושה מהם כתוב בפסוקים.
הבחנה שנייה, שגם היא מופיעה לראשונה בתורה שבעל פה, היא שההבדל בין השומר הראשון לשני הוא בטיב השמירה. לעומת זאת חז"ל אינם מייחסים חשיבות לסוג החפץ הנשמר (כסף לעומת בהמה). זאת ועוד, חז"ל מפתחים מינוח משפטי: גנבה ואבדה לעומת טענת אונס מחד גיסא (מת או נשבר), וטענת פשיעה מאידך גיסא. כך מתקבלת הטבלה הבאה, המוכרת לכל לומד מילדותו:
דיני שומרים
מבחינת הכתוב בתורה המונח "אונס" איננו נזכר, והוא פרשנות סבירה ל"מת או נשבה". ברם ההבחנה בין שני סוגי השומרים איננה הכרחית. מבחינת המקרא ניתן גם להציע טבלה שונה:
דיני שומרים ללא פרשנות חז"ל
השוכר דינו כשואל או כשומר. לדעתו של הנשקה אכן היה בספרות ההלכתית זרם שהעדיף את הפרשנות האחרונה<sup class="footnote-marker">1</sup><i class="footnote">הנשקה, משנה ראשונה. הנשקה מביא חוקרים קדומים שהציעו הצעה כזאת כגון גייגר ואלבק, אך הוא מפתח את ההצעה לשיטה לכידה. </i>. לדעתו זו הייתה ההלכה הקדומה, ושרידים ממנה נותרו בספרות. אגב התזה המועלית הנשקה דן בפרטי פרטים במשניות ובמקבילות, ודיונו הוא אוצר בלום שבו אנו משתמשים רבות. לדעתנו באופן בסיסי הנשקה צודק שהייתה הלכה כזאת המוצגת בטבלה השנייה, אם כי איננו משוכנעים שהיא הלכה קדומה בדווקא. ההנחה בדבר פרשנות חילופית לדיני שומרים איננה פותרת את כל הבעיות של כל המקורות, אך היא מבצבצת ביניהם.
החלוקה של חז"ל משתקפת במשנה שלנו. משנתנו מניחה שדיני שומרים ידועים, והיא עוסקת רק בשאלה למי שייך הכפל. לעומת זאת המשנה להלן פ"ז מ"ח ובשבועות פ"ח מ"א מונה את עיקרי הדינים.
ההצעה החילופית של הנשקה, המבחינה בין דין כסף לדין בהמה, לכאורה קשה מבחינה הגיונית: וכי למה יהיה הבדל בין כסף לבהמה? אדרבה, אם הסברנו שהבהמה רועה בשטח הכפרי ללא השגחה, הרי טענת אבדה של בהמה חזקה יותר מטענת אבדה או גנבה של חפץ נייח הנמצא בבית השומר. זו שאלה מעניינת אך בלתי חשובה, שכן אם כך כתוב בתורה יימצאו גם הנימוקים להצדקת הדין, ואכן במדרשי התנאים יש רמזים לתשובות אפשריות, כגון " 'כסף או כלים', מה כסף שדרכו להמנות, אף כלים שדרכן להמנות. מכאן אמרו כל טענה שאינה במדה במשקל ובמנין אינה טענה. רבי נתן אומר 'כסף' להביא כסף מעשר, 'כלים', להביא כלים. אין לי אלא כסף וכלים, שאר כל דבר מנין? תלמוד לומר 'לשמור', להביא כל דבר שצריך שמירה" (מכילתא דרבי ישמעאל, משפטים, מסכתא דנזיקין טו, עמ' 299-298). רבי נתן איננו מבחין בין כסף לבהמה, בניגוד לרבי ישמעאל שלדעתו הפִסקה הראשונה מדברת דווקא על כסף או כלים (ולא על בהמה).
כמו כן: " 'חמור או שור או שה'. אין לי אלא חמור ושור ושה, שאר כל בהמה מנין? תלמוד לומר וכל בהמה לשמור, אקרא אני כל בהמה ומה תלמוד לומר חמור או שור או שה, אם נאמר כך, שומע אני, לא יהיה חייב עד שיפקיד אצלו כל בהמה, תלמוד לומר חמור או שור או שה, לחייב על זה בפני עצמו ועל זה בפני עצמו, ומה תלמוד לומר וכל בהמה, אלא בא הכתוב ללמדך שכל הכלל שהוא מוסיף על הפרט הכל בכללו" (שם, שם טז, עמ' 302).
אם כן, כסף וכלים שונים מבהמה. אלו דרכם להימנות, ובהמה אין דרכה להימנות. אין כאן נימוק הלכתי להבדל ההלכתי, אבל עולה מהמדרש שכלים ובהמה שונים זה מזה. זאת אף על פי שבהמשך נזכרים כסף ובהמה יחדיו.
את הרעיון של הנשקה מדרש זה מציג כהוה אמינא דחויה: "[על כל דבר פשע וגו']. בין שומר לשומר הכתוב מדבר. [אתה אומר בין שומר לשומר הכתוב מדבר] או לא בא הכתוב אלא לחלוק בין כסף לכלים לבהמה, תלמוד לומר שלמה, שלמה בכלל היית ויצאת מן הכלל ללמד, אלא מה שלמה מיוחדת, בין שומר לשומר הכתוב מדבר, אף כל בין שומר לשומר הכתוב מדבר, הא לא בא הכתוב לחלוק בין כסף לכלים לבהמה" (שם, שם טו, עמ' 301)<sup class="footnote-marker">2</sup><i class="footnote">הנשקה מביא טיעון זה ומסתמך על מדרש הגדול, שגם בו מוצעת ההבחנה המחודשת כהוה אמינא. ראו הנשקה, משנה ראשונה, עמ' 13.</i>. ואכן אנו יודעים שלעיתים הוה אמינא שהמדרש דוחה היא עמדה הלכתית חולקת שהמדרש מתפלמס איתה.
הראיה הברורה ביותר שהנשקה מביא לשיטתו היא משנתנו, כפי שנפרשה. אומנם פירושו (בעקבות אלבק) אפשרי, ויש לו יתרון מה על פני הפרשנות הרגילה (להלן), אך עדיין אין בכך כדי הוכחה מלאה לטענה שמשנתנו איננה מתפרשת בצורה ה"רגילה". כמו כן בתוספתא: "הנותן כליו לאומן לעשות לו, ונגמרה מלאכתו, ונגנב או שאבד, עד שלא נתקבל שכרו, הרי הוא כנושא שכר, משנתקבל שכרו הרי הוא כשומר חנם" (פ"ז הי"ח). התוספתא איננה מכירה כלל את המונח "שומר שכר". אומנם ניתן לפרש ש"שוכר" הוא כשומר שכר, אבל שוב העיקר חסר מהספר. למה לא נאמר שהאומן הוא כשומר שכר? זו הגדרה מתאימה הרבה יותר מאשר נושא שכר, הרי האומן איננו רשאי להשתמש בחפץ שניתן לו! היעדר המונח מלמד שהתוספתא איננה מכירה במונח זה. אגב, תוספתא זו איננה בהכרח "קדומה"<sup class="footnote-marker">3</sup><i class="footnote"> כן חסר המונח בתוספתא פ"ז הי"ט ופ"ח הי"ג-הט"ו. אבל ראו שם הט"ו בסופה. לראיות נוספות ראו תרגום יונתן לשמות כא ט.</i> או מאוחרת, אלא היא עריכה מקבילה, כפי שהצענו במבוא למסכת נזיקין.
<small>עפ”י כתב יד קופמן</small>
כאמור משנתנו פותחת בדין צדדי בדיני שומרים, אך בכך אין קושי, וזו דרכה של משנה<sup class="footnote-marker">4</sup><i class="footnote">בניגוד לאלבק בהשלמותיו, עמ' 421. אלבק סבור שפרקנו הוא מדרש לתורה, ואין זו לשון מדרש. ראו למשל פירושנו לבבא קמא פ"א מ"א. </i>.
<b>המפקיד אצל חבירו בהמה או כלים</b> [<b>ו</b>]<b>ניגנבו או שאבדו</b> – חייב להישבע, ובעקבות השבועה פטור מלשלם. ההלכה עצמה נאמרת בהמשך. נגנבו או אבדו איננה אמת אובייקטיבית, אלא טענתו של השומר. אומנם הוא טוען שאיננו אשם (ופטור מתשלומים), אבל לפי ההמשך מתברר שלטענתו החפץ נגנב. נגנבו ואבדו הם קבוצה ספרותית<sup class="footnote-marker">5</sup><i class="footnote">ראו ביכורים פ"א מ"ח; שקלים פ"ב מ"א ועוד הרבה. </i>. <b>שילם<sup class="footnote-marker">6</sup><i class="footnote">הבבלי מדייק שאפילו אם הבטיח לשלם וטרם שילם ונמצא הגנב, השומר מקבל את הכפל. בכך אנו נכנסים לדיון בשאלה האם אמירה קונה. ברם המשנה מדברת על שילם ממש (שהרי בהמשך כתוב "למי הוא משלם..."). ייתכן שהדין חל גם על הבטחה או שאינו חל עליה, אבל אין לדייק זאת מלשון המשנה. הבבלי כדרכו מדייק מלשון המשנה, או נכון יותר מציע אפשרות כזאת לדיוק. במבוא הכללי לפירוש המשניות עסקנו במתודולוגיה זו של דיוקים הנקוטה בבבלי, אך לדעתנו היא לכל היותר לבירור ההלכה ולא לפרשנות המשנה. </i> ולא רצה להישבע</b> – במבוא למסכת שבועות נדון במעמדה של השבועה<sup class="footnote-marker">7</sup><i class="footnote">וראו לעיל פ"א מ"ב.</i>. שם נצביע על כך שבחברה היהודית ובהלכה היה פחד טמיר מפני שבועה כלשהי. אין צריך לומר שבועת שקר אלא אפילו שבועת אמת, וכל שכן שבועת שווא. מבחינה הלכתית שבועה חמורה כנדר; שבועה היא סוג של נדר, וההבדלים בין נדר סתם לנדר של שבועה הם בעיקרם טכניים<sup class="footnote-marker">8</sup><i class="footnote">כך בתקופת התנאים וספרותה. ראו המבוא למסכת נדרים, שם הוכחנו שנדר כשבועה. ראו למשל נדרים פ"א מ"א; כתובות פ"ט מ"ה ופירושנו למשניות אלו, וכן נדרים פ"ג מ"ד ועוד. בתלמוד הבבלי ניסחו הבדלים בין השניים. </i>. אף על פי כן נדרים היו קלים בעיניהם, והשבועה חמורה ומפחידה. על רקע זה ברור למה השומר מעדיף לשלם ולא להישבע, שמא בכל זאת החפץ נגנב וזו שבועת שקר, ואם אכן נגנב הרי שנשבע על האמת ויש בכך משום שבועת שווא (שנשבע על הברור מאליו). כך או כך היו רבים שנמנעו מלהישבע. <b>שהרי אמרו</b> – "שהרי אמרו" הוא מן הסתם ציטוט של משנה קדומה כלשהי. בדרך כלל זה סימן לתוספת על המשפט הקודם, ואכן כפי שנראה להלן בשמו של הנשקה את המשנה אפשר להסביר גם שלא על בסיס ההנחה שיש הבדל שבין שומר חינם לשומר שכר<sup class="footnote-marker">9</sup><i class="footnote">הנשקה, משנה ראשונה, וראו קארל, הערות, שהציע בזמנו את לב ההצעה ואת פרשנות המשנה. </i>.<b> שומר חינם נישבע ויוצא</b> – פטור מלשלם. גם התוספתא משתמשת באותו ציטוט: "אימתי אמרו שומר חנם נשבע ויוצא..." (פ"ח הי"ג). עם זאת איננו בטוחים באשר למקור המדויק של המימרה. במשנת שבועות נקבע שקיימת שבועת הפיקדון (שבועות פ"ה מ"א), והמשנה מסבירה ומרחיבה:
ארבעה שומרין הן, שומר חנם, והשואל, נושא שכר והשוכר. שומר חנם נשבע על הכל, והשואל משלם את הכל, נושא שכר והשוכר נשבעין על השבורה ועל השבויה ועל המתה, ומשלמים את האבדה ואת הגניבה (שבועות פ"ח מ"א). נוסח זה קרוב לציטוט שלפנינו, אך אינו זהה לו. כפי שציינו במבוא למסכת נזיקין, למשנה ולתוספתא היה מקור משותף ששני העורכים (עורך המשנה ועורך התוספתא) ערכו אותו בצורה שונה, ואולי הציטוט לקוח ממשנה קדומה זו. בתוספתא (פ"ג ה"ב) מובאת אותה הלכה ללא הציטוט "שהרי אמרו".
ואכן, שבועת הפיקדון מעוגנת בתורה: "שבעת ה' תהיה בין שניהם" (שמות כב י). בתורה כתוב צירוף לשון נוסף: "אל האלהים" ו"עד האלהים" (שמות כב ז-ח). גם מילים אלו עשויות להתפרש כרמז לשבועה. שני פירושים לפסוק זה, האחד ש"האלהים" הוא שם חול, כלומר הכוונה לדיינים (תוס', שבועות פ"ג ה"ח; מכילתא דרבי ישמעאל, משפטים, מסכתא דנזיקין טו, עמ' 302 ועוד הרבה). זה הפירוש המקובל. אבל במכילתא מצויות גם שתי דרשות אחרות: "א. 'ונקרב בעל הבית אל האלהים'. שומע אני לשאול באורים ותומים? תלמוד לומר 'אשר ירשיעון אלהים', לא אמרתי אלא אלהים שהם מרשיעין. ב. 'ונקרב בעל הבית אל האלהים', לשבועה. אתה אומר לשבועה, או אינו אלא בשבועה ושלא בשבועה? הרי אתה דן. נאמר כאן שליחת יד, ונאמר להלן שליחת יד, מה להלן שבועה אף כאן שבועה" (שם עמ' 300). בדרשה הראשונה "אלהים" הם אורים ותומים, ודרשה זו נדחית. בדרשה השנייה מוצעת האפשרות ש"אלהים" משמעו שבועה כמו בשליחת יד (שמות כב ז). בשליחת יד ברור מהי השבועה ("שלא שלח ידו") ואילו כל המקרים האחרים (שאבדה, שנשברה) הם שבועה אחרת רחבה יותר, על מקרים רבים יותר. בנוסף כאמור מצאנו את הדעה ש"אלהים" הוא "שם חול", והכוונה לדיינים.
כאמור, ממשנת שבועות וממשנתנו ברור ששומר נשבע ונפטר. אבל בתלמוד הבבלי מוצעת פרשנות אחרת, מרחיקת לכת: "תני רמי בר חמא, ארבעה שומרין צריכין כפירה במקצת והודאה במקצת" (ה ע"ב; צח ע"א; בבא קמא קז ע"א). אם כן שומר חייב שבועה רק במקרה של הודאה במקצת. את דברי רבי בר חמא עצמו ניתן להסביר שההודאה במקצת היא בעצם העובדה שהשומר מודה שהחפץ נמסר לידו, אבל אם הוא מכחיש הכול – איננו חייב שבועה. אבל הבבלי שם הבין ששבועת שומר היא כמו דין שבועה במקצת, ואת המונח "שבועה במקצת" הבבלי מסביר בצורה מצומצמת: "מקצת הטענה"<sup class="footnote-marker">10</sup><i class="footnote">בפירושנו לשבועות פ"ו מ"ג ולכתובות פי"ג מ"ד הצענו גם פרשנות מרחיבה יותר למונח, וראו שטינפלד, מודה במקצת. </i>. כלומר השומר מודה במקצת שפשע בחלק מהשמירה. פרשנות כזאת אפשרית מבחינת הבנת הפסוק עצמו, אבל מבחינה הלכתית היא מהפכה, שכן בעצם בטלה שבועת השומר. השומר נשבע רק במקרים שיש עילה נוספת (מודה במקצת), ובעצם דין השומר כדין כל אדם. אם פלוני תובע, התביעה בלבד איננה מחייבת שבועה. רק אם לתביעה יש עילה נוספת הנתבע חייב להישבע. כך גם השומר, אפילו אם הוא מודה שקיבל את החפץ לשמירה עדיין אין זו עילה מספקת לחייבו בשבועה. זהו חידוש המוצג כפרשנות למימרה. את הברייתא המקורית שרמי בר חמא מביא איננו מכירים, אלא מציטוטה בדברי האמורא, והיא כנראה חידוש אמוראי<sup class="footnote-marker">11</sup><i class="footnote">ראו עוד קארל, הערות, שלדעתו יש במקרה שבמשנתנו רק משום הודאה במקצת. </i>.
<b>נימצא</b> – אם וכאשר נמצא,<b> הגנב משלם תשלומי כפל</b> – זאת ההלכה, כאמור בתורה ושנוי במשנה, בבא קמא פ"ט מ"א. <b>טבח ומכר משלם תשלומי ארבעה</b> [<b>ו</b>]<b>חמשה</b> – כדין המקובל, בבבא קמא שם. ההלכה מוצגת גם לעיל (בבא קמא פ"ט מ"ח), ושם הובאה לצורך פרט משני, כיצד הוא נוהל השבועה, וכאן לעניין התשלומים. שם המשנה עוסקת מנקודת מבטו של בעל החפץ, וכאן מנקודת מבטו של השומר.
<b>למי הוא משלם למי שהפיקדון אצלו</b> – אם השומר שילם את הפיקדון הגנב חייב לשלם את הפיצוי לפיקדון, שכן השומר קנה את החפץ בתשלום ששילם, ואם נשבע ולא שילם חייב לשלם לבעל הפיקדון. שני חלקי המשנה בלתי "מאוזנים". עד עכשיו נזכרו בעל החפץ והשומר, ועתה נזכרת דמות "חדשה", בעל הפיקדון. בעל הפיקדון הוא אחד משני אלו, אבל מבחינת הניסוח הוא טרם נזכר<sup class="footnote-marker">12</sup><i class="footnote">ראו בבלי, לג ע"ב; הנשקה, משנה ראשונה, עמ' 6.</i>. זה שינוי שפה המעיד, מן הסתם, על רבדים שונים של עריכה. עם זאת אין להוכיח מכך שאלו בהכרח רבדים כרונולוגיים. לכאורה בשלב א נקבע הדין, ולאחר מכן נשאלה שאלה על המשנה הקדומה, "למי הוא משלם", ובשלב שלישי ניתנה לכך תשובה. בהחלט ייתכן שכל המשנה נערכה בשלב אחד. השאלה למי הוא משלם נוסחה על ידי העורך כדי לייצר מצב של שוויון בין חלק זה של המשנה לבין החלק הבא, ששם הוא משלם.
עם זאת המשנה לא ברורה; למי הוא משלם? ולמה לא ננקטה הלשון הפשוטה, משלם לשומר? ואכן התלמודים מעלים את השאלה המהותית, מיהו "בעל הפיקדון"<sup class="footnote-marker">13</sup><i class="footnote">ירו', ט ע"א; בבלי, לג ע"א; בבא קמא קח ע"א.</i>. לכאורה בעל הפיקדון הוא הבעל, בין אם השומר שילם ובין אם לאו, לפיכך התשובה של המשנה איננה ברורה. אלא שיש לקרוא את המשנה ברצף: "למי שהפיקדון אצלו" הוא בניגוד ל"בעל הפיקדון" שבהמשך. המשנה לא נוסחה "משלם לשומר" משום שבעיני העורך מצא חן הניגוד "הפיקדון אצלו" – "בעל הפיקדון". להלן נתחבט מיהו "בעל הפיקדון" ומי מכונה "שהפיקדון אצלו", אבל לעורך היה ברור למה התכוון, והבעיה היא רק שלנו, הלומדים (להלן)<sup class="footnote-marker">14</sup><i class="footnote">הצענו את דרכנו בפשיטות וראו הנשקה, משנה ראשונה, עמ' 24 ואילך, וראו פירושנו לשבועות פ"ו מ"ז.</i>.
<b>נשבע ולא רצה לשלם</b> – השומר נפטר מתשלומים<sup class="footnote-marker">15</sup><i class="footnote">בכתב יד לאו יש תוספת: "שהרי שומר חנם נשבע ויוצא נמצא נגנב משלם תשלומי כפל" וכו', וכל התוספת תמוהה. </i>, <b>נימצא הגנב משלם תשלומי כפל טבח ומכר משלם תשלומי ארבעה</b> [<b>וחמשה</b>]<b> למי הוא משלם לבעל הפיקדון</b> – ניסוח המשנה מעצים את השאלה מיהו בעל הפיקדון. הרי לכאורה אין הבדל בין אם השומר נשבע ובין אם השומר שילם, בשניהם התשלומים הם לבעל הפיקדון.
התלמודים פירשו פירוש משפטי: ברישא השומר שילם והוא מעתה בעל הפיקדון; בסיפא השומר נפטר מלשלם לכן הבעל המקורי הוא בעל הפיקדון. אם כך העיקר חסר מן הספר: העיקר הוא שבתשלום השומר קונה את החפץ, ופרט משפטי זה, המהווה את הבסיס להלכה, חסר.
בתוספתא המקבילה מופיעה אותה הלכה בשינוי, ובה נאמר במפורש: "השואל פרה מחבירו ונגנבה, וקדם השואל ושילם, ואחר כך נמצא הגנב, משלם תשלומי כפל (לשואל) ותשלומי ארבעה וחמשה לשיני. השוכר פרה מחבירו ונגנבה או אבדה, ואמר הריני משלם ואיני נשבע, שילם ואחר כך נמצא הגנב, משלם תשלומי כפל וארבעה וחמשה <u>לשיני</u>" (פ"ג ה"ב), וכן במדרש ההלכה: " 'אם ימצא הגנב' מה אני צריך? והלא כ[בר] נאמר 'אם המצא תמצא בידו הגנבה' (שמות כב ג) מה תלמוד לומר 'אם ימצא הגנב'? מגיד שאם שלם לבעל הפקדון ואחר כך נמצא גנב משלם תשלומי כפל וד' וה' <u>לשני</u>" (מכילתא דרבי שמעון בן יוחאי, כב ו, עמ' 200). הסיפא של התוספתא מקבילה למשנתנו. השומר חייב רק שבועה, ובחר לשלם, ולכן תשלומי הקנס מגיעים לשומר (ה"שני").
מבחינה ספרותית באה כאן לידי ביטוי אותה תכונה שזיהינו במסכת בבא קמא בסדרת משניות. התוספתא והמשנה מחלקות ביניהן את המקרים. המשנה עוסקת בשומר חינם והתוספתא בשואל ובשוכר, שדינם שונה משל שומר חינם. ברם בנוסף לברייתא זו שבתוספתא יש בתוספתא גם ברייתא אחרת: "המפקיד פרה אצל חבירו ונגנבה או אבדה, ואמר הריני משלם לך בלא שבועה, ואחר כך נמצא הגנב, משלם תשלומי כפל ותשלומי ארבעה וחמשה לשיני" (פ"ג ה"ג). מקרה זה זהה למשנתנו.
במשנת שבועות המונח חוזר בהקשר אחר: "ומי נשבע? מי שהפקדון אצלו. שמא ישבע זה ויוציא הלה את הפקדון" (פ"ו מ"ז). שם מדובר במלווה ולווה המתדיינים על גובה המשכון שאבד (ועל הפער בינו לבין ההלוואה שטרם הוחזרה). אם כן "מי שהפיקדון אצלו" הוא בבירור המלווה, האמור להחזיק בפיקדון. רק הוא נשבע משום שהוא היחיד היודע היכן הפיקדון, ולכן הוא נשבע על ערך הפיקדון. ההבדל בין משנתנו למקרה שם ברור, אבל השפה ההלכתית היא אותה שפה כמו במשנתנו. במשנת שבועות ה"פיקדון" איננו מונח מתאים, שכן מדובר במשכון. לכן יש להניח שמשנת שבועות השתמשה בחומר ממשנתנו, או מאותה משנה קדומה שבה השתמשה גם משנתנו.
כפי שהראינו במבוא הקצר לפרק, בעקבות הנשקה, החלוקה לארבעה שומרים – שומר חינם, שומר שכר, שואל ומפקיד – מקובלת בספרות חז"ל, אבל במשנתנו בשלב ראשון דינם של שומר חינם ושל שוכר זהה. המשנה והתוספתא מדברות על מפקיד "סתם", ואפשר שהוא גם שומר חינם וגם שומר שכר. רק בשלב שני המשנה מצטטת את החלוקה בין שומר חינם, שפטור מגנבה (נשבע ואינו משלם) לבין שומר שכר. בתוספתא שלב פרשנות זה איננו בא לידי ביטוי כלל.
סיכום דיני שומרים:
פטור משמעו פטור בשבועה.
בירושלמי מוצעת דרשה לאישוש המשנה, ובזכותה זכינו לשיעור מאלף בדרכי הדרשה של התנאים: "מנן תיתי ליה? 'אם המצא תמצא בידו הגניבה', וכי אין אנו יודעין שאם ימצא הגנב ישלם שנים? ומה תלמוד לומר 'שנים ישלם'? אם אינו עניין לו תניהו עניין לשלפניו<sup class="footnote-marker">16</sup><i class="footnote">ראו דרשת המכילתא דרבי שמעון בן יוחאי שצוטטה לעיל.</i>. רבי עאל לפירקא דרבי יודן, אמר קומיה הדא. אמר ליה אמור דבתרה 'נשבע ולא רצה לשלם נמצא הגנב משלם תשלומי כפל, טבח ומכר משלם תשלומי ארבעה וחמשה, למי משלם לבעל הפקדון', וישלם למי שהפקדון אצלו? רבי נסה בשם רבי יונה, 'חיים שנים ישלם', למקום שהקרן מהלך שם הכפל מהלך" (ט ע"א). התלמוד פותח בדרשה לרישא, שנאמר "אם המצא תמצא בידו הגניבה"; מילים אלו מיותרות ולכן מוסבות על ידי הדרשן לפרשת שומרים. בפסוק מדובר אפוא במפקיד, והחכם לומד ממנו שהמפקיד (בעל הפיקדון) מקבל את תשלומי הכפל. רבי בא לדרשה של רבי יהודה והציע בפניו דרשה זו. רבי יהודה מגיב בביטול ואומר לו שנה את המשך המשנה שבו מדובר בנשבע ולא רצה לשלם; אם כן לפי הדרשה עדיין צריך היה לשלם למפקיד, אבל המשנה אומרת שישלם לשומר. בשלב זה הסוגיה מציעה דרשה אחרת.
אם כן הרב מציע הלכה, התלמיד מציע דרשה, והרב (רבי יהודה בר אילעאי) דוחה את הדרשה משום שאיננה מתאימה להמשך המשנה. זו אשר כתבנו במבוא הכללי לפירוש המשניות: הדרשה באה לאשש הלכה, ולא ליצור אותה. ברור לתנאים שאם הדרשה תסתור הלכה תידחה הדרשה, והם יחפשו דרשה חדשה, לא להוכחת ההלכה אלא לתלותה בכתוב. עוד אנו לומדים שבהלכה הקדומה באה הסיפא לפני הרישא. כלומר תחילת המשנה עסקה במפקיד ובשומר שנשבע ונפטר, והמשכה בשומר שנשבע ולא רצה לשלם.
אגב אורחא הסיפור מלמד על משנה שכבר עמדה סגנונה זה לפני רבי יהודה.
עוד מעירים שני התלמודים שאין צורך שהשומר ישלם; די אם התחייב השומר לשלם: "רבי יוחנן ורבי לעזר רבי נסא מוסיף בשם רבי יוסי בן חנינה, לא סוף דבר שילם אלא מכיון שקיבל עליו לשלם כמי ששילם" (ירו', ט ע"א). הבבלי נשען על ברייתא אחרת המגיעה למסקנה דומה: "השוכר פרה מחבירו ונגנבה, ואמר הלה הריני משלם ואיני נשבע ואחר כך נמצא הגנב – משלם תשלומי כפל לשוכר" (לד ע"א). ההנחה שאם השומר שילם החפץ הועבר לרשותו גם היא בעייתית מבחינה משפטית, הרי גם תשלום איננו מהווה קניין.
מבחינה משפטית זו הערה חשובה ביותר, שכן משמעה שנעשתה פעולת קניין שבה הועבר הפיקדון לבעלות השומר, אף שטרם נעשתה פעולת קניין כלשהי. כפי שהראינו במבוא למסכת, התלמודים מעמידים במרכז עיונם את השאלה המשפטית מתי נעשה מעשה הקניין. כך למשל בדיני אבדה עמדה השאלה כיצד האבדה (שאין לה סימנים) עוברת לרשות המוצא, הרי מעשה הקניין בעייתי ביותר. כאן התלמודים מעידים שאין צורך במעשה קניין. לעומת זאת בתוספתא שציטטנו מדובר במי ששילם ממש. גם הבבלי מסיק שאין די בהצהרה אלא נדרש מעשה קניין, אם כי ניתן לדייק מהבבלי שאין צורך במעשה קניין אלא שבמקרה שבו בעל הפיקדון טרם קיבל את הפיצוי המגיע לו אין די בהצהרה. אם כן ההצהרה מספיקה כמעשה קניין, ורק במקרה הנדון אין ההצהרה מספקת<sup class="footnote-marker">17</sup><i class="footnote">רעיון דומה מובא בבבלי בבא קמא קח ע"א, ושם הוא שנוי במחלוקת אמוראים.</i>.
בבבלי (בבא קמא קח ע"א) אכן יש מחלוקת על מקרה ביניים: "נשבע (בעל הפיקדון?) ושילם (השומר)", וזו עדות לכך שמערכת ההלכות שהצגנו בטבלה לא כללה את כל האפשרויות. היו מקרים שבהם מסיבות כאלו או אחרות נהגו הלכות או מנהגים אישיים אחרים. שהרי לפי ההלכה אין צורך בשבועה; הרי השומר מודה שקיבל את החפץ, ובכלל על מה נשבע בעל הפיקדון? אפשר לפרש אולי גם שהשומר נשבע (שלא גנב, שאז יתחייב כפל), אבל הסבר זה איננו מתאים ללשון הסוגיה. סוגיית הבבלי איננה עניין לפירושנו; הזכרנו אותה רק משום שהיא מעידה על נוהג שונה כלשהו. יש להניח שההלכה של הבבלי (כיוון שקיבל עליו לשלם) קדומה, אולי קודם המשנה, שכן התלמוד לא היה מחדש חידוש בלתי משפטי בעליל. דווקא מהתלמוד הבבלי היינו מצפים להקפיד על הפרוצדורה המשפטית.
אם כן היה נוהג, כנראה חוץ הלכתי, לא להקפיד על פרוצדורה של קנייה מסודרת של בעלות על החפץ. במבוא למסכת נזיקין עמדנו על כך שבמערכת דיני ממונות יש הדים לשרידים ממערכת חוק לא הלכתית, ופחות משפטית. זו אולי דוגמה נוספת לחוק כזה.
כפי שנראה במשנה הבאה, רבי יוסי כנראה חולק גם על ההלכה במשנתנו וטוען שלא ייתכן שהשומר ירוויח מחפץ של אחר. בירושלמי עמדה כזאת מיוחסת לרבי נסא.

Mishnah 2

<small>עפ”י כתב יד קופמן</small>
המשנה הקודמת עסקה במפקיד, הפעם היא עוסקת בשוכר ההופך למפקיד.
<b>הסוכר פרה מחבירו והשאילה לאחר ומיתה כדרכה</b> – השוכר פטור במקרה שמתה כדרכה, שכן זה אונס. הלכה זו משתמעת מהטבלה שבמשנה א ונשענת ישירות על פסוקי התורה. <b>ישבע השוכר שמתה כדרכה</b> – בכך ייפטר השומר (השוכר) מחובו כלפי השואל. המשנה איננה מדייקת בנוסח השבועה; הרי השוכר איננו יכול להישבע שמתה כדרכה, הוא הרי אינו יודע זאת בוודאות. נעסוק בכך בסוף המשנה. <b>והשואל משלם לשוכר</b> – השואל חייב במקרה שהתרחש אונס לחפץ. הדוגמה בבהמה היא כמובן משום ש"דיבר הכתוב בהווה".<b> אמר רבי יוסה כיצד והלה<sup class="footnote-marker">18</sup><i class="footnote">האות וי"ו להדגשה.</i> עושה סחורה בפרתו שלזה</b> – רבי יוסי מבין את ההסבר המשפטי המוצע ברישא, אך חש שהמשפט יוצר מערכת בלתי מוצדקת. תנא קמא מהלך בדרך משפטית פורמליסטית, ואילו רבי יוסי מעלה שאלה "מהותנית"-מוסרית. לשומר אסור להרוויח, כמו שלמזיק אסור להרוויח.<b> אלא תחזור הפרה לבעלים</b> – אף שאין לכך הסבר משפטי, עדיין לא ייתכן שהשוכר ירוויח מפרה של חברו. יש להניח שהלכתו של רבי יוסי מתייחסת גם למשנה א, ונעסוק בכך להלן.
התלמודים שואלים האם מותר לשוכר להשאיל את פרתו לאחר; הרי הדבר אסור (אלא אם כן נטל רשות מהבעלים). בירושלמי (ט ע"א) התשובה ברורה: מדובר במקרה שהבעל הסכים להשאלה<sup class="footnote-marker">19</sup><i class="footnote">אגב הדיון בירושלמי מובאים דברי המשנה שלנו בשם אמוראים, ותמוה הוא שהירושלמי איננו מכיר את נוסח המשנה, או ליתר דיוק שהיו אמוראים או בתי מדרש שלא הכירו את המשנה. במבוא עסקנו בכך. הסוגיה אצלנו היא העברה, כנראה מירו', כתובות פ"ט ה"ה, לג ע"א, שכן בהמשך הסוגיה כאן נזכר דין אישה שקיבלה מבעלה זכות לנהל את רכושו (שנתן לה רשותו להיות אפוטרופוס). נוצר מצב מעניין. הסוגיה בכתובות מביאה את עיקר התירוץ מהסוגיה העוסקת במשנתנו, אבל הסוגיה שלנו מועברת מכתובות. הווה אומר שגרעין הסוגיה נוצר בהקשר של בבא מציעא (אולי סביב משנה מעט שונה), סוגיית הירושלמי לכתובות שאבה את הטיעונים מהסוגיה הקדומה לבבא מציעא, וסוגיית בבא מציעא שלפנינו היא העברה מכתובות. כלומר למשנת בבא מציעא היו שתי סוגיות, האחת קדומה (דומה לזו שלנו, אך שונה) והאחת מאוחרת (זו שלפנינו). איננו עוסקים במבנה הירושלמי למסכת נזיקין, אך דברינו מצטרפים לדעתו של ליברמן שלפנינו עריכה של בית מדרש אחר מזה של הירושלמי לסדר נזיקין.</i>
בשאילתות דרב אחאי גאון, ויצא כ, סדורה סוגיה שאיננה אצלנו המציעה את כל המקרים בניסוח משוכלל. . כלומר בעיקרון אסור לשוכר להשאיל את החפץ, שכן ההשכרה היא חוזה אישי. הבבלי מקדיש לנושא כמה סוגיות, האחת סביב רועה שמסר לרועה (בבא קמא פ"ו מ"ב), אחרת סביב שליח גט שמסר שליחותו ואחרת סביב משנתנו. באופן כללי מוצגת מחלוקת האם שומר שמסר לשומר חייב או פטור, או בניסוח אחר, האם מותר לשומר למסור את שמירתו לשומר אחר: "שומר שמסר לשומר"<sup class="footnote-marker">20</sup><i class="footnote">בבלי, לו ע"א; לו ע"ב; בבא קמא יא ע"ב; נו ע"ב, ועוד הרבה. בירושלמי הביטוי מופיע רק פעמיים והוא מיוחס לרבי יוחנן. אך שתי מסורות לפנינו מה אמר רבי יוחנן: ראשון חייב (גיטין פ"ג ה"ה, מה ע"א) או שני חייב (קידושין פ"א ה"ד, ס ע"ב). </i>. בנוסף לכך מועלית הצעה "מתוחכמת" שהבעל יציע לשוכר לא להישבע ויוותר לו על התשלום, ובכך יהיה לו עסק ישירות עם השואל (לה ע"ב).
כרגיל הבבלי מציג תפיסה משפטית לכידה, דין אחיד לכל המקרים של "שומר שמסר לשומר", ואילו הירושלמי מבין שכל מקרה נדון לגופו<sup class="footnote-marker">21</sup><i class="footnote">רועה שמסר לרועה – הרועה הראשון יצא ידי חובתו, שכן נהוג למסור את הצאן לקבלן משנה, ובמבוא למסכת נזיקין הבאנו גם מקבילות חיצוניות להקלות המשפטיות שהונהגו לגבי רועה.</i>. השאלה המשפטית היא האם בין הבעל לשוכר יש קשר אישי, מתן זכות אישית שאיננה ניתנת להעברה, או שמא לפנינו עסקה לכל דבר, וממילא השוכר רשאי לעשות בחפץ כרצונו ולהעבירו לאחר. במקרה של רועה מקובל שרועה מחזיק רועה משנה, ובכך גם הבבלי מודה (בבא קמא נו ע"ב), ובמקרה של גט בוודאי יש שליחות אישית, שאיננה ניתנת להעברה (ירו', גיטין פ"ג ה"ה, מה ע"א), אבל באופן כללי "שומר שמסר לשומר הראשון חייב" (ירו', שם שם). אצלנו אומנם אין ניסוח דומה, אך במשנתנו מדובר במקרה שנתן לו המשכיר רשות מפורשת.
מה עמדת משנתנו בנושא? כפשוטה קשה להעמיד אותה במקרה שנתן לו השוכר רשות, שכן הגבלה זו אינה נאמרת במפורש. אלא עלינו להבין שלדעת המשנה כל חוזה שכירות (בעל פה או בכתב) הוא עסק לכל דבר, ולא מחווה של טובה אישית, ואילו שמירה היא מחווה אישית ואיננה ניתנת להעברה. אין זה תירוץ משפטי אלא דימויה של החברה כפי שחז"ל מבינים אותה. מן הסתם גם הם הכירו השכרה שהיא טובה אישית, ושמירה שהיא בעלת אופי מסחרי. כך למשל הרועה הוא אדם שקיבל בהמה לשמירה בתשלום, וזו עסקה מסחרית לכל דבר. לפיכך מותר לרועה למסור את צאנו לרועה משנה, כי זו דרך ההתנהלות המקובלת; אין צורך שהבעלים יתיר את הדבר במפורש<sup class="footnote-marker">22</sup><i class="footnote">כנראה כך גם היה נהוג בפועל שהרועה הראשי העסיק שכירים. ראו תיאורנו למשק המרעה בבבא קמא פ"ז מ"ז. </i>, ואילו סתם שומר אחר הוא שומר חינם, ואפילו אם נוטל מעט שכר עדיין יש כאן עסקה אישית. השואל חפץ מחברו הוא טובה אישית, מחוות ידידות או שיתוף פעולה, והיא שוב עסקה שאיננה ניתנת להעברה.
התלמודים ניסחו את המוסכמה החברתית כתנאי משפטי, והדבר מעיד על תהליך המיסוד המשפטי של ההלכה, או שמא בזמנם כבר היו השכרה ומסירה לשמירה בעלות אופי של עסקה, וממילא הוחלו עליה דיני עסקה. לחילופין, אנו עדים לתהליך כיצד מחוות ידידותיות בתחום החברתי מועברות לבית המדרש והופכות לעסקאות משפטיות. איננו מאמינים שבחברה היהודית נשבר הקוד החברתי הפשוט של השאלה ושמירה הדדית; יש להניח שלפנינו עדות ל"משפטיזציה" של החברה, תהליך המאפיין בית מדרש ולא מציאות חברתית. דנו בתהליך זה במבוא למסכת נזיקין (בבא קמא).
בבבלי מובא: "...אמר ליה רב שמואל בר יהודה לרב יהודה, אמרת לן משמיה דשמואל: חלוק היה רבי יוסי אף בראשונה" (לו ע"ב), ואכן הטיעון "כיצד הלה עושה סחורה בפרתו של זה" מתאים גם לרישא. אבל בבבלי מופיעה גם עמדה שונה, שרק על השוכר דיבר רבי יוסי. הכפל של הגנב הוא קנס ולא פעולה מסחרית, ואילו השואל והשוכר הם עסקה ולכן לא ייתכן (לדעת רבי יוסי) שפלוני ירוויח מעסקה כזאת.
מבחינה לשונית דברי רבי יוסי מוסבים בוודאי על הסיפא, וייתכן שהם מוסבים גם על הרישא.

Mishnah 3

<small>עפ”י כתב יד קופמן</small>
<b>אמר לשנים גזלתי את אחד מכם מנה ואיני יודע אי זה מכם</b> – הגזלן חזר בתשובה, אך מכיוון שגזל הרבה פעמים איננו יודע למי עליו להשיב את הגזלה. <b>אביו שלאחד מכם היפקיד אצלי מנה ואיני יודע אי זה הוא</b> – השומר רוצה לשלם ואיננו יודע למי,<b> נותן לזה מנה ולזה מנה שהודה מפי עצמו</b> – הגזלן צריך לשלם לשניהם את מה שהודה, אף שלדבריו לא הפקידו אצלו שניים. לפנינו ממון המוטל בספק ומוחזק בידי השומר או הגנב, אבל המחזיק מודה שהממון איננו שלו. מה עמדתם של הנגזלים? במשנה לא נאמר על כך דבר, ולכאורה היה מקום לשאול האם אי אפשר לברר את עמדתם בנושא. אם אחד מהם יעיד שאכן חפציו נגנבו, אולי גם במועד פלוני, ולשני לא נגנב דבר, אז ברור שהגזלן צריך להשיב את החפץ לשני. או אם לשניהם נגנב אבל במועדים אחרים – שוב יהיה קל להחליט למי להחזיר את החפץ. יתר על כן, אם אדם נגזל, או אביו הפקיד סכום כסף משמעותי, כל הכפר יודע על כך. המשנה איננה מזכירה דרך בירור זו. מן הסתם המשנה עוסקת במקרה שנתיב בירור זה חסום – או ששניהם אינם יודעים, או ששניהם טוענים "ממני נגנב". כך גם מפרשים הירושלמי והבבלי, שמדובר במקרה שהשניים שותקים (ירו', ט ע"א; בבלי, לז ע"א).
להערכתנו אין כאן אוקימתא תלמודית רגילה. המשנה איננה מעוניינת לפסוק במצב מסוים שהובא לפני החכם, אלא רוצה לעסוק בהיבט העקרוני בלבד. בכל מקרה ממשי עמדתו של הנגזל ושל המפקיד מובאת בחשבון, אבל המשנה רוצה לברר רק מרכיב אחד מתוך תסריט אפשרי, כיצד נכריע בין שניים שטיעוניהם שווי מעמד. לפיכך אין צורך להעמיד את המשנה במקרה שהשניים שותקים, אלא שהמשנה מבררת רק מה הדין העקרוני. אכן דין זה יחול רק במקרה שלשניים טיעונים זהים, אבל בכך המשנה איננה עוסקת.
מבחינה משפטית קיימים שני נתיבי מחשבה. האחד מתייחס לכל מקרה בנפרד, מנקודת מבטו של זה שגנבו ממנו. הוא בא בטענה, והגנב אומר "אינני יודע". ניצבים כאן גנב הטוען "אולי גנבתי", מול דרישה ברורה לשלם<sup class="footnote-marker">23</sup><i class="footnote">ניסחנו את הדברים כך שאין כאן מצב של טענת "בריא" (בוודאי אתה גנבת ממני) לעומת טענת "שמא" (אולי ממך גנבתי). </i>, וזה מצב של ספק שרגליים לדבר שאכן הייתה כאן גנבה. במצב כזה שבו הגנב מתלבט מכריעים לחומרה (מבחינת הגנב), ועליו לשלם לכל אחד. נקודת מבט הפוכה היא להסתכל על המכלול, כלומר מנקודת מבטו של הגנב. הוא בוודאי לא גנב פעמיים, ואין כל טענה שגנב פעמיים (הוא הודה רק בגנבה אחת, ורק מפיו אנו חיים). אם כך אין מקום לתשלום כפול, והייתה מתבקשת הכרעה שיחלוקו או שהגנב ייפטר.
<b>עשה ולא ידע מה עשה</b>
במקורות מצויה סדרת מקרים דומים שבהם נעשה מעשה אך לא ברור היכן וכלפי מי, כגון מי שהתנדב מנחה ולא הגדיר מה בדיוק התנדב (משנה, מנחות פי"ג מ"ב); מי שקידש אחת משתי נשים ואינו יודע את מי קידש, או שקידש את בתו לאחד משניים ואינו יודע למי קידש (משנה, קידושין פ"ג מ"ז); נגע בחפץ ואינו יודע אם בטמא או בטהור (משנה, טהרות פ"ה מ"ב); הלך בשביל ואינו יודע אם בשביל הטהור או הטמא (שם מ"ג), וכן הלאה.
במקרה של התנדבות לקורבן צריך להביא את כל הקורבנות האפשריים הנכללים בלשון הסתמית שבה נקב (מנחות שם שם). הכרעה כזאת דומה לזו שבמשנתנו. כל מקרה נדון לחוד, ובכל ספק חייב לשלם (לבצע את הנדר המסופק)<sup class="footnote-marker">24</sup><i class="footnote">וכן תוס', מנחות פי"ג ה"ד לעניין אחר. </i>.
במקרה של קידושין הדבר מסובך יותר, שהרי אי אפשר לחייב את הבעל לשאת שתי נשים, או להחליט ששתיהן מקודשות (רק על סמך ההצהרה החלה על אחת מהן), ואם הוא רוצה עליו לתת גט לשתיהן. לא נאמר מה קורה אם הן אינן רוצות להתחתן, האם אפשר לכפות עליו גט. כאמור עמדת הצד השני בלתי חשובה, שכן כל השאלה תאורטית. בפועל בכל מקרה צריך יהיה לברר מה הנשים יכולות לתרום לבירור, ואולי גם מה עמדתן. רק בתוספתא נאמר שם שהוא איננו נאמן לאוסרה (קידושין פ"ד ה"י)<sup class="footnote-marker">25</sup><i class="footnote">ראו עוד משנה, קידושין פ"ג מ"ח-מ"ט ופירושנו לה. </i>, אך עדיין חסר פירוט מה המסקנה מעמדה עקרונית זו.
במקרה של טהרות (פ"ה מ"ב) יש מחלוקת: "אחד שאמר נגעתי בזה ואיני יודע אם הוא טמא ואם הוא טהור, נגעתי ואיני יודע באיזה משניהם נגעתי, רבי עקיבא מטמא וחכמים מטהרים. רבי יוסי מטמא בכולן...". רבי יוסי שם חוזר על עמדת חכמים. בניסוח שהצענו לעיל רבי עקיבא (ורבי יוסי) דן בכל מקרה לחוד כספק טהרות ומחמיר, וחכמים רואים את כל המקרים כספק, וספק להקל (במקרה זה). מקרה אחר הוא בשתי נשים שילדיהן התערבבו, ואחד מהם אולי בכור. כאן ניתן למצוא פתרון של נתינה "על תנאי", כלומר נותנים את הכסף לפדיון הילד שהוא בכור (משנה, בכורות פ"ח מ"ד)<sup class="footnote-marker">26</sup><i class="footnote"> כפי שנראה בפירושנו למשנה, בתוספתא יש מקבילות רבות לאותה סיטואציה (העמדה) של ספק.</i>.
במסכת כריתות מתואר מצב שבו שתי נשים הפילו ולא ידוע מה הפילו. כל אחת מהם נחשבה כמי שהפילה ולד (משנה, כריתות פ"א מ"ד), ולמעשה מסקנה זו היא באותו קו של משנתנו: כל מקרה נדון לגופו כספק, וספק לחומרא. החומרא אינה גורמת לתקלה, לכן קל להחמיר. כך גם לגבי נשים אחדות שאחת מהן דיממה ולא ידוע מי (משנה, נידה פ"ט מ"ד).
הבעיה הטרידה אפוא את חכמים ונידונה בהקשרים שונים. אין כאן ספק רגיל (שבו לעיתים מחמירים ולעתים מקילים) אלא ספק מלווה בטיעון של רגליים לדבר: אחת הנשים ודאי דיממה, אחד השבילים ודאי טמא, ואומנם יש כאן ספק, אך יש נטייה ברורה לצד אחד וסיבה טובה להחמיר. עם זאת במסכת טהרות מצינו מחלוקת, ואולי היא עקרונית וחלה על כל המקרים.
בכל המקרים הללו אין מקום לטיעון "המוציא מחברו עליו הראיה", שכן אומנם "רגליים לדבר" יש כאן, אך ראיה אין כאן. עוד משנה הקרובה למשנתנו היא במסכת יבמות פט"ז, ונדון בה בסוף המשנה הבאה.
עוד יש להעיר שרוב הדוגמאות של אי ידיעה הן בנשים (לא במשנתנו), זאת אף שאותה בעיה תהיה עם גברים: אישה שטוענת שקודשה על ידי אחד משניים, או קורבן של שניים שהתערבב. במקרי הבכורות מוצגות הנשים כמי שערבבו את הוולדות, אבל הגברים שותפים לאותו ערבוב, והחובה לפדות בכלל מוטלת עליהם. במקרה זה נסביר שהרקע הוא השהות של נשים וילדים במחילות מסתור בימי מרד בר-כוכבא, כאשר הגברים בקרב, או נהרגו. עם זאת התחושה היא שמצבי הביניים נקשרים, מבחינה ספרותית, דווקא עם נשים. ניתן לחוש באווירה שהבלבול קשור יותר בנשים. חוקרי מגדר היו מנסחים זאת שהגברים מייחסים לנשים בלבול ועירוב. אולי אכן במציאות נשים התבלבלו יותר, ואולי זו רק תחושה סובייקטיבית של חכמים, ואולי הקריאה שלנו קצת חשדנית, ואנו מייחסים לחכמים חולשות המקובלות ומאפיינות את החברה והכתיבה בת זמננו, ושאנו היום לוקים בהן.

Mishnah 4

<small>עפ”י כתב יד קופמן</small>
<b>שנים שהיפקידו אצל אחד זה מנה וזה מאתים</b> [<b>זה אומר מאתים שלי</b>]<b> וזה אומר מאתים שלי</b> – המשפט נוסף בצד בידי המעתיק הראשון וקיים ברוב עדי הנוסח. מבחינת סגנון המשנה, המשפט "זה אומר מאתים שלי וזה אומר מאתים שלי" הוא משפט מסוגנן להפליא, ואי אפשר לקצרו. יש הסכמה שכל אחד הפקיד מנה, והוויכוח הוא מי הפקיד אצל השומר את המאה הנוספים.<b> נותן לזה מנה ולזה מנה</b> – על כך אין ויכוח,<b> והשאר יהי מונח עד שיבא אליהו</b> – אין פוסקים כאן שייתן לשניהם מאתיים. לפי הירושלמי כאן הם "עוררים" ונשבעים, ויש ויכוח חם בין השניים, ולפי דרכנו לפרש את הדברים כפשוטם במשנה הקודמת השומר הודה בכך שהוא חייב למישהו, ולכן הגדרנו את המקרה כספק עם נטייה לכיוון אחד (רגליים לדבר). כאן הוא איננו מודה כלל שמישהו הפקיד אצלו מאתיים. יתר על כן, משנתנו איננה מתייחסת כלל לטענות של השומר. כל מטרתה לברר את הדין והחלוקה בין שני הטוענים. במקרה מציאותי בוודאי יישמע קולו של השומר ועדותו תהיה משמעותית, אבל המשנה איננה מבררת מקרה מציאותי אלא שאלה עקרונית בלבד, כמו במשנה הקודמת. זו אפוא לא שאלה שהובאה לדיון כמקרה "חי", אלא שאלה עקרונית של בית המדרש.
<b>אמר רבי יוסה אם כן מה הפסיד הרמיי אלא הכל יהא מונח עד שיבא אליהו</b> – אחד מהם מרמה ולכן צריך להענישו. זה טיעון שחל על מקרים רבים. גם במקרה של שניים אוחזים בטלית כל אחד מהם טוען שרק הוא מצא אותה, וברור שאחד מהם רמאי. עם זאת רק כאן אומר רבי יוסי את דבריו. האם הוא חולק בכל המשניות האחרות<sup class="footnote-marker">27</sup><i class="footnote">ראו בבלי, ג ע"א.</i>?
נעיר עוד שתנא קמא מעלה טיעון פורמליסטי ורבי יוסי טיעון מהותני-מוסרי, כמו "כיצד והלה עושה סחורה בפרתו של זה". בשני המקרים רבי יוסי מעלה את הטיעון המהותני, האנטי-פורמליסטי. במבוא למסכת נזיקין הגדרנו עיקרון זה כ"מטה-הלכה", עקרון-על העומד מעל הנתונים המשפטיים היבשים. נימוק מהותני דומה הוא: "מה דרך המזיקים נשכרים או מפסידין? הוי אומר מפסידין" (מכילתא דרבי ישמעאל, מסכתא דנזיקין יב, עמ' 290). להלן מעלה רבי עקיבא טיעון בעל אופי דומה ותובע מהעבריין לשלם גם במקרי ספק, מתוך נימוק מוסרי אחר. אנו מעריכים שבחברה הטיעונים הללו היו ליבה של ההתנהגות החברתית, אך ההלכה הילכה בדרך המשפטית.
הפתרון "עד שיבוא אליהו" מופיע במשניות רבות. לכאורה ניתן לפרשו באחת משתי דרכים:
א. ימתין עד שיבוא הגואל לעתיד לבוא, כלומר ימתין לנצח.
ב. אליהו אמור לברר את הספקות.
הפתרון מופיע במשנת שקלים פ"ג מ"א: "<u>רבי מאיר אומר מותר המת<sup class="footnote-marker">28</sup><i class="footnote">המילים "מותר המת" מיותרות, אינן מתאימות לסגנון הקצר של המשנה ואינן ב-מו, מרב, מרש, מרא, מגק ו-מרת4 למסכת שקלים.</i> יהא מונח עד שיבוא אליהו</u>"<sup class="footnote-marker">29</sup><i class="footnote">בעדי נוסח אחדים נוסף ז"ל (מרג, מרש, מרא, מגק, מרת4). תוספת זו מצויה גם באזכורים אחרים של שמו של אליהו. ב-א: ננ (קיצור של נוחו נפש).</i> – את מה שנשאר מהמגבית שאספו לכבוד הנקבר (לקבורתו) אי אפשר להקציב ליורשים, שכן הוא נאסף למען המת, ואין גם מטרה אחרת הקשורה במת. על כן אי אפשר להשתמש בכסף. הביטוי הספרותי למצב זה של ספק הוא "עד שיבוא אליהו"; לא שמענו שלאליהו תפקיד בפסיקת הלכה, ואת המשנה שם פירשנו כפירוש הראשון. בהקשר זה אליהו נקשר לעידן המשיחי, והנביא העתידי אמור, בין השאר, לפתור בעיות הלכתיות חסרות פתרון<sup class="footnote-marker">30</sup><i class="footnote">משנה לעיל, פ"א מ"ח; פ"ב מ"ח; פ"ג מ"ד-מ"ה; עדיות פ"ח מ"ז ועוד.</i>. נראה שבתקופת התנאים אין המשפט יותר מביטוי ספרותי. כך גם לעיל פ"ב מ"ח; שם אין מדובר כלל על ספק, אלא משמעות המשפט היא שלא ייגע בהם זמן רב, ללא הגבלת זמן.
בין השיטין אפשר אולי להבין שאין מצפים לבואו של אליהו אלא בעוד זמן רב, בניגוד מה לתקווה ש"למחר ייבנה בית המקדש"<sup class="footnote-marker">31</sup><i class="footnote">ניסוח זה מופיע רק בספרות הראשונים ואילך.</i>, וכן "כאדם שאומר לחבירו עד שיחיו מתים, או עד שיבא אליהו" (תוס', סוטה פי"ג ה"ב). איננו מתכוונים לומר שהיה מי שפקפק בתחיית המתים או בבוא המשיח, אלא שבלשון היום יום, המשקפת את החיים הלכה למעשה, נתפס בואו של אליהו כתופעה עתידית. בטוחה, אך רחוקה.
בתוספתא מופיע סיכום של שתי המשניות עם סיומת אחרת: "1. האומר מנה אני חייב, ואיני יודע אם לפלני אם לפלני – נותן לזה מנה ולזה מנה, שהודה מפי עצמו. 2. אמר לשנים גזלתי את אחד מכם מנה ואחד מכם מאתים, ואיני יודע אי זה מכם – נותן לזה מאתים ולזה מאתים, ואם לאו היה לו לשתוק. 3. זה אומר מאתים שלי וזה אומר מאתים שלי – נותן להם מנה, והשאר לא יתן להם עד שיעשה ביניהן פשרה" (פ"ג ה"ה). המקרה הראשון הוא משנה ד, השני הוא שילוב של משניות ג-ד (מקרה כמו משנה ד, עם טענות כמו במשנה ג), והמקרה השלישי הוא משנה ה עם סיומת אחרת: במקום עד שיבוא אליהו יעשו פשרה, ואם לא – יפסידו. מבחינה מעשית זה אותו פתרון כמו של המשנה, בניגוד לרבי יוסי: על הרמאי לא מוטל עונש, אבל מעמדו של הכסף איננו מוכרע, והפתרון המעשי הוא שיתפשרו ביניהם. אחד יפסיד, והרמאי ירוויח שלא ביושר, אבל לפחות הנזק של דובר האמת יהיה חלקי.
ברור שפשרה איננה צדק, להפך, ודאי שהרמאי ירוויח, אבל יש בה חוכמת רחוב. זו בוודאי לא פסיקה (אין הם חייבים לעשות פשרה), אלא עצה טובה המעבירה את הדיון מפסיקה משפטית לדיון חצי-חברי בפני יועץ שרוכשים לו כבוד. במונחים של היום פעולה זו נקראת "צדק מאחה" – פסק שלא נועד להכריע אלא להשיג הסכמה.
עם זאת, בהלכה הבאה (פ"ג ה"ו) התוספתא פוסקת כמשנה, כולל הבאת דברי רבי יוסי החולק. אם כן עד עתה שתי גישות עיקריות לפנינו. האחת מחייבת את הגזלן לשלם לכל אחד כדי לצאת ידי חובו, והסברנו שמבחינה משפטית גישה זו פורמליסטית, מחלקת את האירוע לשני מקרים מבודדים שבכל אחד מהם יש גזלן (או לווה או חייב אחר) מול נגזל (בעל חוב וכו'), והגזלן חייב כי "רגליים לדבר" (הודה על עצמו), ואין נותנים את הדעת לכך שצירוף שני המקרים יחדיו בוודאי יוצר חיוב יתר.
הגישה השנייה רואה בשני האירועים אירוע אחד, ולכן הגזלן חייב במינימום שבו הודה, ולגבי שאר החיוב הוא מניח לפניהם או עושים פשרה. מעבר לכך קיים טיעון של "מה הפסיד רמאי" שחל (לדעת רבי יוסי בלבד) על חלק מהמקרים. במשנת טהרות הייתה גישה נוספת ש"טהור" אף על פי שמן הסתם נגע בטומאה, אלא שאיננו יודעים היכן היא בדיוק. עדיין איננו יודעים האם חכמים המטהרים משליכים את הלכתם על כל המקרים הללו, או שמא כך רק לעניין טהרה. דומה אפוא שבנושא ספק טהרה חכמים מקילים בהשוואה לתחומים אחרים.
משנה דומה למשנתנו היא משנת יבמות פט"ו מ"ז: "קידש אחת מחמש נשים ואין יודע איזו קידש, כל אחת אומרת אותי קידש<sup class="footnote-marker">32</sup><i class="footnote">הקידושין הם בספק, שכן אינו יודע את מי קידש. התופעה עלולה להתרחש כאשר החתן אינו מכיר את המקודשת לו. אבל אין ללמוד מהמשנה שתופעה זו רווחה, וכל המעשה בא לתפארת השאלה ולבירור העקרוני בלבד.</i>, נותן גט לכל אחת ואחת<sup class="footnote-marker">33</sup><i class="footnote">נותן את הגט מספק לכל אחת.</i>, ומניח כתובה ביניהן ומסתלק, דברי רבי טרפון. רבי עקיבא אומר, אין זו דרך מוציאתו מידי עבירה, עד שיתן גט וכתובה לכל אחת ואחת. גזל אחד מחמשה ואין יודע מאיזה גזל, כל אחד אומר אותי גזל, מניח גזילה ביניהן ומסתלק, דברי רבי טרפון. רבי עקיבא אומר אין זו דרך מוציאתו מידי עבירה, עד שישלם גזילה לכל אחד ואחד".
ברישא קיימת הסכמה שעליו לתת גט לכל אחת כדי לצאת ידי ספק, אך לגבי התשלום הכספי יש שתי גישות, האחת שמניח את הסכום לפניהם ומסתלק. זו הגישה המקבילה אצלנו ל"מונח עד שיבוא אליהו". גישה זו מחילה את הכלל "המוציא מחברו עליו הראיה" על המקרה הנדון אף על פי ש"רגליים לדבר". בעצם אין בדברי רבי טרפון תשובה לשאלה כיצד התשלום מתחלק. גישה כזאת איננה עולה במשניות שמנינו. גישתו של רבי עקיבא היא הגישה של משנתנו, שמשלם לכל אחד, אך היא מוצגת לא מהפן המשפטי כעולה ממשנתנו (ומקבילותיה) אלא מהפן המוסרי (מטה-הלכתי), לצאת ידי עבירה.
בתוספתא ההלכה שנויה בשינוי מה ובתוספת: "לקח מקח מחמשה, ואין ידוע מאי זה מהן לקח, וכל אחד ואחד אומר ממני לקח, אמר רבי שמעון בן לעזר לא נחלק רבי טרפון ורבי עקיבא על שקידש אחת מחמש נשים ואין ידוע אי זו קידש שמניח דמי כתובה ביניהן ומסתלק, על מה נחלקו, על שבעל. ולא נחלקו על שלקח מקח מחמשה ואין ידוע מאי זה מהן לקח, שמניח דמי מקח ביניהן ומסתלק, על מה נחלקו, על שגזל. מודה רבי טרפון באומר לשנים גזלתי את אחד מכם מנה ואין ידוע אי זה הוא, או אביו של אחד מכם הפקיד אצלי מנה ואין יודע אי זו הוא, נותן לזה מנה ולזה מנה, שהודה מפי עצמו" (תוס', יבמות פי"ד ה"ב; בבלי, שם קיח ע"ב)<sup class="footnote-marker">34</sup><i class="footnote">המשפט חסר בכתב יד ערפורט. </i>. במשנת יבמות משפט זה מצוטט בפני עצמו, בלא הפתיחה "מודה רבי טרפון". תנא קמא סבור כנראה שדין מיקח טעות כדין גזלה וקידושי טעות. אבל לפי רבי שמעון בן אלעזר, שכנראה מהלך בשיטת המשנה, עמדתו של רבי עקיבא חלה רק במקרים שיש בהם מרכיב של איסור גזלה או בעילה, ואז הוא מחמיר ביותר. עוד אנו שומעים שכל זה אם באו אחרים והעידו נגדו, אך אם הודה מיוזמתו גם רבי טרפון מודה שיש להחמיר. אם כן, החומרה אינה נובעת מטענת השני אלא להפך, מהמבוכה של האיש שאינו יודע כיצד לתקן את אשר עיוות.
אבל בירושלמי הביאו את החלק האחרון של הברייתא שבתוספתא, והסיקו ממנה מסקנות אחרות: "אמר רבי אסי... מתניתין דרבי עקיבא דלא כרבי טרפון, דתנינן תמן, 'לשנים גזלתי את אחד מכם מנה ואיני יודע איזה מכם הוא, אביו של אחד מכם הפקיד אצלי מנה ואיני יודע איזה מכם הוא, נותן לזה מנה ולזה מנה, שהודה מפי עצמו'. רבי יעקב בר אחא בשם רבי יוחנן, דברי הכל היא, אומר צא ידי שמים, רבי בא בשם רב יהודה, כאן שיש עדים יודעים..." (יבמות פט"ו ה"ז, טו ע"ב). אם כן, לפי רב אסי דין "הודה מפי עצמו" הוא רק לרבי עקיבא<sup class="footnote-marker">35</sup><i class="footnote">הירושלמי הכיר את המשפט מתוך המשנה שלנו, ברם במשנתנו הוא מובא כאמור בפני עצמו, בלא הפתיחה "מודה רבי טרפון". התוספת שבתוספתא, "מודה רבי טרפון...", היא אפוא לפי אחד הפירושים, ואמוראי הירושלמי לא הכירו את הברייתא בנוסחהּ זה. </i>, ורבי יעקב בר אחא סבור שכאן גם רבי טרפון מודה (כפי שמשתמע מהתוספתא), אבל הוא מחדיר לברייתא הבחנה נוספת בין הדין עצמו לבין "יצא ידי שמיים", כלומר מעין "לפנים משורת הדין". על משמעותה של קביעה זו נעמוד להלן.
הבחנות אחרות מבחינות בין מצב שיש בו עדים למצב שאין בו עדים, או בין מצב שיש בו שבועה למצב שאין בו שבועה, והבחנות אחרות. כולן מדגישות שנותן לכל אחד רק כשיש תביעה משפטית רגילה.
המסר העיקרי העולה מהמשנה ביבמות נוגע למהותה של החומרה. במשנה ו ביבמות שם, וברישא של משנה ז (שצוטטה), החומרה נוגעת לאכילת תרומה, ונזקה הכספי אינו חמור ביותר. זהו תחום שאנו מצפים בו לחומרות. המקרה האחרון הוא נושא ממוני מובהק, ואנו מצפים לגישה משפטית רגילה שבה התובע צריך להביא ראיה לדבריו. במקום זה מוצגת כאן גישה מוסרית עם מסר ברור שהשבת גזלה כמוה כאכילת תרומה. כתובת אישה מוצגת אף היא כנושא מתחום הקודש, ולא כהתחייבות כספית בין שני צדדים. זאת ועוד. לפי התוספתא עולה שאם הודה מעצמו מחמירים עליו, אף שאין מי שממש תובע את הממון ממנו. הלכה זו מדגישה את גורם האיסור הרבה מעבר למחויבות הממונית.
גישתה המיוחדת של משנת יבמות בולטת בהשוואה למשנתנו ומקבילותיה. משנת יבמות מציעה את הגישה המוסרית, ומשנת בבא מציעא את הגישה הרגילה של דיני ממונות, בממון המוטל בספק המוציא מחברו עליו הראיה. רבי יוסי אפילו קונס את התובע הרמאי, ופוגע גם במי שתובע בצדק וביושר. בפועל הכסף נשאר בידי המחזיק בו, בגישה ההפוכה לזו שבמשנת יבמות.
על רקע זה יש להבין את הסברי התלמודים. כאמור, בירושלמי נעשו ניסיונות לעמעם את החידוש שבגישה זו ולקבוע ש"נותן לכל אחד" הוא רק כשיש תביעה מסודרת, או לחילופין לראות בכך תביעה שאיננה משפטית אלא מוסרית, "ידי שמיים". ספק אם פרשנות הירושלמי היא פרשנות טקסטואלית. היא מובנת לאור הרקע המשפטי הכללי, אבל עדיין ספק אם רבי עקיבא התכוון להציג רק נורמה מוסרית או שתבע את מימושה בדרך משפטית רגילה.
הבבלי למשנת בבא קמא (קג ע"א) ולמשנתנו, כדרכו, מעמת את המקורות זה עם זה: הגמרא שואלת: "אלמא: מספיקא מפקינן ממונא, ולא אמרינן אוקי ממונא בחזקת מריה" (בבא מציעא לז ע"א – מכאן שמספק מוציאים ממון ואין אומרים העמד ממון על חזקתו). הבבלי שואל מברייתות אחרות, ומנסה להבחין בין גזל שיש בו מרכיב של איסור לבין שאלות רגילות של ממון. הסבר זה נדחה, אף שהבבלי לא הכיר (הזכיר) את התוספתא למשנתנו שהוא הדין גם במיקח (או סבר שאיננה מתורצת). בסופו של דיון הבבלי מודה שיש בנושא מחלוקת תנאים, והיא המחלוקת שבמשנת יבמות. אלא שאין די בהסבר זה. ברור שרבי עקיבא נוקט גישה מוסרית קיצונית שחורגת מגדר דיני ממונות.
הפן המוסרי העולה בדברי רבי עקיבא קרוב להצעת התוספתא "יעשו פשרה". הפתרונות שונים, והמשותף להם הוא הגישה הלא-משפטית. במבוא למסכת נזיקין עמדנו על מרכיב זה של שאיפה לצדק מוסרי.
המקרים שלפנינו מזכירים את השאלה המוסרית מה דרכי התשובה של מי שגזל את הרבים. הרי הוא צריך להחזיר לכל אחד ואחד, ואין הוא יודע ממי גזל, "והגוזל את הרבים, מה יעשה, ילך ויחפור בורות שיחין ומערות, ומתקן את הדרכים ואת האיסטראות, ונמחל ליה" (כלה רבתי, פ"ט הי"ט). בהמשך שם מקשרת מסכת כלה רבתי את הרעיון למשנת יבמות: "מנו, רבי עקיבא הוא, דאמר לא זו הדרך מוציאתו מידי עברה, עד שישלם גזלה לכל אחד ואחד. אפילו תימא רבי שמעון<sup class="footnote-marker">36</sup><i class="footnote"> כאמור, במשנת יבמות שלפנינו רבי טרפון. המשפט "מנו..." הוא הסבר למדני למשפט הקודם, והוא "למדנות" תמוהה במידת מה, שכן הגוזל את הרבים אינו יודע את מי גזל, ולכן באה ה"הלכה" שיחזיר לרבים.</i>, דהא מתנח קמיהו".
ההצעה שבברייתא במסכת כלה רבתי עולה גם מ"דבר תורה" אחר בעל אופי משעשע [בסוגריים השלמות שלנו]: "מעשה ברבי אליעזר שנתפס לשם מינות. נטלו אותו הגמון, והעלהו על הבימה לדון אותו. אמר לו [הדיין הרומי המכונה כאן "הגמון"] אדם גדול כמותך יעסוק בדברים בטלים הללו? אמר לו [רבי אליעזר] נאמן עלי הדיין. והוא [הדיין] סבר שבשבילו אמר, והוא [רבי אליעזר] לא אמר אלא לשם שמים [הדיין הוא ה', כלומר רבי אליעזר ענה לו שהוא מאמין בה' בלבד]. אמר לו מאחר שהאמנתני עליך, אף אני הייתי סבור ואומר, אפשר שישיבות<sup class="footnote-marker">37</sup><i class="footnote">ששבות, בעלי שיבה.</i> הללו טועות הן בדברים בטלים הללו? [האם ייתכן שחכמים מאמינים בנצרות?<sup class="footnote-marker">38</sup><i class="footnote">המונח ישיבות הוא בבלי, בארץ ישראל לא היו ישיבות אלא בתי מדרש וחבורות. הסיפור הארץ-ישראלי במקורו עבר אפוא עיבוד בבלי. עם זאת הוא איננו בבלי במוצאו, שכן בבבל לא רדפו את הנצרות. רדיפת הנצרות התחוללה רק ברחבי האימפריה הרומית.</i>] הואיל וכך דימוס, פטור אתה<sup class="footnote-marker">39</sup><i class="footnote">דימוס משמעו פטור; "פטור אתה" הוא הסבר שחדר לטקסט.</i>. אחר שנפטר רבי אליעזר מן הבימה, היה מצטער על שנתפס על דברי מינות. נכנסו תלמידיו אצלו לנחמו, ולא קבל. נכנס רבי עקיבא אצלו. אמר לו רבי שמא אחד מן המינין אמר לפניך דבר וערב לפניך? אמר לו הן! השמים הזכרתני! פעם אחת הייתי עולה באיסטרטא של צפורי, ובא אלי אדם אחד ויעקב איש כפר סכניא שמו. ואמר לי דבר אחד משום י[ ]ו<sup class="footnote-marker">40</sup><i class="footnote">כך בכתב היד המשמש בסיס במהדורתו של הירשמן, קהלת רבה. המעתיק נמנע מהעתקת שמו המפורש של המנהיג הנוצרי. </i> בן פנדרא והנאני הדבר. ואותו הדבר היה, כתוב בתורתכם 'לא תביא אתנן זונה ומחיר כלב', מה הן? אמרתי לו אסורין, אמר לי לקרבן אסורים לאבדן מותר? אמרתי לו ואם כן מה יעשה בהם, אמר לי יעשה בהן בתי מרחצאות ובתי כסאות, אמרתי לו יפה אמרת, ונתעלמה ממני הלכה לשעה, כיון שראה שהודתי לדבריו אמר לי כך אמר בן פנדירא פלוני<sup class="footnote-marker">41</sup><i class="footnote">כינוי לישו משיח הנוצרים.</i> מצואה באו ולצואה יצאו שנאמר 'כי מאתנן זונה קבצה ועד אתנן זונה ישובו יעשו כורסוון לרבים', והנאני, ועל אותו דבר נתפשתי לשם מינות" (קהלת רבתי, א ח, עמ' 70; בבלי, עבודה זרה טז ע"ב – יז ע"א). בבבלי נוסף הסבר ל"דבר התורה": "אמר לי [יעקב איש כפר סכניא], כתוב בתורתכם: 'לא תביא אתנן זונה' [וגו'], מהו לעשות הימנו בית הכסא לכהן גדול? ולא אמרתי לו כלום; אמר לי, כך לימדני: '[כי] מאתנן זונה קבצה ועד אתנן זונה ישובו' – ממקום הטנופת באו, למקום הטנופת ילכו, והנאני הדבר, על ידי זה נתפסתי למינות" (עבודה זרה יז ע"א).
הרקע ההלכתי לדבר תורה משעשע זה הוא משנת יבמות, והרקע ההיסטורי הוא רדיפת הנצרות שהתחוללה בכמה גלים, אחד מהם בראשית המאה השנייה, הם ימי רבי אליעזר בן הורקנוס. יעקב איש כפר סכניא (סכנין של היום) הוא "מין" ידוע, מתלמידי ישוע הנוצרי, או ישו בן פנתרא כפי שהוא מכונה בלגלוג בספרות חז"ל<sup class="footnote-marker">42</sup><i class="footnote">וכן בספרות האסלאמית הפולמוסית.</i>. יעקב זה שייך כנראה ל"אביונים", הם המינים היהודים-נוצריים, ואם "דבר התורה" המיוחס לו הוא באמת מקורי הרי שה"אביונים" אימצו את דרכי הדרשה של חז"ל. דבר התורה הזה גרם הנאה לחכם, והוא מתאים להלכה כפי שמנוסחת במסכת כלה. אין זו כמובן הלכה ממש אלא נוהג טוב ואִמרה מחכימה, ובשל ההנאה שנהנה רבי אליעזר מדבר מינות התחייב ונענש בהעמדה לדין לפני הדיין הרומי.
התפיסה ש"מסכת כלה" מציגה היא אותה תפיסה מוסרנית שהמשניות מייחסות לרבי יוסי ולרבי עקיבא. היא עומדת בבירור נגד הגישה הפורמליסטית. הגישה המוסרנית דורשת "צדק מתקן" והגישה הפורמליסטית דורשת צדק פורמלי, נטול העדפות מוסריות. הרחבנו בכך במבוא למסכת נזיקין.

Mishnah 5

<small>עפ”י כתב יד קופמן</small>
<b>וכן שני כלים אחד</b> [<b>יפה</b>] – גם כאן התוספת נוספה בצד וקיימת בעדי נוסח אחרים, אך לשון המשנה במיטבה מאפשרת את המשפט הקצר (ללא שתי התוספות המוסגרות בסוגריים). <b>מנה ואחד יפה אלף זוז</b> – במנה 100 זוז, כלומר אחד שווה פי עשרה,<b> זה</b> [<b>אומר יפה שלי וזה</b>]<b> אומר יפה שלי נתן את הקטן לאחד מהן</b> – אין ויכוח שכל אחד מהם נתן לשומר חפץ בשווי מנה,<b> ומתוך הגדול נותן דמי קטן לשני</b> – מוכר את הכלי השני, ונתון עשירית ממנו לשני. כלומר כל אחד מקבל מנה, <b>והשאר יהי מונח עד שיבא אליהו</b> – כמו במשנה הקודמת<b>. אמר רבי יוסה אם כן מה הפסיד הרמיי אלא הכל יהי מונח עד שיבא אליהו</b> – כמו במשנה הקודמת. מבחינה עקרונית זו אותה תפיסה הלכתית, אבל מרכיב השקר בולט יותר. במשנה הקודמת זה שאמר "מאתיים" הפריז, אך באמת נתן כסף לשומר או ללווה, ואילו כאן אחד מהטוענים משקר ונתן חפץ אחר. ברור שאחד מהם משקר, ואף על פי כן הוא מקבל את הערך הכספי שעליו אין עוררין.
בכך מסתיים החלק במשנה העוסק בשאלה למי להחזיר, ובדיני שומרים, ומתחיל חלק חדש העוסק בשאלה כיצד למנוע את ניוון האבדה ואובדנה. חלק זה מתקשר למשנה לעיל פ"ב מ"ז ועוסק בשמירת האבדה.

Mishnah 6

<small>עפ”י כתב יד קופמן</small>
<b>המפקיד פרות אצל חבירו אפילו הן אובדין</b> – לפירות יש סימן (לא נאמר מה הוא), ולכן על המוצא להשיבם. אבל המפקיד טרם חזר, והפירות נרקבים. לעיל (פ"ב מ"ח) נאמר שהמוצא צריך לשמר את האבדה, אבל במקרה זה אין אפשרות כזאת. <b>הרי זה לא יגע בהן</b> – לא יאכל אותם ולא ימכרם, אפילו על מנת להחזיר את דמיהם למאבד. זו כמובן גישה פורמליסטית שמטרתה לא להעמיס על המוצא הוצאות, או שיש מצווה להשיב אבדה אך אין מצווה למנוע נזק מהמאבד. אולי מסתתרת כאן גם תביעה שהמאבד יתאמץ למצוא את האבדה. <b>רבן שמעון בן גמליאל אומר ימכור בפני בית דין מפני השב אבדה לבעלים</b> – ימכרם כדי למנוע נזק, ובפני בית דין, כדי שהמכירה תיעשה בשווי הנכון. כנראה לפנינו מחלוקת, וחכמים סבורים שאין לגעת בהם והפתרון של מכירה בבית דין איננו מקובל עליהם. את לשון המשנה אפשר להבין כחובה או כפטור. כחובה – שאסור לו לגעת בפירות, כדי לא לפגוע בפיקדון, וכפטור – שהשומר רשאי לא להתעסק בהם, אבל אם רוצה יאכלם וישיב את דמי הפירות לבעליהם (כאשר זה יבוא).
לא מן הנמנע שמשנה זו חולקת על המשנה לעיל (פ"ב מ"ח), שם נדרש מהמוצא לטפל מעט במציאה כדי שלא תאבד, ואילו כאן אסור לו לגעת בה, אם כי ניתן לתרץ שזה ההבדל בין פיקדון לבין מציאה. בפיקדון רצון הבעלים ברור ואין להפרו ואין לזכות אותו שלא מדעתו, ואילו באבדה יש מצווה על המוצא לפעול כשם שהבעלים היה פועל. אם במשנתנו הוא פטור מלטפל בהם, אזי משנתנו מתאימה יותר למשנה לעיל (עליו לטפל בהם מעט ואיננו חייב להסתבך בטיפול ארוך, מייגע ואולי אף יקר).
בתוספתא מובאות שתי הלכות: לגבי המפקיד ההלכה זהה (פ"ג ה"ז), והתוספתא מוסיפה: "לפיכך בעל הבית עושה אותן תרומה ומעשרות על מקום אחר". בעל הבית רשאי להשתמש בפירות השמורים לשם הפרשת תרומה ומעשרות, והעובדה שהם נרקבים אינה מפריעה לו כלל. לפיכך ברור שאסור לשומר לגעת בהם, אולי הם תרומה ומעשרות ואסור לאוכלם או למוכרם. יש בכך גם הסבר לאיסור המוטל על השומר, וגם הסבר מדוע לא יופעל כאן הכלל הפשוט של "זכין לאדם שלא בפניו" (משנה, עירובין פ"ז מי"א ועוד). בבבלי מובאת ברייתא זו כאחד ההסברים להלכה. ההסבר השני הוא שהמפקיד מעדיף מעט פירות מיגיע כפיו על פני פירות מהשוק. הסבר זה מתאים מאוד למצב של ירידת ערך הפרי אך לא למצב שבו הפירות אבודים לגמרי כמו המקרים בירושלמי להלן, ואכן הבבלי מעמיד את המשנה במצב שבו הנזק חלקי בלבד. זו העמדה תאורטית, שהרי תמיד הנזק מתחיל בכך שהוא חלקי וגדל והולך עם הזמן (תוך יום-יומיים).
ההלכה הבאה בתוספתא עוסקת באותו נושא: "המפקיד פירות אצל חבירו והרקיבו, יין והחמיץ, שמן והבאיש, אפילו הן אובדין לא יגע בהן, דברי רבי מאיר, וחכמים אומרים עושה אותן דמים בבית דין, מוכרן לאחרים ואין מוכרן לעצמו" (פ"ג ה"ח). זו אותה הלכה בשם חכמים שונים, והיא באה כנראה ממקור אחר.
בירושלמי (ט ע"ב) דברי רבי אבהו שבנוסח כתב יד ליידן אינם ברורים, אבל בכתב יד אסקוריאל<sup class="footnote-marker">43</sup><i class="footnote">כתב יד אסקוריאל הוא כתב יד לירושלמי שגילה ופרסם ש' רוזנטל, ראו רוזנטל, ירושלמי. רוזנטל לא הספיק לסיים את המלאכה, ואת העריכה הסופית והפירוש כתב ליברמן. </i>: "אמר רבי אבהו אם את אומר 'כשהן אבודין לא יגע בהן' אף הוא ממציא להן תקלה". כלומר אם הדין לפי חכמים יש לחשוש שהשומר יגרום לפירות תקלה בכוונה, כגון שיניח אותם במקום שיש בו עכברים, או סמוך לערמת פירות רקובים, ויגרום לאובדנם. זה נימוק לטובת דעתו של רבן שמעון בן גמליאל, ואכן במימרה הבאה שם מצוטט אותו חכם כמי שפוסק הלכה כרבן שמעון בן גמליאל במשנה.
בירושלמי שם מובאים שני סיפורי מעשה על ביצוע ההלכה, אחד סיפור ארץ-ישראלי והאחר בבלי, ובשניהם הפרי אבוד לחלוטין. התלמוד מעדיף בבירור את ההלכה שימכרם בבית דין. גם הבבלי (לח ע"א) מצמצם את ההלכה שבמשנה ואומר שהיא חלה רק בנזק חלקי. כפשוטה יש במשנה מחלוקת, והיא בכל המקרים. אבל הבבלי יוצר האחדה של שתי הדעות ומסביר את המשנה בנזק חלקי, כפי שגם נכתב לעיל. זו "פרשנות יוצרת" שאיננה חותרת לפשט המשנה אלא להעמדתה "אליבא דהלכתא", וזו דרכו העקיבה של התלמוד הבבלי לצמצם מחלוקות וליצור הרמוניזציה והתאמה להלכה.
<b>תפקיד בית הדין – אוטופיה או ריאליה</b>
לכאורה מבחינה מעשית קשה להניח שבית הדין יכול להיות אחראי למכירת פירות שהופקדו. קשה להאמין שלבית הדין היה פנאי ויכולת לעסוק בזוטות כאלה. זו נראית בעינינו כהלכה בעלת גוון מעט אוטופי. מן הסתם גם חכמים היו מסתפקים במכירה לפני שלושה נוכחים רק כדי להבטיח שהשומר איננו פועל באופן לא אחראי (או מנסה להרוויח). הלכה דומה נאמרה לגבי פדיון נטע רבעי. בדרך כלל הסתפקו בשלושה, כבית דין רגיל, והיו חכמים שהחמירו על עצמם וחיפשו דווקא שלושה מומחים: "מטלטלין של הקדש, נטע רבעי ומעשר שיני שאין דמיו ידועין נפדין על פי שלשה לקוחות, ולא על פי שלשה שאין לקוחות" (תוס', סנהדרין פ"א ה"ב, עמ' 415).
בלשון חכמים "לקחת" פירושו למכור, ו"לקוֹח" הוא משקל בעלי מקצוע (כמו כרוֹז), כלומר על פי שלושה סוחרים מנוסים. כן הבין הירושלמי, ומסופר בו על רבי הושעיה שפדה את נטע הרבעי שלו על פי שלושה "איסתוננסין" (מעשר שני פ"ה ה"ד, נו ע"ב). הכוונה לפקידים שנשאו את התואר היווני "אסטינימוס", והיו בין הממונים על הכלכלה בפוליס. שלושה אלו, שכנראה היו יהודים, נדרשו כנראה כמומחים ולא כבית דין<sup class="footnote-marker">44</sup><i class="footnote">לעניין זה של פדיון ראו פירושנו למעשר שני פ"ה מ"ג.</i>.
קשה לנו היום להכריע האם לפנינו הלכות בעלות גוון אוטופי, או שרק יחידים נזקקו להן, ואולי מדובר בפדיון ומכירה בעלי אופי טקסי, ו"בית הדין" מורכב מזקני העדה ואכן יושב בכיכר המרכזית והוא פנוי ועוסק בבעיות שמתעוררות. דנו בכך במבוא למסכת נזיקין. מכל מקום השאלה היא מהותית להבנת החברה היהודית שומרת המצוות: האם שמירת המצוות היא מרכז ההוויה החברתית או חובה שמקיימים אותה כדי לצאת ידי חובה. השאלה מהותית להבנת החברה הקדומה, והערנו את המשתמע ממשנתנו ומקבילותיה, ועדיין הנושא מחייב עיון והרחבה.
הסוגיה הבבלית בדף לח ע"א מניחה שהלכה כרבן שמעון בן גמליאל, אבל בהמשך שם מתעוררת מחלוקת כפי מי ההלכה. התלמוד מציע עיון ארוך בנושא זה של הגנת הערך הכספי של רכוש הנעדר: האם בית הדין רשאי לאפשר אובדן של נכסי נפקדים. מבחינה משפטית זו בעצם אותה שאלה, אבל כמובן מבחינה חברתית זו שאלה כבדה בהרבה; יש לה השלכה כספית מרחיקת לכת, ואף השקה עם חוקי השלטון הרומי.
<b>מיהו בית הדין ומה היקף עוצמתו</b>
המשניות שלנו וההרחבות שהבאנו להן מעלות את השאלה מיהו בית הדין ומה היקף כוחו ועוצמתו. לפדיון נטע רבעי או מעשר שני, ואפילו לפדיון ערכין או מומי בכורות<sup class="footnote-marker">45</sup><i class="footnote">לעניין זה ראו המבוא למסכת בכורות.</i>, נדרש בית דין "פשוט", סתם שלושה אנשים, כדי שהמעמד יהיה משמעותי והפדיון לא יהיה שרירותי. אבל במשנה שלנו בית הדין מתבקש בעצם להפקיע ממון; אומנם לטובתו של בעל הפיקדון, אבל זו הפקעת ממון. קל וחומר במקרים של ירידה לנכסי נעדרים (נכסי "נטושין" ו"רטושין"). אומנם כל הכוונות המוצגות הן טובות, אבל בפועל יש כאן הפקעת רכוש. קשה להאמין שמספיק כאן סתם סתם בית דין. אפשר היה להבין שההלכה מציגה את המסגרת ההלכתית ובני אדם נדרשים לפעול לפי ההלכה, כשם שהם נדרשים לשמור הלכות שבת או מעשרות. בכל אלה אדם פועל מול מצפונו, והוראות ההלכה מכוונות אותו רק במידה שהוא מעוניין בהכוונה זו.
המסגרת ההלכתית איננה יוצרת, עדיין, כפייה של ממש<sup class="footnote-marker">46</sup><i class="footnote">ראו הנספח למסכת שקלים.</i>, יש בה צו מצפוני ואף לחץ חברתי סמוי או גלוי, אך לא כפייה גלויה. אפשר היה להבין שגם כאן המשנה קובעת מה ההלכה והשומר צריך להחליט עד כמה ברצונו לציית לה, אבל במשנה שלנו מדובר בדין בין שניים (מפקיד ושומר), ונדרשת יותר מהסכמה פנימית. המפקיד עשוי לדרוש החזר כספי אם השומר נהג שלא כדין, ואם המכירה נעשתה בלא בית דין מוסמך לא תעזורנה כל הכוונות הטובות של המוצא ושל בית הדין. המאבד יוכל לתבוע את המוצא טוב הלב על רשלנות. נדרשת כאן הכרעה משפטית. קל וחומר בכל הנוגע לירידה לנכסי נעדרים. רבים הקופצים על הנכסים, וללא מערכת סמכותית, מוסכמת, תצמח אנרכיה.
במבוא למסכת נזיקין הצגנו את שני בתי הדין שפעלו: בית הדין של חכמים שנעדר סמכות פורמלית והיה מבוסס על הסכמה של שני הצדדים, ובית הדין העירוני בעל הסמכות. בכל פרט אחר מדיני ממונות אפשר ש"בית הדין" הוא בית הדין של חכמים, שני הצדדים הסכימו לפנות אליו ושניהם מתעתדים לציית מתוך כבוד והערצה לחכם העומד בראשו. כך גם לגבי בית דין לפדיית כרם רבעי, או מעשר שני. אבל במקרה של משנתנו הצד המפסיד (המאבד) לא נתן את הסכמתו (שכן הוא, המאבד, בלתי ידוע). כאן נדרש בית דין סמכותי, כלומר של הקהילה. זאת ועוד, אפילו לגבי נטע רבעי המקורות מסתפקים בבית דין של הדיוטות, ודורשים מומחיות של אנשי מעשה. שלושת האסטינימוי שלפיהם פדה רבי הושעיה מעשר שני בלוד הם כנראה שלושה מפרנסי העיר, חברי מועצה. אם כן גם בעניין זה נדרש בית דין עירוני. אפילו החכם נדרש, במקרה זה, לבית הדין העירוני.
המשניות מציגות את בית הדין כגורם מפעיל, וכאמור מתבקש שאכן היה כאן בית דין מסודר, או גוף סמכותי שפעל כבית דין. אנו מדגישים זאת כנגד הטענות הנשמעות במחקר שההלכה לא הכתיבה את אורחות החיים, ולכאורה היה מקום לטעון שהמשנה מציגה את כוח בית הדין, ואיננה משקפת מציאות אלא חזון אוטופי. כך היה רוצים חכמים שהחברה תפעל, אבל בפועל לא היה גורם בעל סמכות, ולמעשה היו רק הסכמות חברתיות בלתי מוסדרות מבחינה סמכותית.

Mishnah 7

<small>עפ”י כתב יד קופמן</small>
<b>המפקיד פירות אצל חבירו הרי זה יוציא לו חסרונות</b> – השומר מחזיר פחות ממה שקיבל מתוך הנחה שהפירות נפגעו, נאכלו על ידי מזיקים וכו'. המונח המקובל היום הוא "פחת טבעי". יש להניח שהכוונה שהשומר יחזיר את הפירות כמות שהם, והמפקיד איננו יכול להתלונן שקיבל פחות ממה שהביא. "חסרונות" הוא מונח יחידאי, ובבבלי בבא בתרא (י ע"א) הוא משמש במשמעות אחרת. <b>לחיטים ולאורז תשעת חצאי קבים לכור</b> – בכור 180 קבים<sup class="footnote-marker">47</sup><i class="footnote">בכור שלושים סאה, בסאה 6 קבים. </i>, הפחת הוא אפוא 2.5%, כלומר אחד מארבעים, <b>לשעורים ולדוחן תשעת קבים לכור</b> – פחת של 5%, אחד מעשרים. המידות מבוססות כנראה על מה שהכירו. קשה לבדוק אם הן מידות ריאליות, אך מהחלוקה מתקבל רושם שאין כאן מספרים סכמטיים או ספרותיים או אוטופיים אלא ריאליה. <b>לכוסמים ולזרע פשתן שלש סאים לכור</b> – 10 אחוז זו כבר כמות גדולה מאוד,<b> הכל לפי המידה והכל לפי הזמן</b> – כמות החסרונות (פחת) תלויה בחומר, בעונת השנה, בטיב האחסון ובשאלות נקודתיות דומות.<b> אמר רבי יוחנן בן נורי וכי מה אכפת להם העכברים אוכלין בין מהרבה בין מקימאה</b> – העכברים אוכלים כמות קבועה, ולכן הפחת צריך להיקבע בכמות קבועה, ולא כאחוז מכלל הפירות.<b> אינו יוצ</b>[<b>י</b>]<b>א לו חסרונות אלא לכור בלבד</b> – כל המידות מתאימות לכור, ואם קיבל לשמירה חצי כור או שני כורים כמות הפחת קבועה. מבחינה ריאלית טיעון זה אפשרי רק בפיקדון לזמן קצר (כמה שעות). בפיקדון לטווח ארוך הרי שכמות המזיקים היא תגובה ישירה לכמות המזון העומדת לרשותם.
מהתוספתא משמע שהמשנה שלנו היא ניסוחו של רבי עקיבא, שנתן שיעור למזונות אלו ולא לשאר, ובברייתות נקבעו חסרונות (פחת) גם למזונות אחרים (תוס', פ"ג ה"י). בסך הכול בתוספתא חוזרות התפיסות המופיעות במשנה.
הירושלמי מציג זאת בדרך ציורית, ואולי בשעשוע מה: "תמן אמרין אילין עכברייא רשיעיא כד חמיין פירי סגין קריין לחביריהון ואכלין עמהון" (ט ע"ב – שם אומרים אלו העכברים הרשעים כאשר רואים פירות רבים קוראים לחבריהם ואוכלים עימם). "שם" הוא בגליל (הירושלמי לסדר נזיקין נערך כנראה ביהודה<sup class="footnote-marker">48</sup><i class="footnote">ראו במבוא למסכת בבא קמא; ליברמן, אצל רוזנטל, ירושלמי על אתר. </i>), או בסוגיה אחרת. מקור המימרה במקרה זה בלתי ברור.
הנימוק הוא לדעת תנא קמא. בשפה מדעית יותר, בת זמננו, כמות המזיקים תלויה במשאבי המזון, וערמת פירות גדולה גורמת לריבוי טבעי של מזיקים.
<b>רבי יהודה אומר אם היתה מידה מרובה אינו יוציא לו חסרונות מפני שהן מותירות</b> – אם ניתנה לו לשמירה כמות גדולה של פירות (כורים רבים) אין לחשב פחת, משום שמלכתחילה הכמות שבה נקב המפקיד נמוכה מסך כל הפירות. כלומר אדם המפקיד עשרה כורים (כ-4 טון)<sup class="footnote-marker">49</sup><i class="footnote">זו "כמות גדולה" לפי הבבלי, מ ע"א. אופייני לתלמוד לנקוב מידות מדויקות – כמה היא מידה מרובה, הערכת הזמן של פחת זה וכו'. </i> מלכתחילה העריך שמסר לשומר כמות קטנה יותר. ההערכה הכמותית תמיד גבוהה יותר מהמצאי.
ניכר שרבי יהודה מעריך שהמשקל הנמסר איננו מדויק אלא הוא אומדנה, והמוכרים, הקונים והמפקידים כולם אומדים את הכמות ואינם מודדים במדויק. ביטוי לכך יש בתוספתא חלה (פ"א ה"ז): "אמר רבי יהודה מפני מה אמרו בעל הבית אחד מעשרים וארבע? מפני שעינו יפה בעיסתו. נחתום אחד מארבעים ושמונה, מפני שעינו צרה בעיסתו". הנחתום הוא גורם מסחרי ומקפיד לחשב את המשקל המדויק ולחסוך בכמות המופרשת לחלה, ובעל הבית נותן בעין יפה ולא מקמץ.
<b>הערה לדרכי מכירה</b>
מוכרים הגונים הקפידו "להשפיע", כלומר למכור קצת יותר פירות ממה שהלוקח שילם, כגון "הנחתומים לא חייבו אותם חכמים להפריש אלא כדי תרומת מעשר וחלה. החנונים אינן רשאין למכור את הדמאי. כל המשפיעין במדה גסה, רשאין למכור את הדמאי. אלו הן המשפיעין במדה גסה, כגון הסיטונות ומוכרי תבואה" (משנה, דמאי פ"ב מ"ד). הכלל ההלכתי הוא שסוחר גדול פטור מדמאי, שכן הנזק כבד מדי, ואילו סוחר זעיר חייב בו. הסימן הוא צורת המכירה. מדמאי פטור כל מי ש"משפיע", כלומר מוכר בשפע, במידה מלאה. הוא ממלא את המידה כך שפני התבואה (או כל סחורה אחרת) עוברים את פני הכלי, ואילו הסוחרים הזעירים מוכרים במדויק והסחורה מגיעה עד סף כלי הקיבול ולא יותר. החנווני מתואר כאן כמוכר זעיר ביותר.
במשנה אחרת מסופר על שני חנוונים שהיו בירושלים שהיו מוכרים במידה משופעת (משנה ביצה פ"ג מ"ח, וראו פירושנו לה). מידה זו מיוחסת לאלו העוסקים בסחורה בכמות גדולה<sup class="footnote-marker">50</sup><i class="footnote">הסיטונות ומוכרי התבואה. "סיטון" היא מילה יוונית שמשמעה מוכר תבואה גדול (σιτώνης), ובתוספתא נזכר הסיטון בלבד (פ"ג הי"ג). לא מן הנמנע שהמילים "מוכרי תבואה" נוספו כתוספת הסבר, או שבשפת היום-יום קיבל המונח "סיטון" משמעות רחבה יותר של כל סוחר גדול. אבל גם לפי פירוש זה ודאי שמוכרי תבואה הם בכלל הסיטונות. על כן נראה ש"מוכרי תבואה" הם אכן פירוש לסיטון, פירוש שחדר לטקסט בשלב קדום והוא מופיע בכל עדי הנוסח.</i>. בפירושנו למשנה שם הצענו סיבות נוספות לפטור הסיטונאי מחובת מעשר, אך התלמוד מצייר תמונה של מכירה ב"שפע", והתמונה ריאלית גם אם היא איננה הנימוק היחיד (או אפילו העיקרי) להלכה. הבבלי (מ ע"א) אף מוסיף ומסביר שהמוכר בכמות גדולה משתמש בכלי מידה גדולים יותר ואלו פחות מדויקים, כלומר כור במידה קטנה הוא בעצם פחות מכור במידה הגדולה.
כמו כן: "מקום שנהגו להשפיע, משפיע לו כל צרכו. עד שלא נתמלאו אחורי מדה ושולי מדה. להכריע, מכריע לו כל צרכו. רבי נתן אומר טפח. מלא החוט המאזנים, ובטורטני טפח, שהן שני טפחים בלח, דברי רבי. רבי נתן אומר, כל המשקלות שאמרו, בשיעור לטמאו כך שיעור להכריעו. מקום שנהגו שלא להשפיע, ושלא להכריע, נותן לו גירומין, אחד מעשרה בלח ואחד בעשרים ליבש" (תוס', בבא בתרא פ"ה ה"ג). שני מונחים הם: להשפיע, כלומר למלא את המידה מעל הקו המסומן ולמלא את שולי הכלי, ולהכריע, כלומר להניח בצד אחד משקולת ובצד שני את הפירות, ולהוסיף פירות עד שהמאזניים יהיו לא רק מאוזנים אלא אף יוכרעו לכיוון הפירות. במקום שלא נהגו למכור באחת משתי שיטות אלו על המוכר למכור "רזרבה" של 10% בלח (נוזל) ו-5% ביבש. מידות אלו קרובות למידות שבמשנה, אם כי המשנה שלנו מפרטת יותר.
עוד יש להעיר שכשם שהנימוק שמיוחס לרבי יוחנן בן נורי איננו ריאלי, כך גם הטיעון של רבי יהודה ריאלי לחלוטין. הוא מעיד לא על חשיבה משפטית סכמטית, אלא על הכרה של מציאות מעשית.
נוסיף עוד: מכירה ב"שפע" עומדת בניגוד למידות המדויקות שבמשנה. ה"שפעה" היא פרי של סחר ביד נדיבה. אנו ראינו זאת בשוק הערבי המסורתי בארץ ובארצות מסורתיות אחרות. החשיבה המשפטית של חכמים מציגה דרך חשיבה אחרת, "משפטנית" הרבה יותר. במקרה זה מקורות חז"ל מציגים מכירה במדויק, אך גם מדווחים על מכירה בשיטה אחרת, פחות משפטית.
הבבלי (מ ע"א) מתדיין האם כמות ה"חסרונות" הנקובה במשנה הולמת את המציאות. איננו יודעים האם היה לבבלי מקור תנאי אחר עם כמויות אחרות, או שתנאי השימור (המזיקים, הרטיבות וכו') בבבל היו שונים מאלו שבארץ ישראל. על כל פנים גם עיסוק זה מעיד על זיקה של חכמים לשאלות ריאליות, ועל ניסיונם לבחון את הפן הריאלי. במבוא הערנו שבמסכת נזיקין יש מעט דיונים כאלה (העוסקים במציאות חיה), או נכון יותר ריבוי יחסי (למסכתות אחרות) של הלכות אחרות.
במשנה חסרה הגדרת זמן, וזה חלק מהפן הבלתי ריאלי. הבבלי מפרש שמדובר בפחת השנתי (מ ע"א). איננו יכולים לאמת או לדחות הצעה זו. בעינינו נראה שהפחת השנתי היה גדול הרבה יותר. כיום הפחת מהשדה החקלאי למוכר בחנות הוא כ-15%, אבל פירות רבים שאנו רואים בהם היום פחת היו מנוצלים בזמן הקדום, והטיפול במהלך השינוע היה זהיר יותר בימי קדם, אישי ופרטני הרבה יותר מכפי שהוא בימינו.
מצאנו אפוא במשנה זו שלוש דרכי עיסוק בהלכה:
חשיבה משפטית
חשיבה פורמלית בלתי מציאותית, או אפילו אנטי-ריאלית
חשיבה ריאלית.

Mishnah 8

<small>עפ”י כתב יד קופמן</small>
<b>יוציא לו</b> – חסרונות,<b> שתות ליין</b> – 16%, בשל התאיידות.<b> רבי יהודה אומר חומש</b> – 20%. כפי שראינו בתוספתא בבא בתרא שציטטנו במשנה הקודמת, ההבדל בפחת בין לח ויבש מופיע גם שם, והתוספתא שם כרבי יהודה כאן. מקור המחלוקת אינו ברור. הבבלי (מ ע"א) טוען שכל אחד נוקב במידה המוכרת במקומו, ואפשר שאלו הערכות שונות. <b>יוציא לו שלשת לוגים שמן למאה</b> – 3% פחת, <b>לוג ומחצה שמרים</b> – למאה לוג שמן. שמרי השמן הם הבוצה, הפירורים הקשים שמצויים בשמן; לאחר מזיגת השמן נותרת בוצה זו. רבי יהודה מוסיף ששמרים הם בשמן בלבד (תוס', פ"ג ה"י), ואפשר שיש בכך מחלוקת, שכן במקורות שאינם קשורים למשנתנו נזכרים גם שמרי יין, ואולי זו מחלוקת בתוספתא בין תנא קמא לרבי יהודה. <b>לוג ומחצה בלע</b> – הקנקנים עצמם בולעים שמן (שנספג בקנקנים). מידה זו סכמטית, שהרי הדבר תלוי בטיב הקנקנים, במספרם ובגודלם. מן הסתם הכוונה כאן לוג ומחצה בלע למאה לוג שמן (1.5%). <b>אם היה שמן מזוקק</b> – שאין בו שמרים,<b> אינו יוצ</b>[<b>י</b>]<b>א לו שמרים</b> – אין לחשב את פחת השמרים, שכן השמן מזוקק.
השמרים של השמן מכונים ביוונית "פקטין": "וכן היה רבי יהודה אומר, לא אמרו שמרים ודבר אחר אלא בשמן בלבד, שפעמים שאדם לוקח מחבירו שמן מזוקק בלא פקטין" (תוס', פ"ג ה"י). המילה ביוונית היא πηκτός (pektos). כמו כן: "וכן הוא אומר (ישעיה כה ו) 'ועשה ה' צבאות לכל העמים בהר הזה משתה שמנים' משתה שמרים. יכול שמנים שיש בהם צורך. ושמרים שאין בהם צורך? תלמוד לומר שמנים ממוחים, שמרים מזוקקים, שמנים שאין בהם כלום אלא פקטים" (ספרי דברים, שכד, עמ' 375). המשתה לכל העמים לא יהיה משתה שיש בו מעדנים (כמו שתרגמו בתרגום השבעים), אלא משתה של שמרים שאין בהם טעם. הבבלי אף מסביר שלעיתים אדם קונה בכוונה שמן רווי שמרים (מ ע"א).
אגב אורחא אנו פוגשים כאן דרשה הבנויה על חילופי מילים, והיא עוקרת את פשט הכתוב. במקום שמחה לנוכרים היא מבטאת סלידה מהם, ותקווה לעונשם.
מהבבלי גם משמע שבדרך כלל השמן מזוקק, ורק החנוונים מוכרים שמן בלתי מזוקק. איננו יודעים אם זה היה גם מנהג ארץ ישראל.
השמרים אינם חלק מהיין או השמן הרגיל, אבל גם להם ערך כלכלי. על כך אנו שומעים בתוספתא למשנתנו: "אין מערבין שמרי יין ביין, אבל נותנין לו שמריו. כיצד, היה שופה יין לחמרין, נותן לו שמרי אותו יין, אבל לא שמרי יין אחר. אף כשאמרו נותן לו שמריו, נותן לו של היום היום, ושל מחר למחר. אבל לא של היום למחר, ושל מחר להבא. לא יערבם חנוני וימכרם בחנותו, אלא אם הודיע. לא ירביץ חנוני לתוך חנותו יין ושמן, מפני שגונב דעת הבריות" (פ"ג הכ"ז). אם כן הקונה רוצה לקנות, וחייב לקנות גם את השמרים, אבל החנווני אסור לו לכלול ביין שמרים שאינם של אותו מכר. הווה אומר, היין מגיע לחנות עם מעט שמרים; הקונה קונה את המוצר עם השמרים, בין אם הם מעורבים בין אם הם בנפרד, אבל המוכר (החנווני) אסור לו למכור יחד עם היין שמרים של אתמול, או של סחורה אחרת. החנווני אמור אפוא לסנן את היין שהוא מוכר, ואף על פי כן נותרים ביין שמרים. השמרים הנוצרים ביום המכירה הם חלק מהיין (גם אם החנווני סינן אותם לפני המכירה), אבל שמרים ישנים אין לערבם ביין ואין הם נמכרים איתו. קשה לדעת האם מכירת השמרים היא תמיד רק לטובת המוכר או גם לטובת הלוקח, שבמחיר שנקבע מקבל גם יין (או שמן) ומעט שמרים.
למה השמרים משמשים? לנתינת מעט טעם לתבשיל, ואולי גם לבישול המפיק מהם עוד מעט יין ושמן. מהשמרים גם מכינים היום (בכפר הערבי המסורתי) סבון שמן.
<b>קינקנים ישנות אינו יוצ</b>[<b>י</b>]<b>א לו בלע</b> – עד עתה דובר בקנקן חדש, שטרם בלע (ספג) שמן. הרישא מדברת על קנקנים חדשים, אף שהדבר לא נאמר במפורש. <b>רבי יהודה אומר המוכר שמן מזוקק לחבירו כל ימות השנה הרי זה מקבל עליו לוג ומחצה שמרים למאה</b> – גם בשמן מזוקק יש שמרים. עושה רושם שהדיון כבר איננו מתמקד בשומר. השומר מחזיר פשוט את השמן שקיבל, ומה שאירע לו אירע, אלא מדובר בקונה ומוכר, והקונה טוען שלאחר שרוקן את הקנקנים נותרה "בוצה" רבה מדי. חכמים קובעים שהבוצה ה"מותרת" היא 1.5%. כנראה המידה הייתה ידועה וקבועה, והמחלוקת היא על מה חלה, על שמן מזוקק או על שמן בלתי מזוקק. זו מחלוקת בלתי ריאלית; אילו הייתה ריאלית היה ברור ממה מודדים את אחוז השמרים.
לכאורה ברור שמחלוקת במשנה מתעוררת רק במצב שבו אין התייחסות למציאות. המידה הבסיסית הייתה אולי מציאותית, אבל הדיון <b>על איזו</b> מציאות ההלכה חלה מלמד על עיסוק מנותק מהמציאות. זו דוגמה טובה לעיסוק "בית מדרשי" של מי שאינו מכיר את הריאליה. התנאים יודעים שיש להלכה קשר לריאליה, אך אין הם מכירים את המציאות החקלאית.
מצד שני ייתכן שהמחלוקת נובעת מהבדלי אזור. ביהודה סיננו את השמן בצורה מלאה, ובגליל פחות, או הבדלי מנהג אחרים. איננו יודעים עד כמה דאגו יצרני השמן, בתקופת המשנה, לזיקוקו. בפועל אין קושי לסנן שמן לחלוטין כך ששמרי השמן לא יופיעו גם במהלך השימוש ארוך הטווח בשמן, אבל ייתכן שבימי המשנה, או בגליל של רבי יהודה, לא טרחו לסנן (לזקק) את השמן לחלוטין.

Mishnah 9

<small>עפ”י כתב יד קופמן</small>
לכאורה המשנה פשוטה, אך היא סבוכה ביותר. בתלמוד הבבלי (מ ע"א – מא ע"ב) מוצעים הסברים מספר, ורבי יוחנן, אחד מהאמוראים המשתתפים, מתבטא בתסכול שמי שיסביר לו את המשנה לפי שיטתו של תנא אחד הוא יוביל את בגדיו לבית המרחץ. שני התירוצים שהסוגיה ממשיכה בהם הם פשוטים למדי, ואין האונים של רבי יוחנן תמוה כשלעצמו. גם במחקר עסקו בסוגיה ארוכות דה פריס, לוין, הנשקה ואחרים<sup class="footnote-marker">51</sup><i class="footnote">דה פריס, הלכות אחדות; הנשקה, משנה ראשונה, עמ' 150-60; לוין, מכילתות; פרידמן, המפקיד.</i>.
מקור הקושי הוא הבירור לשם מה הזיז השומר את החבית, ומה דינו המדויק. האם התכוון: 1. רק לשנות את תנאי השמירה ואז הוא לכל היותר פושע, 2. או שהתכוון להשתמש בחבית והוא נדון כשומר שהשתמש בחפץ בלי לגרום לו נזק (כגון שהתכוון לעמוד עליה זמן קצר), 3. או שהתכוון לגנוב את החבית והחזירה. שאלה שמסתעפת מכך היא מה הגדרתו של "שולח יד" הנזכר במקרא, רק גונב (מס' 3), או שכל שומר ששינה מעט (מקרים 2-1) הוא בבחינת "שולח יד".
<b>המפקיד חבית אצל חבירו</b> – ובתוכה פירות,[<b>ו</b>]<b>לא ייחדו לה הבעלים מקום</b> – לא הניחו אותה במקום מוגדר,<b> וטילטלה</b> – השומר, <b>ונשברה</b> – החבית. שבירת חבית נחשבת לאונס. כלי החרס אינו חזק, ולעיתים פשוט נשבר תוך כדי שימוש.<b> אם מתוך ידו נשברה</b> – החבית נשברה בזמן הטלטול,<b> לצורכו חייב</b> – אם השומר הזיז את החבית מיוזמתו כי הוא רצה להעבירה למקום אחר השומר חייב, שכן הטלטול עצמו מותר אבל הנזק נגרם באשמתו. אם, <b>לצ</b>[<b>ו</b>]<b>רכה פטור</b> – אם הזיז את החבית כדי לשפר את מקומה של החבית, להגן עליה טוב יותר, או לצורך אחר, השומר פטור. כללו של דבר, כפשוטו, עצם הזזת החבית מותרת, גם אם לצורך השומר, אבל השומר חייב על נזקים הנגרמים אם טלטל את החבית לצרכיו ונשברה תוך כדי הזזה. "לצורך השומר" פירושו שמיקום החבית מפריע לו מעט.
<b>ואם משהינחה</b> – החבית נשברה לאחר שההזזה הסתיימה. לא נאמר אם הניחה במקום או לא, וכפשוטו אין זה משנה, <b>בין לצ</b>[<b>ו</b>]<b>רכו ובין לצ</b>[<b>ו</b>]<b>רכה פטור</b> – לכל היותר ההזזה גרמה לנזק עקיף, ואין כל הוכחה שההזזה גרמה לחבית להישבר.
<b>ייחדו לה הבעלים מקום</b> – החפץ הונח במקום מוגדר על דעת שניהם,<b> וטלטלה ונשברה בין מתוך ידו ובין משהיניחה לצ</b>[<b>ו</b>]<b>רכו חייב</b> – לשומר מותר אומנם להזיז את החבית, אבל זו הפרה של תנאי השמירה, והוא בבחינת פושע (לכל היותר) והשומר חייב בנזק. זאת להוציא מקרה אחד:<b> ולצורכה פטור</b> – אם ההזזה הייתה לצורך שמירת החבית. כשם שמותר לשומר להשתמש בחפצים השמורים לצורכיהם (פ"ב מ"ח), כך מותר לו להזיז את החבית לצורכי שיפור השמירה. לדעתנו המשנה מתקשרת בפשטות ישירות למשנה לעיל פ"ב מ"ח, העוסקת בזכות השימוש של השומר בחפץ. שם מדובר במוצא, ומשנתנו בשומר. במקרה זה השימוש היה על ידי הזזת החפץ במגמה להשתמש בו לצרכיו, כגון שהחבית השמורה תשמש בסיס למשהו שיונח עליה, או פשוט, שהשומר נצרך למקום שבו החבית עומדת ורוצה להזיזה.
משנתנו לא נשנתה מיד לאחר משנת פרק ב משום ששתי המשניות באו ממקורות שונים. פרק ב עוסק באבדה, ופרקנו בשמירה. הראיה לכך היא המשנה הבאה העוסקת גם היא באותו נושא.
במשנה סדרת משתנים הכוללת שלושה מרכיבים:
1. ייחדו הבעלים מקום, או לא ייחדו.
2. נשברה מתוך ידו (בעת הטלטול), או נשברה לאחר זמן.
3. הטלטול היה לצורכה, או לצרכו.
המפקיד חבית וטלטלה (בקו הודגשו ההבדלים בין המקרים)
המשנה נקראת בנחת, ואין בה קושי<sup class="footnote-marker">52</sup><i class="footnote">התוספתא סדורה באופן כללי כמשנה, ועם זאת שתי המשניות הללו (משנתנו והמשנה הבאה) אינן בתוספתא (המשנה הבאה מצויה בתוספתא מעילה פ"ב הי"א, עמ' 560). זו ראיה נוספת לכך ששתי המשניות שלנו באות ממקור שונה.</i>. אם לא ייחדו לה הבעלים מקום השומר רשאי להציבה היכן שירצה, ובלבד שלא תינזק בעת ההעברה, ולפיכך אם נשברה לאחר זמן הרי זה אונס ופטור, ואם ייחדו לה הבעלים מקום פשע השומר בהזיזו את החבית, ולכן חייב תמיד (אלא אם כן הטלטול היה לצורך חבית היין, כגון לשומרה במקום טוב יותר).
אבל הבבלי העמיד את המשנה באותו נושא כמו משנה יב, ומפרש שמדובר בשולח יד, כלומר שטלטלה על מנת לגונבה. לפיכך הוא מעמיד את המחלוקת סביב השאלה האם השומר נחשב כמי שהחזיר גנבה (שכן רק טלטל את החפץ ולא גנב אותו), והאם במקרה זה הגנב יוצא ידי חובתו בהחזרת הגנבה או שנדרשת דעת בעלים<sup class="footnote-marker">53</sup><i class="footnote">המקרה הנדון הוא משנת בבא קמא פ"י מ"ח, וראו פירושנו לה. </i>. אם כך הוא הרי שההלכה במשנה תלויה בשאלה האם הגונב שלא מדעת בעלים והחזיר את הגנבה מבלי שהבעלים ידעו נחשב גנב או לא ("בעינן דעת בעלים" או לא).
שאלה עקרונית זו מוצגת בבבלי כמחלוקת תנאים: "הגונב טלה מן העדר וסלע מן הכיס – למקום שגנב יחזיר, דברי רבי ישמעאל, רבי עקיבא אומר: צריך דעת בעלים"<sup class="footnote-marker">54</sup><i class="footnote">בבלי, מ ע"ב – מא ע"א, וראו עוד תשובות גאונים קדמונים סי' פה.</i>. כל הקשר בין ברייתא זו למשנתנו הוא ברמה העקרונית, מתוך הנחה נוספת שהזזת החבית היא כשליחת יד (אף שהשומר לא התכוון לגונבה, אבל הפרת תנאים היא כשליחת יד). הבבלי מתחבט, שכן הרישא קרובה לרבי ישמעאל והסיפא לרבי עקיבא. אומנם לפעמים הגמרא מפרשת כך משניות ("תברא" או "מי ששנה זו לא שנה זו"), אך הסבר זה דחוק מטיבו, והבבלי מביא את שגרת לשונו של רבי יוחנן "מאן דמתרגם לי חבית אליבא דחד תנא – מובילנא מאניה בתריה לבי מסותא" (מוביל אני את כליו לבית המרחץ, כאות להערצה – ראו עוד בבלי, סנהדרין סב ע"ב; עירובין כז ע"ב). העמדה זו אליבא דשני תנאים אפשרית, אך קשה (בעיני רבי יוחנן והעורך, וגם בעינינו).
כמובן גם ייתכן שלפנינו עמדה שלישית של תנא המסכים עם רבי ישמעאל ברישא ועם רבי עקיבא בסיפא, אך אפשרות זו איננה מועלית. לאחר מכן הבבלי מתרץ עוד תירוצים – שמשנתנו בשומר גזלן או בשולח יד<sup class="footnote-marker">55</sup><i class="footnote">מהלך הסוגיה קשה, והנשקה עמל רבות ליישבו. ראו הנשקה, משנה ראשונה, עמ' 145-60. פירושנו מושפע מהנשקה רבות, אלא שהנשקה עמל לפרש את הגמרא ואנו עוסקים בפרשנות המשנה. אומנם הוא רומז לשאלה למה בחר הבבלי בדרך שבחר, אך תשובתו שונה משלנו מסיבות "מערכתיות" של הבנת היחסים בין שני הקורפוסים. </i>, אבל הפירוש הפשוט שהצענו איננו מוצע.
הקושי הגדול הוא מדוע התחיל הבבלי בכלל להלך בדרך הקשה שבה השומר מתואר כמי שהתכוון לגנוב. אם נסביר את המשנה בטלטול רגיל לצורכו או לצורכה, תתפרש המשנה בנחת ללא כל קושי. ובכלל, עצם הדיון בטלטול לצורכו או לצורכה מעיד שאין כאן שולח יד ולא גנב, ואין קשר בין משנה יב למשנתנו.
עניין "דעת בעלים" נדון על ידנו בפירושנו לבבא קמא פ"י מ"ח. ראינו שברובד התנאי של המשנה השאלה איננה נידונת כלל. יש רק דעה אחת, שדעת הבעלים איננה נחוצה כלל להגדרת הגנבה. הבעל איננו עם העדר, או שהוא לידו אך העדר מפוזר. גנב הוא גנב גם אם אין הבעלים יודעים, ואם החזיר את הגנבה יצא ידי חובתו, ומשנתנו מתפרשת בפשטות: אם ייחדו לה הבעלים מקום והחזירה למקום אחר הרי שלא הייתה החזרה מלאה של הגנבה, ואם לא ייחדו לה הבעלים מקום כל החזרה היא החזרה מלאה, וחייב רק על הפשיעה שבהזזת החבית. המשנה מתבארת היטב דווקא אם מתעלמים מהשאלות המשפטיות לשם מה בדיוק לקח השומר את החבית. אין זה חשוב למה הוא לקח, אם החזיר אותה זו השבה.
טיעון זה מצטרף לאשר שאלנו קודם, מדוע בכלל התלמוד קושר את משנתנו ל"שולח יד".
הבבלי מתחבט ונדחק, משום שהוא חותר לתשובה משפטית מה דינו של הגנב. הבבלי מעלה כאן גם את שאלת דעת הבעלים<sup class="footnote-marker">56</sup><i class="footnote">המונח "דעת בעלים" הוא אמוראי ומופיע בעיקר בבבלי בכמה הקשרים דומים (כגון בבא קמא נז ע"א ועוד), אך גם בירושלמי (קידושין פ"א ה"ד, ס ע"ב). המונח במשמעות זו איננו במקורות תנאיים. המונח "שליחת יד" מופיע במשנה יב ויידון שם.</i>, גם את ההבחנה המשפטית שאם נטל על מנת לגוזלה כבר נחשב לגזלן, וכן את ההבחנה האם שליחת יד צריכה חיסרון (להלן משנה ט<sup class="footnote-marker">57</sup><i class="footnote">הזכרנו את פרשנות הבבלי למונח "שולח יד", בכך נעסוק כאמור בפירושנו למשנה יב. נוסיף רק שבחלק הראשון של סוגיית הבבלי המונח אינו נזכר, ופשוט לפרש שלפי הבבלי מדובר בגנב. אבל בהמשך מוצע שמשנתנו בשולח יד, והאם שליחת יד צריכה חיסרון (כלומר גנבה ממשית). רק בחלק זה משנתנו מוצמדת למשנה יב, ראו לוין, שליחת יד.</i>), וגם את ההבחנה "שכל המשנה על דעת בעל הבית נקרא גזלן" (ירו', פ"ו ה"ג, יא ע"א; בבלי, עח ע"א)<sup class="footnote-marker">58</sup><i class="footnote">הנשקה, שם, עמ' 145 ואילך.</i>, ואילו לפי דרכנו אין כאן שליחת יד אלא פשיעה, שכן ההזזה היא שגרמה לנזק והזזה זו איננה כשליחת יד, אבל היא הפרת תנאים ופשיעה קלה.
בירושלמי אין דיון מפורש במשנתנו (ט ע"א), אבל מסדר הסוגיה משמע שלדעתו המשנה עוסקת בדיני שומר וצורת השמירה, ועל סמך הירושלמי הצענו מה שהצענו.
במדרשי התנאים ההלכה שלנו מופיעה בהקשרים שונים, וכנראה המשנה עצמה התפרשה שם בדרך שונה.
המדרש רואה בהזזת חבית שליחת יד, שמשמעה פשיעה חמורה או גנבה ממש. המדרש איננו מבחין בין בעלים שייחדו מקום לבין בעלים שלא ייחדו מקום. המדרש בהמשך (עמ' 304) איננו מקשר את המדרש למחלוקת בית שמאי, ואילו המדרש הראשון קושר את המחלוקת למשנתנו. המחלוקת עצמה היא להלן מי"ב. ברור שמשנתנו מנתקת את עצמה בכוונה ממשנה יב. היו ראשונים וחוקרים שתהו על מיקום המשנה<sup class="footnote-marker">59</sup><i class="footnote">ראו אלבק בהשלמותיו למשנה.</i>, אך לאור המשנה ולאור הסברנו הדברים ברורים. עורך המשנה הכיר את הפרשנות שטלטול החבית על ידי השומר הוא בגדר שליחת יד. הוא רצה במפורש להעמיד את המשנה במקרה פחות חמור שהטלטול איננו שליחת יד ממש, ולכן מיקם את המשנה שלנו היכן שמיקמה, ולא ליד משנה יב.
על כן במשנתנו אם הבעלים לא ייחדו מקום לחבית הפשיעה מינימלית וחולפת, ואילו ביתר המקבילות ייחוד המקום איננו מהותי להגדרת הפשיעה.
במדרש מכילתא דרבי שמעון בן יוחאי (כב ז, עמ' 202) מופיע נוסח שונה של העקרונות ההלכתיים של "צורכו" ו"צורכה": "נטל ממנה רביעית ונשברה, אין משלם אלא רביעית. שנאמר 'על פשע' על מה <ש>פשע. עקרה משלם דמי כולה, שנאמר על 'כל דבר פשע'. על כל מה שפשע. עקרה ממקום למקום ונשברה בתוך ידו, לצורכו חייב לצורכה פטור. ואם משהניחה בין לצורכו בין לצורכה פטור, שנאמר 'פשע' יצא זה שלא פשע".
המדרש גם הוא מחבר את ההלכות שלנו למשנה יב, אך לסוף המשנה. גם לדעת המדרש ייחוד מקום לחבית איננו משמעותי, ואף הוא מגדיר את הטלטול (עקירה) לצורכו כפשע.
ההבדלים בין המשנה למכילתא דרבי שמעון בן יוחאי מוצגים בטבלה (בסוגריים הלכות המכילתא דרבי שמעון בן יוחאי השונות מהמשנה, בכתב נטוי הלכת המכילתא דרבי ישמעאל השונה מהמשנה)
אם כן, להלכה שלנו שלוש צורות. המשנה בוחרת בעמדת ביניים בין מכילתא דרבי ישמעאל (שלפיה אין הבדל מתי נשברה החבית) ובין מכילתא דרבי שמעון בן יוחאי (שלפיה לאחר זמן תמיד פטור). כאשר אנו רואים את טבלת ההשוואה קשה לקבוע איזו מסורת קדמה. יתר על כן, אנו רואים שכל המקורות מתבטאים באותו סגנון פחות או יותר (לצורכו, לצורכה). מכילתא אחת מתבטאת במינוח "עקרה", המשנה ב"טלטל" ובמכילתא דרבי ישמעאל המינוח חסר. אחידות הסגנון מעידה על מקור אחד שכל עורך השתמש בו בדרך שונה במקצת.
עם זאת, נשאלת השאלה מה ראה הבבלי להוציא את המשנה מחזקתה ומחזקת הפרק כולו. אולי משום שלשיטתו כל נגיעה מיותרת בחפץ היא שליחת יד במשמעותה המלאה (גנבה), או אולי סבר ש"ייחדו הבעלים מקום" משמעו כמו "לדעת בעלים", ואולי לפנינו שיבוש בהשפעת עריכת הבבלי. שאלות אלו מצויות מחוץ לתחום דיוננו. נוסיף עוד שעולה חשד שהבבלי הכיר את משנתנו בצורה שונה, אולי מאוחדת עם משנה יב, ומכיוון שכך פירש אותה בזיקה למשנה יב. נוסח מעין זה השתמר במכילתא דרבי שמעון בן יוחאי (להלן), ואולי הנוסח שבמכילתא דרבי שמעון בן יוחאי הוא הנוסח הקדום של "משנת חבית". אגב כך עולה פעם נוספת התחושה שעוד לפני עריכתה של משנתנו הייתה משנה קדומה אחרת של ההלכות הללו.
אומנם מצאנו סדרת רמזים למשנה קדומה כזאת, ברם מבחינה מתודולוגית שגיאה היא לנסות לפרש את סוגיות התלמוד על סמך הנוסח המשוחזר של המשנה הקדומה. דרך זו קלה מדי, מפתה ואיננה מוכחת. אנו יכולים להצביע על הקשיים, ועל ההנחה שהייתה משנה קדומה, אך אין לנו נתונים לשחזרה.

Mishnah 10

<small>עפ”י כתב יד קופמן</small>
משניות ו-יא הן גוש אחד המתחיל במילה "המפקיד".
<b>המפקיד מעות אצל חבירו</b> – מעות הן מצב ביניים בין חפץ להילך מסחרי. כיום, במצב המשק הפתוח, שמירת כסף משמעה שמירת ערכו הנומינלי ולא שמירת השטרות (המטבעות) עצמם. בעצם שמירת כסף היא כהלוואה, ללא ריבית כמובן. שמירת כסף בשכר היא כהלוואה עם מרכיב של ריבית הפוכה, והשכרה היא הלוואה עם תשלום של מעין ריבית, ולא נעסוק כאן במעמדה ההלכתי. אבל בימי קדם "כסף" היה גם ערכו כמתכת, והוא במעמד ביניים בין חפץ למטבע בעל ערך סמלי מוסכם. ככל שהמשק פתוח יותר כך הכסף נתפס יותר כבעל ערך נומינלי ולא כמתכת. לעיל (פ"ב מ"ז) שנינו את המחלוקת בנושא, ובה באו לידי ביטוי שתי הדעות הללו, האחת שהכסף הוא הילך סמלי והאחרת שהכסף הוא חפץ מתכתי בלבד.
<b>צררן</b> – השומר, <b>והיפשילן לאחריו</b> – האות וי"ו היא וי"ו החיבור ואיננה בתפקיד המילית "או"; כך יוצא מהבבלי (מב ע"א), וכך פירשו רוב הראשונים<sup class="footnote-marker">60</sup><i class="footnote">חלקם אינם מתייחסים לשאלה. לפירוש זה ראו הרשב"א על אתר, חידושי הרמב"ן ועוד. </i>. ברם ייתכן גם שאין צורך בשני התנאים, והאות וי"ו היא בתפקיד של "או", כלומר השומר התייחס אליהם כאל חפצים המונחים בשק, בניגוד לכסף המוחזק ב"כיס" (ראו להלן).
בירושלמי (ט ע"ב) מתואר המצב ההפוך מהמשנה: "צררן בסדינו והשליכן [לפניו]<sup class="footnote-marker">61</sup><i class="footnote">"לפניו" איננו בכתב יד אסקוריאל, ולפי נוסח זה ברור שאכן יש הבדל בין "צררן" שבמשנה ל"צררן בסדינו", וברור שהברייתא עוסקת בשני נושאים. רשב"א בחידושיו לבבלי (מב ע"א) גרס "צררן והפשילן בפניו", אם כן ברור שלפי גרסה זו יש להבין "צררן והפשילן" כמעשה אחד: לאחריו חייב ולפניו פטור. </i>". נראה שהירושלמי גם הוא הבין שמדובר בשני תנאים. אבל אם צררן בלבד אין כאן פשיעה, אחרת הברייתא תסתור את הרישא. הברייתא של הבבלי היא כנראה זו שבתוספתא, ושם שנינו: "נעל כראוי, וקשר כראוי, נתנו במקטורן והפשילו לאחוריו, בפונדתו ופיה למעלה, נתנו בשידה, בתיבה, במגדל, ונעל בפניו ואבד<sup class="footnote-marker">62</sup><i class="footnote">כל אלו דוגמאות לשמר כראוי.</i>, הרי זה נשבע ויוצא. אם יש עדים שעשה כן פטור מן השבועה" (פ"ח הי"ג). המצב ההפוך שנוי בהלכה הבאה בתוספתא (הי"ד): "נעל שלא כראוי, קשר שלא כראוי, נתנו במקטורו<sup class="footnote-marker">63</sup><i class="footnote">הוא המקטורן, ראו פירושנו לשבת פט"ז מ"ד.</i> והפשילו לפניו, בפונדתו ופיה למטה, נתנו בפרפונדא<sup class="footnote-marker">64</sup><i class="footnote">פרה-פונדה הוא החלק הקדמי של הפונדה, או חלק נספח לה. לפירוש הפונדה ראו פירושנו לשבת פט"ז מ"ד.</i> או שנתנו בראש גגו, ונגנב או שאבד, חייב. נתנו במקום שנתן את שלו, אם ראוי לשמירה פטור, ואם לאו חייב". אם כן שני נושאים בברייתא שבתוספתא: צרירה לחוד והפשלה לפנים או לאחור. לפיכך גם בירושלמי צריך להבין ש"צרר" סתם זו שמירה שלא כראוי (שלא כדרך השומרים), אבל צרירה בסדין, שהוא גדול יותר, היא צרירה טובה, והפרשנות הזאת הגיונית. הרי לא תמיד השומר מהלך בדרך ומפשיל את הצרור. יתר על כן, האם צרירה כשלעצמה היא אכן פעולה בלתי ראויה? הרי הדברים תלויים בטיב הצרירה. גם נשיאת שק אחורנית (הפשילן לאחוריו) לא תמיד איננה ראויה. הברייתא בתוספתא ובירושלמי מדייקת יותר.
אם כן לפי התוספתא והירושלמי יש לקרוא "צררן או הפשילן", ולפי הבבלי "צררן וגם הפשילן" (שני תנאים מצטרפים).
<b>מסרן לבנו ולבתו הקטנים ונעל בפניהם שלא כראוי</b> – בנו ובתו הקטנים רשאים להחזיק בחפץ, זו הנחת החפץ במקום מוגדר, אבל אם נעל בפניהם שלא כראוי יש חשש שיצאו מהמקום והחפץ יאבד וזו פשיעה, כלומר שמירה ברמה נמוכה. פירשנו בפשטות שלפנינו מקרה אחד, שהקטנים ננעלו שלא כראוי. אבל יש מפרשים שגם בסיפא סברו שמדובר בשני מקרים, כדברי הריטב"א לבבלי מב ע"א: " 'מסרן לבנו ולבתו הקטנים ונעל בפניהם שלא כראוי'. כך הגירסא ברוב הספרים והיא גירסת רש"י, והוא ז"ל פי' שנעל בפני הקטנים, ולפי דבריו כולה חדא היא, שמסרן לבנו ובתו הקטנים ונעל בפניהם<sup class="footnote-marker">65</sup><i class="footnote">חדא – כלומר הכול מעשה אחד.</i>. ויש שגורסין 'או שנעל בפניהם שלא כראוי', כלומר שנעל בפני המעות, ולישנא דייק טפי כפרש"י, דלישנא דבפניהם לא שייך אלא בבעלי חיים. ומיהו אף לפרש"י כל שנעל על המעות כראוי פטור, ואף על פי שלא מסרם לבנו ולבתו הקטנים". אין לנו מה להוסיף על טיעונו של הריטב"א, אלא שלא רק בגרסה הפירוש תלוי. האות וי"ו עשויה לשמש בתפקיד של "או", אך ברור מהתוכן שמקרה אחד לפנינו. לפיכך גם לא הבאנו את גרסאות המשנה בעניין.
מן הראוי להעיר שהראשונים מתחבטים בפירוש על סמך הנוסח. איש מהם איננו מתייחס לפן המעשי. הרי מה שקובע אם השמירה ראויה הוא האם זו שמירה טובה, ועל כן הרוצה לברר למה התכוונה המשנה ראוי שישאל את השאלה המעשית מהי שמירה ראויה. לדעתנו מסירה לילד קטן איננה שמירה ראויה, ולכן במשנה שלושה מקרים של שמירה בלתי ראויה: צררן והפשילן לאחורנית, ב. מסרן לבנו ובתו הקטנים, ג. נעל בפניהן (בפני המעות) שלא כראוי, או: א. צררן והפשיל לאחור, ב. צררן ומסר לבנו ובתו הקטנים, ג. נעל שלא כראוי. כמובן גם מסירה לקטן ואי נעילת הקטן היא פשיעה, אבל גם כל מסירה לקטן היא פשיעה.
<b>חייב שלא שמר כדרך השומרים</b> – זו ההגדרה ההלכתית של פשיעה, הכלל שמניע את הלכות שמירה והיזק כאחד.<b> ואם שמר כדרך השומרים פטור</b> – כלומר נעל את הכסף כראוי<sup class="footnote-marker">66</sup><i class="footnote">אחת ההגדרות של המזיק היא "שלא שמר כדרך השומרים (השומרין)", ראו המבוא למסכת בבא קמא, וכן פירושנו למשנה שם פ"א מ"ב. הקטן הוא כזרועו של האב. גישה זו באה לידי ביטוי במשנה נוספת: "כיצד משתתפין במבוי? מניח את החבית ואומר הרי זו לכל בני מבוי, ומזכה להן על ידי בנו ובתו הגדולים, ועל ידי עבדו ושפחתו העברים, ועל ידי אשתו. אבל אינו מזכה לא על ידי בנו ובתו הקטנים, ולא על ידי עבדו ושפחתו הכנענים, מפני שידן כידו" (עירובין פ"ז מ"ו). לכן גם מציאתם שלו (לעיל פ"א מ"ה), וכן בהלכות אחרות. אבל מסירת הכסף לבנו או לבתו הקטנים היא להערכתנו המעשית הפרת השמירה. </i>.
משנתנו סבורה שהכסף במקרה זה כחפץ, משום שהפשילן לאחוריו. מבחינת לשון המשנה, ומבחינה כלכלית-ריאלית, אפשר שהנושא של המשפט "צררן והפשילן לאחוריו" הוא המפקיד, והוא קובע את ההתייחסות למטבעות. מכל מקום הפשיל לאחוריו הוא שמירה בלתי ראויה של כל דבר (ירו', ט ע"ב).
לעיל (פ"ב מ"ז) שנינו את המחלוקת האם מטבעות כסף הן כחפץ או כערך נומינלי סמלי בלבד. לדעתנו משנתנו ניסחה את התנאי של "צררן" או "הפשילן", כלומר לרמוז שהיא כדעת הכול. מדובר בשומר או במפקיד שהגדיר את המטבעות כחפץ ולא כבעלי ערך סמלי מוניטרי.
גם בתוספתא שהבאנו (פ"ג ה"י) אומר בן עזאי שמשנתנו (מ"ח) היא משנת רבי עקיבא, עם זאת נזכרים בה גם חכמים שהיו תלמידיו. אם כן לפנינו ריבוד פנימי ברור. המשנה כנוסחה הראשון היא לפחות מימי רבי עקיבא ומשקפת את דעתו (הוא התנא הסתמי), ותלמידיו הוסיפו לתוך דבריו משפטים, וכמובן גם ערכו אותה. גוש המשניות הזה (משנה ח עד משנה י לפחות) נערך כנראה בדור מאוחר יותר שבו כבר ציטטו את חכמי דור אושה בשמם. איננו יודעים כמה שלבי עריכה עבר החומר, לפנינו "משנה מתגלגלת" שכל דור מחדש בה, מוסיף ועורך. אנו אומרים דברים אלו כנגד חוקרים אחרים המנסים לזהות רבדים ספרותיים שהם רבדים כרונולוגיים, וזאת רק על סמך העריכה הספרותית. לדעתנו העריכות השונות טשטשו את הגבולות בין הרבדים השונים<sup class="footnote-marker">67</sup><i class="footnote">על המשך הייחוס לרבי עקיבא ראו בבלי, מ ע"ב, ולהלן סוף משנה יא.</i>.
לא שמר כדרך השומרים הוא מונח יחידאי למסכת בבא מציעא, או ליתר דיוק למשנתנו, שכן "בבא מציעא" איננה יחידה עצמאית אלא חלק ממסכת נזיקין הקדומה שכללה, כידוע, שלושים פרקים<sup class="footnote-marker">68</sup><i class="footnote">ראו המבוא למסכתנו.</i>. המונח המקביל לכך במסכת בבא קמא הוא "כראוי". "כראוי" מופיע גם בתוספתא לבבא מציעא (פ"ח הי"ג-הי"ד), והרבה במדרשי ההלכה. עסקנו בכך במבוא.

Mishnah 11

<small>עפ”י כתב יד קופמן</small>
<b>המפקיד מעות אצל השולחני אם צרורים אל ישתמש בהן</b> – השולחני הוא הבנקאי (ראו להלן), ומסירת כסף לו היא למטרות שימוש (ראו לעיל פירושנו לפ"ב מ"ד), אבל אם המפקיד מסרן צרורים הרי רמז בכך שהוא רואה במעות חפץ בלבד, ואפילו לשולחני אסור להשתמש בהן. ממשנתנו נלמד שהנושא של המשנה הוא המפקיד, והוא מסרן צרורים, ומכאן שגם במשנה הקודמת צררן הוא המפקיד, והפשילן לאחור הוא השומר. <b>ואם מותרין ישתמש בהן</b> – מסירה לשולחני היא כהפקדה בבנק בן-זמננו, ובעצם זו הלוואה. הדבר מגדיל את אחריות השולחני (אין הוא יכול לטעון שהמטבעות אבדו או נגנבו, שכן מי אמר שדווקא מטבעות אלו נגנבו), אבל כנגד זה מותר לשולחני להשתמש בהם ולהרוויח עליהם<sup class="footnote-marker">69</sup><i class="footnote">השולחני רשאי לקחת ריבית מנוכרי, או למכור את המטבעות ולהרוויח עליהן עמלת תיווך וכן עמלת פריטה.</i>.<b> אצל בעל הבית בין כך ובין כך לא ישתמש בהן</b> – זו דעת רבי עקיבא בלבד (לעיל פ"ב מ"ד). <b>החנווני כבעל הבית דברי רבי מאיר רבי יהודה אומר כשולחני</b> – שני תלמידי רבי עקיבא נחלקים אליבא דרבם האם חנווני כבעל הבית או כשולחני. חשוב לציין שרבי יהודה היה תלמידו של רבי עקיבא, אבל בעיקר תלמידו המובהק של אביו, רבי אלעאי, שהיה תלמידו של רבי טרפון. רבי יהודה הוא המוסר המובהק של תורת רבי טרפון, אם כי בתורתו משוקעת גם תורת רבי עקיבא. במשנתנו רבי יהודה מהלך בשיטת רבי עקיבא, אבל בעצם מציג עמדת פשרה בין שני רבותיו. לדעת רבי טרפון גם בעל הבית דינו כשולחני. הסברנו את משנה י כדעת הכול (כולל רבי טרפון), אך מאחר שהוכח שמשנתנו כרבי עקיבא, אולי גם משנה י היא כרבי עקיבא בלבד, ורבי טרפון סבור שתמיד דין שומר כשולחני, שמצד אחד השומר רשאי להשתמש בכסף ומצד שני הוא חייב גם אם לא פשע בשמירה.
אפשר גם להעמיד את השולחני (ואת כל מי שרשאי להשתמש בכסף) כשומר שכר, ושכרו הוא זכות השימוש בכסף. אבל המשנה איננה נוקטת הסבר משפטי זה אלא הסבר הגיוני שהמשתמש בכסף מכניס בעצם את המטבעות לחישוב כולל, ואיננו יכול לטעון שדווקא מטבעותיו של המפקיד אבדו. לפיכך המשנה הקודמת מעדיפה להסביר "שלא שמר כדרך השומרים", ולא שהוא כשומר שכר שחייב בגנבה ואבדה.
לשונה של משנתנו ותוכנה כלשון המשנה במעילה פ"ו מ"ה. מעילה היא שימוש במטבעות הקדש שלא כהוגן. דין שומר לעניין אבדה הוא כדינו לעניין מעילה. אם מותר לשומר להשתמש במעות – לא מעל, ואם אסור לו להשתמש בהן – מעל. מסתבר שרבי מאיר ורבי יהודה חלקו באחד הנושאים, ואיננו יודעים בביטחון מהו הנושא המקורי. יש להניח שמקור המשנה בבבא מציעא שבה מרוכזים דיני השולחני, אך אפשר גם שמשנת מעילה היא המקור. על כל פנים, העורך של המשנה השנייה (כנראה משנת מעילה) סבר שמחלוקתם עקרונית וכללית<sup class="footnote-marker">70</sup><i class="footnote">הבבלי בקידושין נג ע"א לא הכיר את משנת מעילה זו, או הכירה וסבר שאין נוסחתה נכונה. </i>. ההלכה חוזרת בתוספתא למעילה ללא שינוי (פ"ב הי"א, עמ' 560).
כאמור להערכתנו המחלוקת היא לדעת רבי עקיבא ביחסו הכללי לכסף, אך ייתכן שתנאי דור אושה חולקים באותה מחלוקת של רבי טרפון ורבי עקיבא, רבותיהם מדור יבנה. ייתכן גם ששורש המחלוקת במחלוקת בית שמאי ובית הלל לגבי שימוש בכסף מעשר שני (ראו לעיל הפירוש למשנה י). אם כן הרי שלפנינו מחלוקת קדומה שבה מתבטאים חילוקי דעות ב"מציאות", האם השוק הוא שוק מוניטרי (סחר במטבעות) או שוק "בעין" (סחורות בלבד משמשות להערכת מחירים). המחלוקת מבטאת את השוק בסוף ימי בית שני, אך ממשיכה גם מאה שנים מאוחר יותר בדור אושה. בדורות שלאחר המחלוקת הראשונה עמדות החכמים השונים כבר מבטאות, אולי, לא רק הערכה של המציאות (הלא חד-משמעית) אלא גם מסורת פורמליסטית. כל אחד מוסר את דברי רבו, אף על פי שאולי חל שינוי במציאות.
במקרה כזה קשה להכריע האם המשך המחלוקת בדור אושה משקף מציאות מדור אושה או רק מציאות "קפואה" מדורות קודמים.
להערכתנו, כפי שהצגנו אותה במבוא, גם בדור אושה תנאי המסחר בשוק לא היו חד-משמעיים. המחלוקת של חכמי דור אושה מושפעת בוודאי מהמסורת ההלכתית (כל אחד ושושלת המסורת שלאורה הוא מהלך), אך המחלוקת גם מבטאת את תנאי השוק.
עצם הסדר ההמחאה חוקי: "המחהו אצל חנוני ואצל שולחני הן עוברין עליו<sup class="footnote-marker">71</sup><i class="footnote">על השהיית שכר, אם לא נתנו לפועל את שכרו באותו יום. </i> והוא אין עובר עליהן, ואם התנה עמו מתחילה<sup class="footnote-marker">72</sup><i class="footnote">בעל הבית עם הפועלים. בעל הבית הבטיח לפועל ששכרו יופקד אצל השולחני ומתי שיגבה יקבלו, או שיקבלו לאיטו במשך הזמן, הרי שזה הסדר תקף. ראו ספרא, קדושים פרשה ב ה"י, פח ע"ד.</i> על מנת כן אף הן אין עוברין עליו" (תוס', פ"י ה"ה). אם כן רגיל שהתשלום לפועלים נעשה בהמחאה, כלומר בעל הבית משלם לחנווני או לשולחני, והפועל יכול לקנות מהחנווני מצרכי מזון על חשבון ההמחאה, או לקבל כסף מהשולחני לצורכי היום יום.
<b>השולחני</b>
השולחני הוא למעשה הבנקאי הקדום. בעולם ההלניסטי-רומי הוא כונה "טרפזיטס", ומכאן נגזר המונח המתמטי "טרפז", כצורת השולחן האופיינית לשולחני. השולחני, ביוונית τραπεζιτής (trapezites), היה שילוב של חלפן כספים ובנקאי בזעיר אנפין. הוא אשר סיפק שירותי מידע בדבר ערך המטבעות השונים ואִפשר מסחר בינלאומי במטבעות השונים. תפקידו העיקרי היה "לפרוט" ו"לצרף", כלומר להחליף מטבעות בערכים שונים (מעשר שני פ"ד מ"ב), וכן "אמר לשולחני תן לי בדינר מעות" (משנה, שבועות פ"ז מ"ו) ועוד. זו היא ששנינו בתוספתא: "מצרף דינר זהב למעשר שיני, כמות ששולחני פורט ולא כמות שהוא מצרף"<sup class="footnote-marker">73</sup><i class="footnote">תוס', מעשר שני פ"ג ה"ג, וראו בפירושו של הרש"ס, סד סע"א.</i>.
בהמשך התקופה הרומית הושגה אחידות מוניטרית, ובכל רחבי האימפריה הילכו אותם מטבעות. בתקופה זו לא היה עוד צורך בשירותי המידע, אך עלה ערכו של השולחני כבנק המאפשר קיום עסקאות שלא בכסף מזומן. הטרפזיטס הרומי אפשר המחאות ופעולות סחר בינלאומיות, הוא גם סיפק מימון ביניים לעסקאות גדולות, על ידי מתן הלוואות, וכמו כן קלט עודפי כסף מזומן שהיו בשוק. במרחב היהודי הוגבלה פעולת השולחני בגלל איסור הריבית, ברם השולחנים פעלו בעיקר בערי הפוליס הלא-יהודיות ולא במרחב היהודי. בתוספתא הדברים ברורים: "עד מתי מותר להחזיר? בכרכין עד כדי שיראה לשלחני, ובכפרים עד ערבי שבתות, שכן דרך השוק להיות עומד בעיירות מערב שבת לערב שבת" (פ"ג ה"כ. משפט דומה מצוי להלן בפרק הבא במשנה ו). השולחני היה מצוי ביישובים הגדולים יותר המכונים "כרכים". "כרך" הוא המונח לעיר הפוליס הרומית, ושם פעל השולחני. בכפרים לא היה שולחני<sup class="footnote-marker">74</sup><i class="footnote">בבלי, נב ע"ב: "בכרכים דאיכא שולחני... בכפרים דליכא שולחני".</i>, אבל היה שוק שפעל פעמיים בשבוע<sup class="footnote-marker">75</sup><i class="footnote">ראו המבוא למגילה ופירושנו לכתובות פ"א מ"א. פעולת השוק פעמיים בשבוע היא המבנה הקדום; בתקופת דור אושה פעל שוק בכל עיירה כפרית מדי יום ביומו. התוספתא משקפת מצב ביניים שבו השוק פועל לפחות פעם בשבוע. </i>, לפיכך ההנחה ההלכתית, מבוססת המציאות, הייתה שעד שבת בוודאי יש לכפרי הזדמנות לשאול על טיב המטבע. הלכה זו תיושם להלן (פ"ד מ"ו).
השולחני מופיע במקורות חז"ל כמוסד לגיטימי. אומנם אין לו היתר מפורש לקחת ריבית, אך קשה להניח שהשולחני היהודי היה יכול להתמודד עם כלכלת השוק הרומי בלי לקחת ריבית מנוכרים, או גם מיהודים. יתר על כן, נראה שחכמים מצאו דרכים לאפשר את פעולת השולחני היהודי. לצורך זה הותר ללוות ולהלוות לנוכרי, ובתנאים מסוימים מצאו גם דרך להתיר תחליפי ריבית גם בעסקאות בין יהודים<sup class="footnote-marker">76</sup><i class="footnote">גולאק, שולחני; ספראי, הכלכלה, עמ' 294-293; לפין, בבא מציעא, עמ' 155-147. ראו, למשל, ההסדר המופיע בתוספתא, פ"ב הי"ב, ובפירושנו להלן סוף פרק ד. </i>. יש אף לזכור שריבית הייתה אחד האיסורים שרבו בו עוברי העבירה, ויש לכך הד בספרות חז"ל<sup class="footnote-marker">77</sup><i class="footnote">ראו פירושנו לפ"א מ"ח.</i>.
בשקלים פ"ו מ"א השולחנים מופיעים כזרוע המעשית של המקדש. הם גובים את דמי מחצית השקל ומטפלים בהעברתם, כל זאת תמורת תשלום המכונה "קלבון". תשלום זה (דמי עמלה) נזכרים כמחיר עמלה "קל", אך למעשה הוא בגובה אחד חלקי שמונה של חצי שקל (8.25%). זו עמלה כלכלית לחלוטין<sup class="footnote-marker">78</sup><i class="footnote">בשקלים פ"א מ"ז יש מחלוקת האם הקלבון הוא (שישית דינר) או חצי דינר. בסלע ארבעה דינרים או שני שקלים, שהם חצי סלע. חצי שקל הוא אפוא דינר או זוז. </i>. עסקנו בכך בהרחבה בפירושנו למשנה שם<sup class="footnote-marker">79</sup><i class="footnote">ראו להלן פ"ד מ"א. </i>. אין סיבה לפקפק בתיאור המערכת המתוארת במסכת שקלים. אדרבה, יש עדויות רבות לגביית מחצית השקל בהיקף רחב בארץ ובתפוצות. על כן נראה שגם התיאור במשנה ריאלי מבחינה היסטורית. השולחנים פעלו אפוא כגובי המס וזה תפקיד נוסף שהם התנדבו לעשותו, ולא חלק משגרת תפקידיו של השולחני בתקופה הרומית. מערכת המס הרומית, כמו גם מערכת המס בעיירה היהודית, התבססה על גבאים ולא על השולחנים<sup class="footnote-marker">80</sup><i class="footnote">"גבאים" הם פקידי קבלה, כלומר עוסקים בגבייה ממסדית ישירה, ואילו השולחנים שייכים למגזר הפרטי, והם קבלנים לאיסוף הכסף תמורת עמלה (קלבון).</i>. דווקא משום כך אנו מעריכים שעדות המשנה משקפת מציאות היסטורית, שכן איש לא היה מטיל, מדמיונו, תפקיד כזה שאינו אופייני לשולחני המוכר לו במציאות שלאחר ימי בית שני. התיאור שבמשנה אפוא איננו אוטופי, אלא זיכרון ריאלי.
המאירי ואחרים למשנת שקלים<sup class="footnote-marker">81</sup><i class="footnote">ראו המאירי לשקלים פ"ו מ"א ומפרשים אחרים למשנה זו. </i> פירשו שהשולחני נועד רק להחליף את המטבעות, ברם אין סיבה לפרש שהם לא גבו את הכספים בעצמם. בעל מלאכת שלמה<sup class="footnote-marker">82</sup><i class="footnote">שקלים פ"ו מ"א.</i> מפרש שהשולחנים תובעים את הכסף, ומוסיף "בנחת", כפירוש הרמב"ם. פירוש זה אינו משקף בהכרח את המציאות הקדומה, אלא את השקפתם של חכמים חשובים על סדרי זמנם. הגובים הקדומים היו אסרטיביים יותר, ואף משכנו את מי שלא שילם במועד, כפי שאומרת במפורש המשנה בשקלים פ"א מ"ג<sup class="footnote-marker">83</sup><i class="footnote">ראו המבוא למסכת שקלים.</i>.
אפשר להבין את תפקיד השולחני בגביית כספי מחצית השקל גם בדרך שונה. המשנה בשקלים אינה מזכירה פעילות קבועה של שולחני אלא הושבת "שולחנות", כלומר מעין מנגנון דמוי שולחני. במקדש היו שולחנים באופן קבוע, כפי שעולה ממקורות אחרים, ותפקידם היה להחליף מטבעות לעולי הרגל, ואף לפרוט כספים שהביאו אלו עימם ממרחקים<sup class="footnote-marker">84</sup><i class="footnote">ראו מתי כא 12 ומקבילות.</i>. המוסדות היהודיים לא הסתפקו, כמובן, בשולחנות שהמתינו למשלמים, אלא הפעילו מערכת של גבאים שעברו והתרימו את האנשים<sup class="footnote-marker">85</sup><i class="footnote">ראו המבוא למסכת שקלים.</i>.
החנווני נמצא במעמד ביניים. אין לו כסף מזומן רב כמו לשולחני, אך יותר מכפי שיש לבעל הבית. ביישובים כפריים הוא מילא למעשה את תפקיד השולחני בקנה מידה קטן יותר. הוא זה שבדק את טיב הכסף (ראו להלן פ"ד מ"ו כפי שנפרשה במקומה), הוא מעניק אשראי מקומי (להלן פ"ט מי"ב; עירובין פ"ז מי"א; ביצה פ"ג מ"ח ועוד), וכן "פודין מעשר שני בשער הזול כמות שהחנוני לוקח לא כמות שהוא מוכר, כמות שהשולחני פורט לא כמות שהוא מצרף" (משנה, מעשר שני פ"ד מ"ב). כמו כן הוא מופיע כמקביל לשולחני בהלכות אחרות (לעיל פ"ב מ"ד ועוד).
מבחינה חברתית השולחני מתואר בספרות חז"ל כטיפוס המעורר חשד ועוינות. כך, למשל, "רבי יהודה אומר אין דרך שולחני ליתן איסר<sup class="footnote-marker">86</sup><i class="footnote">איסר הוא מטבע קטן, אחד חלקי עשרים וארבעה של דינר. אין דרך שולחני לתת מאומה לפני שקיבל את כל התשלום.</i> עד שיטול דינרו" (משנה, שבועות פ"ז מ"ו). השולחני טוען "לא קיבלתי את הדינר", ועל כך אומר רבי יהודה שדרכו של עולם שהשולחני אינו נותן מעות לפני שיקבל את הדינר. אבל בסיפא אין ויכוח שהשולחני קיבל את הדינר שלו, השאלה היא רק האם כבר שילם לבעל הבית. אם כן השולחני מתואר כקפדן ודקדקן. התוצאה לפי דעתו של רבי יהודה היא שבכל ויכוח בין הלקוח לשולחני יש להאמין ללקוח, משום שהשולחני לא יפעל עד שיקבל קודם את המגיע לו. רבי יהודה נאמן לשיטתו שבעל הפירות הוא המוחזק, כפי שהדגשנו בפירושנו למשנה זו בשבועות. ההסבר המשפטי מודגש בתוספתא שבועות (פ"ו ה"ד; ירו', שם פ"ו ה"ז, לח ע"א; בבלי, שם מח ע"א), ועם זאת איננו משוכנעים שההסבר המשפטי הוא המניע היחיד להלכה.
השולחני היה מצוי ביישובים הגדולים (בבלי, נב ע"ב: "בכרכים דאיכא שולחני... בכפרים דליכא שולחני"), ונזכר רבות במשנה ובספרות החכמים בכללה<sup class="footnote-marker">87</sup><i class="footnote">ראו משנתנו, וכן להלן פ"ט מי"ב; תוס', שקלים פ"ב הי"ג; מעילה פ"ב הי"א ועוד.</i>.

Mishnah 12

<small>עפ”י כתב יד קופמן</small>
משנתנו קשורה למשניות ז-ח העוסקות בהגדרה כמותית של הפחת. משנתנו צועדת צעד נוסף בבירור זה ושואלת כיצד מתחשבים בפחת במקרה של שליחת יד.
<b>השולח יד בפיקדון</b> – שולח יד הוא גונב, והבבלי (מ ע"א-ע"ב) הרחיב את המונח לכל המשָנֶה מדעת הבעלים, או מפר את התנאי הראשוני, גם אם התנאי לא נאמר במפורש<sup class="footnote-marker">88</sup><i class="footnote">ראו הערתנו בסוף משנה י.</i>. אחת השאלות שיש לשאול במשנה היא האם הרחבה זו של המונח היא תנאית. <b>בית שמי אומרים יילקה בחסר ובייתר ובית הילל אומרים כשעת הוצאה</b> – מדובר בפירות ומחירם השתנה, והשאלה היא האם השומר הפושע צריך להחזיר את ערך הפירות כשעה שבה קיבל את הפירות או כשעה שבה הוא משיב את החפץ (כלומר הערך המקורי). אין צורך לפרש שהמשנה עוסקת בפחת ("חסרונות") הנזכר בגוש ההלכות הקודם.
ברור שהחפץ עצמו איננו, אחרת הוא משיב אותו עצמו. בית שמאי אומרים שאם התייקר החפץ (מחירו האמיר) מחזיר לו כסף כמחיר החדש, ואם החפץ הוזל משיב לו כשעת הנתינה. כלומר השומר סופג את ההפסד, ולא ייתכן שירוויח. כך מסבירה התוספתא: "השולח יד בפקדון בית שמיי אומרים ילקה בחסר וביתר. כיצד, הפקיד לו משתים ועמדו מארבע, מארבע ועמדו משתים, נותן לו משתים" (פ"ג הי"ב). בית הלל אומרים שמשלם את המחיר בשעת הגנבה.
פירשנו את "בחסר וביתר" כניגוד ל"שעת הוצאה" ול"שעת תביעה"; קארל ניסה להציע פירוש אחר: "בחסר" משלם מה שלקח, "ביתר" אחראי גם על מה שנשאר, ואם נפגע מאונס השומר חייב. לפי זה שעת תביעה היא שהשומר אחראי על מצב כל הפרי כפי ערכו בשעת התביעה. בסופו של דבר הוא מגיע לפירוש שהצענו מלכתחילה<sup class="footnote-marker">89</sup><i class="footnote">קארל, שומרים. כפירושנו ברור גם מציטוט המשנה בפסיקתא רבתי, יט, השואל: "כיצד הוא נגבה", כלומר לפי איזה ערך גובים את הפיקדון, ועונה על ידי ציטוט משנתנו. כן משמע מהבבלי מג ע"ב, וכך מפרשים הראשונים לבבא קמא קיח ע"ב (רשב"א, ריטב"א ועוד). רע"ב למשנתנו פירש כפירוש שהציע קארל, וכן דן בכך הריטב"א לבבא מציעא מא ע"א.</i>.
<b>ורבי עקיבה אומר כשעת התביעה</b> – את המחיר בשעת התביעה, כלומר הערך הנוכחי שלו, בין אם הערך ירד ובין אם עלה. בית הלל ורבי עקיבא נוקטים חשיבה משפטית. ברגע מסוים השומר קנה את החפץ והתחייב בתשלום, ומועד זה קובע.
שעת ההוצאה היא שעת שליחת היד, שאז התחייב השומר בתשלום (בבלי, מג ע"ב<sup class="footnote-marker">90</sup><i class="footnote">הבבלי מנסה ללמוד מהמשנה כיצד מתבצעת שליחת יד. כפשוטה המשנה איננה עוסקת בשאלה זו. </i>). האם יש הבדל בין דברי רבי עקיבא לדברי בית שמאי? הרי לכאורה שעת תביעה משמעה שהשומר משלם את המחיר העכשווי, בין אם הוא יותר (ביתר) בין אם הוא פחות (בחסר). ייתכן שאין ביניהם אלא הבדלי ניסוח (ורבי עקיבא מהלך, שלא כדרכו, בשיטת בית שמאי). אבל נראה שיש לדייק. בית שמאי מדגישים "ילקה", כלומר השומר מפסיד, וזו הכוונה: השומר מפסיד אם חסר, ואם יתר איננו מרוויח, אלא הרווח לבעל הבית. זו גישה משפטית-מוסרית, או "מהותנית". השומר אמור שלא להרוויח בכל מצב. על היקפה של תפיסה זו עמדנו במבוא.
כפי שהסברנו, המילה המרכזית הקובעת את אופי דברי בית שמאי היא "ילקה". הצירוף "ילקה בחסר" הוא ברור, אבל הצירוף "ילקה ביתר" איננו מתאים למקרה שלנו: הרי אם החפץ התייקר אין כאן ילקה! אלא הכוונה שאם החפץ נמצא בעין וערכו ירד – השומר מחזיר את החפץ כמות שהוא ומפסיד, שאם היה משלם כסף היה השומר מרוויח; השומר לוקה בכך שמפסיד את הרווח, ואם החפץ התייקר השומר אינו מחזיר את החפץ בעין, אלא משלם את ערכו בשעת התשלום בכסף מלא (והחפץ נשאר אצל השומר הגנב).
הביטוי "בחסר וביתר" מופיע בסדרת מקבילות, והוא מינוח בתחום דיני ממונות. הוא איננו מתאים למקרה שלנו במאה אחוז. אם החפץ איננו וערכו ירד אין כאן "ילקה", אלא לכל היותר הפסד רווח שאולי ציפה לו השומר. אבל הביטוי מופיע במקומות ובהקשרים אחרים והועבר למקרה שלפנינו (משנה, בבא בתרא פ"ז מ"ב; מנחות פ"א מ"ב; תוס', שבת פי"ז ה"ז ועוד).
בירושלמי ט ע"ב מובא סיפור על מעשה שבו הורה רבי כרבי עקיבא.
<b>החושב לשלוח יד בפיקדון<sup class="footnote-marker">91</sup><i class="footnote">ראו עוד הדרשה בפסיקתא רבתי, יט, והיא דרשה למשנה. דרשה שאין בה פירוש אלא רק ניצול המשנה. דרשות על המשנה הן תופעה נדירה, אך קיימת.</i></b> – ואחר כך הפיקדון נגנב, אבד או נעלם באונס, <b>בית שמי מחייבין</b> – השומר חייב על המחשבה. הרי החפץ מצוי בביתו וכל הנמצא בביתו של אדם, והאדם חשב עליו לרוכשו, שייך לו (לעיל פ"א מ"ד),<b> ובית הלל אומרים אינו חייב אלא עד שעה ששילח יד</b> – לשם "שליחת יד" נדרש מעשה. לכאורה המשנה קשה: וכי כיצד מחייבים בדיני ממונות על "מחשבה"? האם מחשבת נזק כבר מחייבת כאילו היה היזק בפועל? אלא שגנבה של שומר מיוחדת. במקרה של גזלן מועד הגזלה ברורה, וגלוי לעין מתי היא מתחוללת – כאשר הגזלן מפקיע את החפץ ומוציאו מרשות הנגזל לרשות אחרת. מועד הגנבה ברור פחות, אך עדיין הגנב חייב מהרגע שהגביה את החפץ או הוציאו מרשות הנגנב. אבל בשומר מועד שליחת היד פחות ברורה. אם השומר החביא את החפץ הוא כמי ששינה את מקומו, ואולי עדיין השומר התכוון לטובת בעל החפץ, או לטובתו אך לא התכוון לשלוח בו יד. זה היה הדיון במשנה ט. במקרה זה מדובר בכוונת זדון, ובפועל ייתכן שלא אירע מאומה לחפץ עצמו. הוא נשאר בבית השומר (הגנב – שולח היד), והשומר קונה את החפץ מדין קניין חצר. בכל מקרה של קניין נדרשים מעשה קניין וכוונה מצד המוכר והקונה; בגנב נדרשת רק כוונת הגנב ומעשה, ובשומר לעיתים די במחשבה.
השאלה העולה מהמשנה היא האם ההסבר המשפטי שהצגנו הוא המניע המרכזי, או שהמשנה טרם מודעת לנימוק המשפטי.
<b>כיצד</b> – זו משנה תוספתאית, הכתובה בסגנון התוספתא ומסבירה את המשפט הקודם.<b> היטה</b> – השומר, <b>את החבית ונטל ממנה רביעית ונישברה אינו משלם אלא רביעית</b> – לפי בית הלל אין כאן עדיין שליחת יד אלא רק באותה רביעית שנמזגה,<b> היגביהה ונטל ממנה רביעית ונישברה משלם את הכל</b> – וכן בתוספתא<sup class="footnote-marker">92</sup><i class="footnote">בבא קמא פ"י הל"ד, אלא ששם נוסף גם "והחמיצה".</i>. יש כאן מעשה גנבה. לדעת בית הלל בשני המקרים משלם הכול, אפילו לא נגע בחבית. אם כן הרובד המסביר מציג את ההלכה כמצב שבו יש לכל הדעות מעשה. השאלה היא רק האם מעשה זה מהווה מעשה קניין בכל היין, או רק ברביעית שנלקחה. עושה רושם שההסבר המאוחר מודע לבעיה המשפטית של צורך במעשה, בעוד שהרישא סבורה אולי שבאמת די במחשבת עוול. השאלה תלויה בהבנת מבנה המשנה: האם אכן יש כאן קביעה ופרשנות מאוחרת או שכל המשנה יצאה מידי יוצר אחד, ומי שקבע את הכלל שברישא ניסח אותו כך שיגרור את ההסבר.
הסברנו את ה"כיצד" כשיטת בית הלל, שנדרש מעשה, ולא סתם מעשה אלא הגבהה. אבל ייתכן שה"כיצד" הוא לשיטת שני הבתים: היטה ונטל (גנב) ממנה רביעית, בית שמאי מחייבים על המחשבה עם קצת מעשה, ובית הלל פוטרים משום שאין כאן מעשה שלם. אבל הגביה ונטל ממנה – חייב לדעת הכול.
אם אכן בית שמאי מחייבים במקרה הראשון הרי שה"כיצד" נסוג לחלוטין מהרעיון שאדם חייב רק על מלאכת שליחת יד. מדובר במעשה חלקי ומחשבת שליחת יד, ורק שניהם מהווים יחד תנאי לחיוב (לדעת בית שמאי).
<b>מחשבה כמעשה</b>
אחד המאפיינים שבמחלוקות בית הלל ובית שמאי הוא פן זה של חשיבה. בית שמאי קובעים את ההלכה באופן יותר אינטואיטיבי, ובין השאר רואים מחשבה כמעשה. מחשבה כמעשה במובן זה שכל מעשה גם אם יש בו פגם משפטי הוא מעשה לכל דבר. המחשבה (חשב לתרום, חשב לנדור, חשב להקדיש) מגדירה את המעשה כמעשה קנייה, גם אם המעשה פגום (כגון שהתורם חירש, שוטה וקטן, שהמעשה בטעות וכן הלאה) המעשה חל. בית הלל תרים יותר אחרי אחידות משפטית. הקביעה שההלכה כבית הלל איננה רק סיכום של עשרות מקרי פסיקה, אלא מתבטאת גם בכך שהמחשבה התנאית לדורותיה, ועוד יותר המחשבה האמוראית, הילכו בנתיב המשפטי<sup class="footnote-marker">93</sup><i class="footnote">ראו למשל פירושנו ליבמות פט"ז מ"ב ומ"ג, פירושנו לתרומות פ"א מ"ב ועוד. </i>, כפי שאנו מדגישים לעיתים קרובות.
לעומת זאת המכילתא מכירה את המחלוקת במשנתנו ומסבירה אותה כפשוטה: " 'אם לא שלח ידו במלאכת רעהו', לצרכו. אתה אומר לצרכו, או אינו אלא לצרכה ושלא לצרכה? תלמוד לומר 'על כל דבר פשע'. שבית<sup class="footnote-marker">94</sup><i class="footnote">האות ש' בתפקיד וי"ו החיבור, ראו אונא, ויו שין.</i> שמאי מחייבין על מחשבת הלב בשליחת יד, שנאמר 'על כל דבר פשע', ובית הלל אין מחייבין אלא משעה ששלח בה יד. לכך נאמר 'אם לא שלח ידו', לצרכה" (מכילתא דרבי ישמעאל, מסכתא דנזיקין טו, עמ' 300; וכעינו מכילתא דרבי שמעון בן יוחאי, כב ז, עמ' 202-201; בבלי, מד ע"א). אם כן קיימת הדעה הפשוטה שלדעת בית שמאי חייב על המחשבה בלבד. הוספנו גם שיש כאן קניין של חצרו של בעל הבית (השומר), אבל ייתכן שזו תוספת משפטית שאיננה במשנה עצמה.
כל נושא החיוב על מחשבה קשה. זאת גם אם נסביר שלפנינו מחשבה עם קצת מעשה, ואולי לפנינו מקרה מיוחד. המעשה עצמו הוא שליחת יד וחומרתו תלויה בפרשנות, מה התכוון השומר לעשות, ואם התכוון לגנוב הרי ברור שהוא גנב, הרי לשם גנבה איננו צריך לעשות מאומה. כל מה שהוא צריך הוא בבוא היום לטעון שהחבית נעלמה. עניין זה של מחשבת עוון תופס מקום מרכזי בפרשנות למהות העבירה בפרקי מסכת זבחים, ונעסוק בה במקומה.
במבוא למסכת נזיקין עמדנו על כך שבדרך כלל הכוונה (מחשבה) איננה מהותית לדיני ממונות, אך לפנינו חריג. לפי הפירוש הראשון החריג מועט, ולפי פירוש המכילתות החריגה גדולה יותר.
הפרשנות התלמודית אימצה כמובן את דעת בית הלל שהתאימה למחשבה האמוראית המשפטית. שולח יד התפרש כמי שעושה מעשה בלבד "דרך קניין" (ירו', שבועות פ"ח ה"א, לח ע"ב)<sup class="footnote-marker">95</sup><i class="footnote">על כך מתנהל דיון בירו', שבועות פ"ח ה"א, לח ע"ב.</i>. בבבלי קיימת מחלוקת הצועדת צעד הלכתי נוסף: האם די במעשה קניין, או שמא נדרש מעשה שיש בו חיסרון, כלומר לקיחה ושימוש המכלה חלק מהפיקדון (כאן מא ע"א). כל אלה התפתחויות מאוחרות לשיטת בית הלל.
המשנה מזכירה בסגנונה את המשנה בפ"ג מ"ח (לצורכו ולצורכה), ואכן הבבלי מקשר בין המשניות<sup class="footnote-marker">96</sup><i class="footnote">מ ע"ב – מא ע"א, ומקבילתו בבבא קמא קיח ע"א.</i>. לפי פירושנו אין קשר תוכני-משפטי בין המשניות.
אגב אורחא אנו לומדים מהמשנה ששליחת יד הנזכרת במקרא היא ממש גנבה, אבל במשנה לעיל (פ"ג מ"ח) אין מדובר בשליחת יד אלא בסתם פשיעה. המונח "שליחת יד" איננו במשנה שם, ואכן מבחינה עניינית אם הפושע חייב, הרי אין זה משנה כיצד נגדיר שליחת יד. האם פשיעה היא שליחת יד או רק ממש גנבה? כך או כך השומר חייב בשניהם, אבל יש הבדל קל בפרטי ההלכות בין פושע לגנב (אחריות במקרה של אונס). כנראה במכילתא דרבי שמעון בן יוחאי ההגדרה של שליחת יד שונה. שם כבר עקירה נחשבת לשליחת יד (המקרה של המשנה בפרק ג): " 'אם לא שלח ידו במלאכת רעהו'. מה אני צריך, והלא בידו היית? מה תלמוד לומר? 'אם לא שלח ידו במלאכת רעהו', הוציא כלים מתחת קלצטר, והוציא בהמה ורכב עליה, חייב. שנאמר 'אם לא שלח ידו במלאכת רעהו', שלח זה מכל מקום. חישב לשלוח יד בפקדונו שלחברו, בית שמאי מחייבין ובית הלל פוטרין. בית שמאי אומרים 'על כל דבר פשע' (שמות כב ח) לעשות מחשבה כמעשה. ובית הלל אומרים 'אם לא שלח ידו במלאכת רעהו' מגיד שאינו חייב עד שישלח ידו" (מכילתא דרבי שמעון בן יוחאי, כב ז, עמ' 201). אם כן כבר עקירה מחייבת, והשומר חייב גם אם אין כאן גנבה של ממש<sup class="footnote-marker">97</sup><i class="footnote">לוין, שליחת יד.</i>.
אגב כך מתברר שעבור המדרש ההבדל בין דבר פשע לשליחת יד איננו מהותי.

Chapter 4



Mishnah 1

המשנה אינה ממשיכה בדיני שומרים או אבדה ומתחילה עניין חדש של דיני מסחר. היא מתחילה בסחר חליפין, וממשיכה בסחר מטבעות ודיני הונאה, שהרקע הטבעי המציאותי שלהם הוא בסחר מטבעות.
המשנה מסתיימת בדיני תחרות והפקעת מחירים, וכל אלו נקשרו יחדיו לדרכי המסחר עם העשירים ובעלי הזרוע שהעיקו על הכלכלה הפנימית. אלו נחשבו בעיני ההלכה והחברה היהודית ל"רשעים", וההלכה נוהגת כלפי שאר הציבור ב"אפליה מתקנת" נגד העשירים הללו.
במבוא למסכת הצגנו את המבנה הכלכלי והמשפטי של שיטת ממכר בחליפין. בקצרה: מכירה רגילה מתבצעת כאשר המוכר מוסר ללוקח את החפץ והלוקח מגביה אותו, או מבצע קניין אחר מאלו הנמנים במסכת קידושין פרק א. בנוסף לכך צריכה להיות הסכמה הדדית למכירה (אחרת זו גזלה) והסכמה על המחיר. השאלה האם מתן הכסף או עיכובו משפיעים על הקניין היא שאלה נפרדת, ובה עסקנו מעט במבוא למסכת קידושין. בסחר חליפין הקניין מתבצע בהסכמה הדדית אבל די במשיכת אחד החפצים, וקניין בו מייתר את הצורך במעשה קניין בחפץ השני. כמובן גם כאן נדרשת הסכמה על המחיר. מבחינה כלכלית המחיר נקבע בטובין ולא במטבעות, אך ההלכה מתמקדת במעשה הקניין (מתי החפץ עובר מבעלות האחד לחברו); הסיבות הכלליות והמסגרת הכלכלית אינן הנושא ההלכתי. לעומת זאת בסחר מוניטרי העברת המטבעות איננה מספיקה כקניין והתשלום עצמו אינו נדרש למעשה הקניין. קביעת מחיר היא כנראה תנאי למסחר (לקניין) אך לא נתינת כל הסכום, כדברי התוספתא: "אבל לקח הימנו בית או שדה במאה מנה, אפילו לא נתן לו מהן אלא שלשה מנה, הרי השדה קנויה לו, ומחזיר לו את השאר, אפילו לאחר שלש שנים" (פ"א הי"ז).
את המצב המוניטרי ורמתו תיארנו במבוא למסכת נזיקין.
<small>עפ”י כתב יד קופמן</small>
<b>הכסף קונה את הזהב והזהב אינו קונה את הכסף</b> –הכללים המנחים את ההלכה יובאו להלן, ונסבירם שם. אז גם יתברר מדוע פירשנו כפי שפירשנו. כאמור במבוא למסכת נזיקין, באופן כללי היו שלושה סוגי מטבעות: זהב, כסף ונחושת. בעריכים נומינליים פורמליים דינר זהב היה שווה 25 דינרי כסף, ודינר כסף היה שווה בערך 100 דינרי נחושת<sup class="footnote-marker">1</sup><i class="footnote">שפרבר, מחירים, עמ' 42. </i>. אומנם נמסרים גם עריכים אחרים<sup class="footnote-marker">2</sup><i class="footnote">ראו למשל פירושנו לחולין פי"א מ"ב; עדיות פ"ג מ"ג. ליחסי המטבעות ראו שפרבר, מחירים, עמ' 84-69; 97-91. גם הבבלי, מד ע"ב, נוקב בערך של 25 דינרי כסף לדינר זהב. </i>, אבל הערך של 25 דינר נכון באופן כללי וישמש עבורנו כדוגמה. בפועל דינר זהב אחד שווה יותר מ-25 דינרי כסף.
<b>עלות ה"פריטה" לכסף קטן</b>
ככל שהמטבע היה יקר ו"כבד" יותר כך היה שווה יותר מערכו הנומינלי. הוא אשר שנינו במשנת מעשר שני פ"ד מ"ב:
פודין מעשר שני בשער הזול <br>כמות שהחנוני לוקח לא כמות שהוא מוכר <br>כמות שהשולחני פורט ולא כמות שהוא מצרף.
החנווני קונה בזול ומוכר במחיר יקר יותר, וכך גם השולחני פורט במחיר זול ומצרף במחיר יקר. כלומר הוא מקבל דינר זהב ונותן תמורתו פחות מ-25 דינרים, ומקבל 25 דינרים ואולי עוד קצת ונותן דינר זהב. העיקרון הוא שפודים מעשר שני כשער הזול, וכלל זה נשמר, לפי משנת מעשר שני, לא רק כשפודים פירות בכסף אלא גם כשפודים את הכסף הקטן בכסף גדול, בדינרי כסף ובסלעים. זו היא ששנינו בתוספתא: "מצרף דינר זהב למעשר שיני, כמות ששולחני פורט ולא כמות שהוא מצרף" (מעשר שני פ"ג ה"ג)<sup class="footnote-marker">3</sup><i class="footnote">ראו עוד תוס', מעשר שני פ"ג הי"ח, שם מדובר בבעל בית שהפך את מטבעות מעשר שני למטבעות זהב. חכמים שם מבקרים קשות את המעשה ולא ברור מה הפגם במעשה ההחלפה, וראו פירושו של ליברמן על אתר. אולי החלפה למטבע זהב היא מלכתחילה החלפה כשער הזול, ועל כך הביקורת (בניגוד למשנתנו), וראו בפירושו של הרש"ס למעשר שני שם, סד סע"א.</i>, וכהסבר הירושלמי:"כמות שחנוני לוקח לא כמות שהוא מוכר. כמות שהשולחני פורט לא כמות שהוא מצרף" (מעשר שני פ"ד ה"ב, נד ע"ד). עסקת חליפין מורכבת יותר מצויה בתוספתא: "היו חמרין ופועלין עומדין עליו בשוק ואמר לשלחני תן לי בדינר מעות ואפרנסם, ואני נותן לך יפה דינר וטריסית ממעות שיש לי בכיס, אם יש לו בכיס מותר, ואם לאו אסור" (פ"ד ה"ט; בבלי, מו ע"א). בעל הבית זקוק למימון שוטף ומוכן לשלם לשולחני דינר ושליש (טריסית היא שליש, מן הסתם שליש דינר). זו איננה הלוואה בריבית, שכן יש ל"לווה" (לבעל הבית) מספיק כסף בכיסו, אלא שילוב של הלוואה ופריטה. סכום העמלה (33%) נראה מופרז ביותר, וכנראה ספרותי בלבד.
בפועל הילכו בשוק המטבעות הקטנים, ורק למסעות נדרש אדם להמירם במטבע יקר ערך. כדברי המדרש: "דבר אחר יערף כמטר לקחי, היה רבי מאיר אומר, לעולם הוי כונס דברי תורה כללים. שאם אתה כונסם פרטים, מייגעים אותך, ואי אתה יודע מה לעשות. משל לאדם שהלך לקיסרי וצריך מאה זוז, או מאתים זוז הוצאה. אם נוטלם פרט, מייגעים אותו, ואינו יודע מה לעשות. אבל מצרפם ועושה אותם סלעים, ופורט ומוציא בכל מקום שירצה. וכן מי שהולך לבית אילייס לשוק, וצריך מאה מנה או שתי ריבוא הוצאה, אם מצרפם סלעים מייגעים אותו. ואינו יודע מה לעשות. אבל מצרפם, ועושה אותם דינרי זהב, ופורט ומוציא בכל מקום שירצה" (ספרי דברים, שו, עמ' 339). בית אילייס הוא בית אילנים, השוק הגדול (היריד) מצפון לחברון  (איור 12)<sup class="footnote-marker">4</sup><i class="footnote">ראוי לציין שהדוגמה היא מאזור יהודה שלאחר מרד בר כוכבא (שרק אחריה נוסד היריד), בתקופה זו לא היה יישוב יהודי בהר יהודה. </i>.
בגלל בעיות הפריטה והוזלת המטבע הגדול בזמן פריטתו הקפידו חכמים על פריטת מטבע רב ערך של מעשר שני (משנה, מעשר שני פ"ב מ"ח; עדיות פ"א מ"י).
ההבדל בטיב המתכת שינה מאוד את ערכו של המטבע: "לשנים שנכנסו לעיר, ביד זה עשתות של זהב וביד זה פרוטרוט, זה שבידו עשתות שלזהב אינו מוציא וחיה, וזה שבידו פרוטרוט מוציא וחיה" (ירו', הוריות פ"ג ה"ח, מח ע"ג). בעל העשתות (גוש זהב גדול) שולט על רכוש רב, אך לרכוש כזה אין ביקוש ויש לפורטו. בעל הזהב נהנה מקבלת פנים הניתנת לעשיר וסועד מבלי לנצל את כספו, ואילו בעל הכסף הקטן מוציא מכספו וקונה את מזונותיו.
מה היה היחס הכספי המדויק בין המטבעות? בדרך כלל נוקבים במחקר ביחס של 1:25 זהב לכסף. זה יחס כללי ולא מדויק. אכן האראוס של הזהב (Areus) היה שווה 25 דינרי כסף, אבל האראוס הרומי משקלו היה 7.85 גרם, ואילו הדינר של הכסף משקלו רק 3.76 גרם. על כן ההשוואה הנכונה היא בין דינר כסף לחצי אראוס רומי. הוא הדין לפרוטת הנחושת (האס הרומי, As) שמשקלו 10.5 גרם. על כן ההשווה הנכונה היא בין חצי אראוס מזהב לבין דינר כסף, ולבין חצי אס (קוודרנס, Quadrans) של נחושת. הנתונים מופיעים בטבלה:
כסף, זהב ונחושת
שווי מטבעות לפי משקל אמיתי
כסף, זהב ונחושת
הנתונים הם מתוך ווכר, העולם הרומי, עמ' 370.
הערה: משקלי המטבעות מהמתכות השונות שונים זה מזה במעט. הטבלה הראשונה מציגה את העריכים ושערי החליפין הרגילים, והשנייה מאזנת את הבדלי המשקל.
מה הנתונים מתוך ספרות חז"ל? בלשון חז"ל מדברים על דינר זהב ודינר כסף, כגון "כל המעות הנמצאים הרי אלו חולין, אפילו דינר זהב עם הכסף ועם המעות. מצא בתוכן חרש וכתוב עליו מעשר, הרי זה מעשר" (משנה, מעשר שני פ"ד מ"ט). מעות בהקשר זה הן מעות נחושת.
בתוספתא מודגמים היחסים הכספיים בין מטבעות ממתכות שונות. בסוגריים השלמות שלנו: "הזהב קונה את הכסף. כיצד? נתן לו דינר זהב בעשרים וחמשה כסף, הרי זה קנה כל מקום שהוא [שכן הקניין נעשה בזהב]. אבל אם נתן לו עשרים וחמשה כסף בדינר זהב הרי זה לא קנה עד שעה שימשוך [כוח הקניין נעשה בכסף]. הנחשת קונה את הכסף. כיצד? נתן לו שלשים איסר בדינר כסף הרי זה קנה כל מקום שהוא [הקניין נעשה במטבעות הנחושת], אבל אם נתן לו דינר של כסף בשלשים איסר הרי זה לא קנה עד שימשוך" (פ"ג הי"ג). אם כן ההשוואה הכמותית היא רק לדוגמה, וההשוואה שהתוספתא עושה היא בין דינר זהב, שמשמעו בהקשר זה אראוס, לבין דינר כסף, ובין דינר כסף לבין האס הרומי (שני קוודרנס). על נתוני השוואה אלו חוזרים בתלמוד (בבלי, מד ע"ב).
<b>זהב ונחושת</b>
על יחס הזהב לנחושת אנו שומעים מדוגמה שבירושלמי. בסוגריים השלמות שלנו: "היך עבדא? דינרא הכא בתרין אלפין ובארבאל בתרין אלפין ולקן, והוא בעי מיתן חמשים ריבוא ומיסוק, דיהב ליה הכא בתרין אלפין וחמשין ריבוא" (מעשר שני פ"ד ה"א, נד ע"ד). הדינר [אראוס זהב] שווה כאן (בטבריה) 2,000 מטבעות [קוודרנס נחושת], ובארבל 2,000 [קוודרנס נחושת] ולקן<sup class="footnote-marker">5</sup><i class="footnote">מטבע נחושת שערכו אחד חלקי 250 של דינר נחושת. </i>. הוא רוצה לקנות כאן 500,000 מטבעות נחושת (חמישים ריבוא) וילך [לארבל] כדי שייתן לו באלפיים מטבעות, חמישים ריבוא זהב. כלומר פער המטבעות בין שני המקומות הוא לקן אחד, לאלפיים מטבעות (דינר). אם יחליף 500,000 מטבעות נחושת (כלומר 250 דינרי זהב) ירוויח דינר נחושת אחד. היחס הוא 1:2,000 זהב לנחושת, כלומר אראוס זהב שמשקלו 7.85 גרם שווה 2,000 מטבעות נחושת (קוודרנס) שמשקלם 3.75 גרם<sup class="footnote-marker">6</sup><i class="footnote">שפרבר, מחירים, עמ' 91, משער שמשפט אמוראי זה מעיד על תקופת האינפלציה במאה השלישית, כשערך הכסף כלפי הנחושת ירד.</i>.
יש לזכור שמשקלם של מטבעות רומיים אינו קבוע, יש ביניהם סטיות של 5%-10%. סטיות אלו פרנסו את השולחנים לדורותיהם.
התוצאה המעשית של התמונה החברתית-כלכלית המוצגת היא ריבוי מטבעות הנחושת הנמצאות בחפירות ארכאולוגיות, על חשבון מטבעות הכסף הנדירות הרבה יותר. מטבע זהב הוא ממצא נדיר ביותר. בתקופה הביזנטית ניכר פיחות גובר והולך בערך הזהב, ובמקביל הופך הזהב להילך נפוץ יותר. כך למשל בתקופה הרומית אין מטבעות זהב במטמונים, ובתקופה הביזנטית למעלה משליש מהמטמונים מכילים גם, או בעיקר, מטבעות זהב.
מה הייתה עלות הפריטה? רמז לכך יש כנראה במונח "קלבון". כל התורם מחצית השקל חייב להוסיף לו "קלבון" כעמלה לשולחנים. קלבון זה הוא צירוף של העמלה ושל דמי הפריטה: "וכמה הוא קלבון מעה כסף דברי רבי מאיר וחכמים אומרים חצי" (משנה, שקלים פ"א מ"ז). "קלבון", או "קולבון", הוא מונח יווני: κολοβός (kolobos – קטוע, חלק מוקטן), ובלשון המשנה הכוונה למטבע קטן.
המעה היא שישית הדינר, ושני דינרים הם שווי ערך למחצית שקל הקודש. התוספתא מסבירה: "מעה כסף אחד מעשרים וארבעה כסף לסלע" (שקלים פ"א ה"ח); בסלע ארבעה דינרים, או שקל הקודש שלם. מעה היא אפוא אחד חלקי שנים עשר של מחצית השקל. אם כן הקולבון הוא תוספת תשלום (עמלה) של 8.25%<sup class="footnote-marker">7</sup><i class="footnote">בבבלי, בכורות ג ע"א, זיהו את הקלבון עם הפונדיון, וקשה.</i>. חכמים מציעים את חצי המעה, ובתוספתא (שם) נוסף: "חצי מעה של ארבעה איסרות", כלומר חצי מעה כשהמעה שווה ארבעה איסרות. לוח ערכי המטבעות המוצג כאן הוא המקובל בספרות הקדומה, אך הוא לא היה הלוח הרגיל. מערכות משקל ומטבע שונים מוצגים בחיבור על המידות ועל המשקולות של אב הכנסייה אפיפניוס. מתברר שהמונחים למטבעות הכסף ולמשקלות היו דומים, אך היו הבדלים אזוריים בערכי המטבעות והמשקל. על כן התוספתא כאן נדרשת לקבוע את מערכת המטבעות שנעשה בה כאן שימוש. כך כאן, וכך גם בהלכות אחרות<sup class="footnote-marker">8</sup><i class="footnote">כגון משנה, פאה פ"ח מ"ז ומקבילותיה.</i>. מעה היא האובול הרומי<sup class="footnote-marker">9</sup><i class="footnote">קינדלר, הטביעה היהודית, עמ' 274.</i>, שהוא שישית דינר. אפיפניוס אומר שהאובול העשוי מכסף הוא שמינית האונקיה, וזו זהה לדעתו לשקל הכפול (זה שכונה במקורותינו שקל הקודש)<sup class="footnote-marker">10</sup><i class="footnote">אפיפניוס, על המשקלות, פסקה 49.</i>. אך הוא גם מפרש שהאובול שווה לגרה המקראית, ובשקל עשרים אובול<sup class="footnote-marker">11</sup><i class="footnote">שם, סוף פסקה 49.</i>, ואף מבחין בין אובול כסף לבין אובול מברזל (כנראה מנחושת). הנתונים אפוא סותרים זה את זה.
הבדלים הנובעים מעלות הפריטה באים לידי ביטוי בהלכה בעניין פדיון דמאי: "ומחללים אותו כסף על כסף נחשת על נחשת כסף על נחשת ונחושת על הפירות ובלבד שיחזור ויפדה את הפירות" (משנה, דמאי פ"א מ"ב). כאן המשנה מתנגדת לכל פדיון הכרוך בשינוי מטבעות. הערך המדויק של המטבעות איננו מהותי לצורך דיוננו.
נשוב למשנתנו. בהסכם חליפין רגיל שני הצדדים מחליפים מצרכים והם מחליטים על מחיר המצרכים. המחליף פרה בחמור מחליף בהמה בבהמה שוות ערך. אם הוא רוצה הוא רשאי להחליף פרה בטון חיטים, ואם לדעתו הפרה יקרה יותר, ינקוב את מחירה בשני טון, יותר או פחות, לפי ערכה. החלפה כזאת תקפה. אילו היו הזהב והכסף רק חפצים (כלומר גוש זהב תמורת גוש כסף) הרי ההחלפה תקפה בכל שער שהוא, ובלבד ששני הצדדים ישתוו על ערך המוצרים. אבל מטבעות זהב וכסף אינם נתפסים כחפץ אלא כמטבע בעל ערך נומינלי.
במשנתנו יש חילוף נוסח מהותי בין נוסחאות ארץ ישראל לנוסחאות בבל:
בדרך כלל הכסף הירוד, שהוא זמין ושימושי, קונה את היקר. כך למשל הנחושת קונה את הכסף, משום שיחסית לנחושת הכסף הוא חפץ ולא מטבע. ככל שהמטבע ירוד יותר, כך הוא פחות חפץ ויותר עריך נומינלי. על כן הנוסח "הכסף קונה את הזהב" מתאים לכלל שבמשנה. יחסית לכסף הזהב הוא חפץ, והכסף יותר עובר לסוחר. נוסח זה מתאים אפוא למהלך הכללי, ובמקורות שהבאנו לעיל ברור שהזהב הוא חפץ שקשה להמירו בכסף מזומן.
הקושי הוא בנוסח בבל, שבו הסחורה היקרה יותר קונה את הזולה יותר. הזהב קונה את הכסף ולא הכסף את הזהב. הווה אומר שאם שני הצדדים מסכימים להחלפה (משום מה אחד מהם מוותר מעט לחברו) הם רשאים כמובן לעשות כך, אבל את מעשה הקניין צריך לבצע במטבע היקר יותר, ואגב קניין זה ייקנה גם המטבע הזול יותר. אין צורך ששני הצדדים יגביהו (יעשו קניין כזה או אחר) כל אחד את המטבע שלו, ודי במסירת מטבע הזהב וקבלתו על ידי האחר<sup class="footnote-marker">12</sup><i class="footnote">בבבלי, מה ע"א; מו ע"א; קידושין כח ע"א ועוד מתנהל דיון האם מטבע יכול לשמש כסחר חליפין. זו שאלה המבטאת גם היא את היחס למטבע ומשקפת את המצב השונה בבבל מאשר בארץ ישראל. </i>.
מה ההיגיון שבמסורת הבבלית? ברור שהמסורת הבבלית אינה טעות או שיבוש העתקה, שכן נוסח זה מאומת מתוך סוגיית הבבלי למקום (מד ע"א). שפרבר הקדיש לנושא פרק ארוך<sup class="footnote-marker">13</sup><i class="footnote">שפרבר, מחירים, עמ' 90-69.</i> ולדעתו עמדת הבבלי היא תוצאה של ירידת ערך הזהב, כלומר הורדת אחוז הזהב הנקי מהמטבע. לדעתו עמדת הבבלי משקפת מציאות ארץ-ישראלית של תקופת האמוראים, מתקופת האינפלציה (מאה שלישית).
אכן אין ספק שבמאה השלישית התחולל תהליך אינפלציה במובנה הפיזי של המילה, כלומר אחוז הזהב במטבע קוצץ ובמקומו ערבבו בזהב ברונזה או עופרת. הוא הדין במטבעות הכסף: כמות מתכת הכסף שבהם יורדת בהדרגה. ברם ספק בעינינו אם תהליך זה עיצב את השקפת הבבלי. עדיין ברור שהזהב הוא יותר קשה להוצאה ולפריטה מאשר הכסף. ירידת ערך הזהב איננה משנה את המצב הבסיסי. יתר על כן, גם ערכם של מטבעות הכסף ירד במקביל. קשה לבדוק האם היחס בין המטבעות השתנה, אבל גם אם הערך היחסי השתנה עדיין ברור שהזהב הוא פחות מטבע מאשר מטבע הכסף.
בבבלי (מד ע"א) יש עדות נוספת להלכה בעניין: "מתני ליה רבי לרבי שמעון בריה: הזהב קונה את הכסף. אמר לו: רבי, שנית לנו בילדותיך הכסף קונה את הזהב ותחזור ותשנה לנו בזקנותיך הזהב קונה את הכסף?". אם כן בצעירותו שנה רבי "הכסף קונה את הזהב", ותו לא. התלמוד הבין שרבי שנה את כל המשפט "הזהב קונה את הכסף <u>והכסף אינו קונה את הזהב</u>", ברם השלמה זו איננה וניתן לשער שמשנת רבי הראשונה הייתה "הכסף קונה את הזהב והזהב את הכסף", זאת משום ששתי המתכות לא שימשו למסחר יום-יומי, שניהם היו מטבעות "כבדים" ששימושם בשוק היה מועט, על כן שניהם הם כסחורה וקונים זה את זה, או ששניהם נחשבו למטבע שימושי ושניהם קונים זה את זה. מאוחר יותר קבע רבי שהכסף נחשב ליותר מטבע, ואולי הדבר נובע מכך שהכסף הפך יותר ויותר למטבע שימושי, עקב האינפלציה. הבבלי מסביר הסבר זה, אך איננו מחדד את ההבחנה מדוע שינה רבי את דעתו. אפשר שלפנינו לא שינוי בעמדה ההלכתית אלא שינוי במצב עקב האינפלציה.
כך או כך הייתה מסורת שונה בדברי רבי, והבבלי רואה בכך התפתחות של ההלכה ושינוי כרונולוגי. בבבלי מוצעות גם עמדות אחרות שאין כאן שינוי היסטורי אלא ניתוח משפטי שונה, והאמוראים ורב אשי מעדיפים את העמדה החולקת (ש"הכסף אינו קונה את הזהב" – מד ע"ב). בבבלי מובא גם סיפור אחר מימי רבי חייא על תחילת תקופת האינפלציה כאשר הדינרים התייקרו (מד ע"ב), וקשה לדעת האם הסיפור משקף את ההתרחשויות בארץ ישראל או את עמדות אמוראי בבל.
שפרבר מקבל את שתי המסורות כריאליות ורואה בהן עדויות להתפתחות. יש להעיר שאפשר גם להציע שהמשנה מייצגת את תנאי הארץ ואילו הברייתא את תנאי בבל בלבד, ובפזורה זו היחס למטבעות שונה.
מבחינה נומיסמטית אין ספק שבתקופה הביזנטית (מאה רביעית ואילך) הפך הזהב להילך שימושי יותר ויותר. שני תהליכים גרמו לכך. האחד הוא תהליך האינפלציה ושחיקת ערך הזהב, תהליך שחידד דונקן ג'ונס<sup class="footnote-marker">14</sup><i class="footnote">התהליך ידוע היטב בספרות הרומית-ביזנטית. ראו למשל דונקן ג'ונס, כלכלה. את ההסבר למידע התלמודי הציע שפרבר, מחירים, עמ' 86 ואילך. </i>. עדיין הזהב היה זמין פחות מהכסף, אבל הפער ביניהם נהיה קטן יותר. התהליך הנוסף הוא הגידול בתופעת בעלי האחוזות העשירים, שגרם להצטברות הון בידי בודדים על חשבון מעמד הביניים<sup class="footnote-marker">15</sup><i class="footnote">ראו ג'יירוס, מטמונים; וינר וספראי, מטמונים. ג'יירוס אסף את רשימת כל מטמוני המזרח והראה שרק מהתקופה הביזנטית נשמרו מטמוני זהב. וינר וספראי בדקו את המידע הארץ-ישראלי. מאז פרסום מאמרם נוספו כמובן מטמונים רבים חדשים, אך התמונה הסטטיסטית לא השתנתה. ראו גם ביובסקי, המאה החמישית.</i>. כך או כך, הזהב היה רווח יותר. תופעה זו מתחוללת בארץ ישראל בתקופה הביזנטית והיא מאוחרת לימי רבי, אלא אם נניח שהמימרה אומנם מיוחסת לרבי אך משקפת את תקופת התלמוד.
אם כן סביר שבעבר כסף קנה זהב וזהב לא קנה כסף, ולאחר השינוי שניהם קונים זה את זה. לעומת זאת ההצעה שכיום זהב קונה כסף וכסף אינו קונה את הזהב איננה סבירה מבחינה כלכלית-ריאלית.
אפשרות אחרת להסברת ההלכה היא לתלותה בתחושת הציבור כאשר מטבע אחד מאבד מערכו. אפשר לקבוע שהכסף נותר בערכו והזהב (יחסית לכסף) נהיה זול יותר (אינפלציוני יותר), אבל אפשר גם להגדיר שהזהב נשאר במקומו והכסף התייקר. חילופי עמדות תודעתיים אלו מתבטאים ביחסים שבין נחושת לכסף: "רבי חנינה ורבי מנא, רבי חנינה אומר נחשא באתריה קיים כספא זליל כספא יקיר, רבי מנא אמר כספא באתריה קיים נחשא יקיר נחשא זליל" (רבי חנינא ורבי מנא, רבי חנינא אומר נחושת במקומה [בערכה] עומדת הכסף נהיה זול יותר, הכסף נהיה יקר יותר [מחיר הכסף משתנה וגמיש]. רבי חנינא אומר כסף עומר בערכו, נחושת נהיית זולה יותר, נחושת יקרה יותר" – ירו', קידושין פ"א ה"א, נח ע"ד). אין כאן מחלוקת לא הלכתית ולא מציאותית, אלא שתי הסתכלויות על אותה תופעה של אינפלציה ושינוי.
לפי הסבר זה:
בתקופה הקדומה שנה רבי שהכסף קונה את הזהב והזהב את הכסף, משום ששניהם היו בלתי זמינים באותה מידה. בסוף ימיו, אולי גם עקב מעברו לעיר הגדולה (ציפורי), או גם עקב שיפור המצב הכלכלי, הכסף נהיה זמין יותר אך לא כזהב, ולכן נקבע שהזהב קונה את הכסף.
התלמוד בחר לעקוב אחר הסוגיה של עצמו שלפיה דברי רבי בצעירותו מייצגים את עמדתו, ותיקן את המשנה כך שתתאים לצעירותו. תופעה דומה אירעה, אולי, במשנת עבודה זרה פ"ד מ"ד, ונעמוד עליה במקומה.
<b>הנחשת קונה את הכסף והכסף אינו קונה את הנחשת</b> – כמו ברישא. דינר כסף יקר יותר ממספר גדול ומקביל של דינרים מנחושת. בתוספתא שנצטט להלן היחס הוא 1:30, ולעיל, כלומר את הקניין, יש לבצע במטבע הכסף, כדברי התוספתא: " 'הזהב קונה את הכסף'. כיצד? נתן לו דינר זהב בעשרים וחמשה כסף, הרי זה קנה כל מקום שהוא. אבל אם נתן לו עשרים וחמשה כסף, בדינר זהב – הרי זה לא קנה עד שעה שימשוך. 'הנחשת קונה את הכסף'. כיצד? נתן לו שלשים איסר בדינר כסף, הרי זה קנה כל מקום שהוא. אבל אם נתן לו דינר של כסף, בשלשים איסר – הרי זה לא קנה עד שימשוך" (פ"ג הי"ג)<sup class="footnote-marker">16</sup><i class="footnote">אבל ראו את הערת הירושלמי שהובאה לעיל על החלפת הכספים בארבל ובטבריה.</i>
לכמות הפרוטות בדינר ראו קינדלר, הטביעה היהודית, וכן: "וכמה היא פרוטה, אחד ממאה ותשעים ושנים בדינר... נמצאו שתי סלעים שמונה דינרין. כל סלע מארבעה דינרין. חשוב לך כמה פרוטות בשמונה דינרין, שנאמר בערכך כסף שקלים בשקל הקדש, אלף וחמש מאות ושלשים ושש" (משנת רבי אליעזר פ"ג).. מבחינה נומינלית איסר הוא אחד חלקי 24 של דינר<sup class="footnote-marker">17</sup><i class="footnote">תוס', בבא בתרא פ"ה הי"א; קינדלר, הטביעה היהודית, עמ' 274. </i>, אבל בתוספתא זו האיסר מחליף את הדינר. המונחים הבלתי אחידים המצויים במקורות היהודיים מלמדים על שוק פשוט שבו העסקים נעשים בפרוטות ולא במטבעות גדולים, כדברי המדרשים שהבאנו לעיל. לעניין מעשר שני שנינו: "מחללין כסף על נחשת מדוחק, ולא שיתקיים כן אלא חוזר ומחללם על הכסף" (מעשר שני פ"ב מ"ו), ועל כך בתוספתא שם (פ"ב ה"ז): "מפני שאמרו מחללין נחשת על הכסף, וכסף על הזהב, כסף על הנחשת מדוחק, אבל לא זהב על הכסף. רבי לעזר בי רבי שמעון אומר כשם שמחללין כסף על נחשת, כך יחללו זהב על הכסף. אמר לו רבי ומפני מה מחללין כסף על נחשת? שכן מחללין כסף על הזהב, לא יחללו זהב על הכסף? שאין מחללין זהב על הנחשת".
לפי דין תורה פודים את הפירות של מעשר שני ומעלים את הכסף לירושלים, ושם מחללים אותו תמורת פירות או מצרכי מאכל אחרים, כלומר קונים בכסף מצרכי מאכל. הבעיה שהתעוררה הייתה מעשית. בזמן הפדיון פדו את הפירות במטבעות לפי ערך הפירות, ובאופן טבעי השתמשו במטבעות קטני ערך, כלומר במטבעות נחושת. כדי לחסוך בעלות ההובלה ובטרדה החליף אדם את מטבעות הנחושת הרבים במעט מטבעות כסף, או אפילו במטבעות זהב. המשנה מעלה את השאלה כיצד ינהג אדם הנמצא בירושלים ובידו מטבעות כסף וזהב. הוא אינו יכול, ואינו רוצה, לקנות פירות בכל המטבע, שכן המטבע יקר מדי, ובמטבע אחד הרבה יותר מצרכיו. השאלה נשאלת במסגרת מסכת מעשר שני, ועסקנו בה במקומה<sup class="footnote-marker">18</sup><i class="footnote">משנה, מעשר שני פ"ב מ"ח-מ"ט, וראו פירושנו לה.</i>. מכל מקום נקבע שמלתחילה אסור (או אולי צריך לנסח רצוי שלא) לחלל מטבע יקר על מטבע זול יותר, כלומר שאין לחלל מטבע זהב על כסף או על נחושת, אם כי אמרו במשנה שם "מחללין כסף על נחשת מדוחק" (פ"ב מ"ו), ובתוספתא שם: "לא יחללו זהב על הכסף, שאין מחללין זהב על הנחשת. רבי לעזר בי רבי שמעון אומר מעשר שני של זהב מחללין אותו על מעות שבירושלם. במי דברים אמורים בשל דמיי, אבל בשל ודיי הרי זה אסור" (פ"ב ה"ז). זו היא ההלכה שבמשנתנו. מותר לחלל מטבע יקר על מטבע זול, אך רק בדמאי, ובפירות מעשר שני הדבר ודאי אסור.
משנת מעשר שני היא אפוא כרבי אליעזר ברבי שמעון, אך ההלכות עיקרן מימי בית שמאי ובית הלל, וביררנו אותן בפירושנו למסכת מעשר שני (איור 13). הבבלי (נה ע"א) מניח שדין חילול מעשר שני זהה לדין חליפין. אנו מנינו שלושה נושאים: חליפין, פדיון דמאי ופריטת מעשר שני. בכולם עולות אותן שאלות אך המטרות ההלכתיות שונות, והן מכתיבות הלכות שונות, ואכן כל נושא עומד בפני עצמו ואין צורך להידחק ולהגיע לעמדה אחידה<sup class="footnote-marker">19</sup><i class="footnote">כך למשל במעשר שני המטרה היא שלא לפגוע בערך הכספי של כסף מעשר שני ולכן אין לחלל כסף יקר תמורת כסף זול, ואילו בהלכות מכר המטרה הפוכה, ואי אפשר לקנות בכסף היקר כסף זול. </i>. יתר על כן, מכיוון ששנינו מחלוקת (לעניין מעשר שני), מן הסתם הייתה מחלוקת דומה גם ביתר הנושאים. גם הביטוי התירו "כסף על הנחשת מדוחק" מעיד על גוֹני ביניים, ויתר המקורות המתירים המרה מן הסתם מתירים זאת מדוחק. בסוף המשנה נביא את מסורות הבבלי בעניין המציגות תמונה שונה ומשלימות את המידע שהצגנו עד עתה.
<b>מעות הרעות קונות את היפות והיפות אינן קונות את הרעות</b> – מעות יפות הן מעות חדשות ולא שחוקות, ואולי גם מעות לפני עידן האינפלציה ושחיקת ערך המטבע<sup class="footnote-marker">20</sup><i class="footnote">האינפלציה השתוללה בתקופה הרומית בין השנים 284-225. בדרך כלל המשנה משקפת רק תקופה קדומה יותר, אבל מן הסתם היו בשוק מטבעות בעלי תכולת כסף שונה גם קודם. הבבלי מכנה את המטבעות היפות "מטבע חריף".</i>. לכאורה דין זה הוא ההפך מהרישא, שהרי ברישא כסף טוב (זהב) קונה כסף פחות טוב (כסף) ואילו כאן הרע קונה את הטוב. אלא יש לומר שמטבע רע איננו מטבע כלל אלא ערכו רק כגוש מתכת והוא כסתם מטלטלין, והוא ששנינו להלן שהמטלטלין קונים את המטבע והמטבע איננו קונה מטלטלין. <b>אסימון</b> – אסימון הוא מטבע ללא כתובת, א-סימון (ללא סימן). השתמשו באסימונים בכניסה לבית מרחץ ושאר מופעים, אך גם לצרכים אחרים, מסחריים בחלקם. הבבלי (מז ע"ב) מפרש: "מאי אסימון? אמר רב: מעות הניתנות בסימן לבית המרחץ". התלמוד מקשה על כך ודן בכך, אך כפשוטה זו מילה יוונית מוכרת (סימן במקורה זו מילה יוונית שהועברה לעברית של חז"ל ונותרה בעברית עד זמננו) ואסימונים רבים נמצאו בחפירות ארכאולוגיות.
ערכו הכספי של אסימון הוא רק כערך המתכת ולכן הוא חפץ, ולא מטבע. <b>קונה את המטביע</b> – מטלטלין קונים מטבע, <b>והמטביע אינו קונה את אסימון</b> – מטבע איננו קונה מטלטלין (להלן).<b> המטלטלין קונים את המטביע והמטביע אינו קונה את המטלטלים</b> – זה סיכום של שתי ההלכות הקודמות, וההנמקה להן.<b> זה הכלל כל המטלטלין קונים זה את זה</b> – מטלטלין קונים מטלטלין וקונים מטבע, אך לא ההפך.
במשנתנו ברור שמטבעות אינם מהווים חליפין למטלטלין, אבל בבבלי (מה ע"א) יש מחלוקת בנושא בין רב ללוי. לוי הוא רבי לוי בר סיסי שבא מארץ ישראל, ורב למד בארץ ישראל. שניהם משקפים אפוא עמדות ארץ-ישראליות, אבל התלמוד עצמו נערך בבבל. מכל מקום לפנינו שני ביטויים לתפיסת המטבעות כעריך נומינלי ולא כחפץ. שתיהן בבבלי בלבד, אם כי בשם חכמים ארץ-ישראליים.

Mishnah 2

<small>עפ”י כתב יד קופמן</small>
<b>כיצד</b> – מטבע איננו קונה מטלטלין,<b> משך ממנו פרות ולא נתן לו מעות אינו יכול לחזור בו</b> – כי המטלטלין (הפירות) קונים את המטבע. המכר העיקרי כאן הוא הפירות, והמטבעות הם תשלום רגיל ולא סחר חליפין, ולכן המטבעות טרם ניקנו למוכר. הלשון "אינו יכול לחזור בו" מעידה על מקור לשוני שונה מיתר המשנה, שכן בפסקאות האחרות מופיע המונח "אינו קונה". זה אפוא משפט המשתמש בשפה הלכתית שונה, ובא ממקור אחר<sup class="footnote-marker">21</sup><i class="footnote">דה פריס, הלכות אחדות.</i>.<b> נתן לו מעות</b> [<b>ו</b>]<b>לא משך ממנו פירות יכול לחזור בו</b> – כי הכסף איננו קונה מטלטלין, ובלשוננו: אומנם התמורה ניתנה אך טרם נעשה מעשה קניין. תפיסה כלכלית זו רואה בתשלום רק תשלום, ולא מעשה קניין, וכאמור בסוף המשנה הקודמת עם התפתחות המסחר נתפס התשלום יותר ויותר כקניין. סיפור אחר מופיע בירושלמי<sup class="footnote-marker">22</sup><i class="footnote">מצוטט לפי נוסח כתב יד אסקוריאל, מהדורת רוזנטל-ליברמן.</i>: "אדם שאמר לחברו פרתי אני מבקש למכור. אמר ליה בכמן? אמר ליה בחמשה דינר. אזל רחקיה (דחקיה?) גבי טרפי זיטא<sup class="footnote-marker">23</sup><i class="footnote">טרפזיטס – שולחני, כך מפרש ליברמן בפירושו לירושלמי נזיקין.</i>. בצפרא עבר ואשכחיה קאים תמן. אמר לה מה את עביד הכא? אמר ליה אנא בעינא מיסב אליך דינרייה דסמכתני. מה את בעי מזבון לך בהון? אמר ליה חמור. אמר לו הרי חמורך אצלי. משך זה לא קנה זה אלא כל אחד ואחד ניקנה בגופו" (פ"א ה"א, ט ע"ג – אדם שאמר לחברו פרתי אני מבקש למכור. אמר לו בכמה? אמר לו בחמישה דינר. הלך ודחקו<sup class="footnote-marker">24</sup><i class="footnote">כך כנראה יש לגרוס, "דחקיה". הקונה מאיץ במוכר ומבצע את התשלום מיידית דרך השולחני. כלומר גם הדמים אינם ניתנים ישירות אלא בהמחאה אצל השולחני.</i> אצל השולחני [טרפיזיטא – טרפזיטס], כלומר השולחני הלווה לקונה את הכסף והקונה הלך לביתו עם חשבון פתוח אצל השולחני על סך חמשת דינריו. בבוקר עבר [הקונה של הפרה] ומצאו [את מוכר הפרה] עומד שם [ליד הטרפזיטס – השולחני], אמר לו מה אתה עושה כאן? אמר לו אני רוצה להסב את הכסף שסמכת לי [אצל השולחני]. מה אתה רוצה לקנות? אמר לו חמור. אמר לו [בעל הפרה המקורי] הרי חמורך אצלי – כלומר הציע לו חמור לקנייה). לפי התלמוד לפנינו שתי עסקאות. בראשונה מכר צד א' ל-ב' פרה, וצד ב' שילם בהמחאה אצל השולחני. כאשר בא צד א' לגבות את ההמחאה מכר לו צד ב' חמור תמורת הכסף של צד ב' המופקד אצל השולחני. מבחינת הגמרא אין כאן החלפה של חמור בפרה אלא עסקאות נפרדות, וגם משמע שהסבת כסף אצל השולחני (בלשוננו כתיבת צ'ק לבנק) איננה מעשה קניין. הפרה נקנית רק במשיכה, וכן החמור. אם כן בארץ ישראל האמוראית עדיין מטבע איננו קונה את המטלטלין.
<b>אבל אמרו מי שפרע מאנשי דור המבול עתיד להיפרע ממי שאינו עומד בדיבורו</b> – אומנם אין כאן קניין, אבל עם התשלום נוצרה התחייבות למכירה. <b>רבי שמעון אומר כל שהכסף בידו ידו לעליונה</b> – הכסף קונה את המטלטלין. אם כן קיימת מחלוקת האם הכסף קונה את המטלטלין. הבבלי רואה בכך התפתחות בימי רבי עצמו. בתוספתא מצויה הנוסחה המלאה של מי שפרע, ושם היא מופיעה כחלק מדברי רבי שמעון עצמו: "רבי שמעון אומר, אף כשאמרו 'טלית קונה דינרי זהב'<sup class="footnote-marker">25</sup><i class="footnote">משפט זה מצוטט מתוך ההלכה השנויה קודם בתוספתא. הברייתא מצוטטת לעניין אחר בבבלי, מח ע"א.</i> בכל מקום כך הלכה, אבל מי שפרע מאנשי דור המבול ומאנשי דור הפלגה עתיד ליפרע ממי שאינו עומד בדיבורו" (פ"ג הי"ד; בבלי, מט ע"א). למשנה יש השלמה בתוספתא, פ"ג הט"ו, במסגרת הלכות הונאה.
משנתנו מביאה את חכמי דור אושה, אך מהתוספתא ברור שעמדה לפניהם משנה קדומה הכוללת את עיקרי ההלכות, מעין אותה משנה הערוכה לפנינו בתחילת הפרק ובתחילת התוספתא שם.
גם למשנה זו תוספתא מקבילה שיש בה חזרות, וניכר שלפנינו שני עיבודים או עריכות של אותו חומר תנאי קדום<sup class="footnote-marker">26</sup><i class="footnote">דה פריס, הלכות אחדות. </i>.

Mishnah 3

<b>מסכת אונאה</b>
ממשנה ג עד משנה ז פרושה לפני הלומד "מסכת אונאה". כפי שנראה מסכת זו ערוכה בקפדנות, וסדר העריכה כולל מסרים ספרותיים רעיוניים. למסכת מקבילה בספרא ובתוספתא. המקבילה בספרא תידון בסוף הפרק. בתוספתא ההלכות פחות או יותר מקבילות, ונראה שלפני התוספתא והמשנה מקור קדום ששתיהן מלקטות ממנו כמעט אותם חומרים. בתוספתא יש גם הסבר לשרשור משניות ד ו-ה (להלן במשנה ה), וכן הסבר לשרשור כל "מסכת אונאה" למשניות הקודמות, כפי שהצגנו במבוא למסכת זו.
ההגדרה ההלכתית של הונאה היא הפקעת מחיר ברמה מסוימת. הנחת המשנה היא שלחפץ יש "מחיר", בניגוד לזמננו שבו המחיר הוא מה שהשוק מוכן לשלם. קדמונינו פעלו במסגרת כלכלית שבה לכל חפץ "מחיר" קבוע. בתוצרת חקלאית המחיר עשוי להשתנות בכל שנה, ואז נקבע ה"שער", ושער זה שריר. בפועל הדברים מסובכים יותר ורק המומחים יודעים מהו ה"שער", וראו להלן פ"ה מ"ז. אם אדם הונה את חברו וגבה מחיר מופקע, או שילם מחיר זול במיוחד, הרי זה ניצול לרעה של תמימות או של מצב רגעי קשה (צורך דחוף במזומנים), ואדם הגון אסור לו להונות או לנצל טעויות.
עדות לכך שהשער לא תמיד היה ברור וחד-משמעי יש בכך שלעיתים נדרשת "שומה". השומה נדרשת היכן שיש שני צדדים המתווכחים ביניהם, כולל מצב שבו הצד השני הוא "גבוה", הקדש או פדיון פירות מעשר שני<sup class="footnote-marker">27</sup><i class="footnote">ראו המבוא למסכת מעשר שני. </i>.
במבוא למסכת נזיקין הצגנו את דין הונאה כמקרה של חדירת המערכת המוסרית לתוך דיני ממונות. חדירה זו נותרת במקומה, עם זאת בספרות האמוראית כל דין הונאה צומצם ושונה, והרחבנו בכך במבוא למסכת בבא מציעא.
דין הונאה כולו משקף משק בלתי מפותח ופחות חופשי. לחפצים בו מחירים קבועים, דבר שאיננו הולם שוק חופשי (קפיטליסטי); אולי בגלל זה צומצם הדין על ידי האמוראים.
<small>עפ”י כתב יד קופמן</small>
<b>ההוניה ארבע כסף מעשרים וארבע כסף לסלע</b> – ההונאה היא לכל הפחות שישית, והדוגמה היא ארבעה מעשרים וארבעה. אגב כך אנו שומעים על תעריף של 24 מטבעות לסלע. הסלע הוא ארבעה דינרים, ומדובר על מעה שהיא שישית הדינר. הונאה במעה היא הונאה שחייבים להחזירה. הלשון מעט קשה; די היה לומר שהיא שתות, אבל חכמים רצו לנקוב גם באחוזים וגם בשם מטבע בעל שווי. אולי יש להסיק שאלו שני תְנאים מצטרפים: גם שההונאה תהה לפחות בשיעור 16.6% (שתות) וגם לפחות מעה. בסוף משנה ה נוכיח טענה זו (של ערך מינימלי להונאה).
התוספתא קובעת: "ההונאה שמנה כסף. במה דברים אמורים, בדינרין ובסלעין, אבל בדינרי זהב ובמטבעות של נחשת היה מוציאן בשויהן" (פ"ג הי"ט). שמונה כסף הם כרבי טרפון (שמונה מעות מתוך דינר כסף). התוספתא קובעת שההונאה היא רק במטבעות כסף, אבל במטבעות נחושת ומטבעות זהב אין דין הונאה. טעמה של ההלכה לא נמסר: האם במטבעות נחושת ערך ההונאה קטן יותר? או תדיר פחות? ולמה אין הונאה במטבעות זהב? אולי משום שלזהב אין מחיר קבוע ומי שמחזיק בידו מחזיק לא כסף נומינלי אלא "אוצר"? אין על כך תשובה. בפועל, מכיוון שרוב המסחר היה במטבעות נחושת, הרי שההלכה בתוספתא בעצם הופכת (או רוצה להפוך) את כל דין הונאה לפחות מעשי.
ההלכה בתוספתא מוכיחה שהמסחר העיקרי נעשה במטבעות הכסף. בממצא הארכאולוגי מוצאים בעיקר מטבעות נחושת. המטבעות היקרים יותר לא הילכו בשוק, וגם אבדו פחות, ומטבעות הנחושת היו כסף קטן בלבד. שאלה זו, באילו מטבעות נעשה המסחר, מעסיקה את חוקי הכלכלה בתקופה הרומית (בארץ ישראל ובסביבותיה). בהלכה שבתוספתא עדות חשובה בנושא.
ניסוח המשנה מלמד על ציבור שחשיבתו המתמטית איננה סדורה. תמיד ניתנות דוגמאות של מספרים ידועים, ולא שישית (אחד לשישה) או חישוב לפי תריסר. בתקופה הקדומה החלוקה לא היה מטרית, שבה עשרה או מאה הם יחידת הבסיס, אלא תריסר. אבל המשנה גם איננה משתמשת בתריסר, אלא במספר של חפץ ידוע: ארבעה כסף, ממטבע של 24 דינרים לסלע (ולא 25 כרגיל). אין הכוונה שיש סלע כזה של 24 דינרים, אלא ניתן מספר מלאכותי כדי לא לדבר על חלקי דינר.
בירושלמי זו מחלוקת אמוראים: "רב אמר שיעור הוא, רבי יוחנן אמר לית הוא שיעורא הוא" (ה"ג, ט ע"ד). אין לנו אלא לומר שרב מפרש את מה שנראה לנו כפשט המשנה, ושהמילה "מעה" היא שיעור מינימלי, ואילו רבי יוחנן רוצה להרחיב את המשנה ולהחיל אותה גם על מקרים של מסחר זעיר יותר. מצד שני מימרתו של רבי יוחנן מנוגדת למשנה בעליל, ולמעשה שומטת את הקרקע מתחת לתפיסה של דיני הונאה. במשמעות הדבר עסקנו במבוא. <b>שתות למקח</b> – שישית מערך הסחורה.
<b>עד אמתי מותר להחזיר</b> – מי שהונו אותו רשאי להחזיר את המיקח, אך זכות ההחזרה מוגבלתבזמן. <b>כדי שיראה לתגר</b> – התגר הוא הסוחר הגדול הבא מהעיר לעיירה הכפרית. התגר נחשב גם למומחה המקומי למטבעות, ויודע מה טיבו של המטבע. לפי ההמשך "עד שיראה לתגר" הוא פחות מיום, כלומר התגר מצוי בשוק כל יום. <b>או לקרובו</b> – עד שיספיק להראות את המטבע לקרובו. בתוספתא במקום "קרובו" נאמר ל"בקי", כלומר המומחה במטבעות הגדול ביותר בכפר (פ"ג הט"ו).להלן נרחיב בטיבו של התגר.
<b>הורה רבי טרפון בלוד ההוניה שמונת כסף לסלע שליש למקח</b> – ההונאה היא רק בהטעיה גבוהה פי שניים (33%), שמונה סלעים בדינר או טריסית בדינר (כך בתוספתא פ"ג הכ"ו). טריסית היא מטבע מוכר הנזכר פעמים רבות (ראו פירושנו למשנה א). <b>ושמחו תגרי לוד</b> – רבי טרפון חי ופעל בלוד, שהייתה אז כפר גדול. תגרי לוד שמחו על הפסק שאפשר להם להעלות מחירים ולהטעות את לקוחותיהם עד שליש. <b>אמר להם מותר להחזיר כל היום</b> – ולא רק עד שיראנו לתגר, <b>אמרו יניח לנו רבי טרפון מקומינו</b> – המשנה מתארת את התגרים כמטעים את הבריות. הארכת זמן הבדיקה פגעה ביכולתם להטעות, <b>וחזרו לדברי חכמים</b> – בהסכמה הדדית חזרו להלכה הקדומה. ההלכה שבמשנה היא אפוא מלפני רבי טרפון (סוף דור יבנה). בתוספתא נמסרים דברי רבי טרפון על ידי תלמידו, רבי יהודה (פ"ג הי"ז). המשנה מוסרת את מחלוקת חכמי דור יבנה, והתוספתא את אותה מחלוקת בשם חכמי דור אושה. זו דוגמה עד כמה מסוכן לתארך מימרות לפי שם אומריהן, או לפי התְנאים במקום ובזמן ייחודי. כל המשנה מצויה בספרא המקביל (ה"ה); בסוף הפרק נרכז את דיני הספרא. סדר ההלכות בו שונה לחלוטין.
במשנה לא נאמר במה הייתה הטעות, בערך הכסף או בערך המטבע, אך נרמז שלפחות מדידת הטעות (ההונאה) היא בכסף.
הנחת התוספתא היא שהטעות (ההונאה) היא בטיב המטבע, ולא בערך הפירות. קורא בן זמננו תמה: וכי כיצד יכול לחול בלבול כה גדול (עד שישית או עד שליש) בערך המטבע? אבל כנראה זה היה המצב בכלכלה הרומית. אומנם היו מטבעות כסף וזהב בעריכים קבועים, אבל הערך הנקוב לא הופיע על המטבע. יתר על כן, בשוק הילכו מטבעות רבים, מהם מזויפים. אבל גם במטבעות הבלתי מזויפים והבלתי שחוקים היה פער. לכל עיר הייתה זכות לטבוע מטבעות נחושת, והעריך שלהם לא היה כתוב על המטבע. ערים יווניות ורומיות לא היו רשאיות לטבוע מטבעות כסף וזהב, אבל השליטים האוטונומיים במזרח, שפעלו עד ראשית המאה השנייה, הטביעו כל אחד מטבעות במידת "נקיון" שונה<sup class="footnote-marker">28</sup><i class="footnote">"ניקיון" משמעו אחוז הכסף במטבע. תמיד מערבים בו מעט ברזל לייצוב המטבע, אבל היו גם שעירבו ברזל או עופרת כדי להוזיל את המטבע. </i>. תפקידו של השולחני היה להעריך את טיב המטבע ואת רמת הזיוף שבו, וכאמור בטווח זה היו טעויות גדולות. במהלך החצי הראשון של המאה השלישית פסקה הטביעה העירונית (של מטבעות נחושת) בכל האימפריה. הטביעה מעתה הייתה אימפריאלית בלבד, ועדיין אחוז המתכת הנקייה (במטבעות כסף וזהב) היה בירידה מתמדת. מטבעות רגילים הילכו בשוק במשך 50-40 שנה, כלומר באותו זמן הילכו מטבעות בעלי ערך שונה (בגלל אחוז המתכת השונה). ההפרשים היו לעיתים עד 20%.
חוקרים מתחבטים כיצד זיהו התושבים את ערך המטבע. את מטבעות הכסף ניתן היה לשקול במאזניים מדויקים, אבל במטבעות הנחושת אין למשקל משמעות וערך המטבע היה פחות מערך המתכת שבו. היו שהציעו שקוטר המטבע ביטא את ערכו, ועדיין הדברים צריכים עיון<sup class="footnote-marker">29</sup><i class="footnote">ראו ברקאי, מטבעת סקיתופוליס.</i>. על כל פנים, המקורות מעידים על אי-הכרת המטבעות ועל בורות נפוצה בתחום זה. אין אלא לומר שהחקלאי לא היה מיומן במסחר. מההלכה האחרונה משתקף משק סגור במידה רבה, שהחקלאים בו ממעטים במסחר. זו תמונת מצב שמתאימה לסוף ימי בית שני. במהלך התקופה הרומית עבר הכפר ביהודה תהליכי "היפתחות" ושכלול, והתיאור במשנה איננו מתאים לעיירה שיש בה חנויות מספר, ושלל בעלי מלאכה המוכרים את פרי עבודתם בכסף. התיאור גם איננו מתאים לממצא הארכאולוגי בתקופה הרומית המאוחרת (מאה רביעית), שממנה נמצאו בכל אתר כפרי מטבעות נחושת רבים. עסקנו בכך במבוא.
מהמשנה משמע שהחזרה בטענת הונאה היא לזמן קצר, פחות מכל היום כולו. הבבלי מציע הבחנה נוספת, בין הונאה בשתות להונאה בסכום גבוה יותר. את ההבחנה הזאת הוא מעייל להלכה (נ ע"ב). הבבלי מכיר מן הסתם את ההבחנה, אך במשנה שלנו היא איננה.

Mishnah 4

<small>עפ”י כתב יד קופמן</small>
<b>אחד הלוקיח ואחד המוכר יש להם הוניה</b> – כל אחד מהם רשאי לחזור בו בטענה שהשני הונה אותו. אבל בבבלי יש מחלוקת בעניין ומובאת עמדה שרק ללוקח זכות לחזור בו ולא למוכר.<b> כשם שהוניה להדיוט כך הוניה לתגר</b> – גם התגר רשאי לטעון שהכפרי הונה אותו, אף על פי שהוא אמור להיות המומחה. הכפרי רשאי להמתין עם טענת ההונאה עד שיתייעץ עם המומחה, ואי אפשר לטעון כלפי התגר שכמומחה היה עליו להתייעץ עם עצמו. לא כל תגר מומחה לכל דבר, וגם הוא רשאי לטעות. <b>רבי יהודה אומר אין תגר הוניה</b> – לתגר לא שמורה זכות ההונאה. ההונאה היא אפוא הלכה חד-צדדית, לטובת הכפרי ונגד התגר<sup class="footnote-marker">30</sup><i class="footnote">הבבלי (נא ע"א) פירש שאין לתגר הונאה פירושו שלא חלים עליו פרטי ההלכה. כך למשל יש לו דין הונאה כבר על פחות משווה פרוטה. אבל החובה להחזיר את המכר בטעות של כשישית חלה גם עליו. אין זה פירוש אלא הסבת המשנה למציאות של התלמוד הבבלי, כשהתגר כבר היה סוחר רגיל ולא היה ברור למה אין לו זכות טענת הונאה. ואכן בבבלי נא ע"א מצויה גם הדעה שהמוכר רשאי לחזור בו, אפילו יותר זמן מהלקוח. גם זו קריאה מגמתית של המשנה. המשנה מעניקה למוכר זכות לחזרה עד זמן קצר, ורב נחמן "מפרש" שהקצבת הזמן במשנה היא רק ללקוח.</i>. המחלוקת חוזרת בספרא (בהר פרשה ג, ו). בקשר שבין הספרא למשנה נעסוק בסוף הפרק. כאמור, בבבלי מובאת הדעה שאין ללקוח זכות הונאה. מסתבר שמחלוקת זו הולמת את המחלוקת במשנה ובספרא, כלומר שהלקוח (הקונה) הוא התגר. הצמד "תגר וכפרי" מוכר, והוא צמד חברתי מובהק. התגר הוא הסוחר הממולח, הזר המגיע לכפר מ"למעלה", מהפוליס, והכפרי הוא החקלאי המקומי. לעומת זאת הצמד "קונה ומוכר" הוא ניסוח שאין בו מתח חברתי ולא ניגוד מעמדי. הניסוח של הבבלי מובן רק לאור העברתו מארץ ישראל, תוך טשטוש המתח החברתי שהוא הרקע לקביעה ההלכתית. ה"לוקח" של התלמוד איננו הקונה הזעיר, אלא כוונת התלמוד לחקלאי המוכר סחורה לתגר או לסוחר עירוני.
מכל מקום, הבבלי ופרשניו מתעלמים מהרקע החברתי המוצע ומציעים שהתגר איננו טועה לעולם "מפני שהוא בקי" (נא ע"א), שכן הוא בעל הידע, לכן אם "טעה" אין הוא רשאי לחזור בו. פרשנות זו איננה מתאימה ל"מוכר" סתם, שכן סתם מוכר איננו סוחר, ולעיתים הוא החקלאי המגדל, כשם שלא תמיד הקונה הוא תגר. בעיר הגדולה התגר מוכר את סחורתו למקומיים בשוק, או לסוחרים גדולים יותר המייצאים את הפירות.
לכאורה הסיפור על רבי טרפון מוכיח שדין הונאה חל גם על תגרים (וכן מסביר הבבלי, נה ע"ב). ברם ניתן גם לפרש שבמקרה שבמשנה התגרים הם המטעים ולכן מצמצמים את זכות הטענה של המוכרים להם, ושל הקונים מהם. על כל פנים לוד היא עיירה יהודית (בימי רבי טרפון עדיין איננה פוליס), ותגריה הם בעצם יהודים. המתיחות המתוארת עם התגר היא עם נציג הפוליס הנוכרית, ובלשון הבבלי, המתעלם מהרקע החברתי לטובת האחידות המשפטית, תגרי לוד רגיל שהם טועים (נה ע"ב).
<b>משהוטל עליו</b> – לפי ההמשך מי ש"הוטל עליו" הוא מי שהוטלה נגדו הונאה, כלומר שבא בטענת הונאה, <b>ידו לעליונה</b> – הוא בוחר את צורת תיקון העוול,<b> שהוא אומר לו תן לי את מעותי</b> – כלומר זכותו לבטל את המיקח, זה יחזיר את הכסף וזה את המעות,<b> אמ</b>ר<b> תן לי מה שהוניתני</b> – או שהמיקח שריר, וזה שהונה ישיב את דמי ההונאה. "הוטל עליו" הוא מונח יחידאי המופיע רק בדיני הונאה. הבחירה במינוח מיוחדת. היא מציגה מצג כאילו מי שספג את ההונאה חסר כוח מיקוח, המחיר הגבוה עד עוול מוטל אליו, ולא נבחר על ידו. יש להניח שהבחירה הספרותית במינוח זה מעידה על התפיסה של לקוח קטן מול סוחר גדול שמטיל מחירים בעריצות. מינוח זה מצטרף לאשר כתבנו ברישא שדין הונאה נועד לטובת החקלאי הקטן, מול הסוחר העירוני הממולח והחזק.
גם בסוגיית הבבלי בא הניסוח שבתוספתא לידי ביטוי. כך למשל בבבלי (נ ע"ב): "אונאה פחות משתות – נקנה מקח, יתר על שתות – בטל מקח, שתות – קנה ומחזיר אונאה, דברי רבי נתן. רבי יהודה הנשיא אומר: יד מוכר על העליונה, רוצה – אומר לו תן לי מקחי, או תן לי מה שאניתני". אם כן גם רבי סבור שיש טענת הונאה גם למוכר. הוא איננו קובע שללקוח אין טענת הונאה, אלא שהמוכר הוא המחליט (במקרה המיוחד הזה) האם המיקח בטל או שהקונה יחזיר את ההונאה. אם כן במקרה גבולי זה יד המוכר על העליונה<sup class="footnote-marker">31</sup><i class="footnote">ראו עוד בבלי, נא ע"א.</i>. כלומר המוכר מחליט כיצד ימומש דין הונאה (בהתאם לטובתו האישית).
כפי שהדגשנו במבוא ל"מסכת אונאה" כל מערכת דיני הונאה היא "פריצה" של דיני המוסר לתוך המערך הכלכלי-משקי. ההונאה יוצאת בדיינים, כלומר ניתנת להפקעה ולבירור משפטי. עצם השאלה האם לתגר זכות לטעון להונאה מניחה שבעצם בדרך כלל התגר מטעה את הכפרי הפשוט. את טיבו של התגר נסביר בנספח למסכת, ונראה שתדמיתו היא של הסוחר עירוני הממולח והבקי ב"הבלי" העולם הזה, וההונאה היא כלי המגן על הכפרי הבור נגד הסוחר העירוני הנתפס כעוין. התגר הוא נציג (בלתי פורמלי כמובן) של הפוליס הנוכרית במגזר הכפרי. הוא נתפס כעוין, רמאי ומניפולטור, כשם שהפוליס כולה נתפסה ככזאת<sup class="footnote-marker">32</sup><i class="footnote">הבבלי (נא ע"א) מציג זאת כאוקימתא: "אמר רב נחמן אמר רב: בתגר ספסר שנו", כלומר במתווך. מה שהיה ברור לתנאים, שדיברו על מציאות זמנם, נדרש כבר להסבר של אמוראי בבל, שעבורם המוסד של ה"תגר" כבר לא היה מציאות מוכרת אלא מוסד שצריך להסביר את היחס אליו.</i>. על כן בא הדיון האם יש לו זכות לטענת הונאה, ולפי רבי יהודה אין לו זכות כזאת. גם החולק עליו מכיר כנראה בכך שבדרך כלל אין זה רגיל שהתגר הגון וטועה<sup class="footnote-marker">33</sup><i class="footnote">על עצם הרעיון עמד גרוסמן, אונאה, עמ' 17. </i>. זו כאמור גם הגדרת הבבלי, שלמוכר זכות טענת הונאה אך לא ללוקח. הסוחר חשוד בהונאה, וזכות הטענה נשמרת רק למוכר. כך אנו מציעים לפרש את ההיגיון שמאחורי הצעת הבבלי.
<b>רווח מופרז</b>
ההתנגדות לרווח מופרז מופיעה כהלכה לכל דבר בתוספתא<sup class="footnote-marker">34</sup><i class="footnote">לדיון ברווח המופרז וסיכום עמדות הראשונים ראו רקובר, המסחר.</i>: "1. אין אוצרין בארץ ישראל דברים שיש בהן חיי נפש כגון יינות שמנים וסלתות פירות, אבל דברים שאין בהן חיי נפש כגון כמון ותבלין הרי זה מותר. ועוצרין שלש שנים, ערב שביעית ושביעית ומוצאי שביעית. במה דברים אמורים, בלוקח מן השוק, אבל בכונס מתוך שלו אפילו עשר שנים מותר לאצר. בשנת בצורת אפילו קב חרובין ולא יעצור, מפני שמכניס מאירה בשערים. 2. אין משתכרין בתבואה, אבל משתכרין ביין ושמן וקטניות. אמרו עליו על רבי אלעזר בן עזריה שהיה משתכר ביין ושמן כל ימיו. 3. אין מוציאין מסוריא דברים שיש בהן חיי נפש, כגון יינות שמנים וסלתות, ורבי אומר, אומר אני שמוציאין יין לסוריא מפני שממעיט את התיפלה. כשם שאין מוציאין לסוריא כך אין מוציאין מהפרכיא להפרכיא, ורבי יהודה מתיר מהפרכיא להפרכיא" (עבודה זרה פ"ד ה"א-ה"ב, עמ' 457-456).
סדרת הלכות זו משובצת באמצע הדיון סביב המשנה העוסקת במסחר עם נוכרים, ולאחר גוש הלכות זה מופיעות הלכות הקשורות לעזיבת ארץ ישראל. שלושה איסורים כאן: לא לאגור מוצרים חיוניים כדי לא לגרום להעלאת יוקר המחיה; לא להרוויח כלל ממכירת מוצרי מזון – מאיסור דרקוני (ובלתי מעשי – אוטופי) זה מסתייגת הברייתא; האיסור השלישי הוא לייצא מזון חיוני. לא ברור האם האיסור הוא לייצא מסוריה, או לייצא לסוריה. כך או כך, האיסור נראה מופרז. ארץ ישראל ייצאה לסוריה ולשאר העולם יין ושמן.
במנותק מתוספתא עבודה זרה, ממשנתנו ומכל הקשר סביר אחר, מופיע בתוספתא: "אין מסתכרין לא בביצים ולא בפירות פעמים, דברי רבי יהודה, וחכמים מתירין" (בבא בתרא פ"ה הי"ג). פעמיים (פי שניים) מתואר כאן כרווח מופרז. עמדה זו תחזור להלן גם בבבלי, המצטט את הברייתא מתוספתא עבודה זרה. חקלאים בני זמננו היו שמחים מאוד לו פער התיווך היה רק תוספת של 100% למחיר הראשוני. רבי יהודה הוא זה הקורא להפחתת התחרות (שימור המצב הכלכלי הקיים) ולהגבלת מחירים<sup class="footnote-marker">35</sup><i class="footnote">ראו להלן פירושנו למשנה יא. </i>. מן הראוי להעיר שחישוב הרווח בפירות ברור. המחיר נמדד לפי המחיר הרגיל של החקלאי והוא ה"שער" (להלן פ"ה מ"ו), אך חישוב מחיר הביצים נראה לכאורה תאורטי. התרנגולת גדלה במשק העזר, בחצר, ללא השקעה כלכלית. היא אכלה משיירי האוכל, והטילה ביצים לעיתים מזומנות<sup class="footnote-marker">36</sup><i class="footnote">ראו לעיל בבא קמא פ"ב מ"א, ופירושנו לשבת פכ"ד מ"ג.</i>. בתנאים אלו אין לביצים מחיר, כל מחיר הוא סביר. כיצד מחשבים אפוא "פעמיים" בביצים? אולי הכוונה למחיר שבו התגר מוכר את הביצים בשוק (פי שניים ממה שקנה אותן).
אומנם המינוח הוא הלכתי, אך הוא מופרז ובלתי מעשי. לכאורה לפנינו המשך של האוטופיה הכלכלית המתנגדת לכל מסחר, ברם אין כאן רק אוטופיה. "אין משתכרין בתבואה", אבל משתכרין ביין ושמן. מן הסתם הכוונה להשתכרות מופרזת, מעבר לדמי ההובלה. גם היצוא לא נאסר כולו.
במקבילות ההתנגדות תחומה יותר ומופרזת פחות: "ומפקיעי שערים, ומקטיני מדות, והמלוים ברבית, ואוצרים הפירות לעשות [מהם] שכר בארץ ישראל (שנאמר) עליהם [הוא אומר] 'נשבע ה' בגאון יעקב אם אשכח לנצח כל מעשיהם' (עמוס ח ז)" (אבות דרבי נתן, נו"ב פל"ה, עמ' 86). מקטיני שערים הם גנבים לכל דבר; מלווי בריבית הם סוחרים, אך מסחר אסור, ואליהם מצטרפים "מפקיעי שערים ואוצרי פירות", אלו המחכים לירידת מחיר השוק ופוגעים בסדרי המסחר.
סוגיה ארוכה יחסית יש בבבלי בבא בתרא (צ ע"א – צא ע"א<sup class="footnote-marker">37</sup><i class="footnote">וכן מנחות עז ע"א.</i>). המספרים מתייחסים לסעיפים שבמימרה המקורית שבתוספתא. אנו נצטט את הסוגיה במקוטע:
אמר שמואל, אין מוסיפין על המדות יותר משתות, ולא על המטבע יתר משתות. 2. והמשתכר אל ישתכר יותר משתות. אין מוסיפין על המדות יותר משתות – מאי טעמא?. ראשיתה של המימרה היא בסייגים שימנעו טעות המגיעה להונאה. לכן אסור להכין כלי משקל ומידה שונים מהמקובל. אבל ההמשך של דין הונאה הוא איסור להרוויח יותר משישית, כלומר רווח צנוע של 16% מותר ומעבר לכך אסור להרוויח. איסור רווח ואיסור הונאה אינם זהים. ההונאה היא חריגה מה"שער", המחיר המקובל, והמחיר ה"מקובל" כולל רווח "מקובל". בסופו של דבר גם הסוחר צריך להתפרנס. התגר צריך לצאת מעירו ויכול לקנות משא של חמורים מספר, וצריך להביאם אל העיר. תמורת פעילות זו הוא צריך להרוויח לפחות את דמי מחייתו ואת פרנסת משפחתו. בנוסף הוא סופג פחת מירידת ערך הפירות, ומעלות השינוע. אם התגר הוא סוחר גדול הוא צריך להרוויח כדי תשלום משכורת משפחתית לפועל (אשתו וילדיו) ועוד רווח עודף בשבילו. להלן פ"ו מ"ה נציע מודל חישוב עלות השינוע של חיטה, שהיא לפחות 4% (מיישוב הרחוק חצי יום מהעיר). גם למסחר עצמו יש עלות כלשהי (פרנסת המוכר בשוק), כך שהמחיר בטרם הונאה איננו מחיר הפרי אלא גבוה לפחות ב-8-6 אחוז מערך הפרי בכפר. אגב, זו עלות תיוון נמוכה מאוד מבחינה כלכלית. כיום, כאשר התחבורה זולה יותר, עלות התיווך מהמגדל לשוק יקרה הרבה הרבה יותר (בארץ כיום היא מגיעה ליותר מ-200%).
עם זאת, שמואל מצמיד את חישוב עלות הרווח המופרז להונאה. יש בכך פרשנות בלתי כתובה מהי ההונאה. הונאה היא מגבלה על הסוחר לבל יפריז במחיר; אם יפריז, תהיה בכך עילה להחזרת המכר.
בהמשך הסוגיה (צ ע"ב – צא ע"א) חוזרים שלושת איסורי הברייתא מהתוספתא:
תנו רבנן: 1. אוצרי פירות, ומלוי ברבית, ומקטיני איפה, 3. ומפקיעי שערים – עליהן הכתוב אומר: 'לאמר מתי יעבור החדש ונשבירה שבר והשבת ונפתחה בר להקטין איפה ולהגדיל שקל ולעות מאזני מרמה', וכתיב: 'נשבע ה' בגאון יעקב אם אשכח לנצח כל מעשיהם'. 1א. אוצרי פירות – כגון מאן? אמר רבי יוחנן: כגון שבתי אצר פירות. 1ב. אבוה דשמואל מזבין להו לפירי בתרעא חרפא כתרעא חרפא [בשעת החורף כשער החורף, כלומר צמוד לשער הקיים למרות שבחורף מחיר הפירות זול יותר.], שמואל בריה משהי לפירי ומזבין להו בתרעא אפלא כתרעא חרפא. שלחו מתם: טבא דאבא מדברא. 1ג. מאי טעמא תרעא דרווח – רווח. 1ד. אמר רב: עושה אדם את קבו אוצר. 1ה. תניא נמי הכי: אין אוצרין פירות דברים שיש בהן חיי נפש, כגון יינות שמנין וסלתות, אבל תבלין כמון ופלפלין – מותר; 1ו. במה דברים אמורים? בלוקח מן השוק, אבל במכניס משלו – מותר. ומותר לאדם לאצור פירות בארץ ישראל שלש שנים, ערב שביעית ושביעית ומוצאי שביעית; 2ד. ובשני בצורת – אפילו קב חרובין לא יאצור, מפני שמכניס מארה בשערים. 2ה. אמר ליה רבי יוסי ברבי חנינא לפוגא שמעיה: פוק אצר לי פירי שלש שנים, ערב שביעית ושביעית ומוצאי שביעית. 3א. תנו רבנן: אין מוציאין פירות מארץ ישראל דברים שיש בהן חיי נפש, כגון יינות שמנים וסלתות; רבי יהודה בן בתירא מתיר ביין, מפני שממעט את התיפלה. 3ב. וכשם שאין מוציאין מארץ לחוצה לארץ – כך אין מוציאין מארץ ישראל לסוריא; ורבי מתיר מהיפרכיא להיפרכיא. 2א. תנו רבנן: אין משתכרים בארץ ישראל בדברים שיש בהן חיי נפש, כגון יינות, שמנים וסלתות. 2ב. אמרו עליו על רבי אלעזר בן עזריה, שהיה משתכר ביין ושמן. ביין – סבר לה כרבי יהודה [בן בתירא]; בשמן – באתריה דרבי אלעזר בן עזריה שכיח מישחא. 2ג. תנו רבנן: אין משתכרין פעמים בביצים. אמר מרי בר מרי: פליגי בה רב ושמואל, חד אמר: על חד תרי, וחד אמר: תגר לתגרא. 4. תנו רבנן: מתריעין על פרקמטיא, ואפילו בשבת. אמר רבי יוחנן: כגון כלי פשתן בבבל, ויין ושמן בארץ ישראל. אמר רב יוסף: והוא, דזל וקם עשרה בשיתא.
גם בבבלי וגם בתוספתא הדיון הכלכלי משמש כפתיחה למימרות בשבח הישיבה בארץ ישראל. הווה אומר שהעורך ראה בהלכות אלו לא רק כלכלה, אלא בעיקר חלק מיישוב ארץ ישראל. רווח מופרז פוגע כמובן בחלשים, ומהווה פגיעה לא רק בלכידות החברתית אלא גם ביישוב ארץ ישראל. עם זאת ברור שהבבלי סבר שאיסור הרווח המופרז חל גם על בבל. הברייתא הבבלית מחמירה באיסור "השתכרות", ופרטי ההבדלים בין התלמודים משניים לנושא.
במסגרת הדיון שלנו ההתנגדות לרווח גדול משקפת הסתייגות ממסחר העלאת מחירים. יש להדגיש שצעד כזה משמעו מניעת תחרות, ובעיקר הוא צעד לטובת הציבור הרחב, למניעת עלייה ביוקר המחיה, הגברת הלכידות החברתית, ומניעת ניצול המסחר נגד השכבות החלשות בחברה. המשנה אחרונה בפרק (מי"א) ממשיכה במגמה זו. רבי יהודה מתנגד להעלאת מחירים, וחכמים מתירים שוק פתוח.
ביקורת נוקבת מושמעת נגד מפקיעי שערים: " 'קול ה' שובר ארזים', כנגד ברכת השנים, שמשבר מפקיעי שערים, ומקטיני איפות, ועשירי שלוה, שהן כארזים, ומברך עולמו ומביא זול לעולם" (מדרש תהילים, כט ב).
כמו כן: "האימתנים, והזדונים, ועזי פנים, ובעלי זרוע עליהם הוא אומר 'כי זרועות רשעים תשברנה' (תהלים לז יז). וחורשי רע, ומהפכי דברים, וממתיקי שפה, ובעלי לשון הרע, עליהם הוא אומר 'יהי דרכם חשך וחלקלקות ומלאך' וגו' (שם לה ו): המנאצים בסתר, והמחרפים בגלוי, והמבזים ברבים, ובעלי המחלוקת, עתידים להיות כקרח וכעדתו. שנאמר 'ותכס עליהם הארץ' (במדבר טז לג), ומפקיעי שערים, ומקטיני מדות, והמלוים ברבית, ואוצרים הפירות, לעשות [מהם] שכר בא"י (שנאמר) עליהם [הוא אומר] 'נשבע ה' בגאון יעקב אם אשכח לנצח כל מעשיהם' (עמוס ח ז)" (אבות דרבי נתן, נו"ב פל"ה, עמ' 86). הרשימה כוללת את "'בעלי הזרוע" העשירים האלימים העושקים את העם<sup class="footnote-marker">38</sup><i class="footnote">לבעלי הזרוע ראו שפרבר, הקרקע, עמ' 125-121. ל"גאון יעקב" ראו אלון, מחקרים א, עמ' 319-313.</i>, את "בעלי לשון הרע", שהם משתפי הפעולה עם השלטון הנוכרי, וכן את "בעלי מחלוקת", שגם הם פוגעים בלכידות הקהילתית.
רשימה דומה מופיעה במקורות אמוראיים. בבבלי, מגילה יז ע"ב: "ומה ראו לומר ברכת השנים בתשיעית? אמר רבי אלכסנדרי: כנגד מפקיעי שערים, דכתיב: 'שבר זרוע רשע' ". אומנם לא כל הדרשה מצויה, וניכר שהבבלי כבר איננו מתייחס לאותה רשימה של תקיפים אימתניים, אך הפסוק "שבר זרוע רשע" הוא רמז לרשעים ולבעלי הזרוע. כמו כן במסכת דרך ארץ: "אוצרי פירות, ומלוין בריבית ומקטיני איפה ומגדלי איפה ומגדלי השקל ומעות מאזני מרמה ומפריעי שערים עליהם הכתוב אומר "אך טוב לישראל אלקים לברי לבב"<sup class="footnote-marker">39</sup><i class="footnote">מסכת דרך ארץ, פרק "מעשין", מסכתות זעירות, היגער, עמ' 98. ראו עוד בבלי, מגילה יז ע"ב; מדרש "חסרות ויתרות". שניהם מזכירים גם הם לגנאי את מפקיעי השערים. </i>.
המקורות כורכים יחדיו הונאה עם הפקעת מחירים ועם "אוצרי פירות", אלו שאינם מנפקים את הסחורות לשוק ויוצרים מחסור מניפולטיבי.
דומה שלפנינו אותה השקפת עולם המסתתרת בסידור המשנה. הונאה נקשרת עם הטעיה מכוונת על ידי התגר. "מפריעי שערים" (מפקיעי שערים) הם העוברים על דין הונאה ומגדילים את מחיר הפירות. הם נקשרים עם הרשעים ובעלי הזרוע, העשירים ומלווי הריבית. מלווי הריבית נידונים בפרק הבא. משנה יא בסוף הפרק ממשיכה מגמה זו, אך לא בהתנגדות להעלאת מחירים אלא בהתנגדות לתחרות כלכלית.
נושא זה של תחרות כלכלית והגבלתה נדון באינטנסיביות בספרות ההלכה. במסגרת זו פותח המונח "לעשות חנות בצד חנותו של חבירו"<sup class="footnote-marker">40</sup><i class="footnote">רמב"ם, משנה תורה, הלכות שכנים ו ח. לנושא כולו במשפט העברי ראו עודד, תחרות; קפלן, תחרות; כהן, תחרות; פרימן, תחרות.</i>. מכלול זה של פסיקה נשען על סוגיה אחת בתלמוד הבבלי ועל דעה אחת במחלוקת הערכית במשנה שלנו. בירושלמי אין לו הד, ואף בספרות התנאים הוא כאמור שנוי במחלוקת. ההסתייגות מתחרות איננה משרתת כמובן את הלקוחות, ודומה שגם חז"ל ידעו על כך (ראו להלן), וגם איננה משרתת את כלל המוכרים. אבל היא משרתת את היציבות החברתית<sup class="footnote-marker">41</sup><i class="footnote">חת, תחרות.</i> ואת הממסד הקיים, ומקבעת את החברה (בולמת ניעות חברתית-כלכלית). בהיעדר תחרות בעלי החנויות חוששים פחות מפגיעה בלקוחות, ומי שידו על העליונה מבחינה כלכלית – פחות מאוים, פחות פתוח לצורכי השוק, וחותר לשמרנות.
דומה שהחברה הקדומה לא ראתה תחרות בעין יפה. המימרה שבמשנה "זכור לטוב" מבטאת יחס ערכי חיובי להורדת מחירים, התבוננות מנקודת מבטם של הצרכנים, אך לא הבנה של צורכי השוק ועידוד התחרות. באופן טבעי לתחרות על המחיר יש מחיר בפני עצמו. הורדת המחיר ועידוד התחרות פוגעת ביחסי האמון הרב-דוריים בין בעל החנות ללקוחותיו. כמו כן היא עלולה לפגום ולהפריע למרקם החברתי, המשפחתי למחצה.
במשנה, ועוד יותר בתוספתא, כל התעלולים הכלכליים נקשרים בבעלי הזרוע והגאים, שני טיפוסים של עשירים שהחברה וחז"ל התנכרו להם. יפה עמדו אלון ושפרבר, כל אחד בדיונו הנפרד, על כך שאומנם ההאשמות הן מוסריות, על התנהגות לא נאותה, אבל בפועל זו ביקורת נגד מעמד העשירים והפרנסים המקומיים. מתגלית כאן מתיחות מעמדית, שכמובן מוצגת כביקורת מוסרית, אך בעיקר חברתית. רוב המקורות לביקורת פנימית זו אומנם אמוראיים, אבל על בסיס המצוי בפרק שלנו מותר לנו להקדים את התופעה לתקופת התנאים.
סידור הפרק הכורך את ההונאה עם התגר ועם חנוונים המטעים את לקוחותיהם יוצר תמונה חברתית ברורה. חכמים עומדים מצד אחד נגד העשירים, אבל לא נגד העשירות עצמה, ומצד שני הם גם מתנגדים לתחרות העשויה (מבחינתם העלולה) לגרום לניעות כלכלית. העשיר צריך להישאר עשיר, אך להתנהג בהגינות ובנדיבות. יש כאן ערעור על נוהגי עשירים, תביעה לריסונם, אך לא דרישה "סוציאליסטית" לשינוי המשטר או לחלוקה מעמדית אחרת. המחלוקת האם הורדת מחירים היא מעשה טוב או פשע (להלן מי"א) משקפת נקודות מבט שונות. העשירים מעוניינים לצמצם תחרות ולצמצם ניעות, וכאמור זה גם האינטרס הממסדי, והעניים מעוניינים בשינוי המצב. חז"ל חלוקים בעמדתם.
עוד נוסיף שהגאונים מזכירים המשך לדברי שמואל ש"אסור" להשתכר פחות משישית. המשך זה מופיע בדברי השואלים, והגאון מתנגד לנוסח זה: "הא דאמר שמואל (בבא בתרא דף ס) המשתכר אל ישתכר יתר על שתות, לא נאמר אלא על דברים שיש בהן חיי נפש והן דברים שאין אוצרין אותן. וזה שכתבתם ולא פחות משתות, לא שמענו מעולם עד הנה" (תשובות הגאונים שערי צדק, חלק ד שער ו סימן כח). במקביל הגאון מצמצם את דברי שמואל למוצרים חיוניים; צמצום זה הוא עמדת הגאון בלבד.
תוספת עמומה יותר יש במקור גאוני אחר: "ושאלת הא דאמר שמואל 'המשתכר אל ישתכר יתר על שתות', ואסרינן ליה או לא<sup class="footnote-marker">42</sup><i class="footnote">כך כנראה יש לגרוס, ראו תשובות הגאונים החדשות (עמנואל אופק) סימן ק.</i>? ליה ואסרי כן ליה או לא, ותו פחות משתות<sup class="footnote-marker">43</sup><i class="footnote">כלומר רווח מינימלי של שישית. הגאון שולל גרסה זו.</i> אמאי לא? או עצה בעלמא. קמ"ל?" (תשובות הגאונים החדשות, עמנואל [אופק] סימן ק, עמ' 104). הנוסח שלא ישתכר פחות משישית היא לכל היותר עצה, אבל הרישא של שמואל היא הלכה. הלכות אלו נקבעו לדורות (רמב"ם הלכות מכירה יד), ומעניין לברר מתי הפכו למצוות שעבר זמנן.
נוסיף שמבחינת המחשבה הכלכלית בת זמננו כל ההגבלות הללו בלתי אפקטיביות, אבל החשיבה הכלכלית המודרנית היא שתאוות הרווח (הקפיטליזם) היא בבחינת "יצר לב האדם" (לאו דווקא יצר רע) ונברא ככוח היולי בסיסי, כמו צריכת מזון או צריכת כבוד. עושה רושם שהכלכלנים בני זמננו אינם מעריכים כראוי את העולם הקדום. לא שלא היו בו מרכיבים קפיטליסטיים, אלא שהם היו הרבה יותר כבולים למוסכמות חברתיות, שהעושר איננו חזות הכול, והתאווה אליו יש בה גם מן הפגם. זו תפיסה של קפיטליזם מתון מתוך הכרה חברתית ולא מתוך אונס קיומי.
אם כן ספרות חז"ל המשפטית מתירה מסחר לשם כוונת רווח, כמובן, אבל מתנגדת לרווח מופרז. כבר ראשיתו של המשפט מחייבת הסבר. מבחינה משפטית המסחר מותר, ראוי, וכל הדרישות כלפיו הן שיתנהל בהגינות. אין גם ספק שבפועל החברה היהודית מבוססת הייתה על מסחר. נסתפק כאן בעדות אחת תלמודית המופיע בהמשך: "תנו רבנן: מתריעין על פרקמטיא ואפילו בשבת. אמר רבי יוחנן: כגון כלי פשתן בבבל, ויין ושמן בארץ ישראל. אמר רב יוסף: והוא דזל וקם עשרה בשיתא" (בבלי, בבא בתרא צא ע"א). הרי שמחסור בשוק המסחרי הוא אסון, ונדרש להתענות עליו ומותר להתריע עליו, כמו בעת צרה, גם בשבת, כמו על כל אסון פתאומי<sup class="footnote-marker">44</sup><i class="footnote">כשנוי: "על אלו מתריעין בשבת. על עיר שהקיפוה גוים, או נהר, ועל הספינה המטרפת בים. רבי יוסי אומר לעזרה ולא לצעקה, שמעון התימני אומר אף על הדֶבֶר, ולא הודו לו חכמים" (משנה, תענית פ"ג מ"ז).</i>. בעיני חכמים מצב שבו המחסור גורם להתייקרות של שני שליש (166% מהשער הרגיל) הוא אסון כזה (מה שנסחר בשש נסחר עתה בעשר)<sup class="footnote-marker">45</sup><i class="footnote">דרך אגב, בביטוי זה חכמים מעידים שהם הכירו בצורה אינטואיטיבית במודל ההיצע והביקוש. מצב של מחסור הוא ביקוש גדול מההיצע, והם מתארים זאת במונחים של גידול במחיר. מודל ההיצע והביקוש נוסח מאוחר הרבה יותר, אך היה מוכר כמובן לכל אדם אינטליגנטי גם לפני ניסוחו הכלכלי. </i>.
הפרק הנוכחי במשנה הוא חלק קטן מהעדויות לחיי המסחר בארץ. עם זאת, יש בספרות חז"ל גם מגמה אוטופית של התנגדות עקרונית למסחר. אדם הגון ראוי לו להתפרנס מהגדל בתוך שדהו ולא להיות נזקק לשוק. בחלק מהעדויות ההתנגדות נקשרת למגע עם הנוכרים, כגון בספרי דברים: "דבר אחר, 'ה' בדד ינחנו', עתיד אני להושיב אתכם בנחת רוח בעולם. 'ואין עמו אל נכר', שלא יהו בכם בני אדם עסוקים בפרקמטיא של כלום" (ספרי דברים, שטו, עמ' 358). דוגמאות רבות לתפיסה זו מצויות בספרות התנאית והאמוראית, ובהן התנגדות למכירה בכלל, ולמכירת נכסי דלא ניידי בפרט, כאמור בתוספתא: "אין אדם רשאי למכור <u>שדה אחוזתו</u> ולהניחם בפונדתו, וליקח בהם בהמה, ליקח בהם כלים, וליקח בהם עבדים, ולגדל בהם בהמה דקה, אפילו לעשות בהם סחורה, אלא אם כן יעני. אם מכר הרי זה מכור. אין אדם רשאי למכור <u>את בתו</u> ולהניחם בפונדתו, וליקח בהם בהמה, וליקח בהם כלים. וליקח בהם עבדים, ולגדל בהן בהמה דקה, ואפילו לעשות בהם סחורה. אלא אם כן העני. ואם מכר הרי זה מכור" (ערכין פ"ה ה"ו-ה"ז, עמ' 550-549). במקום אחר נאספו לכך ראיות רבות המאפשרות להגדיר תפיסה זו כאוטופיה הכלכלית של חז"ל<sup class="footnote-marker">46</sup><i class="footnote">ספראי, הכלכלה, עמ' 315-304.</i>.
אוטופיה דומה שררה גם בחברה הרומית, שהייתה מבוססת על מסחר הרבה יותר מהחברה היהודית. גם בחברה ההלניסטית-רומית אישה טובה טווה צמר, ועל אחד הקיסרים הדגולים, שהיה נהנתן, ספרו שלא לבש גלימה שאשתו לא ארגה בעצמה<sup class="footnote-marker">47</sup><i class="footnote">שם, שם. </i>. זו אפוא אידאולוגיה של התרפקות נוסטלגית על העבר של מחסור, פשטות והגינות. ההצמדה של הפשטות להגינות תוך תפיסת העושר כמזיק ומדרדר לאי-הגינות משותפת לשתי התרבויות (היהודית וההלניסטית-רומית), למרות הפערים הרבים והבדלי הגישה בתחומי חיים רבים. ספק רב אם יש לנוסטלגיה זו בסיס היסטורי, אך נתון זה בלתי חשוב. התקווה היא להחזיר "עטרה של פשטות ליושנה", ואין זה משנה אם העטרה הייתה קיימת בעבר.
ההבדל, לעניין זה, בין החברה היוונית-רומית לזו של חז"ל הוא לא בתיאור העבר אלא במשמעותו של העבר לחיי ההווה. העולם היווני-רומי התנהג למעשה כמשק קפיטליסטי רודף רווח, ואילו בחברה היהודית ההווה אמור להתכתב מעט עם העבר. ההגבלה על רווח מופרז היא העברה מצומצמת של האוטופיה לשוק הנוכחי. זו תמונה של קפיטליזם בכבלים. הכבלים ברובם אינם משפטיים, אבל הם הלכתיים ואף חברתיים, ועבור שומר מצוות כבלים אלו אמורים להיות משמעותיים.

Mishnah 5

<small>עפ”י כתב יד קופמן</small>
<b>וכמה תהא הסלע חסירה ולא יהי בה הוניה<sup class="footnote-marker">48</sup><i class="footnote">בספרא זו הלכה ז.</i></b> – באילו סלעים גרועים מותר להשתמש. הקשר בין משנתנו למשנה הקודמת מתברר לאור המקבילה בתוספתא. התוספתא קובעת שמטבע שטענו נגדו טענת הונאה אסור להחזיקו, כדי שלא יגרום להונאה נוספת<b>:</b> "לא ימכרנה לא לתגר, ולא לחרג, ולא לחרם, מפני שמרמא בה את אחרים. אבל נוקבה ותולה בצואר בנו. וכשם שאתה אומר בחולין כך אתה אומר במעשר שני, ובלבד שלא יתכוין (לה) להטיל סלע על השני" (תוס', פ"ג הי"ט; ירו', ט ע"ד; בבלי, נב ע"א). עריכת הפרק תלויה אפוא בתוספתא או בקובץ קדום שבעל התוספתא ובעל המשנה שאבו ממנו.
חרג הוא גובה מס הגולגולת. בנדרים (פ"ג מ"ה) שנינו: "נודרים להרגים ולחרמים ולמוכסים שהיא תרומה אף על פי שאינה תרומה" (כך בכי"ק). זו הקבוצה המופיעה גם כאן. "הרג" או "חרג" הוא מונח שמי קדום למס גולגולת; בערבית: חרג'<sup class="footnote-marker">49</sup><i class="footnote">חרג' כלשון מקבילה לחרם מופיעה בכתובות נבטיות, ראו ירדני, תעודות, עמ' 394. לשון "חרם" מקבילה ל"נדר". לחילוף הנוסח הרג-חרג ראו ליברמן, תוספתא כפשוטה, עמ' 419-417.</i>. החרמים הם גובי מיסים, ו"המוכסים" גם הוא מונח לגביית מיסים. מבחינה הלכתית שלושת המונחים הללו זהים, בכולם מדובר בגובי המיסים השנואים על האוכלוסייה האזרחית. ההבדלים ביניהם אינם עניין להלכה, אלא לסדרי השלטון. לפי משנת נדרים מותר לנדור ואולי גם להישבע שהסחורה של תרומה "אף על פי שאינה תרומה", כלומר לנדור לשקר, וזאת מכיוון שהשלטון בלתי חוקי וממילא כל גביית מס היא בעצם גזל. בפירוש המונחים הרחבנו בפירושנו לנדרים.
במשטר הרומי היו עשרות רבות של סוגי מיסים, והם נתחלקו לשלושה: למס גולגולת (הנגבה לפי מספר נפשות), למס הכנסה על הקרקע (חלק מהיבול) ולמכסי מעבר ומסחר. לפי דרכנו, את מס הגולגולת גובה ה"חרג" ואת מכסי המעבר גובה ה"מוכס". גם החרג, שהוא פקיד השלטונות, נרתע מלהחרים תרומה שהיא קודש. נראה, אפוא, שהשלטונות הכירו, לפחות דה פקטו, בנוהגים הדתיים של נתיניהם. כידוע העניקו השלטונות פטור ממיסים בשנת שביעית, וביטאו בכך הכרה בלגיטימיות של שמירת מצוות לפי ההלכה<sup class="footnote-marker">50</sup><i class="footnote">ראו במבוא למסכת שביעית.</i>. פטור זה בוטל לאחר מרד בר כוכבא. סביר שפטור כזה ניתן במסגרת ההכרה ביהדות כדת לגיטימית, מעמד שהתערער בעידן גזרות הדת ולאחריו. כך גם מספר יוספוס על פריווילגיות שהעניקו השלטונות ליהודים באפשרם להם להעביר בבטחה כספים ומתנות תרומה לבית המקדש<sup class="footnote-marker">51</sup><i class="footnote">קד', יח 312, וראו המבוא למסכת שקלים.</i>. מעבר לצדדים הפורמליים, דומה שהשלטונות הכירו ברגישות היהודית למצוות ונמנעו מלהפקיע פרי של תרומה<sup class="footnote-marker">52</sup><i class="footnote">ראו אלבק, בהשלמותיו, עמ' 361. פירושנו שונה משלו בעיקר בהגדרת החרגים. </i>. כך מעידה משנת נדרים שציטטנו. לא נרחיב בהסבר משנת נדרים (ראו פירושנו לה), ולא ביחס למלכות, אך ברור שהחרג נחשב לאיש בלתי הגון, ולכן אסור להפקיד בידו כסף מפוקפק. מן הסתם מותר לשלם לו בכסף גרוע ואם המעשה יצליח, הכפרי הרוויח והשלטון יפסיד, וודאי שכך טוב וראוי.
התגר הוא חברו של ההרג, גם הוא סוחר מפוקפק, והחָרָם הוא החָרָם הנזכר<sup class="footnote-marker">53</sup><i class="footnote">כך גם גורס הבבלי, נא ע"ב.</i> במשנת נדרים כגובה מקביל לחרג. אולי הוא גובה מס הקרקע.
התוספתא מתירה להשתמש במטבע פחוּת-ערך כקישוט (איור 14), אף על פי שייתכן שבעתיד מישהו ישתמש בו כמטבע. התוספתא ממשיכה: "ההונאה שמנה כסף. במה דברים אמורים בדינרין ובסלעין, אבל בדינרי זהב, ובמטבעות של נחשת, היה מוציאן בשויהן" (פ"ג הי"ט). שמונה כסף הם כרבי טרפון (שמונה מעות מתוך דינר כסף), והתוספתא קובעת שההונאה היא רק במטבעות כסף. אבל במטבעות נחושת ומטבעות זהב אין דין הונאה. טעמה של ההלכה לא נמסר. האם במטבעות נחושת ערך ההונאה קטן יותר? או תדיר פחות? ולמה אין הונאה במטבעות זהב? משום שלזהב אין מחיר קבוע ומי שמחזיק בידו מחזיק לא כסף נומינלי אלא "אוצר"? אין על כך תשובה. בפועל, מכיוון שרוב המסחר היה במטבעות נחושת, הרי שההלכה בתוספתא בעצם הופכת (או רוצה להפוך) את כל דין הונאה לפחות מעשי.
זאת ועוד. התוספתא שונה: "אבל אם קצץ עמו, אין כלום אחר הקצה" (פ"ג הכ"א). "קצה" ("קיצה") היא קביעת המחיר. טענת התוספתא היא שאם נקבע מחיר מדויק הרי שההסכם לגובה התשלום נעשה על פירות מסוימים אלו, ואין מקום לטענת הונאה. ברור שהתוספתא רוצה לצמצם את דין הונאה ולהפוך אותו להלכה מופשטת ולא לכלל מעשי הנדון בבית דין. עסקנו בתמונה הכוללת במבוא.
<b>רבי מאיר אומר ארבעה אסרות מאסר לדינר</b> – הערך המינימלי של הונאה הוא מחיר ארבע איסרות, ובאחוזים איסר לדינר, כלומר שישית. כאן ברור מה שטענו במשנה ב: נדרשים שני תְנאים, גם סכום נומינלי משמעותי וגם אחוזים מכלל העסקה, ארבעה איסרות בדינר. דינר רגיל שווה שש מעות ועשרים וארבעה איסר. אם המטבע פחת מערכו באחד חלקי עשרים וארבעה (4%), אסור להשתמש בו. <b>רבי יהודה אומר ארבעה פונדיוינות מפונדין לדינר</b> – ערך מינימלי של ארבעה פונדיונים. הפונדיון הוא שני איסרים (שני פונדיון לאיסר), כאשר ההונאה המינימלית היא ארבעה פונדיונים (כלומר שמונה איסרים, פי שניים מרבי מאיר), ובאחוזים היא שליש (בדינר שנים עשר פונדיונים). זו עמדת רבי טרפון במשנה ב. <b>רבי שמעון אומר שמונה פונדיונות</b> – פי שניים מרבי יהודה.<b> משני פונדיונים לדינר</b> – סכום ההונאה המינימלי צריך להיות שישית (שניים מתוך שנים עשר הפונדיונים שבדינר).בפירושנו למשנה ב הבאנו מהתוספתא תכנים ומידות דומים. אם כן ההונאה היא אחד חלקי שניים, שישית או שליש.
הכפילות בין משנתנו למשנה ב בולטת. העורך ניסה למזערה בכך שמשנתנו איננה עוסקת בהונאה אלא בשאלה באיזה מטבע ניתן להשתמש, אבל ברור מסגנונה שהיא עוסקת גם בהונאה וגם בטיב המטבע שבו מותר להשתמש. אלו אפוא משניות ממקורות אחרים – האחת מדור יבנה והאחרת פרי יצירתם של חכמי דור אושה (ועריכה מאוחרת מדור רבי). בתוספתא מקבילה למשנה (פ"ג הי"ז). אשר לשימוש במטבעות פחותים התוספתא קובעת (פ"ג הי"ח): "הסלע עד שקל, והדינר עד רובע. פחות מיכן אפילו איסר אין רשיי להוציאה". מותר להשתמש בסלע (ששוויו ארבעה דינר) אם פחת עד חצי (שקל – שני דינרים), ובדינר עד רבע פחות, וביתר המטבעות אין להשתמש אם יש בהם פחת אפילו קטן כאיסר. התוספתא מציעה לוח בלתי ליניארי ובלתי עקיב, ונראה שהוא משקף מציאות של מטבעות פחותים. במטבעות גדולים אפשרו מטבע פחות, והשולחני היה אמור להבחין בכך. אך במטבעות קטנים אין להשתמש במטבעות פגומים.
בכפילות עם המשנה לעיל (משנה ג) נעסוק במשנה הבאה.
סכומי הכסף שעליהם חלה הונאה הינם פעוטים למדי. המטבע הקטן ביותר שחז"ל מזכירים כהילך רגיל הוא פרוטה, והפרוטה היא שישית או שמינית איסר<sup class="footnote-marker">54</sup><i class="footnote">ראו משנה, קידושין פ"א מ"א; עדויות פ"ד מ"ז, ופירושנו להן. </i>. בתרבות הרומית ה"אס" (As) הוא המטבע הקטן ביותר. הונאה נחשבת כהפרת הבנות בסך צנוע ביותר, וניכר שעבור חקלאי רגיל גם סכום כזה הוא רמאות שערורייתית.

Mishnah 6

<small>עפ”י כתב יד קופמן</small>
<b>עד אמתי מותר להחזיר בכרכים</b> – את הסלע הפגום,<b> עד כדי שיראה לשולחני</b> – השולחני מכיר בטיב המטבעות ויגלה את הפגם או הזיוף,<b> ובכפרים עד ערבי שבתות</b> – השולחני היה מצוי ביישובים הגדולים יותר, המכונים "כרכים". "כרך" הוא המונח לעיר הפוליס הרומית, ושם פעל השולחני. בכפרים לא היה שולחני<sup class="footnote-marker">55</sup><i class="footnote">בבלי, נב ע"ב: "בכרכים דאיכא שולחני... בכפרים דליכא שולחני".</i>, אבל היה שוק שפעל פעמיים בשבוע<sup class="footnote-marker">56</sup><i class="footnote">ראו המבוא למגילה ופירושנו לעיל פ"ג מי"א. לשוק בימי שני וחמישי או פעם בשבוע ראו פירושנו לכתובות פ"א מ"א. הפעלת השוק פעמיים בשבוע היא המבנה הקדום; בתקופת דור אושה בכל עיירה כפרית פעל שוק מדי יום ביומו. התוספתא משקפת תקופת ביניים שבה פעל השוק לפחות פעם בשבוע. </i>, לפיכך עד שבת בוודאי תהיה לכפרי הזדמנות לשאול על טיב המטבע.<b> אם היה מכירה</b> – השולחני או ספָּק המטבע מזהה את המטבע הפגום,<b> אפילו לאחר שנים עשר חודש מקבלה ממנו ואין לו עליו אלא תרעומת</b> – זו הנחיה לספק המטבעות לקבל מטבע פגום גם לאחר זמן הבדיקה. בין שני המשפטים יש סתירה מובנית, שהרי הספק אינו מזהה את המטבע, ואין כל ביטחון שהוא זה שסיפק את המטבע הפסול. הספק איננו חייב, אפוא, לקבל את טענתו של הקונה, ואם הוא מכיר ומזהה אותו אין לזמן משמעות. אלא שברישא מוצגת ההלכה, ובסיפא המגמה הרעיונית. כך או כך, מתקבל הרושם שהכפרי איננו מכיר את המטבעות, ואם הגיע לידו מטבע, הרי שזה מטבע בודד. זו תמונה מופרזת. לאור הממצא הארכאולוגי בכפרים אכן היו מטבעות נפוצים למדי. עם זאת, בתקופת התנאים באמת כמות המטבעות ביישובים הכפריים הייתה נמוכה מאוד<sup class="footnote-marker">57</sup><i class="footnote">גיטלר וויסבורד, מטבעות.</i>.
<b>ונותנה למעשר שיני ואין חושש</b> – שמא מישהו אחר יקבלה ותיגרם הונאה,<b> שאינה אלא נפש רעה</b> – רק בעל נפש רעה יתחשב בפגימה. משפט זה משמיט את הקרקע מתחת לכל ההלכה שבמשנה. לפי משפט זה הפגם איננו פוגם את הערך הכספי של המטבע; מתייחסים אליו כאל הילך סמלי בלבד. אם כך לגבי מעשר שני הרי שגם בשוק הפגימה איננה נחשבת, ולמה לעשות מאמץ ולהחליפו.
כפי שטענו לעיל, התגר נתפס כיריב של הכפרי הפשוט. אהדתם של חכמים נתונה לכפרי, בין אם הוא מוכר ובין אם הוא לקוח. ההלכה המנוסחת במשפט בעצם באה להגן על החלשים לבל יוטעו על ידי הסוחר הגדול, הערמומי והחשוד. אומנם המסגרת משפטית והניסוח כאילו משפטי, אך העיצוב וטיב ההחלטות הם מוסריים. ייתכן שהגורם להחלטה של חכמים הוא ההנחה שהתגר מטעה בכוונה והכפרי טועה בתמימות, אבל אנו מעדיפים לשאול את השאלה הכלכלית לטובת מי נחקקה ההלכה, מי מרוויח ממנה. לדעתנו המרוויח הוא הכפרי, וכך ניתן לזהות את האינטרס של חכמים בהחלטתם. רבי טרפון, שאותו הזכרנו לעיל, ניסה לשנות את המינון של ההלכות והציע איזון אחר בין האינטרסים של התגרים לבין אלו של הכפריים, ונסוג בלחצם של התגרים, או לפחות ההצעה של רבי טרפון נדחתה על ידי חכמים.
מן הראוי להעיר שהאינטרס של התגרים הוא גם האינטרס של השוק, שכן החזרת מכר היא פעולה המעכבת מסחר. אך ההיבט המוסרי-חברתי היה חשוב יותר לחברה היהודית. לעומת זאת בכל הנוגע לזכות הקניין של גנב שמכר את הגנבה לצד שלישי העדיפה ההלכה את "תקנת השוק"<sup class="footnote-marker">58</sup><i class="footnote">ראו הדיון ב"תקנת השוק" בבבא קמא פ"ט מ"א. "תקנת השוק" היא מונח של התלמוד הבבלי, אך יסודו במשנה.</i>.

Mishnah 7

<small>עפ”י כתב יד קופמן</small>
<b>ההוניה</b> – הונאה מינימלית,<b> ארבע כסף</b> – לפחות סכום נומינלי של ארבע מעות. משפט זהה להלכה זו מצאנו כבר במשנה ג.כל ההלכות במשניות ה-ז (עד כאן) מצויות למעשה במשנה ג, וזו כפילות קשה, אם כי יש בה גם תוספת חומר. לכאורה ניתן להסביר שמשניות ה-ו עוסקות רק במטבע פגום ולא בסחורה פגומה (כך ניתן להסיק מהתלמוד הבבלי, אם כי הדבר לא נאמר במפורש). זו דרך פתרון קשה, משום שלמעשה גם משנה ג רומזת להונאת מטבע, או ליתר דיוק מדברת על הונאה כפולה, גם הונאת מטבע וגם הונאת פירות. כאמור, הבבלי כבר מתעמק בנושא וכדרכו מתקשה – הרי המשנה אינה אמורה לחזור על עצמה. כפשוטה אכן המשנה חוזרת, ולפנינו שתי עריכות: האחת יסודה בדור יבנה (רבי טרפון ורבי עקיבא), והיא המשך הפרק הקודם, והאחרת היא של חכמי הדור הבא, דור אושה. חכמי דור אושה שונים את ההלכות מחדש, חלק מהמימרות הן חזרה וחלק יש בהן חידוש, וחידוד המסרים הנרמזים במשנה ג. כמו כן מופיעות דעות חדשות שלא שמענו בדור יבנה (הונאה עד שליש לפחות). ייתכן שגם זו דעה קדומה יותר, אך היא לא נמסרה עד עתה. העריכה החדשה נבנתה כך שתוביל את ההמשך על "שתי כסף" ועל "שווה פרוטה". ההלכה שהונאה עד שליש מצמצמת את דיני הונאה למקרים של רמאות עוד יותר גדולה (והרבה פחות תדירה).
<b>והטענה שתי כסף</b> – חיוב שבועה הוא על ערך מינימלי של שתי מעות (שליש דינר, כלומר טריסית). המילה "מעות" איננה במשנה, והמשנה מניחה שסתם אדם מבין שסתם כסף הוא "מעה" (שישית דינר). זה היה כנראה ההילך המקובל ביותר בשוק, ואליו התייחסו. לכאורה ה"טענה" היא כל טענה, אך כפי שנראה להלן משנתנו מקצרת את הציטוט המלא ממשנת שבועות, ושם מדובר בטענה שיש בה השבעה, כמו הדוגמה שבספרא: "אמר לו תן לנו פיקדון, ותשומת יד, וגזל ואבדה שיש לנו בידך. שבועה שאין לכם בידי כלום. מניין שאינו חייב אלא אחת? תלמוד לומר 'על אחת מכל אשר יעשה לאשמה בה', פרט לפחות משוה פרוטה" (ספרא ויקרא, דיבורא דחובה, פרק כג ה"י, כח ע"ד). אם כן, גם השבועה היא בשווה פרוטה לפחות. לפי התוספתא בשבועות פ"ז ה"ג התובע רשאי להשביע גם על פחות משווה פרוטה, אבל אין הנשבע לשקר חייב קורבן. משנתנו מתעלמת משאלה זו או מפני הקיצור או מפני שאיננה מוסכמת עליה. <b>וההודיה שווה פרוטה</b> – דין מודה במקצת הוא על סכום מינימלי של פרוטה (אחד מ-192 של דינר).מודה במקצת הוא מי שמודה בחלק מהטענה, והדוגמה הרגילה לכך היא מי שמודה בחצי, אם כי "מקצת" הוא גם כל חלק אחר (משנה, כתובות פי"ד מ"ד). אם ההודאה היא בחצי והיא שווה פרוטה לפחות – הרי שהטענה היא שתי פרוטות לפחות, אבל כפי שהסברנו שתי כסף הן שתי מעות.
במכילתא מובאת גם דעה חולקת, שהטענה היא כבר במעה אחת: "לפי שמצינו שחייב בטענה חייב בהודאה. מה הודאה בשוה פרוטה, תלמוד לומר 'כסף' אף הטענה בשוה פרוטה תלמוד לומר 'כסף' מעה כסף, דברי בית שמאי ובית הילל אומ' שתי כסף" (מכילתא דרבי שמעון בן יוחאי, כב ו, עמ' 199). אם כן משנתנו כבית הלל, בניגוד לבית שמאי. בתלמודים מובאת עמדה זו בשם רבי לוי, הוא רבי לוי בר סיסי, בן דורו הצעיר של רבי (ירו', ט ע"ד; בבלי, נה ע"א). בירושלמי רבי לוי נחשב לאמורא לכל דבר, אך בבבלי הוא מוצג כתנא שבא מארץ ישראל.
העמדה שהטענה היא "שתי כסף" מופיעה במפורש במשנת שבועות, והיא כורכת את שתי הכסף בשווה פרוטה שיידון להלן: "שבועת הדיינין: הטענה שתי כסף וההודאה בשוה פרוטה, ואם אין ההודאה ממין הטענה פטור. כיצד? שתי כסף לי בידך, אין לך בידי אלא פרוטה, פטור. שתי כסף ופרוטה לי בידך, אין לך בידי אלא פרוטה, חייב" (פ"ו מ"א; תוס', שם פ"ה ה"א ומקבילות).
בפרק הקודם בשבועות למדנו שהאשם הבא על שבועת שקר (בפיקדון) הוא משתי סלעים ומעלה (ראו פירושנו לשבועות פ"ה מ"א). יש קשר תוכני בין שתי הקביעות. לעומת זאת הירושלמי (שם פ"ו ה"א, לו ע"ד) משווה את הסכום לסכומים אחרים במשנה (כגון הסכום הנדרש לקידושי אישה), והשוואה זו איננה אלא לתפארת הספרות, שכן כל סכום מתאים לשימושו<sup class="footnote-marker">59</sup><i class="footnote">כגון קידושין פ"א מ"א, וראו דיוננו על משנה זו.</i>. לעומת זאת ההודאה צריכה להיות סכום סמלי. "שווה פרוטה" נחשב כסכום מינימלי, מעין "כזית" במידות הנפח, והוא חוזר לעניינים רבים במקורות תנאיים, ועוד יותר במקורות אמוראיים, וכפי שמסכמת המשנה הבאה.
משנת שבועות מדברת על שתי כסף ומשנתנו על שתי מעות, והאחת היא פרשנות והשלמה לשנייה, כשם שמשנתנו מדברת על סתם "טענה" ואילו משנת שבועות על טענה שיש בה השבעה. שתי המשניות מפרשות אפוא זו את זו. כך מבחינה פרשנית. מבחינה סגנונית אלו שפות הלכתיות אחרות, שבכל אחת מונחים אחרים לאותה מערכת סכמטית.
עד כאן בטענת שבועה. אבל סתם טענה משפטית היא בשווה פרוטה, כמו מיקח, גזלה או כל תביעה אחרת מאלו הנזכרות בהמשך המשנה.
<b>חמש פרוטות הן</b> – זה ניסוח אחר, כוללני יותר, שבו נמנות חמש הלכות העוסקות בשווה פרוטה. כל ההלכות הן ציטוטים של משניות אחרות, על כן לא מנתה המשנה סתם קניין שהוא בשווה פרוטה. המילים "חמש... הן" משמען חמש משניות. <b>ההודיה שווה פרוטה</b> – 1. הוא אשר שנינו לעיל. המשנה לקוחה ממשנת שבועות שהבאנו ומסכמת אותה. <b>והאשה מתקדשת בשווה פרוטה</b> – 2. המקדש בפחות משווה פרוטה אינה מקודשת. זו המשנה, וכדעת בית הלל, בקידושין פ"א מ"א (עדיות פ"ד מ"ו). בית שמאי חולקים שם.<b> והנהנה בשוה פרוטה מן ההקדש מעל</b> – 3. דין מעילה חל על הנאה בשווה פרוטה לפחות. פחות מזה אין זה נחשב להנאה. זו המשנה בראש פרק ה במעילה: "הנהנה שוה פרוטה מן ההקדש, אף על פי שלא פגם מעל, דברי רבי עקיבא, וחכמים אומרים כל דבר שיש בו פגם לא מעל עד שיפגום, וכל דבר שאין בו פגם כיון שנהנה מעל". לדעת שני הצדדים ההנאה היא שווה פרוטה לפחות, אלא שחכמים דורשים תנאי נוסף (פגימה [נזק לגוף החפץ הקדוש] בשווה פרוטה). משנתנו היא כדעת הכול. ההלכה חוזרת במסכת מעילה פעמים מספר, והיא מוסכמת על הכול<sup class="footnote-marker">60</sup><i class="footnote">כגון משנה, מעילה פ"ה מ"ב; מכילתא דרבי שמעון בן יוחאי, כ ט, עמ' 149; ספרא, דיבורא דחובה, פרשה יב ה"ט, כו ע"א, ועוד. </i>.
הקביעה של "שווה פרוטה" חלה גם על עבירות אחרות שאינן מכונות מעילה, כגון האוכל תרומה, שחייב רק אם אכל בשווה פרוטה (תוס', תרומות פ"ז ה"ב). אלא שאין זו משנה, ולכן לא נמנתה כאן. נמצאנו למדים שמשנתנו איננה סתם סיכום הלכתי, אלא סיכום של החומר המצוי במשנה שלפנינו. זו אפוא משנה מאוחרת לרוב הפרק ולרוב הפרקים בששת סדרי משנה, ואכן היא איננה במדרש ספרא, המקביל כמעט לחלוטין למשנה.
בספרא, בפסקה אחרת שאיננה מקבילה למשנתנו, יש הסתייגות מהלכה זו. דין מעילה חל רק בשווה פרוטה, אבל התשלומים כבר בפחות משווה פרוטה: " 'ואשר חטא מן הקדש ישלם', לאותו שעל הקודש. מנין לרבות פחות משוה פרוטה? שיכול שאין חייבין עליו משום מעילה, לא יהו חייבים עליו בתשלומים? תלמוד לומר 'מן הקדש', לרבות פחות משוה פרוטה. מנין שמשלם חומש ואשם על התשלומים האילו? תלמוד לומר 'הקודש ישלם' " (דיבורא דחובה, פרק כ ה"ז, כו ע"ב, ובתוס', תרומה פ"ח ה"ז, הדבר שנוי במחלוקת). הלכה זו כנראה חולקת, אם לא על שורה זו במשנתנו הרי שלפחות על המשכה, שהגזלן נחשב לגזלן רק אם גזל שווה פרוטה.
<b>המוציא</b> – 4. מוצא אבדה,<b> שווה פרוטה חייב להכריז</b> – מצוות השבת אבדה חלה על שווה פרוטה לפחות.הלכה זו איננה מופיעה במפורש במשנה שלפנינו, אלא רק בתוספתא: "הלוקח בהמה מחבירו ומצא עליה דבר שיש בו שוה פרוטה, חייב להכריז. המוצא שוה פרוטה חייב להכריז, פחות משוה פרוטה אין חייב להכריז" (פ"ב הט"ו; ספרי דברים, רכד, עמ' 257 ועוד מקבילות). דנו בכך לעיל פ"ב מ"ג-מ"ד. כאמור כל ההלכות האחרות מצויות במשנה, ואולי הייתה גם הלכה זו מנוסחת במשנת מסכת נזיקין הקדומה שאת דבר קיומה שיערנו במבוא למסכת נזיקין. <b>והגוזל את חבירו שווה פרוטה</b> [<b>ו</b>]<b>נשבע לו</b> – שלא גנב, <b>יוליכנו אחריו אפילו למדיי –</b> 5. הגזלן חייב להשיב את הגזלה ולשלם חומש נוסף על שבועת השקר, אפילו אם הבעלים מצוי במדי. הלכה זו שנויה במשנת בבא קמא (פ"ט מ"ה). כפי שראינו בפירוש שם גוף המשנה מדבר על גזלן שנשבע לשקר, אבל במהלך הדורות התפרשה המשנה כחלה על כל גזלה. ייתכן שהרחבה זו נעוצה במשנתנו, שכן במשנתנו מדובר על סתם גזלן וסתם גנב. גם ייתכן ששתי המשניות נשאבו ממקור כלשהו. משנת בבא מציעא שומרת על הניסוח המקורי, ומשנת בבא קמא הרחיבה והדגישה את מרכיב השבועה.
תמוה מעט שהמשנה בחרה מקרה חריג, ולא קבעה בפשטות שהגונב או הגוזל שווה פרוטה חייב. אין זאת אלא שמשנתנו מצטטת משנה ערוכה, ומביאה רק חומרים שכבר מצאה לפניה בסגנונם המקורי.
בבבלי יש מחלוקת האם בית דין נזקקים לגזל פחות משווה פרוטה: "גופא, אמר רב קטינא: בית דין נזקקין אפילו לפחות משוה פרוטה" (נה ע"א). לאחר מכן הבבלי נסוג מעמדה זו ו"מתקן" את המסורת: "אלא אי אתמר הכי אתמר, אמר רב קטינא: אם הוזקקו בית דין לשוה פרוטה גומרין אפילו לפחות משוה פרוטה. תחילת הדין – בעינן פרוטה, גמר דין – לא בעינן פרוטה" (נה ע"ב). מעבר לשאלה הפורמלית האם בית הדין עוסק בשאלה בתחום המשפט הממוני, או אולי רק בגזל הקדש (נושא שלא היה קיים בימי האמוראים), יש להעיר שלמרות עוניים של קדמונינו קשה להאמין שמישהו פתח בהליך משפטי על חפץ ששוויו פחות משווה פרוטה. כל הדיון בנושא הוא משפטי-תאורטי ולא מציאותי.
כאמור, יש בהלכה הלכות נוספות החלות רק על שווה פרוטה<sup class="footnote-marker">61</sup><i class="footnote">בירושלמי יש מחלוקת האם דין שווה פרוטה חל כאן (ה"ח, ט ע"ד).</i>. כך למשל מעשר שני השווה פרוטה איננו יוצא מירושלים (תוס', ביכורים פ"א ה"ז)<sup class="footnote-marker">62</sup><i class="footnote">וכן בבבלי, מו ע"א, מתנהל דיון אם לשם קניין צריך חפץ שווה פרוטה.</i>. משנתנו לא חששה לכלול ברשימה נושאים שבהם יש מחלוקות, ועל כן היינו מצפים למצוא בה את הדעה שהאוכל תרומה חייב בתשלומים רק בשווה פרוטה. אנו מציעים לראות בה משנה מאוחרת יחסית המכירה את כל המשניות הערוכות ומסכמת אותן. הצענו גם שהיא מסכמת הלכה אחת ממשנת בבא מציעא בעריכה אחרת שאין בידינו, השערה שבה עסקנו במבוא למסכת נזיקין.

Mishnah 8

<small>עפ”י כתב יד קופמן</small>
משנתנו ממשיכה את הליקוט שבמשנה הקודמת. מחמש פרוטות, לחמש תרומות.
<b>חמשה ח</b>[<b>ו</b>]<b>משים הם</b> – שהאוכל או נהנה חייב בדמי הגזלה בתוספת קנס של חומש, <b>האוכל תרומה</b> – והיא משנת תרומות: "האוכל תרומה שוגג משלם קרן וחמש" (פ"ו מ"א). האוכל במזיד פטור מחומש, ומשנתנו מקצרת. <b>ותרומת מעשר</b> – תרומת מעשר היא מעשר מהמעשר, שהלוי מפריש מהמעשר<sup class="footnote-marker">63</sup><i class="footnote">ראו המבוא למסכת תרומות.</i>. דין תרומת מעשר כתרומה לכל דבר, אך אין לכך מקור תנאי מפורש (שנשאר בידינו). <b>ותרומת מעשר שלדמיי</b> – מי שיש לו פירות דמאי (פירות שאין ידוע אם עושרו<sup class="footnote-marker">64</sup><i class="footnote">ראו המבוא למסכת דמאי.</i>),חייב בהרמת תרומה ותרומת מעשר, וכמובן זו תרומה לכל דבר, אך שוב אין לכך מקור מפורש. הדמאי עצמו פטור מחומש (משנה, דמאי פ"א מ"ב), אך נכסי הכוהן שבו מן הסתם חייבים בחומש<sup class="footnote-marker">65</sup><i class="footnote">אבל בתוספתא תרומות פ"ז ה"ח: "חומש שני, תרומה ודמיי תרומה, נותן לגזבר וחומש לבעלין". המדובר בתרומת הקדש, וליברמן שם תיקן ודמֵי תרומה נותן לגזבר תרומה לכוהן, זאת לפי תיקון התלמוד להלן נד ע"ב. אך תיקון כזה חשוד בהרמוניזציה, ואולי אכן לפנינו במשנתנו עמדה החולקת על התוספתא. </i>.
תרומת דמאי היא תרומה מספק, ותרומת ספק אין חייבים עליה חומש. חייבים להרים תרומה מספק, אך זו איננה מחייבת חומש: "אם ספק תרומה ויחזור ויתרום. הראשונה אינה מדמעת בפני עצמה, ואין חייבין עליה חומש, וכן השניה" (משנה, תרומות פ"ג מ"א). אם כן תרומת דמאי פטורה מחומש, וזו עמדה החולקת על משנתנו. בתלמוד הבבלי (נה ע"ב) מובאת ברייתא זו, והיא מוצגת בניסוח משפטי כוללני האופייני למחשבת הבבלי: "אמר רבא: קשיא ליה לרבי אלעזר תרומת מעשר של דמאי: וכי עשו חכמים חיזוק לדבריהם כשל תורה? אמר רב נחמן אמר שמואל: הא מני? רבי מאיר היא, דאמר: עשו חכמים חיזוק לדבריהם כשל תורה". אם רבנן עשו חיזוק לדבריהם הרי האוכל תרומת דמאי משלם חומש, משום שדמאי הוא "יצירה" של חכמים ודינו כדין תורה. הניסוח העקרוני הוא בבלי בלבד, ואת הסוגיה בדבר מעמדה של תרומת דמאי אפשר לשאול גם ללא ההעמדה העקרונית. מכל מקום ההתלבטות קיימת.
<b>החלה</b> – זו משנה מפורשת: "החלה והתרומה חייבין עליה מיתה וחומש ואסורים לזרים והם נכסי כהן" (פ"א מ"ט), <b>והביכורים</b> – במשנת ביכורים פ"ב מ"א שנינו: "והתרומה והבכורים חייבין עליהן מיתה וחומש", <b>מוסיפים חומש</b> – עד כאן נמנו חמישה סעיפים, ואלו כולם נכסי כוהן שאכילתם אסורה על ידי מי שאיננו כוהן. כאמור לא לכולם מקור ברור, אבל ההלכה עצמה מקובלת ומוסכמת, להוציא תרומת דמאי.
<b>הפודה נטע רבעי</b> – נטע רבעי או כרם רבעי<sup class="footnote-marker">66</sup><i class="footnote">לחילוף הנוסח ומשמעותו ראו פירושנו למעשר שני פ"ה מ"ה.</i> הוא קודש, עולה לירושלים ונאכל על ידי בעליו, ואם הבעל פודהו – פודה במחיר הקרן בתוספת חומש. זו הלכת בית הלל: "כרם רבעי בית שמאי אומרים אין לו חומש ואין לו ביעור, ובית הלל אומרים יש לו" (משנה, מעשר שני פ"ה מ"ג). במשנה ה שם הלכה זו שנויה בסתם: "הפודה נטע רבעי שלו מוסיף עליו חמישיתו בין שהוא שלו ובין שניתן לו במתנה". <b>ומעשר שני שלו מוסיף חומש</b> – כשנפדה בידי הבעלים עצמם יש להוסיף על המחיר עוד חומש: "בעל הבית אומר בסלע ואחר אומר בסלע, בעל הבית קודם מפני שהוא מוסיף חומש" (משנה, מעשר שני פ"ד מ"ג).
וכן הדין ב-<b>הפודה הקדישו מוסיף חומש</b> – אדם שהקדיש שדה, או את ערכו, נשמרת לו זכות הגאולה והוא נדרש לשלם את המחיר (הקרן) בתוספת חומש. גם זו הלכה ברורה וידועה, וכבר כתובה בתורה<sup class="footnote-marker">67</sup><i class="footnote">ויקרא כז יט; וראו המבוא למסכת ערכין.</i>. גם כאן זו ההלכה הכללית ויש פרטים חריגים, כגון "מה בין שדה אחוזה לשדה מקנה? אלא שבשדה אחוזה נותן חומש ובשדה מקנה אינו נותן חומש" (משנה, ערכין פ"ג מ"ב). זה חריג בהלכה העקרונית, אם כי לא חריג שולי. בפועל בימי בית שני לא היה כלל שדה אחוזה, אלא כל השדות היו שדי מקנה. כלומר אם הייתה להלכה משמעות בימי בית שני (אם בוצעה למעשה – אם דין ערכין נהג), הרי שהחומש נותר רק ברמה התאורטית ולא למעשה. לגבי הקדש סתם הלכה זו שנויה בתוספתא ערכין (פ"ד ה"ג, עמ' 546) ואיננה במשנה. זו אפוא עוד הלכה עקרונית שלא נהגה למעשה, המנוסחת כהלכה נוהגת לכל דבר (מעין המשנה בפ"ב מ"ו).
<b>והנהנה שווה פרוטה מן ההקדש מוסיף חומש</b> – הנהנה שווה פרוטה "מעל", והמועל חייב תשלום וחומש, כמו שציטטנו לעיל במשנה ז. <b>והגוזל את חבירו שווה פרוטה ונשבע לו מוסיף חומש</b> – זאת המשנה בבבא קמא פ"ט מ"ה. המשנה בבבא קמא הקבילה גם לאחת ההלכות במשנה הקודמת.
אם כן כל ההלכות ידועות, חלקן שנוי במחלוקת, ומשנתנו כבית הלל, ולגבי אחת מהן התלבטנו האם היא במחלוקת<b>,</b> בניגוד למשנה ז, שבה כל ההלכות מלוקטות ממשניות שלפנינו. במשנה ח לא כל ההלכות מצויות במשנה, והאיסוף איננו ממשניות ערוכות אלא מהלכות קדומות שחלקן נשמרו במשנה, חלקן בתוספתא.הרכב רשימת החמש מחייב הבהרה. במשנה כולה 8 סעיפים:
1. תרומה
2. תרומת מעשר
3. תרומת דמאי
4. חלה
5. ביכורים
6. פודה נטע רבעי
7. מעשר שני
8. פודה הקדש
אפשר שהמספר חמש הוא מספר התרומות שהן הפרשות לכוהן, והשאר מנויים בצורה מעט שונה – "הפדה...". אפשר גם שחמש הוא מספר ספרותי, שכן הוא מופיע רבות כקבוצה, ונטע רבעי ומעשר שני הם פרט אחד, כך נוצרת רשימה שיש בה חמישה פרטים<b>:</b> 
1. תרומה (כולל גם תרומת מעשר, תרומת דמאי)
2. חלה
3. ביכורים
4. פודה נטע רבעי ומעשר שני
5. פודה הקדש
משניות ו-ח הן סטייה מתוכן הפרק. משנה ו החלה בהונאה, שהוא נושא הפרק, ועברה לעניין שווה פרוטה; משנה ז פיתחה את נושא שווה הפרוטה, ומשנה ח את דין תשלום חומש, שהוא אחת התוצאות של הגדרת שווה פרוטה. כפי שראינו, רשימת שווה פרוטה קשורה לדין חומש גם במשנת מעילה. משנה ט חוזרת לדין הונאה.

Mishnah 9

<small>עפ”י כתב יד קופמן</small>
<b>ואילו דבריו שאין להם הונייה</b> – אונאה, הונאה או הונייה הם כתיבים שונים לאותה מילה. כל הרשימה מצויה כלשונה במשנת שבועות עם כותרת שונה: אלו שאין נשבעים עליהם, ודין שבועה כדין הונאה, כפי שנראה להלן. <b>העבדים והאשטרות</b> – שטרות,<b> והקרקעות</b> – כל אלה הם מוצרים שאין להם מחיר קבוע. כפי שהערנו לעיל הבבלי מתלבט האם ההונאה האמורה לעיל במשנה ג ובמשניות ד-ח היא הונאה בפירות (בכמותן או בטיבן) או הונאה בכספים, כלומר שהמוכר נתן כסף פגום. ברור ממשנה זו שכל המשניות עוסקות גם בפירות או בקרקעות, שהרי אם ההונאה במטבע מדוע לא יחול כאן דין הונאה? והוא הדין בעבדים שהם כקרקעות. אשר לשטרות, הגונב את הנייר שעליו כתובה ההלוואה לא גנב את ההלוואה עצמה, ולמעשה הגנב איננו יכול לעשות שימוש בגנבה, הרי בשטר רק נאמר שפלוני חייב לאלמוני כסף ולא לגנב. הגנב אומנם יכול למכור את השטר למלווה או ללווה, אך נדרש שיתוף פעולה עימם ואין זו גנבה רגילה. רשימה דומה מופיעה בשבועות פ"ו מ"ה.
<b>וההקדשות</b> – ההקדש נפדה על ידי צוות שיש לו סמכות של בית דין, ולפיכך אין אפשרות של ביטול העִסקה<sup class="footnote-marker">68</sup><i class="footnote">ראו המבוא למסכת ערכין. יש מקום לברר מה דינם של מעשר שני ונטע רבעי. אלו נפדים לפני שלושה, אך אין זה מעמד זהה לבית דין הפודה הקדשות. מכיוון שהשאלה אינה עולה במשנה, הרי שלא כאן המקום לדון בה. ראו המבוא למסכת מעשר שני.</i>. <b>אין בהן לא תשלומי כפל ולא תשלומי ארבעה חמשה</b> – לכל אחד מהמנויים כאן סיבה אחרת. קרקעות אינן נגזלות ואין בהן משום "טבח ומכר", שכן אי אפשר להעבירם פיזית ממקום למקום, והקרקע עומדת במקומה ונותרת שייכת לבעליה (גם אם אחר נהנה מפירותיה). בהקדש אין דין "טבח ומכר", שכן הדין חל רק על "הדיוט". במקום זה הגוזל הקדש משלם קרן וחומש: "שאין בהקדש תשלומי כפל" (משנה, תרומות פ"ו מ"ד), וכן: "הגונב תרומת הקדש ולא אכלה, משלם את הקרן ואינו משלם את החומש. וכפל אין בה, שנאמר ישלם שנים לרעהו ולא להקדש" (תוס', תרומות פ"ז ה"ח). ההלכה מסוכמת בבירור גם בבבא קמא פ"א מ"ב.
הרשימה שבמשנה היא קבוצה ספרותית המופיעה כאמור גם במשנת שבועות וגם במקורות נוספים, כגון "אין פודין לא בעבדים, ולא בשטרות, ולא בקרקעות, ולא בהקדשות" (משנה, בכורות פ"ח מ"ח). רבי חולק על הלכה אחרונה זו וסבור שפודים בכורות בכול חוץ מבשטרות (ספרי במדבר, קיח, עמ' 129).
ברשימה זו העבדים חריגים. למה באמת לא יחול דין הונאה, שבועה או כפל גם על עבדים? נפתח בשיטתו של התלמוד הבבלי. התלמוד הבבלי מביא לכל אחד מהמקרים פסוק אחר, ולומד כל פעם מייתור הפסוק את כל הרשימה. אין בבבלי עדות לקשר בין הנושאים השונים, אף שהקשר נראה לעין. ובכלל התלמוד איננו מציג, במקרה זה, את ההיגיון המשפטי שמאחורי ההלכה<sup class="footnote-marker">69</sup><i class="footnote">הונאה – בבלי, נו ע"ב; כפל – בבלי, בבא קמא סה ע"ב; צז ע"א; קיז ע"ב; שבועות מב ע"א (כולל תשלומי ארבעה וחמישה); מכילתא דרבי ישמעאל, מסכתא דנזיקין, משפטים יג, עמ' 295; פדיון בכורות – בבלי, בכורות נא ע"א, ודרשה שונה בספרי במדבר, קיח, עמ' 129; מכילתא דרבי ישמעאל, בא, מסכתא דפסחא, יח, עמ' 72; שבועה – בבלי, מב ע"א. הדרשות דומות, ואותה דרשה באה לנושאים אחרים. לדעתנו הדרשה לא יצרה את ההלכה אלא רק משקפת אותה, ולכן איננו מתעמקים בהשוואת הדרשות השונות.</i>. בכל הדרשות הללו אין להחרגת העבדים מקור, ולכן הגמרא מסתפקת באמירה הבלתי מבוססת כשלעצמה שעבדים כקרקעות. כך נשארת פתוחה השאלה למה באמת עבדים כקרקעות.
במדרשים השונים העבדים מוכללים בכלל החריגים, כגון בספרי (במדבר קיח, עמ' 139; תנחומא, בא יב, ועוד): "לומר לך מה הפרט מפורש נכסין המטלטלים שאין להם אחריות, אף הכלל אין לי אלא נכסים המטלטלין שאין להם אחריות. מיכן אמרו בכל פודים בכור אדם חוץ מעבדים ומשטרות ומקרקעות. רבי אומר אף בכל פודים בכור אדם [חוץ מן השטרות]". עדיין לא נקבע בדרשה מה המיוחד בעבדים: האם יש בהם אחריות, או שכלל אינם נחשבים לנכסים? בספרא (בחוקותי, פרק יא ה"ז, קיד ע"ג-ע"ד) כל אלו מוחרגים, משום שנאמר "ופדה", שמשמעו בכסף. זו כמובן דרשה קשה שניתן לפרכה: הרי ניתן לפדות ממטלטלין ולא רק בכסף. דרשה דומה מובאת במכילתא דרבי שמעון בן יוחאי (כב ט, עמ' 204), שם הדברים אמורים לדין שומר החייב שבועה, ושוב זו חלה רק על מטלטלין, ולא ברור מדוע עבדים אינם מטלטלין.
בירושלמי לא מוצגות הדרשות השונות. אם כן עדיין לא ברור מדוע עבדים נכללים בקבוצה זו. אין זאת אלא שחז"ל הבינו שעבדים אינם נחשבים מטלטלין. בתפיסתם ההומנית ברור היה להם שעבדים אינם חפץ, אלא אדם. מי שטבח עבד איננו כמי שטבח כבשה – אלא כמי שרצח עבד, ומי שגנב ומכר עבד – גנב אדם. ואכן מי שגזל עבד מחזיר אותו אף אם השתנה מחירו (בבא קמא פ"ט מ"ב, וראו פירושנו לה), וכן "הגונב את העבדים פטור" (תוס', בבא קמא פ"ח ה"א), פטור כי חייב מיתה כגונב איש ומכרו. ראו עוד משנה סנהדרין פי"א מ"א, כפי שנפרשה אם יזכנו החונן לאדם דעת.
בירושלמי מיוחסת לרבי יוחנן עמדה המצמצמת את החרגת הקרקעות. קרקעות אין בהן הונאה רק בדבר שאינו מופלג. מכירה במחצית השווי, בסטייה של מאה מעות (מנה), היא דבר מופלג, ומכירה קטנה גם בקרקעות יש בה הונאה (ירו', כתובות פי"א ה"ד, לד ע"ג). בעצם לרבי יוחנן דין מטלטלין כקרקעות: בשניהם הונאה חלה רק בדבר מופלג (ערך יקר בהרבה ממה שנקבנו במשניות לעיל)<sup class="footnote-marker">70</sup><i class="footnote">המשנה מדברת על אלמנה שמכרה שדה בחצי מערכה, והמיקח קיים (כתובות פי"א מ"ד). את טעמה של המשנה הסברנו במקומה, ודנו בכך במבוא לכתובות. בשלב זה נותר לנו רק להבין את הסבר הירושלמי הקושר זאת לדיני הונאה (ירו', כתובות פי"א ה"ד, לד ע"ג). עסקנו במימרה זו במבוא למסכת. בשלב זה של הדיון חשוב רק שהתלמוד רואה את המקרה בכתובות כמקרה של הונאה, אך איננו "מתפתה" להסבר הפשוט שאין הונאה לקרקעות. </i>. זו דעה חריגה הבאה לצמצם את ערך הקרקעות מחד גיסא, ובמקביל גם את תחולתה של מצוות (איסור) הונאה בכלל. במבוא למסכת בבא מציעא ריכזנו מגמה זו. המשך המשנה שאוב ממסכת שבועות העוסקת בשבועה, ואיננה נוגעת לדיני הונאה, שכן דין הונאה איננו נוגע לשומרים אלא בעקיפין. משנתנו הכירה אפוא את הרשימה במסכת שבועות.
<b>שומר חינם</b> – שומר חינם שהחפץ שעליו שמר נגנב ממנו, <b>אינו נשבע</b> – בדרך כלל שומר חינם שטוען שהחפץ נגנב ממנו נשבע ופטור מלשלם (שבועות פ"ח מ"א), אך השומר על רכוש הקדש או על עבד פטור משבועה כזאת. כמובן אין מצב שהקרקע נגנבה, ולא כל פרט מתאים לכל המקרים (גם לשטרות וגם להקדשות וכו'). <b>נושא שכר</b> – שומר שכר,<b> אינו משלם</b> – אם החפץ נגנב שומר שכר משלם כפי שנסביר להלן בשבועות (פ"ח מ"א), אבל אם שמר על קרקע או על הקדש או על עבד אינו משלם תשלומים אלו. עבד וקרקע אינם נגנבים במובן הרגיל, לכל היותר הם נגזלים, אבל העבד או הקרקע במקומם עומדים<sup class="footnote-marker">71</sup><i class="footnote">אומנם ניתן לגנוב עבד, אך כאן פעל הכלל הידוע שעבדים כקרקעות. ראו פירושנו לקידושין פ"א מ"ג ומ"ה.</i>. <b>רבי שמעון אומר קדשים</b> – בשבועות "דברים" ובדפוס שם "קדשים",<b> שהוא חייב באחריותן</b> – שאם נגנבו חייב בשבועה,<b> יש להלן הוניה</b> – בשבועות "נשבעין עליהן",<b> ושאינו חייב באחריותן אין להן הוניה</b> – בשבועות "נשבעין עליהן". דין הקדשות הוא כדין רכוש פרטי. יש להניח שהוא מדבר אך ורק על הקדשות ולא על יתר הסעיפים שבמשנה, שכן קרקעות אינן נגנבות, עבד כקרקע, והשטר גם הוא איננו גנבה רגילה, ואכן בדפוס וילנה תוקן במסכת שבועות ל"קדשים"<sup class="footnote-marker">72</sup><i class="footnote">לשטר אין מחיר קבוע לא בגלל חשיבותו, אלא משום שזו למעשה העברת הלוואה לגורם שלישי ואין ביטחון בתשלום. </i>.
משנתנו קובעת בפשטות שאין הונאה על מכירת קרקעות ועבדים. במשנה אחרת במסכתנו מוצע מקרה של ויכוח על עבדים או שדות. המוכר מודה שמכר, אך טוען שמכר שדה קטן ולא גדול, ונקבע בפשטות שהמוכר יישבע (להלן פ"ח מ"ד; שבועות פ"ו מ"ח). הבבלי מתרץ שהוויכוח הוא על דמי קרקע ודמי עבד, אך תירוץ זה דחוק ונוגד את לשון המשנה (ק ע"א). בהמשך אנו שומעים גם שמשנתנו היא כדעת חכמים, ורבי מאיר חולק. הבבלי דוחה הסבר זה, בין השאר משום שמהמשנה הבאה בשבועות ברור שרבי מאיר מודה בכלל שאין נשבעים על קרקעות (כאן ק ע"ב). כפשוטה זו אכן מחלוקת תנאית, וכשם שמחלוקת בהקדש כך מחלוקת על שבועה בעניין קרקעות ועבדים. אנו מפרשים כן משום שמשנת בבא מציעא מדברת על מצב של מודה במקצת, אחרת בכלל אין מקום לשבועה.
ההלכות במשנתנו ומשנת שבועות מדגישות את העובדה שההקדש איננו משתתף רגיל בשוק. אין לו הזכויות, ואף לא החובות, של משתתף רגיל, וכאמור רבי שמעון חולק על כך.
<b>רבי יהודה אומר אף ספר תורה ובהמה ומרגלית אין להם הוניה</b> – שכן אין להם מחיר קבוע שממנו ניתן או לא ניתן לסטות. ניסוח המשנה איננו רק משפטי, אלא בא גם להעביר ולהבהיר את המסר שספר תורה יקר כמרגלית. זו ספק קביעה מציאותית ספק קביעה דתית-ערכית. <b>אמרו לא אמרו אלא את אלו</b> – כל אלו אינם נזכרים בנושאים האחרים (שבועה כפל וכו'), ומסתבר שאם אי אפשר לקבוע את ערכם גם לא תהיה טענת הונאה. אם כן אין כאן מחלוקת מעשית, אלא הדגשה ערכית שספר תורה, כמו מרגלית, איננו מכר רגיל.
בתוספתא (פ"ג הכ"ד) מיוחסת ההלכה לרבי יהודה, ומנומקת: "ספר תורה מפני שאין לו דמים. בהמה ומרגלית מפני שרוצה לזווגן". כל אחד מהמושגים מחייב הרחבה.
ספר תורה אין לו דמים, וכן בירושלמי כתב יד אסקוריאל, אבל בירושלמי בדפוס "אין קץ לדמיו" (ט ע"ד), כלומר אין לו מחיר קבוע ומחירו בלתי מוגבל. לעומת זאת נוסח הדפוס מדגיש את המרכיב הדתי: מחירו אין סוף. אדם יהא מוכן לשלם עבורו כל סכום שהוא. כפי שאמרנו זו הדגשה של המגמה הערכית-אוטופית, ואין היא משקפת מציאות בענייני מכירה ומחיר. לספר תורה יש מחיר כספי, אך אין לו מחיר ערכי.
בהמה לא נזכרה קודם, והכוונה לשור זכר הנדרש להרבעה. הירושלמי (ט ע"ד) חולק וטוען שנימוק זה תקף לכל אדם, ולבהמה ומרגלית יש הונאה.
בתוספתא (פ"ג הכ"ד) מוסיף רבי יהודה בן בתירא (בתירה): "הסוס והסיטום והסייף במלחמה אין להן אונאה". בשעת מלחמה מחירם של כלי הנשק מאמיר ואין מחיר שהוא מופקע, בגלל נחיצותם. מבחינה הלכתית הקביעה מובנת.
<b>רבי יהודה בן בתירא וכלי המלחמה</b>
מן הראוי להתעכב מעט על מקומו הייחודי של רבי יהודה בן בתירא המביא את כלי הנשק בכלל, ואת הסוס בפרט, כחפצים שאין להם הונאה. עמדה זו של הברייתא נמצאת גם בבבלי (נח ע"א) ובירושלמי (ט ע"ד). המילה "סיטום" איננה ברורה. בעדי הנוסח לתוספתא "וחטיטוב"<sup class="footnote-marker">73</sup><i class="footnote">כך בדפוס ובכתב יד ברלין.</i> או "והטיטוס". בירושלמי בכתב יד אסקוריאל הנוסח הוא "הסֵף וסוס וטומטוס במלחמה אין להם אונייה", ובכתב יד ליידן "והתריס". ליברמן מציע שהוא תריס עגול (איטוס – Itus – ϊτυς), והתריס של הירושלמי הוא הסבר למילה.
לגבי הסוס ברור שהכוונה לסוסה נקבה, שכן במלחמה אין משתמשים בסוסים זכרים משום שהם רצים אחרי נקבות ומתפרעים.
רבי יהודה בן בתירא הוא המזכיר את סוס המלחמה גם בהקשר נוסף: "מקום שנהגו למכור בהמה דקה לגוים מוכרין, מקום שלא נהגו למכור אין מוכרין. ובכל מקום אין מוכרין להם בהמה גסה. עגלים וסייחים שלמין ושבורין, רבי יהודה מתיר בשבורה, בן בתירה מתיר בסוס" (משנה, פסחים פ"ד מ"ג; עבודה זרה פ"א מ"א). במשנת פסחים הסברנו שחכמים רואים בסוס בהמה לכל דבר, אך בן בתירא סובר שהסוס לא נועד למלאכה. התוספתא והתלמודים מסבירים שהסוס אינו עושה בשבת מלאכה שחייבים עליה חטאת, שכן רכיבה אסורה רק משום שבות ואין חייבים עליה חטאת<sup class="footnote-marker">74</sup><i class="footnote">תוס', עבודה זרה פ"ב ה"ג, עמ' 462; ירו', פסחים פ"ד ה"ג, לא ע"א; עבודה זרה פ"ב ה"א, מ ע"א; בבלי, שם טז ע"א.</i>.
לפי התלמודים מקור האיסור הוא החשש שתיעשה מלאכה ב"חפץ" שהיהודי מכר. קשה להאמין שזו הסיבה, וסביר יותר שהמשנה אסרה על מכירת תשתית כלכלית, והשאלה שבה נחלקו היא האם כלי מלחמה אסור או מותר למוכרם. נראה שוב שהסיבה היא יותר כלכלית. הסוס לא שימש כלי עבודה, אלא סמל סטטוס חברתי. תפקודו העיקרי היה לרכיבת ראווה, ורק עשירי העם רכשו סוסים<sup class="footnote-marker">75</sup><i class="footnote">בר, סוס. ראשונים חשו בכך שסוס נועד לצריכת מותרות בעלת אופי הלניסטי, אך הדגימו את הדבר בדוגמאות על רקע זמנם. רמב"ם, למשל, מתאר את תפקיד הסוס כך: "הסוס הידוע למשא הנץ וכיוצא בו מבעלי החיים הצדים" (פירוש למשנת פסחים פ"ד מ"ג, לפי תרגום קפאח). לדעת הרמב"ם הסוס משמש כעזר לציד בעזרת נץ; זו טכניקת ציד שאיננו מכירים לפני ימי שלטון האסלאם במזרח. לדעת רמב"ם הבעיה ההלכתית היא שלעיתים יש בכך איסור טלטול בשבת. </i>. על כן אין הסוס חלק מהתשתית הכלכלית, אדרבה, הוא גורם להוצאות. כמו ביתר הפסקאות אין הנימוק הכלכלי-חברתי מופיע במפורש, ובמקומו מוצגים הסברים אחרים, אף שלהערכתנו ברור שהנימוק הכלכלי-חברתי הוא עיקר ההלכה.
בירושלמי נוסף: "לא אמר רבי יודה אלא בסוס זכר שהוא הורג בעליו במלחמה" (פסחים פ"ד ה"ג, לא ע"א; עבודה זרה פ"א ה"א, מ ע"א). סוס זכר אכן נחשב למסוכן, שכן אם הוא נתקל בסוסה מיוחמת הוא עלול לנטוש את כללי המשמעת ולרדוף אחריה. ברם חזקה על הפרש המנוסה שידע לקדם את הרעה<sup class="footnote-marker">76</sup><i class="footnote">בדרך כלל מסרסים סוס רכיבה זכר.</i>. יתר על כן, סוס זכר משמש להרבעה, וכאמור במקרה מעין זה היה צריך לצפות לאיסור מוחלט. נראה, אפוא, שאין בדברים עמדה הלכתית ריאלית, אלא ביטוי לעמדתם של אמוראים נגד ההיתר של בן בתירא<sup class="footnote-marker">77</sup><i class="footnote">לתלמוד פשוט שבן בתירא (או פתירא בתוספתא, עבודה זרה פ"ב ה"ג) הוא רבי יהודה (יודה) בן בתירא (בתירה), ונראה שהכוונה לתלמידו של רבי עקיבא, בן דור אושא, שירד לבבל וכיהן בנציבין, וראו להלן.</i>.
חכמים האוסרים מתנגדים למכירת סוס משום שתי סיבות. האחת משום כלי זין, והאחרת משום מכירת בהמה גסה שתשמש בסיס כלכלי לרווחים עתידיים. כידוע נאסרה מכירת נשק לגויים (בבלי, עבודה זרה טו ע"ב) משום יחסי האיבה עם נוכרים, נימוק שמבחינה משפטית מנוסח כחשש מפני "נזק לרבים". לכן אסורה גם מכירת הסוס המשמש, במובן מסוים, ככלי נשק (ירו', שם; עבודה זרה שם). החשש השני הוא "לכשיזקין הוא כודנו בריחיים" (ירו', שם; עבודה זרה שם), הווה אומר שכאשר הסוס יזקין ירתום אותו בעליו לרֵחיים, וכך יעשה הסוס מלאכה בשבת, וכפי שאמרנו גם יהפוך שוב למכשיר כלכלי. על כן אסרו חכמים את מכירתו.
יש מהראשונים שהסבו את הדין במשנה לשבת, "לא ימכרנה לו ערב שבת", כיוון שהישראל עלול לחמר את הבהמה בשבת כדי לשדלה ללכת עם המוכר, או אם המוכר ירצה להחזירה, או שהמכירה (כל מכירה?) היא לניסיון בלבד. כך מפרשים רמב"ם, מאירי ואחרים. ההסבר מבוסס על פירוש הבבלי במסכת עבודה זרה האומר "משום נסיוני" (טו ע"א). משמעות ההסבר בתלמוד אינה ברורה, ומכל מקום קשה לצמצם את משנת פסחים ועבודה זרה לשבת בלבד. לאור משנתנו מן הראוי לעיין מחדש בדברי רבי יהודה בן בתירא על איסור מכירת נשק לנוכרים.
רבי יהודה בן בתירא, הנזכר, חי בדור יבנה. במקביל אנו מכירים גם את רבי יהושע בן בתירא ואת רבי שמעון בן בתירא, כולם כנראה אחים שפעלו בדור יבנה. לעיתים קרובות נקרא רבי יהודה זה סתם "בן בתירא", והחילופים בין נוסחאות המשנה, כאן ובמקומות אחרים, רבים<sup class="footnote-marker">78</sup><i class="footnote">מלאכת שלמה למקום; אפשטיין, מבוא, עמ' 1187. ראו עוד משנה, בכורות פ"א מ"א, המעידה על מכירת בהמה לנוכרי אף על פי שאינו רשאי. </i>. רבי יהודה בן בתירא מוצאו כנראה מאזור בתירא, הוא הטרכון. המדובר בשבט המכונה זמאריס, שבט יהודי בבלי שבסוף המאה הראשונה לפני הספירה תמך ברומאים במלחמתם בפרתים. לאחר נסיגת הרומאים מבבל, ומאחר שנרדפו על ידי הפרתים, נזקקו לעזרת הרומאים והיגרו לאימפריה הרומית. הנציב הרומי בסוריה, גביניוס, הטיל על הורדוס לטפל בהם. הורדוס הושיבם בטרכון כדי שיהוו חגורת חציצה בין יישובי הגולן היהודים לבין היטורים<sup class="footnote-marker">79</sup><i class="footnote">ראו בפירוט אפבלאום, יהודה, עמ' 65-49; כהן, בתירא.</i>.
בני זמאריס (בתירה) הקימו את גמלא, ושם שכנו תוך שהם מתערבבים באוכלוסייה היהודית המקומית. הקשר בין רבי יהודה בן בתירא ואחיו לבין אזור בתירא איננו מוכח<sup class="footnote-marker">80</sup><i class="footnote">ייתכן שרבי יוסי בן זמרא, האמורא הארץ-ישראלי, היה גם הוא מבני שבט זמאריס. בהקשר זה ייזכרו בני בתירא המופיעים כמתנגדים להלל ולרבן יוחנן בן זכאי, וגם קשריהם לשבט זה בלתי ברורים. </i>, אך הוא סביר.
רבי יהודה בן בתירא הוא אחד החכמים שנשלחו בשלהי דור יבנה לתפוצות. הוא נשלח לבבל ושהה שם גם לאחר מרד בר כוכבא, והיה ממניחי היסודות לעולם הלימוד הבבלי. "מעשה ברבי יהודה בן בתירה, ורבי מתיה בן חרש, ורבי חנניה בן אחי רבי יהושע, ורבי יונתן שהיו יוצאים חוצה לארץ. והגיעו לפלטום<sup class="footnote-marker">81</sup><i class="footnote">אפשר שהכוונה ל"פלטנוס", היא ניאפוליס (בראשית רבה, פא ד, עמ' 974), ברם סביר מכול שהכוונה ל-Paltus, אותה מונה קלאודיוס פטולמאוס בין גבלה (גבל) ובין בלנאה בסוריה (גאוגרפיה, חלק ה פרק יד). העיר מצויה היום באתר הכפר הגדול ערב אל מליק, מצפון לצידון לחוף מפרץ נרחב, והייתה פוליס שהטביעה מטבעות והיה לה נמל חשוב. ראו רייס ואחרים, ג'בלה, עמ' 49-47.</i> וזכרו את ארץ ישראל זקפו עיניהם וזלגו דמעותיהם וקרעו בגדיהם וקראו את המקרא הזה (דברים יא לא) 'וירשתם אותה וישבתם בה ושמרתם לעשות את כל החקים האלה', אמרו ישיבת ארץ ישראל שקולה כנגד כל המצות שבתורה. מעשה ברבי אלעזר בן שמוע ורבי יוחנן הסנדלר שהיו הולכים לנציבים אצל רבי יהודה בן בתירה, ללמוד ממנו תורה. והגיעו לציידן וזכרו את ארץ ישראל זקפו עיניהם וזלגו דמעותיהם וקרעו בגדיהם וקראו את המקרא הזה (דברים יא לא) 'וירשתם אותה וישבתם בה ושמרת לעשות את כל החוקים האלה ואת המשפטים', אמרו ישיבת ארץ ישראל שקולה כנגד כל המצוות שבתורה. חזרו ובאו להם לארץ ישראל" (ספרי דברים, פ, עמ' 146)<sup class="footnote-marker">82</sup><i class="footnote">לפנינו עדות לתפיסה המרחיבה את גבולות ארץ ישראל עד פלטוס, או עד צידון הדרומית ממנה. זו תפיסה בלתי הלכתית, אך היא מעידה על תחושתם של אנשי ארץ ישראל. ראו בן אליהו, תודעת ארץ ישראל, עמ' 356. </i>. מסורת זו מתאימה למה ששנינו ברשימת בתי הדין המפורסמים: "אחר רבי מתיא לרומי, אחר רבי חנניא בן תרדיון לסיכני, אחר רבי יוסי לציפורי, אחר רבי יהודה בן בתירה לנציבין" (בבלי, סנהדרין לב ע"ב).
רבי יהודה בן בתירא מכיר את ההווי בבבל ומשקף אותו. מותר למכור לנוכרים סוס מלחמה כשר, וסוס הוא חפץ שבמלחמה אין לו ערך כספי, וכל מחיר ישולם עבורו. ייתכן שדבריו כאן משקפים גם את ההכנות למרד בר כוכבא<sup class="footnote-marker">83</sup><i class="footnote">התלמודים עקרו את דברי רבי יהודה ממקומם הריאלי להלכות שבת, וכך הפכו את דבריו לרלוונטיים להלכה לדורות, זאת על חשבון הנימוק הריאלי-היסטורי להלכה. </i>, וגם את עברו האישי כבן לשבט לוחם.

Mishnah 10

<small>עפ”י כתב יד קופמן</small>
<b>כשם שהוניה במקח ובממכר כך הוניה בדברים</b> – מהי היא הונאת דברים?<b> לא יאמר לו בכמה חפץ זה והוא אינו רוצה ליקח</b> – יש כאן הטעיה בכך שהוא מנהל משא ומתן ללא כוונת תכלית.<b> אם היה בעל תשובה לא יאמר לו זכור</b> [<b>מה</b>]<b> היו מעשיך הראשונים</b> – בכך המשנה עוברת מדיני הונאה לעבר איסור כללי להעליב ולפגוע. <b>ואם היה בן גרים לא יאמר לו זכור מה היו מעשה אבותיך</b> – להיות בן גרים הוא פגם, כפי שהראינו בהרחבה במבוא למסכת קידושין.<b> שנאמר וגר לא תונה ולא תלחצנו כי גרים הייתם בארץ מצרים</b> – (שמות כב כ). הפסוק מדבר על יחס טוב לגר, ויחס כזה מתבטא באי העלבתו ובאי הזכרת העובדה שאי פעם היה גר. התוספתא (פ"ג הכ"ה) ממשיכה באותו קו ערכי-מוסרי: "כשם שאונאה במקח וממכר, כך אונאה בדברים. ועוד מרובה אונאת דברים מאונאת ממון, שבאונאת אחיו הוא אומר 'ולא תונו איש את אחיו', ובאונאת דברים הוא אומר 'לא תונו איש את עמיתו ויראת מאליך' (מאלוקיך), ויראת ממי שפיקד על אילו".
המשך התוספתא חוזר להונאת דברים, שהיא כעין הונאת ממון רגילה: "היו חמרין מבקשין יין ושמן, לא יאמר להן לכו אצל פלני, והוא לא מכר יין ושמן מעולם". בהמשך הדרשן שוזר את חומרת העלבת חבר אם הונאה מסוג הדומה להונאת ממון, והקורא מתרשם שאחת הן והעלבת אדם היא איסור הונאה לכל דבר. זה הוא שאמרה המשנה: "המלבין פני חבירו ברבים... אין לו חלק בעולם הבא"<sup class="footnote-marker">84</sup><i class="footnote">אבות פ"ג מי"א. כך יש לגרוס, ובכתב יד קופמן "המאדים". ראו פירושנו למשנה (שרביט, אבות, עמ' 133). </i>. כפי שראינו בפירושנו שם המשנה מונה רשימה של עברייני-על שחטאם קשה מנשוא, והמעליב מצטרף אליהם. גם התלמוד הבבלי ממשיך במגמה זו ומעצים את עוונו של המלבין פני חברו ומעליבו (נח ע"ב).
הונאת דברים היא כהונאת קרקעות, אך למעשה המשמעות שונה. הונאת כספים גורמת להחזר המכר, והיא תחומה בהלכות מסחר בלבד. הונאת דברים איננה קשורה למכירה, אם כי ניתן לעבור את העבירה גם בעת מכירה. היא איננה מתייחסת להטעיה של המוכר המפרט את שבח הבהמה שהוא מוכר אך "שוכח" לספר את מגרעותיה. הונאת דברים גם איננה גורמת לביטול המכירה. שילובה בהקשר של משנתנו מעצימה את דין הונאת דברים, אך גם רומזת רמיזה ספרותית שהונאת ממון איננה טעות אלא הטעיה, שתיהן איסור מתחום דיני המוסר והחברתיות הנדרשת בקהילה.
<b>סיכום מסכת אונאה</b>
ממשנה ב עד משנה י ערוכה "מסכת אונאה", שהיא כאמור יחידה מלוכדת. גם בה מצאנו שילוב של מקורות שונים. המשנה האחרונה חורגת מדיני ממונות (בעלי היבט, או מרכיב, מוסרי) לעבר רעיון מוסרי כללי יותר. מספר ניכר של מסכתות במשנה מסתיים במשנה "ספרותית" מענייני המסכת. המונח "ספרותי" בהקשר זה מתכוון לכלול כל דיון שאיננו הלכתי, בין אם הוא אגדי, ערכי או היסטורי. כך למשל מסכת יומא מסתיימת בפרק ספרותי על רעיון התשובה. דומה שכך יש להבין גם את משנתנו: סיום ספרותי-תאולוגי על חשיבות העיקרון של "הונאת דברים". אגב כך "הונאת דברים" איננה רק הטעיה, אלא בעצם כל עלבון חברתי.

Mishnah 11

<small>עפ”י כתב יד קופמן</small>
<b>אין מערבין פירות בפירות</b> – אסור לסוחר להטעות את הלקוחות ולערבב פירות מאיכות שונה. עד היום רגיל הדבר שהסוחר מניח פירות יפים מלמעלה ואת הפירות העלובים מסתיר בתחתית הקופסה או הערֵמה. הַעֲרָמות כאלו אסורות מדין הונאה. יש להניח שכמו בהונאת דברים אין במשנה הגדרה משפטית, ואין זו הונאה המאפשרת ביטול המיקח, אלא איסור בעל אופי מוסרי בעיקרו. <b>אפילו חדשים בחדשים</b> – שההפרש בטיב הפירות קטן, <b>אין צורך לומר חדשים בישנים</b> – שהפער האיכותי גדול.
<b>באמת</b> – "באמת" הוא ביטוי מיוחד. הביטוי "באמת" או ב"אמת אמרו" מופיע שבע פעמים במשניות, ומעט במקורות אחרים<sup class="footnote-marker">85</sup><i class="footnote">כלאים פ"ב מ"ב; תרומות פ"ב מ"א; שבת פ"י מ"ד; נזיר פ"ז מ"ג; בבא מציעא פ"ד מי"א; בבא בתרא פ"ב מ"ג; תוס', ברכות פ"ה הי"ז; בבלי, ברכות כ ע"ב; תוס', כלאים פ"א הט"ו.</i>. בנוסחאות ארץ ישראל כמעט תמיד הנוסח הוא "באמת" בלבד. בנוסחאות בבל ובדפוסים בדרך כלל "באמת אמרו", אך גם רק "באמת". ההבדל הטקסטואלי ברור למדי, אך חשוב יותר לברר אם יש הבדל במשמעותו של המונח. כך למשל במשנת שבת פ"א מ"ג. התוספת "אמרו" מצויה בכתבי היד הבבליים ובדפוסים<sup class="footnote-marker">86</sup><i class="footnote">ראו לנדמן, באמת אמרו; הכהן, באמת אמרו. </i>, אך לא בעפ"י כתב-יד קופמן. בירושלמי: "כל מקום ששנינו באמת הלכה למשה מסיני".<sup class="footnote-marker">87</sup><i class="footnote">ירו', שבת פ"א ה"ג, ג ע"ב. בנוסף לכך הוא משובץ בברייתות כגון בבלי, ברכות כ ע"ב. לאיסוף המקורות ראו הכהן, באמת אמרו.</i> ברור אפוא שהירושלמי לשבת גרס רק <b>באמת</b> בלי התוספת <b>אמרו.</b> הביטוי "הלכה למשה מסיני" אינו בא ללמד כי אכן זו הלכה קדומה, אלא הוא ביטוי להלכה שהיא בבחינת אמת לאמיתה, מסקנה שאין עליה עוררין<sup class="footnote-marker">88</sup><i class="footnote">ראו פירוש הרע"ב למשנה, תרומות פ"ב מ"א. הוא מפרש "כאילו הלכה למשה מסיני" ולא ממש הלכה למשה מסיני, שהרי חובת הלימוד של תינוקות וסדרי בית הספר הם מדרבנן.</i>, ואכן הביטוי "הלכה למשה מסיני" מופיע במשמעות ספרותית זו פעמים רבות בספרות התנאית. רק בתלמוד הבבלי הוא מתפרש, לעיתים, במשמעות היסטורית, כלומר שאת ההלכה הזאת הביא עימו משה מהר סיני<sup class="footnote-marker">89</sup><i class="footnote"> ספראי, הלכה למשה מסיני. ראו על כך במבוא הכללי לפירוש המשניות.</i>.
אשר למשמעות המונח לפי הירושלמי, "באמת" הוא ביטוי להבאת עיקרון הלכתי המקובל על הכול. משפט זה, שאותו מציע האמורא רבי אלעזר, משובץ בכמה סוגיות בירושלמי, והיה כנראה ידוע ביותר<sup class="footnote-marker">90</sup><i class="footnote">כגון ירו', פ"י ה"ד, יב ע"ג; כלאים פ"ב ה"א, כז ע"ד; תרומות פ"ב ה"א, מא ע"ב; נזיר פ"ז ה"ג, נו ע"ג.</i>, או שהועבר מסוגיה לסוגיה. המשפט מופיע בקיצור בתלמוד הבבלי: "כל באמת אמרו הלכה היא" (ס ע"א; שבת צב ע"א), ברם הוא חסר בכתבי היד לתלמוד, ואולי הועבר מהירושלמי<sup class="footnote-marker">91</sup><i class="footnote">ראו דקדוקי סופרים לשבת שם; ספר הישר לרבנו תם, סימן ריג.</i>.
ההלכות המצוטטות במינוח "באמת..." אינן הלכות עקרוניות. בכל המקרים מדובר בפרט טכני שאינו בעל חשיבות מהותית, כמו במקרה שלפנינו. מסתבר כי מדובר בפריט הלכתי קדום המוכר לחכמים ומוסכם על כולם. עם זאת אי אפשר להוכיח כי אכן זו משמעות המונח. <b>ביין היתירו לערב קשה ברך</b> – יינות מחריפות שונה,<b> מפני שהוא משביחו</b> – ביין אין כלל הטעיה. הקונה טועם את היין המעורב ומסכים לקנות יין בטעם זה. דומה שההלכה הועברה ממקום אחר, שהרי בהקשר הנוכחי אין כלל חשש הונאה. <b>אין מערבין שמרי יין ביין</b> – כך נוצר מעט יין מסוג גרוע, והקונה איננו יודע שיינו מכיל מרכיב ממוחזר. <b>אבל נותן לו את ש</b>[<b>ו</b>]<b>מריו</b> – השמרים הם חלק מהיין, כפי שגם שנינו לעיל פ"ג מ"ח.
<b>מי שניתערב מים ביינו לא ימכרנו בחנות</b> – היין הוא באיכות גרועה, <b>אלא אם כן הודיע</b> – לקונה שהיין מעורב,<b> ולא לתגר אף על פי שהוא מודיעו</b> – התגר יקנה את היין המעורב ויפחית ממחירו בגין המים, <b>שאינו אלא לרמות בו</b> – התגר קונה את היין המעורב כדי למוכרו כיין נקי. המשפט מבטא את אי האימון בתגר, נושא שרמזנו עליו גם לעיל מ"ג, ונרחיב במשנה הבאה.<b> מקום שנהגו להטיל מים יטילו</b> – זה יין כמנהג המקום. בבבלי (ס ע"א) משמע שכך גם נהגו בבבל, לערב מים ביין. במקבילות מצויות דוגמאות נוספות לאיסור העירוב. מעניינת התוספת בתוספתא (פ"ג הכ"ו) שאסור לערב פירות יקרים וטובים יותר ולמוכרם במחיר של פרי פחות טוב. איסור זה מתקשר כנראה לאיסור למכור את הפירות במחיר זול, נושא העולה במשנה הבאה. אבל רבי יהודה שם מתיר להשביח את הפרי (היין): "מין אחד המשביח את חבירו מותר, שני מינין המשביחין את אחד אסור" (תוס', פ"ג הכ"ו). בסופו של דבר התוספתא מסכמת (פ"ג הכ"ז): "ואין משנין ממנהג המדינה", וזה כנראה הכלל המנחה את כל המקורות.
האיסור לערב מים ביין מעניין במיוחד, לאור נוהג ה"מזיגה". את היין שתו כשהוא "מזוג" (מעורב) במים ביחס של 1:2. אם כך מה הבעיה בעירוב מעט מים ביין? הרי ממילא יימזג היין בכמות גדולה בהרבה של מים. הקונה גם יטעם את היין ויחליט אם טעמו טוב, וכמות המים איננה פוגמת בטעם היין אלא רק מורידה ממחירו, ואף פער קטן זה אסור.

Mishnah 12

<small>עפ”י כתב יד קופמן</small>
<b>התגר נוטל מחמש גרנות</b> – התגר הוא הסוחר הגדול הבא מהעיר אל הכפר. הוא עובר בין הגרנות הפזורות בשדות וקונה גרעינים, וכמובן מותר לו לערבבם, שכן זה טיבו של מסחר גדול,<b> ונותן לתוך מגורה אחת</b> – מגור הוא מלשון לגור, כנראה קיצור של ממגורה, אסם.
בירושלמי כתב יד אסקוריאל: "מגוד". <b>מחמש גיתות ונותן לתוך פית</b>[<b>ו</b>]<b>ם</b> – פיטס,<b> אחד</b> [<b>ו</b>]<b>בלבד שלא יתכוון לערב</b> – התגר צריך להיזהר לא לבצע ערבוב מכוון, אבל בפועל אין לו ברירה אלא לערבב.
פיטס הוא כלי חרס גדול מאוד, גובהו לעיתים יותר מקומת אדם, ונועד לאגירת כמויות גדולות לזמן רב (איור 15). דברי חכמים משקפים גת קטנה. הגתות הקטנות בארץ נפחן 120-100 ליטר, אבל פיטס, אפילו פיטס גדול, אינו מכיל חמש גתות כאלה. זו אפוא דוגמה מוקצנת. המספר חמש הוא מספר ספרותי. <b>רבי יהודה אומר לא יחלק החנווני קליות</b> – דגנים קלויים,<b> ואגוזים לתינוקות</b> – אלו היו מעין ממתקים שחולקו לילדים,<b> מפני שהוא מרגילן לבוא אצלו</b> – תנא קמא מתנגד או מסתייג מכל תחרות. בעידן המודרני הפעולות בשוק נבחנות משתי נקודות מבט עיקריות: האחת היא זכות הפרט, והאחרת הרצון לעודד תחרות ובדרך זו להוריד מחירים. ברור שתנא קמא מתבונן במציאות מנקודת מבט אחרת. הוא מעוניין בראש ובראשונה ביציבות ושמרנות. היציבות מובילה לכך שלא תתחולל ניעות כלכלית המהווה, באופן טבעי, זעזוע חברתי. העדר תחרות משרת רק את הסדר הקיים. העני נשאר עני והעשיר עשיר, ואין סיכוי רב לשינוי במצבם של השניים. <b>וחכמים מתירין</b> – תחרות מתונה זו. הדוגמאות שהמשנה נותנת הן כנראה דוגמאות מציאותיות, כלומר שבפועל ביצע חנווני זריז פעולות מינוריות כאלה למיתוג חנותו ולפרסומה.
תנא קמא מתנגד לכך והנוהג היה כחכמים, או להפך, דברי חכמים משקפים את המנהג. כך גם מתנגדים חכמים לפתיחת חנות מתחרה באותו תא שטח כלכלי: "לא יפתח אדם חנות של נחתומין ושל צבעין תחת אוצרו של חבירו, ולא רפת בקר. באמת ביין התירו, אבל לא רפת בקר. חנות שבחצר יכול למחות בידו ולומר לו איני יכול לישן מקול הנכנסין ומקול היוצאין. עושה כלים, יוצא ומוכר בתוך השוק, אבל אינו יכול למחות בידו ולומר לו איני יכול לישן לא מקול הפטיש, ולא מקול הרחים, ולא מקול התינוקות" (משנה, בבא בתרא פ"ב מ"ג).
הנימוק במשנה הוא מדיני נזיקין. כל המשנֶה ידו על התחתונה, ושינוי בשימוש בקרקע (שינוי ייעוד) נזקק לאישור השכנים והגבלתם. כל זאת כדי למנוע נזק סביבתי. אומנם זה פשוטה של המשנה, כפי שגם נפרשה במקומה, אבל הבבלי (בבא בתרא כא ע"ב) ראה בכך מקור להגבלת התחרות: "אמר רב הונא: האי בר מבואה דאוקי ריחיא, ואתא בר מבואה חבריה וקמוקי גביה, דינא הוא דמעכב עילויה, דאמר ליה: קא פסקת ליה לחיותי" (בן מבוי זה שהעמיד רחיים ובא בן מבוי אחר והעמיד אצלו, דין הוא שיכול לעכב עליו, שאומר לו "הפסקת [פגעת] במקור פרנסתי"). הגמרא שם מביאה ראיה ממשנתנו, ומתלבטת בדרכה המשפטית האם הראיה אכן שרירה וקיימת. כן היא מביאה סדרת ראיות תנאיות נוספות, העוסקות בציד ובדיג ולא בחנות.
בין שאר הראיות גם: "מיתיבי: עושה אדם חנות בצד חנותו של חבירו, ומרחץ בצד מרחצו של חבירו, ואינו יכול למחות בידו, מפני שיכול לומר לו: אתה עושה בתוך שלך ואני עושה בתוך שלי". אם כן התחרות מותרת, והבבלי מביא ראיה ממקורות תנאיים אחרים העוסקים בדיני נזיקין. השימוש בדיני נזיקין הפך, אפוא, לפחות בתלמוד הבבלי, לכלי להגבלת תחרות. מציאות זו מוכרת היטב במערכת המשפטית כיום ובתקופות אחרות. כדי למנוע עיסוק כלכלי כלשהו נעשה שימוש בדינים אחרים מתחומים שונים, ובלבד שהמטרה תושג.
הבבלי מצטט במסגרת זו את הברייתא מתוספתא בבא בתרא (פ"ב הט"ו): "אבא שאול אומר לא יפתח אדם חנות כנגד חצרו של חברו, כדי שלא יהא יושב בחנותו ורואה מה בחצרו של חברו. אלא זה פותח לרשות הרבים וזה פותח לרשות הרבים. כשם שבני חצר יכולין למחות זה על ידי זה בחצר של שותפין, כך בני מבוי יכולין למחות זה את זה במבוי השותפין. כיצד? בנה מרחץ בצד מרחצו של חברו, חנות בתוך חנותו של חברו, אין יכול למחות בידו ולומר לו, אתה הבאת את התקלה, שאומר לו כדרך שעשיתה בתוך שלך, אף אני עושה בתוך שלי".
בברייתא עצמה אין הד למניעת התחרות, והבבלי המעביר את ההלכה לתחום התחרות הכלכלית עושה שימוש בברייתא שלא למטרתה המוצהרת. כאמור זו דרך שימוש רגילה בתחום המשפטי, אך כפרשנות היסטורית היא איננה תורמת להבנת המקור התנאי.
נחזור למשנה. בדברי רבי יהודה יש אמירה ברורה של הגבלת התחרות החופשית, מן הסתם במגמה לשמר את המצב הקיים. לעומת זאת חכמים מתירים תחרות מוגבלת.
<b>לא יפחות את השער</b> – לא יוריד מחירים. זה צעד אנטי-תחרותי מובהק.<b> וחכמים אומרים זכור לטוב</b> – אדרבה, ראוי לפתח מנגנון שיחתור להורדת מחירים. חכמים מייצגים כאן את הציבור כולו, ותנא קמא מעודד יציבות ושמרנות ומתנגד לזעזוע כלשהו. מצד שני חכמים גם מתנגדים לרווחים גבוהים "מדי", כגון "אין מסתכרין לא בביצים ולא בפירות פעמים, דברי רבי יהודה, וחכמים מתירין" (תוס', בבא בתרא פ"ה הי"ג; בבלי, שם צא ע"א בשם חכמי דור יבנה). לעיל עסקנו במגמה זו והרחבנו בעדויות עליה.
<b>לא יבור את הגריסים</b> – ברירת הגריסים גורמת לשיפור האיכות ומושכת לקוחות,<b> כדברי אבא שאול</b> – האות כ' בתחילת מילה באה להדגשה,<b> וחכמים מתירין</b> – שיפור האיכות, כמוהו כהוזלת מחירים, מהווה תחרות וטוב ללקוחות,<b> מודים שלא יבור על פי מגורה</b> – הוא מראה לכול שהוא בורר את הגריסים, אך את הפסולת שופך למגורה, שהיא כלי הקיבול של התגר (לעיל במשנה הקודמת). אם כן אין כאן שיפור איכות הסחורה אלא:<b> שאינו אלא כגונב את העין</b> – השיפור בסחורה מדומה, שהרי הפסולת תימכר בהמשך היום, והוא עובר על הכתוב בתחילת המשנה בדבר עירוב פסולת במזון.<b> אין מפרק</b>[<b>י</b>]<b>סין לא את האדם ולא את הבהמה ולא את הכלים</b> – לפרקס או לפרכס משמעו לנקות או לקשט (בבלי, שבת לד ע"א).
בתוספתא: "לא ירביץ חנוני לתוך חנותו יין ושמן, מפני שגונב דעת הבריות" (פ"ג הכ"ז). פעילות זו אסורה משום שהחנות מפיצה ריחות טובים שאינם משקפים את המציאות, ובעיקר הקונים הפוטנציאליים מתרשמים שבחנות פעילות רבה ושפע, וכל זה הטעיה.
במשנה ד הדגשנו את המגמה החברתית של תמיכה בשכבות החלשות נגד המעמדות החזקים. משנתנו מתחילה בכיוון זה אך מתפתחת להגבלות על כל תחרות, כולל תחרות "טובה" לטובת הלקוחות. ההתנגדות מופיעה בעיקר בדברי רבי יהודה, וחכמים מסתייגים ממנה. ברם שתי ההלכות האחרונות מופיעות בסתם. קשה להסביר שהם עמדת רבי יהודה בלבד, לפיכך ראוי להגדיר שגם חכמים מסכימים עם המגמה של מניעת תחרות, אלא שהם פחות נוקשים בכך. כך גם סיכמנו את הנושא במשנה ד לעיל.
עד כאן "מסכת אונאה".
במבוא למסכת הצגנו את נוסח הספרא, וראינו כי בספרא מודגש עניין הלכידות החברתית יותר מאשר במשנה. המשנה מגינה על החלש, והספרא מציג אינטרס זה לא רק מנקודת המבט של החלשים ושל הצדק אלא גם מנקודת המבט של טובת החברה.

Chapter 5



Mishnah 1

מסכת ריבית</b>
פרקנו עוסק כולו בדיני ריבית. ריבית נתפסת בעיני חכמים כדין ביניים בין איסור ממוני לאיסור חברתי-מוסרי, ולכן שיבוצה במשנתנו אחרי איסורי עושק והונאה מובנת. כל זאת לפי פרשנותנו שכל איסור הונאה אינו עוסק בהטעיה הדדית אלא בעוול חברתי, מניעתו ותיקונו.
איסור ריבית מופיע בתורה, ושם אין הפרדה בין סוגי ריבית. ריבית על מזון דינה כריבית על כספים, וריבית מסחרית אסורה כמו ריבית שבין שכנים ועוסקים זעירים. חז"ל הניחו שהאיסור חל על כל ריבית, מסחרית ופרטית כאחת. יש חוקרים שסברו שהאיסור על ריבית נמוכה שבין שכנים היא הרחבה של החוק המקראי<sup class="footnote-marker">1</sup><i class="footnote">ראו לעומת זאת גמורה, ריבית.</i> והיא משקפת את עמדת חז"ל בלבד, ברם לדעתנו אין בעצם כל סיבה להניח שזו הבנה פשוטה של הכתוב בתורה. אין כל מקור המעיד שאי פעם נהגה המדיניות המצמצמת. אם אנו מוצאים לקיחת ריבית (למשל בין יהודי צוער, לפי מסמכי בבתא)<sup class="footnote-marker">2</sup><i class="footnote">כך באה לידי ביטוי דרישה לריבית במסמכי בבתא. שם ניתן לפרש שהריבית היא בהלוואה לנוכרים, ברם אין צורך להידחק לפרשנות כזאת, להלן נראה שאכן איסור ריבית לא נשמר בקפדנות בחברה היהודית. </i>, אין להסיק מכך שההלכה הקדומה התירה ריבית, אלא שהגברת הנידונה הייתה מוכנה לגבות ריבית למרות ההלכה.
כפי שראינו בסוף הפרק הקודם דיני הונאה נקשרו לאותה שכבה חברתית של בעלי זרוע עשירים, שהם גם החשודים הטבעיים בהלוואה בריבית.
<small>עפ”י כתב יד קופמן</small>
<b>אי זה הוא נשך ואי זה הוא תרבית</b> – עד כאן הכותרת הבאה להסביר את המושגים<sup class="footnote-marker">3</sup><i class="footnote">וכן בספרא בהר, פרשה ה ה"א, קט ע"ב.</i>. אפשר שהיא באה להסביר את מושגי המקרא. פרשת ריבית מופיעה שלוש פעמים בתורה ופעמיים בספר יחזקאל. רק בפסוקי ספר במדבר לא נזכרים שני המונחים הללו יחדיו, לפיכך אפשר לראות במשנתנו דרשה לכתובי התורה. ברם הלשון "אי זה הוא..." היא לשון רגילה בתוספתא, ובאה להסביר מונח במשנה. ייתכן שם כאן לפנינו משנה "תוספתאית"<sup class="footnote-marker">4</sup><i class="footnote">ויס, משניות תוספתאיות.</i>, משנה הבאה להסביר מונח שמופיע במשנה קודמת. השערה זו מצטרפת להשערה שהעלינו במבוא שלפיה ביסודה של משנת בבא מציעא שלנו מסתתרת משנת בבא מציעא בעריכה קדומה, ומשנתנו היא עריכה מאוחרת משלהי ימי התנאים (רבי בזקנותו)<sup class="footnote-marker">5</sup><i class="footnote">ביטוי המופיע בפרשנות הבבלי לפ"ד מ"א.</i>. אם כן שתי דרכים להבנת המשנה, או כדרשה לפסוקי ויקרא, כמו הספרא שנצטט להלן, או משנה תוספתאית המסבירה משנה קדומה שאיננה בידינו.
כפשוטה המשנה שלנו איננה מתייחסת בהכרח למשנה קדומה אלא היא דורשת את הכתוב המקראי למעשה. כך הסברנו גם את משנת ארבעה אבות נזיקין (בבא קמא פ"א מ"א), שהיא מניין הסוגים הנזכרים במקרא, כלומר שזו דרשת כתובים, ואכן הדרשה חוזרת בספרא בלשונה כאן (בהר, פרשה ה ה"ב, קט ע"ב-ע"ג).
<b>אי זה הוא נשך המלוה סלע בחמשה דינרין –</b> בסלע ארבעה דינרים, והמלווה דורש ריבית של עשרים וחמישה אחוז. גובה הריבית הוא דוגמה סתמית לריבית על סלע. כפי שהדגשנו במבוא למסכת לא נאמר לכמה זמן ההלוואה, וכאילו אין להלוואה זמן החזר. מבחינה הלכתית אכן זמן הפירעון בלתי חשוב, אבל ניתן היה לצפות שסיפורי ההדגמה יכללו פרט זה. <b>סאתים חיטים בשלוש</b> – ההלוואה הלוואת פירות, והריבית של חמישים אחוז. סאתיים חיטים תמורת החזרה של שלוש סאים חיטים. ליברמן טען שזו הייתה הריבית הרגילה, משום שמצא שזו הייתה הריבית המקובלת במצרים בעד הלוואת זרעים<sup class="footnote-marker">6</sup><i class="footnote">ליברמן, איזהו נשך, מחקרים, עמ' 18-12. בכך פתר כביכול את שאלת רבי עקיבא איגר בתוספות שלו למה הדוגמה הראשונה בכסף והשנייה בפירות. השאלה עצמה מניחה את הפתרון בתוכה. המשנה נתנה שתי דוגמאות לאותה הלכה, והדבר רגיל והקושיה בטלה מעצמה. </i>. ברם גם ניתן לפרש סאתיים חיטים תמורת שלושה דינרים. מחיר החיטים היה קבוע, ארבעה סלעים בסלע<sup class="footnote-marker">7</sup><i class="footnote">בעל המשנה רצה להדגים שנשך הוא הלוואת פירות והלוואת כסף כאחת. אנו מסתייגים מן הפירוש, שכן אילו רצתה המשנה להציג את השער הרגיל הייתה נוקבת מחיר כור חיטים בשלושים דינר ולא במחיר זול יותר שאחרי ההתייקרות הבלתי צפויה חזר למחיר הרגיל. ליברמן הניח שהמחיר של דינר זהב (25 דינרי כסף) הוא לסחר קמעונאי, וההפרש של חמישה דינר הוא בין מחיר קמעונאי לסיטונאי (רווח של המתווך). אין זו הדרך הספרותית לתת את הדוגמה. הדרך הרגילה (מטבע הלשון הנפוץ) היא "ארבע סאין בסלע"; "כור בדינר זהב" הוא חישוב אחר שאיננו מטבע לשון ספרותי, וגם איננו סביר מבחינה ריאלית (רווח של עשרים וחמישה אחוז למתווך נראה מופרז). הרי בדיני הונאה נקבע רווח מרבי לגיטימי של שישית (לעיל פ"ד מ"ג).</i>. מחיר זה חוזר פעמים רבות במקורות. אם כן שתי סאים עולות שני דינרים, ובהלוואה זו הלווה מקבל שתי סאים ויחזיר (פירות או כסף) בשווי שלוש סאים. בכל אלו הוא מלכתחילה גובה סכום כסף או ערך כספי גדול ממה שנתן כהלוואה, או ליתר דיוק נותן פחות ממה שכתוב בשטר. בשטר כתוב ישירות הסכום הגבוה יותר, שבפועל לא ניתן אלא חלק ממנו. סלע הוא ארבעה דינרים, והמלווה גובה בשבילו חמישה דינרים, וכן המלווה נותן סאתיים ומקבל שלוש סאים. הסברנו שההלוואה היא בפירות (סאתיים חיטים) והתשלום בפירות, אך התשלום גבוה יותר. ברם מבחינה לשונית ניתן גם להסביר שהלווה מקבל סאתיים חיטים. לפי התעריף הקבוע ארבע סאים בסלע, תמורת סאתיים צריך הלווה לשלם חצי סלע, כלומר שני דינרים, ואילו בהסכם ה"מכירה" נכתב שהלווה (הקונה) ישלם למוכר שלושה דינרים. כלומר ההלוואה בפירות, אך סדרי התשלום במטבע ובריבית של 50%. <b>מפני שהוא נושך</b> – זה נקרא נשך כי יש כאן נשיכה, כלומר נגיסה של חלק מההלוואה. זה הסבר אטימולוגי, מעט רחוק.אם כן הנשך הוא תשלום גבוה מהקרן במעות או בפירות, כאשר תשלום היתר (הריבית) נעשה בפועל בעת הנתינה.
<b>ואי זה הוא תרבית</b> – זה<b> המרבה בפרות</b> – כפשוטו זה הנותן שלוש סאים וגובה ארבע. ברם אם כן הוא מה בין תרבית לנשך? הרי הנשך הוא גם בפירות! לכאורה המשך המשנה מסביר שהתרבית היא מקרה מיוחד של ריבית בפירות. לכאורה לו היינו צריכים להבין את המשפט הנוכחי במשנה ללא ההמשך, היה לו הסבר פשוט. לעיל הנשך היה בחישוב כספי שבבסיסו הלוואת פירות. אך החישוב כולו היה כספי, ואילו ב"תרבית" בשטר כתוב שהמחזיר יחזיר חיטים בשלוש סלעים (תמורת חיטים שקיבל בשווי שני סלעים). כלומר:
נשך – הלווה מקבל חיטים בערך שתי סלעים, ואמור להחזיר שלוש סלעים כסף.
תרבית – הלווה מקבל סאתיים חיטים (בערך שתי סלעים) ואמור לשלם חזרה חיטים בערך שלוש סלעים.
פירוש זה מתאים מאוד לכתוב המקראי בויקרא פרק כה לו-לז:
(לו) אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹהֶיךָ וְחֵי אָחִיךָ עִמָּךְ:
(לז) אֶת כַּסְפְּךָ לֹא תִתֵּן לוֹ בְּנֶשֶׁךְ וּבְמַרְבִּית לֹא תִתֵּן אָכְלֶךָ:
אם כן לכאורה הכול פשוט. נשך ותרבית הם אותה עסקה, אחת בכסף ואחת במוצרי מזון, והתנא מדגים את השינוי במוצרי המזון על ידי הצגת ערכם הכספי.
ברמה המדרשית פרשנות זאת קשה, שכן הכתוב בדברים כג כ תובע:
לֹא תַשִּׁיךְ לְאָחִיךָ נֶשֶׁךְ כֶּסֶף נֶשֶׁךְ אֹכֶל נֶשֶׁךְ כָּל דָּבָר אֲשֶׁר יִשָּׁך, אם כן נשך הוא גם למוצרי מזון, וההבדל בין נשך ומרבית (תרבית) אמור להיות בצורת ההלוואה.
כך המדרש התנאי לדברים: " 'נשך כסף נשך אכל', לפי שנאמר (ויקרא כה לז) 'את כספך לא תתן לו בנשך ובמרבית לא תתן אכלך' אין לי אלא נשך בכסף ורבית באוכל, נשך באוכל ורבית בכסף מנין? תלמוד לומר 'נשך כסף נשך אכל נשך כל דבר אשר ישך'. אין לי אלא נשך שעשה בו שאר כל דבר כאוכל, תרבית מנין? תלמוד לומר 'את כספך לא תתן לו בנשך, ובמרבית לא תתן אכלך', הקיש נשך לתרבית ותרבית לנשך, מה נשך עשה בו שאר כל דבר כאוכל, אף תרבית נעשה בו שאר כל דבר כאוכל" (מדרש תנאים, כג כ, עמ' 150). הדרשה מצויה גם בבבלי (ס ע"א), ואפשר שמשם הועברה ל"מדרש התנאים"<sup class="footnote-marker">8</sup><i class="footnote">מדרש תנאים לדברים לוקט על ידי הופמן ממדרש הגדול, ולעיתים נכללו באוסף שהכין הופמן קטעים מאוחרים (שאינם תנאיים). קטעים אלו אומנם כתובים עברית (כמו מדרש תנאי) אך הם ניסוחים של התלמוד הבבלי, או אף של מחברים מאוחרים יותר (רמב"ם).</i>. כמו כן בירושלמי (י ע"א): "הקיש נשך לתרבית ותרבית לנשך, מה נשך כסף אף תרבית כסף, מה תרבית אוכל אף נשך אוכל". אם כן נשך ותרבית הם צורות שונות של הלוואה, אך באותם מוצרים. בהמשך הירושלמי ניתן להבין שנשך הוא כל ההלוואה ו"מרבית" הוא מרכיב הריבית בלבד.
לדעתנו ההסבר הפשוט הוא שדרשות המשנה והספרא שונות מדרשת מדרש התנאים. ההמשך "כיצד..." איננו עונה על השאלה מה ההבדל בין נשך לתרבית אלא כיצד חל איסור ריבית בכלל. עד היכן הוא מגיע.
אבל ניתן גם לפרש שהמשנה איננה סבורה שתרבית היא בפירות, אלא שתרבית פירות היא מקרה סבוך יותר של עסקה מורכבת יותר, כמו שנפרש להלן.
<b>כיצד לקח</b> – הלווה,<b> ממנו</b> – מן המלווה,<b> חיטים מדינר זהב הכור –</b> המחיר הרגיל, המופיע תדיר במשנה ובספרות המזרח-תיכונית בכלל, הוא ארבע סאין בסלע, כלומר סאה בדינר (בסלע כסף ארבעה דינרי כסף). כור הוא שלושים סאין, והמחיר היה צריך להיות שלושים דינר, כלומר דינר זהב ועוד חמישה דינרי כסף. המחיר שנקבע זול מהרגיל, אבל זה מה שנקבע. <b>וכן השער</b> – זה המחיר בשוק כרגע, ולכן אין כאן הונאה אלא מסחר הגון. ליברמן כדרכו מסביר "וכן השער" – שכך ראוי שיהיה השער. לדעתו המחיר כאן הוא ארבע סאין בסלע, כלומר הכור צריך לעלות באמת שלושים דינר אבל במחיר זה נכללת שישית רווח, והמחיר האמיתי הוא עשרים וחמישה דינר (דינר לכור). לדעתנו תחשיב כזה הוא פלפולי. ארבע סאין בסלע הוא מחיר השוק, והוא כולל כבר את דמי השינוע והתיווך המקובלים. לפיכך המחיר כאן זול מהרגיל<sup class="footnote-marker">9</sup><i class="footnote">רווח של שתות מופיע כאמור כרווח המרבי (ראו לעיל פ"ד מ"ג). הפיכת דוגמה זו לכלל כלכלי על מחיר התיווך היא דרשה. </i>. הבבלי מסיק כנראה ממילים אלו שלא הייתה כאן מכירה אלא הלוואה, והמכירה לא בוצעה למעשה<sup class="footnote-marker">10</sup><i class="footnote">לדעת ליברמן דיוק זה גרם לבבלי להוציא את המשנה מפשוטה. </i>.
בירושלמי מובאים דברי רב כהנא: "אמר רבי בא בר כהנא, השער שהוא יפה לעולם, פחות מיכן ווי לזבונא, יותר מיכן ווי למזבנה" (י ע"א – פחות מכאן אבוי למוכר, יותר מכאן אבוי לקונה). לדעתנו המימרה היא כללית ומתייחסת למחיר של סאה בדינר (ארבע סאין בסלע). מחיר נמוך יותר הוא אסון למוכרים, שכן השוק מתמוטט וההיצע רב מדי, ואם המחיר יקר יותר זו התמוטטות של השוק בגלל היצע נמוך. כפי שכבר כתבנו, זו אכן דרך הביטוי הקבועה; כאשר סופרים מזרחיים כותבים שהמחיר היה שונה מארבע סאין בסלע כוונתם שהיה שפע רב, או מחסור גדול. ליברמן סבור שמילותיו אלו של רב כהנא נאמרו על המחיר הראשון (כור בדינר זהב), ואנו סבורים שהן נאמרו על המחיר הרגיל של כור בשלושים דינר כסף (דינר זהב ועוד חמישה דינרי כסף). הבדל זה בניתוח הריאליה הביא את ליברמן לפירושו המורכב. <b>עמדו חיטים בשלושים דינר</b> – החיטים התייקרו (במקום ששוויין היה 25 דינר כסף הן שוות 30 דינר כסף). עתה הן עומדות על המחיר הרגיל של סאה בדינר.<b> אמר לו</b> – מבחינה לשונית אפשר לפרש שאמר המלווה ללווה או שאמר הלווה למלווה, ברם אם החיטים התייקרו ברור שהמלווה פונה ללווה. המלווה רוצה לחזור בו מהמכירה ולקבל אותה כמות חיטים במחיר היקר יותר. כאמור, לפי הבבלי הפירות טרם הועברו לרשות הלוקח. כך גרסת רש"י בבבלי (סג ע"א)<sup class="footnote-marker">11</sup><i class="footnote">רש"י הכיר את הגרסה שלנו. הוא גרס "מאי לקח? לקח לו בהלואות", שהעסקה היא עסקת הלוואה סמויה ולא עסקת מכירה, אבל הוא מתנגד לגרסה. </i>. לו הייתה זו עסקה בפירות בלבד, החזרת החיטים איננה ריבית משום שהמוכר נתן כור חיטים וקיבל חזרה יין בערך שהוסכם, אבל במערכת מוניטרית המוכר יקבל יותר חיטים: לא כור חיטים אלא 36 סאים.<b> תן לי חיטיי שני</b> – ואני, חילוף ש-ו<sup class="footnote-marker">12</sup><i class="footnote">אונא, ויו שין.</i>, <b>מוכרן ולוקיח אני לי בהן יין</b> – המלווה ירוויח את עליית המחיר של החיטים. העסקה הייתה כתובה כמו מכירה, אבל בעצם היא הלוואה, ובזכות התייקרות החיטים נוצר מצב של מעין ריבית.
בעצם ניתן היה לסיים את תיאור המקרה במשפט זה, אבל המשנה ממשיכה ב"פיתול" נוסף של המקרה. <b>אמר לו</b> – הלווה,<b> והרי חיטיך עשויות עלי בשלשים דינרין והרי לך אצלו בהן יין</b> – הקונה (הלווה) מוכן להשיב את החיטים במחיר היקר החדש, אבל למכור תמורתן יין בשלושים דינר. במקרה כזה בעצם זו החלפה של פירות (חיטים) תמורת יין, ואין כאן ריבית. לפיכך אם במקום חיטים (שמחירן התייקר) ייתן לו יין במחיר יין – בעצם זו עסקה כשרה. <b>ויין אין לו</b> – אבל אם ללווה אין יין ובעצם הוא מתחייב לקנות יין במחיר החיטים היקר יותר, זו ריבית. הווה אומר, אם ללווה יש יין הרי שזו עסקת חליפין, ומותר להחליף חפץ בחפץ אף על פי שיש פערי מחירים (בהסכמה הדדית)<sup class="footnote-marker">13</sup><i class="footnote">לכל היותר זה מקרה של הונאה. </i>, אבל אם אין ללווה יין, או שאינו יכול להשיג בקלות יין מאדם אחר<sup class="footnote-marker">14</sup><i class="footnote">הסברנו כך שמשנתנו תעלה בקנה אחד עם משנה ו, וראו בבלי, סב ע"א. אבל ליברמן שם פירש שלכתחילה הייתה כאן עסקת הלוואה.</i>, הרי הוא מחזיר לו כסף בסכום גדול יותר ממה שקיבל בהלוואה, וזו ריבית, אף על פי שגם הסדר זה נעשה בהסכמה הדדית. הסכמה הדדית מונעת טענת הונאה, אך אין היא מכשירה ריבית.
אפשר גם שהמילים "אמר לו והרי חיטיך..." הן מקרה שני של ריבית. החיטים התייקרו והמוכר מציע להשאיר את הכסף שניתן אצל הלווה, אבל במקום קניית חיטים תהפוך העסקה לקניית יין, כלומר הלווה יחזיר את כל החיטים שקיבל (החיטים שוות עכשיו יותר כסף מכפי שהיו שוות בזמן המכירה), ובמקום חיטים שמחירן התייקר יקבל עתה המוכר יין שמחירו קבוע. כלומר בכך ירוויח המוכר שלא יפסיד את מה שהיה עשוי להרוויח כתוצאה מעליית המחירים של החיטים (אילו היה המוכר משאיר מלכתחילה את החיטים אצלו).
המשנה איננה מתייחסת למקרה הפשוט. המלווה הלווה כור חיטין, החיטים התייקרו והלווה מחזיר לו חיטים בשער החדש. לכאורה זו עסקה מותרת, שכן ייתכן שהלווה ירוויח אם החיטים יוזלו או יפסיד אם החיטים יתייקרו, והרי זה מסחר לכל דבר. ברם כבר בכך נפתח הפתח להערמה, שהרי אם החיטים התייקרו יכול המלווה לעמוד על זכותו לקבל חיטים בחזרה, ואם החיטים הוזלו הרי שההסכמה ההדדית תהיה שהלווה מחזיר למלווה את השווי של ההלוואה בכסף (רב יותר) ולא חיטים בעין. הסדר מעין זה שתיארנו כאן מכונה "סאה בסאה", ובמשנה ט נקבע שהוא אסור.
המשנה גם איננה מציעה שנשך ותרבית הן מילים מקבילות.
למעשה ההסבר "כיצד..." מצמצם את מונח ה"תרבית" למקרה מצומצם ומיוחד. לו היה כתוב רק "מרבה בפרות" היינו מבינים בפשטות שהמלווה נותן סלע ומקבל חזרה חמש סאין במקום ארבע. זה הפירוש הפשוט של "מרבה בפרות". אילו היה ה"כיצד" במקור אחר היינו רואים בו פירוש דחוק, אבל הוא מופיע במשנה, ועלינו להבין מדוע בחרה המשנה לבאר את עצמה ואת המונח בתורה בדרך זו.
בתלמוד הבבלי (ס ע"ב – סא ע"א) מתנהל דיון ארוך בנושא, דיון שהוא כשלעצמו קשה. הגמרא מתחילה בכך שהמשנה איננה עוסקת בריבית, שהיא אסורה מהתורה, אלא ב"ריבית דרבנן", ומכאן שמהתורה נשך ותרבית הם מושג אחד שאין לחלקו. ייתכן שהבבלי למד זאת מהירושלמי שכבר הזכרנו שבו נחלקים אמוראי ארץ ישראל אם הריבית שבמשנה "יוצאת בדיינים" (בית הדין אמור לבטל שטר כזה, או שמא להפך, בית הדין צריך לאכוף את קיום השטר אף על פי שנעשתה על ידי שני הצדדים עבירה). לפיכך רבא מסכם שנשך ותרבית הם מושג אחד. אין נשך ללא תרבית, ואין תרבית ללא נשך. רבינא בעצם מסכים עימו בהגדרת המונחים. אלו שתי אמירות שעל פניהן מנוגדות למשנה. ניתן להבינן רק אם המשנה נתפסה כמדרש כתובים.
תמוה מדוע המשנה מסבירה את התרבית במקרה מסובך. פשוט הרבה יותר היה לומר שהנשך בכסף והתרבית בפירות, כפי שמשמע מתחילת המשפט "זה המרבה בפרות". המשנה פותחת בשאלה עקרונית מהו נשך ומהו תרבית, אבל התשובה לגבי תרבית עוסקת בפרט ברמה משנית. גם ההבדל בין נשך ותרבית איננו ברור בה. בעצם מהו ההבדל בין המונחים? מניסוח המשנה אפשר להבין שבתחילה הייתה החלוקה ברורה: נשך הוא בכסף, ותרבית בפירות. אבל בשלב שני או במקור אחר כונתה תרבית (ריבוי בכמות הפירות) כנשך, וה"תרבית" פורשה כמקרה מיוחד של שינוי שער.
אולי זו הסיבה לכך שהתלמוד הבבלי, שחש בכך, מסביר שהמשנה מדברת על נשך מדרבנן ולא על הנשך העיקרי, שהוא מדאורייתא. ברור כאן שהמונח "דאורייתא" איננו נתון כרונולוגי אלא ביטוי ספרותי ל"עצם האיסור", בניגוד ל"מדרבנן" שהוא סעיפי משנֶה של האיסור (ס ע"ב)<sup class="footnote-marker">15</sup><i class="footnote">ראו גילת, המושגים; דה פריס, המושגים, ובמבוא הכללי לפירוש המשניות. </i>. כאמור לדעתנו ה"כיצד" חוזר לתחילת המשנה, ומסביר מהי ריבית כללית ועד היכן מגיעים איסורי ריבית. השאלה מה ההבדל בין נשך לריבית כבר נענתה (נשך בכסף וריבית בפירות).
הלוואה של חיטים והחזרתן אף על פי שעתה מחירן יקר יותר היא כשלעצמה ריבית. המינוח בבבלי הוא "סאה בסאה" (טו ע"א; סג ע"ב). מינוח זה הוא בבלי בלבד. להלן במשנה ט נראה שהלוואה של פירות בעין שנויה במחלוקת, והלל אוסר כל הלוואה כזאת. ביחס בין משנתנו למשנה ט נדון במשנה ט.
הרחבה של דיני ריבית מצויה גם בתוספתא (פ"ד הט"ז): "הנותן מעות לחבירו ליקח בהן פירות למחצית שכר, ואמר לו קרוב הפסד ורחוק שכר, מותר משום רבית, וזו היא מדת צדיק. קרוב לשכר ורחוק להפסד, אסור משם רבית, וזו היא מדת רשעים. קרוב זה וזה, ורחוק זה וזה – מותר משום רבית, וכך כל אדם נוהגין". אם כן, מצויה כאן הרחבה של דיני ריבית לכל עסקה שיש בה "קרוב לשכר" (של המלווה) ו"רחוק להפסד" שלו (של המלווה). כל המקרים בהמשך הפרק מבטאים את הכלל הזה. ריבית איננה רק בעסקת הלוואה, אלא בכל עסקה בלתי שוויונית בסיכוייה. בלשוננו, עסקה כשרה היא רק זו שהסיכון והסיכוי מתחלקים בה בשווה בין הצדדים. זו גישה כללית מרחיבה של הלכות ריבית<sup class="footnote-marker">16</sup><i class="footnote">לניסוח כלכלי ראו ליברמן, ההון, ובעיקר עמ' 123-116. המחשבה של חז"ל הייתה פשוטה יותר, וחישובית פחות. הם מציגים מקרים פשוטים, "קרוב לרווח" ו"רחוק להפסד", ללא ניתוח כמותי של הנתונים.</i>.
הסבר המשנה חוסם את רוב דרכי הריבית, אך לא כך בתוספתא. בתוספתא אנו שומעים היתר מסוים למסור לשולחני כסף והשולחני משתמש בו שימוש חלקי: "להתנאות בהן, ולהתלמד בהן, ולהתעטר בהן", אבל "נשתלט עליהם, אסור משום רבית, ואם עשה כן בהקדש הרי זה מעל" (פ"ד ה"ב). לא ברור מהו "נשתלט"; אולי יש לגרוס "נשתלש", שהשולחני השליש אותן, כלומר מסרן בריבית לאחר, על כל פנים הדבר נאסר<sup class="footnote-marker">17</sup><i class="footnote">בין שני קטעי התוספתא שאנו מצטטים מצויה הפניה לדין גאולת בתים, שהוא למעשה הסדר דומה הנדון במשנה ג. למעשה המוכר נתן לקונה כסף ומקבל בית לשימושו, לאחר שנה הכסף מוחזר והקונה נהנה בינתיים מהשימוש בבניין, והרי זה כריבית. עם זאת "ריבית" כזאת מותרת (משנה, ערכין פ"ט מ"ג). שאלה דומה עולה בהלוואה עם משכון. במשכון ניתן היה להטיל מגבלות על השימוש במשכון, אבל המכירה הרי נועדה לשימוש מיידי של המוכר. אשר למכירה או הלוואה רגילה: לכאורה ניתן היה לחלק בין הלכות מכירה (על תנאי, כמתואר במשנה) לבין הלוואה. במקרה הראשון השדה נשאר בידי בעל השדה עד לקבלת שארית הכסף, והרי זה כריבית, משום שהמוכר אוכל פירות משדה שחלקו שייך לשני, אבל במקרה של הלוואה השדה נשאר בידי הלווה והדבר מותר. כך מוסבר בירושלמי כאן. הירושלמי מגדיר שבייתוס בן זונין (או חכמים) נהג לפי דיני ערכין, אבל למעשה הוא נהג הפוך, ושם המוכר אכל את הפירות. בירושלמי יש מחלוקת האם ההסדר של משנתנו הוא אומנם ריבית, אך התורה התירה אותה, או שהוא "כמין רבית ואינה רבית", כלומר הוא אומנם דומה לריבית אך בכל זאת מותר (ירו', פ"ה ה"ב, י ע"ב). להלן במשנה ג נעסוק במעשה זה.</i>.
דרך עקיפה אחרת של מצוות (איסור) ריבית מופיעה בתוספתא שם בהמשך: "חייב לו מעות, וכתב לו שדהו מכר, בזמן שהמוכר אוכל פירות מותר, הלוקח אסור. רבי יהודה אומר בין זה ובין זה מותר. אמר רבי יהודה כך היה ביתוס בן זונן עושה על פי רבי לעזר בן עזריה, אמרו לו משם ראיה, אלא שהמוכר אוכל פירות" (פ"ד ה"ב). אם כן הלווה מוכר את שדהו למלווה, והמלווה משתמש בשדה וקוצר את יבולו. במשנה יש ויכוח האם זה מותר (שהלוקח-המלווה) יאכל את היבול, ואף ויכוח כיצד נהג בייתוס בן זונין. מעניין שבייתוס בן זונין העשיר שאל חכם שגם הוא היה עשיר. האם מקרה הדבר?
עוד בתוספתא: "1. יש דברים שהן רבית ואינן רבית<sup class="footnote-marker">18</sup><i class="footnote">לביטוי זה ראו ערכין פ"ט מ"ג ופירושנו לה. </i>. לוקח אדם הלואתו של חבירו בפחות, ושטרותיו בפחות. 2. יש דברים שאינן רבית אבל אסורין מפני ערמת רבית. כיצד, אמר לו הלויני מנה, אמר לו אין לי מנה, טול לך סאה של חטין, אף על פי שחזר ולקח ממנו עשרים וארבע, אינן רבית. אבל אסורין משום [ערמת] רבית" (פ"ד ה"ג; ירו', י ע"א; בבלי, סב ע"א)<sup class="footnote-marker">19</sup><i class="footnote">בבבלי בשם "כדתני רב ספרא ברבית דבי רבי חייא". במבוא למסכת הדגשנו שיש כאן רמיזה למשנה חילופית למשנת רבי (זו שבידינו), וראו במבוא למסכת.</i>. המקרה הראשון הוא כירושלמי שהבאנו, כלומר צד ג קונה את השטר בפחות, וזו עסקה ולא הלוואה. זהו הסדר של חברה לגביית חובות. במקרה השני<sup class="footnote-marker">20</sup><i class="footnote">בבלי, סג ע"א, בשם תני רבי אושעיה.</i> במקום הלוואה נעשתה עסקה מלאכותית שבה המלווה נתן ללווה 24 סלעים, ובשטר (או בהסכם בעל פה) מדובר שהוא יחזיר לו מנה, שהוא 25 דינרים. אומנם זו עסקה, אבל בעצם זו הלוואה שפורמלית מחופשת לעסקה.
המקרה הראשון הוא מה ששנינו במשנה, שאדם סיכם עם המלווה על הלוואה של כמות מסוימת של סחורה, אבל נטל פחות. זה מה שהגדירה המשנה כ"נשך", והוא נראה כריבית, אך לפי התוספתא הדבר מותר. המקרה השני הוא הלוואת כסף שתורגמה להלוואת חיטים: הלוקח (הלווה) לוקח חיטים לא בדינר זהב אחד (25 דינרי כסף) אלא רק ב-24 דינרים, כלומר לוקח פחות ממה שאמור לקבל, הרי שגם זו ריבית והיא אינה נחשבת כריבית<sup class="footnote-marker">21</sup><i class="footnote">מניסוח הבבלי משמע שהלווה מוכר למלווה את החיטים ששוות דינר ב-24 דינר כסף בלבד, או את החיטים ששוות מנה (100 סלעים=מאה דינרים) ב-24 סלעים בלבד, ובעת ההחזרה יחזיר חיטים בשווי של מנה. כך הוא משלם נשך במעשה המכירה ולא במעשה ההלוואה. </i>, אך אסורה משום הערמת ריבית.
שני המקרים המוצגים בתוספתא האחד מותר והשני אסור, אבל גם מה שאסור אסור בפחות חומרה (רק "עורמת ריבית"). שני המקרים הם אפוא פתחים בחומת הריבית, פתחים המצטרפים להלכות אחרות בתוספתא (שציטטנו אותן לעיל) המאפשרים נטילת ריבית בהיתר.
בדברי אמוראים חוזר הביטוי "יש דברים שהן רבית ומותרין" (ירו', פ"ה ה"ב, י ע"א), כגון קניית שטר בפחות מערכו. הקונה את השטר מקבל את סכום הכסף המלא, אך אין כאן פעולת הלוואה אלא קנייה וסיכון, שהרי ייתכן שהשטר לא ישולם. אם כן לא כל מקרה של תשלום פחות ומיידי (הספקת אשראי) הוא ריבית. תנאי להיתר הוא שמטרת ההסדר הוא שתהא כאן עסקה ולא הלוואה. אם כן בעצם ההלכה תלויה לא רק במעשה, אלא גם בתודעה של שני הצדדים. אנו מעדיפים להדגיש את מרכיב התודעה כדי לעקוף שאלות משפטיות שהתעוררו, בעיקר בספרות הפרשנית.
כאמור, התוספתא והתלמודים מאשרים לערוך עסקה בשטר. אבל בברייתא אחרת: "ארבע אבקאות הן: אבק ריבית, אבק שביעית, אבק עבודה זרה ואבק לשון הרע. אבק ריבית: לא ישא אדם ויתן בהלוואתו של חבירו, מפני אבק ריבית" (תוס', עבודה זרה פ"א ה"י-הי"א, עמ' 461). אבק ריבית אסור. אומנם לפי הבבלי אין הוא "יוצא בדיינים", אבל הוא עדיין אסור. "אבק ריבית" הוא מה שנראה פורמלית כעסקה, והוא באמת עסקה לכל דבר, אך נושאה הוא העברת כסף בתשלום.

Mishnah 2

<small>עפ”י כתב יד קופמן</small>
<b>המלוה את חבירו לא ידור בחצירו חינם</b> – החצר היא מעין משכון בידי המלווה. דמי השכירות שהמלווה איננו משלם הם למעשה ריבית סמויה. <b>ולא ישכור ממנו בפחות</b> – המלווה משלם לשוכר דמי שכירות אבל פחותים בהרבה, <b>מפני שהוא ריבית</b> – ההסדרים הללו נועדו להוות ריבית. נראה שההסדרים המתוארים היו מקובלים, אחרת לא הייתה המשנה באה לשלול אותם. מן הסתם המשנה איננה ממציאה הערמות אלא מגיבה לדרכים קיימות. ייתכן שדרכים אלו לא פותחו כהערמה, אלא היו דרכי עושק ולחץ של העשירים.
בתוספתא מצויה דוגמה פחות קיצונית שממנה עולה שאסור ללווה לתת למלווה הנחה, אך מותר להשכיר לו נכס במחיר מופקע (פ"ד ה"ה). הגוון של ההערמה עולה מכך שאין בתוספתא ביטוי למקרה הרגיל שהשכיר לו נכס בדמים סבירים ברמת השוק.
<b>מרבים על השכר ואין מרבין על המכר</b> – זה הכלל המשפטי, ופירוטו ופירושו להלן. <b>כיצד</b> – מרבים על השכר? <b>הישכיר לו את החצר אמר לו אם מעכשיו אתה נותן לי הרי הוא לך בעשר סלעים לשנה</b> – אם השוכר ישלם מייד ישלם רק עשרה סלעים,<b> ואם שלחודש בחדש מסלע בחודש</b> – אם יהא זה תשלום חודשי הרי הוא יסתכם ב-12 סלעים לשנה. כיום עסקאות כאלה הן דבר שבשגרה. זו מכירה בתשלומים, ונחשבת כיום כעסקה כלכלית לכל דבר. אך היא מותרת משום ריבית, שהרי השוכר הוא כמלווה ונותן 10 סלעים, ומקבל חזרה הנחה בדמי שכירות של 12 סלעים. הסדר כזה <b>מותר</b> – משום שיש כאן ויתור של המשכיר על חלק משכר הדירה, ואין זו ריבית. <b>מכר לו את השדה אמר לו אם מעכשיו אתה נותן לי הרי היא לך באלף זוז ואם לגורן בשנים עשר מנה אסור</b> – הקונה יכול לשלם עכשיו אלף זוז (מאה מנה), או לשלם בעת הגורן 1,200 זוז, כלומר לאחר שיפיק מהשדה יבול ויהיה בידו כסף מזומן. הסדר זה אסור, שכן תשלום דמי השדה נתפס כחוב, וכל הסדר שבו החוב גדל מהווה ריבית. השאלה היא כמובן מה ההבדל בין חצר לשדה. הבבלי (סה ע"א) מסביר שבחצר התשלום הוא רק בסוף השנה, ותמורת הקדמת התשלום המוכר רשאי לתת הנחה, ואילו בשדה מועד התשלום הוא בתחילת העונה ולכן התשלום תמורת האיחור הוא ריבית. הבבלי משקף מן הסתם את הסדרי התשלום בבבל, אבל לתומנו נראה דווקא הפוך. שכירות משתלמת כל חודש וחודש, ומכירת שדה נעשית כך שהמכירה בתחילת העונה, והתשלום הוא בעת הגורן כשיש לקונה ממה לשלם, כפשוטו. במקרה הראשון מדובר בהנחה תמורת תשלום מוקדם, ובשדה מדובר באיחור התשלום עבור תוספת מחיר, והרי זו עסקת ריבית מובהקת (זמן תמורת כסף).
טרם נמשיך בבירור ההלכתי חובה עלינו לעמוד על מרכיב בעריכת המשנה. במשנה יש דין, והסבר "כיצד". במקרים דומים הגדרנו את ה"כיצד" כ"משנה תוספתאית", ותמהנו האם ההלכה וההסבר הם אותו שלב כרונולוגי (אותו רובד היסטורי) או שה"כיצד" מאוחר מבחינה כרונולוגית לקביעה הראשונית. ממילא עולה גם השאלה האם החוקר רשאי להציע הסבר אחר לקביעה שבמשנה, בטענה שהרובד הכרונולוגי המאוחר איננו מציע את ההסבר המקורי אלא התפתחות בהלכה. במקרים קרובים גם כתבנו שאיננו ממהרים לגלות רבדים היסטוריים בתוך המשנה אלא אם יש לכך עדות מפורשת, שכן ייתכן שהעורך המאוחר הוא זה שניסח את המשנה כהלכה והסבר ("כיצד...").
במקרה זה בתוספתא מצויה ההלכה עצמה ללא ההסבר: "מרבין על השכר, ואין מרבין על המכר, שנאמר 'אם כסף תלוה את עמי וגו' כנשה'. מה מלוה מיוחדת – לא מה שאת נותן לו את נוטל הימנו, יצאו אילו שמא את נותן לו את נוטל ממנו. רבן שמעון בן גמליאל אומר, אף מרבין על המכר בהקדש<sup class="footnote-marker">22</sup><i class="footnote">המילה האחרונה קשה: מה הקשר להקדש? הרי הקדש עצמו מצוי מחוץ לכל תחומי הריבית! ייתכן שהמילה מוטעית.</i>" (פ"ד ה"ב). לעומת זאת במכילתא דרשב"י מופיעה המימרה שבמשנה במלואה (כב כד, עמ' 212). קשה לקבוע אם התוספתא קיצרה את המשנה, כפי שהציע ליברמן<sup class="footnote-marker">23</sup><i class="footnote">תוספת ראשונים על אתר.</i>, או להפך, המשנה הרחיבה את התוספתא. מכל מקום במקרה זה אין סיבה לא לקבל את הסבר המשנה לרישא של עצמה.
בתוספתא נוספה הלכה דומה:"היה חייב לו מעות ובא ליטול ממנו פירות בגורן, אמר לו צא ועשם עלי כשער השוק ואני נותן לך מיכן ועד שנים עשר חודש, הרי זו רבית, שלא כאיסורו [בא]. שבא ואמר הלויני כור אחד של חיטין ואני נותן לך כשער שאתה מוכר בו, מותר" (פ"ד הכ"ג). שעת הגורן, בעת האסיף, היא הזמן לתשלום חובות, שכן אז יש ללווה חקלאי כסף פנוי לתשלום החובות. בזמן הגורן החיטים זולות יחסית ולכן אסור לו למלווה לדחות את התשלום על מנת שיקבל חיטים בשער העתידי. השער העתידי יהיה, קרוב לוודאי, יקר יותר, והמלווה ירוויח כעין ריבית. אבל מותר לו לדחות את מועד התשלום בשער הנוכחי. "שלא כאיסורו" משמע שאסור, אך אין זו ממש ריבית. בעקבות התוספתא אפשר לנסח מעין כלל, שכל הלוואה שיש בה רווח למלווה היא ריבית, או מעין ריבית. אבל הנחה איננה נחשבת לרווח.

Mishnah 3

<small>עפ”י כתב יד קופמן</small>
<b>מכר לו את השדה ונתן לו</b> – הקונה,<b> מקצת דמים</b> – על חשבון כלל התשלום,<b> אמר לו אמתי שתירצה הבא מעות וטול את שלך</b> – שאר הכסף נחשב כהלוואה אבל הלוקח מחזיק בשדה ונהנה בינתיים מהיבול,<b> אסור</b> – אסור לעשות כן (רש"י)<sup class="footnote-marker">24</sup><i class="footnote">בבבלי, סז ע"ב, לא נאמר שהכסף אסור. האמוראים חולקים בשאלה על מי הפחת במקרה שהאיסור נעשה. לדעת קארל הם גרסו "מותר" בניגוד למשנתנו. ראו קארל, הערות. אם כן הרי אמוראים מקילים על איסור ריבית, אך אין זו דעת אמוראים בלבד, כפי שנראה להלן. </i>, שכן ההנאה מהיבול בזמן הביניים היא כריבית ללא החוב שהקונה חייב.
דין זה במשנה דומה לדין גאולת בתים האמור בתורה ונדון במסכת ערכין. הקונה מוכר את ביתו והקונה גר בתוכו במשך שנה, ולאחר שנה הגואל רשאי לקנות חזרה את הבית. למעשה המוכר נתן לקונה הלוואת כסף ומקבל בית לשימושו, ועוד נהנה ממשכון בטוח. לאחר שנה הכסף מוחזר והקונה נהנה בינתיים מהשימוש בבניין, והרי זה כריבית. זו קנייה של זמן תמורת כסף (שכר הדירה, או ההכנסות מהשדה). עם זאת "ריבית" כזאת מותרת (משנה, ערכין פ"ט מ"ג; תוס', כאן פ"א ה"ב). שאלה דומה עולה בהלוואה עם משכון. ברם במשכון ניתן היה להטיל מגבלות על השימוש במשכון, אבל המכירה הרי נועדה לשימוש מיידי של המוכר. אשר למכירה או הלוואה רגילה, מתברר שבה הדין שונה, כאמור במשנתנו.
לכאורה ניתן היה לחלק בין הלכות מכירה (על תנאי, כמתואר במשנה) לבין הלוואה. במקרה הראשון השדה נשאר בידי בעליו עד לקבלת שארית הכסף, והרי זה כריבית משום שהוא אוכל פירות משדה שחלקו שייך לשני. אבל במקרה השני השדה נשאר בידי הלווה והדבר מותר, וכך מוסבר בירושלמי כאן. הירושלמי מגדיר שבייתוס בן זונין (או חכמים) נהג לפי דיני ערכין, אבל למעשה הוא נהג ההפך, כפי שכתבנו לעיל. על היחס בין דיני ערכין למשנתנו הערנו לעיל.
<b>הילווהו על שדהו ואמר לו אם אין אתה נותן לי מיכן ועד שלוש שנים הרי היא שלי</b> – ההלוואה על מחיר השדה ניתנת, ואם לא תוחזר ישמש השדה כעירבון להלוואה. <b>הרי היא שלו כך היה בויתם ב</b>[<b>י</b>]<b>ן זנון עושה על פי חכמים</b> – הסדר זה מותר, שכן אין כאן ריבית והשדה בידי הלוקח הנהנה מהיבול. אבל אם ההלוואה לא תוחזר תופקע הקרקע מהקונה.
ברוב עדי הנוסח ובמקבילות האיש נקרא בייתוס בין זונין. במשנה הוא מתואר כמי שנוהג כהלכת חכמים. אבל בתוספתא פ"ד ה"ב מסורת שונה מכל המשנה:
1. משכיר אדם מעותיו לשלחני להתנאות בהן, ולהתלמד בהן, ולהתעטר בהן. נגנבו או אבדו חייב באחריותן. ניטלו (נוטל) מלפניו באונס, הרי הוא כנושא שכר. נשתלט<sup class="footnote-marker">25</sup><i class="footnote">ויש גורסים נשתלש. במשמעות המונח לא נעסוק, ראו גולאק, שולחני.</i> עליהם אסור משום רבית ואם עשה כן בהקדש הרי זה מעל. 2. שנה האמורה בבתי ערי חומה. הרי זו רבית. אלא שהתרתו תורה<sup class="footnote-marker">26</sup><i class="footnote">כך יש לפסק לפי הירושלמי.</i>. 3. חייב לו מעות וכתב לו שדהו מכר, בזמן שהמוכר אוכל פירות מותר, הלוקח אסור. רבי יהודה אומר בין זה ובין זה מותר. 4א. אמר רבי יהודה כך היה ביתוס בן זונן עושה על פי רבי לעזר בן עזריה. 4ב. אמרו לו משם ראיה אלא שהמוכר אוכל פירות"<sup class="footnote-marker">27</sup><i class="footnote">כך גם בירושלמי למשנתנו, י ע"ב; בבלי, סג ע"א. </i>. ההלכה הראשונה איננה מענייננו. הבאנו אותה רק לרציפות הקטע. המשפט השני מובן במסגרת הלכות ערכין, ומכאן שהתוספתא שלנו תלויה במשנה בכלל, ובמשנת ערכין בפרט. ליתר דיוק אין התוספתא מגיבה ותלויה במשנה שלנו, שאיננה מזכירה את מסכת ערכין, אלא במקור אחר שדן בעניין ריבית ברצף אחד עם הלכות ערכין. המשפט השלישי מקביל למשנה, והרביעי מצטט את דברי רבי יהודה שהסדר משכנתא כזה, שבו המלווה בעצם אוכל פירות עד לסיום ההלוואה, מותר. אז מביא רבי יהודה סיוע לדבריו, שכך נהג בייתוס בן זונין על פי רבי אלעזר בן עזריה. אם כן בייתוס נהג בניגוד למשנה, אך הסתמך על אחד התנאים (4א). "חכמים" מעירים שבמקרה של בייתוס מדובר במקרה שהלוקח אוכל פירות, ובייתוס נוהג כמשנה.
אם כן לפנינו שתי מסורות כיצד נהג בייתוס בן זונין, וממילא גם האם נהג כמשנה או כרבי אלעזר בן עזריה. מבחינה ספרותית הקשר בין המשנה לתוספתא ברור, אבל ההסבר הפשוט ביותר הוא ששניהם תלויים במקור קדום שבו נזכר דין המשנה, המחלוקת והמעשה, וכל תנא הסביר את המעשה כהוכחה לשיטתו<sup class="footnote-marker">28</sup><i class="footnote">ראו עוד גולאק, משכנתא. לדעת גולאק ההכשר של משכנתא קשור לשאלה של מכירת שדה על תנאי, שללוקח זכות להחזיר את השדה. בדרך זו אין כאן הלוואה, אלא מכירה. הלווה מוכר את שדהו ומקבל כסף, הקונה מלווה את הכסף אך העסקה כולה לובשת איצטלא של מכירה, ולכן אין כאן ריבית. זו התחכמות אופיינית של משפטן תלמודי. ברם התוספתא איננה נזקקת ל"פטנט" זה ומתירה הלוואה עם משכנתא מבלי "לכבס" יתר על המידה את השטר. בתוספתא ובירושלמי (י ע"ב) ההלכה הראשונה של התוספתא מוגדרת "הרי זו כמין ריבית אלא שהיתרתו תורה". בהמשך הירושלמי, כנראה על עניין זה, התלמוד הירושלמי מוסיף: "אמר רבי אידי כד סלקית מגלותא אשכחית עובדא קומי רבי אמי, הרי זו כמין רבית ואינה רבית. אמר רבי חזקיה לא אמרו אלא זו רבית שהתירה התורה. כאן התורה התירה, הא במקום אחר לא. אפילו כן לא אשגח רבי אמי, אמר בייתא עם דיירא דאיר" (י ע"ב). העיקרון הוא "בייתא עם דיירא דאיר" – הבית מועבר עם דייריו, והם משלמים שכר דירה לבעל הבית, כלומר לקונה. רב אידי עלה מבבל, וכנראה בה נהגו כמשנה ואסרו על הסדר כזה. רב אידי מדייק שהתורה התירה רק מצב שבו המלווה אוכל פירות, ורב אמי הארץ-ישראלי איננו מתעניין בלימוד זה. אגב, גם בתוספתא ובתלמודים ברור ש"התירתו תורה" הוא מונח ספרותי למותר בוודאות, ואין כאן ניסיון לסמוך את ההלכה על דרשה.</i>.
שיטתו של רבי יהודה יש בה פתח פתוח לריבית הלכה למעשה. שכר מעות הנזכר בתוספתא הוא פתח אחר, צנוע וקטן יותר. כפי שהראינו במבוא לפרק, לדעת פרידנברג שטר כזה של גביית משכנתא מוקדמת ואכילת פירות זהו שטר אמנה (פיסטיס). השטר שפרידנברג מצטט מראה שכאשר הלווה עיכב את החזרת החוב זכאי היה המלווה להכין שטר כזה (למשכן את הקרקע ולאכול את פירותיה) מבלי לקבל את הסכמת הלווה, והרי זו פרצה גדולה בחומת הריבית.
היו גם מקרים של מכירת שדה על תנאי (תוס', פ"ב ה"ג), אבל אלו עסקאות מסוג אחר לחלוטין שאינן קשורות לריבית, או על כל פנים תנאים לא קישרו זאת לשאלת הריבית<sup class="footnote-marker">29</sup><i class="footnote">ראו עוד להלן פירושנו לפ"ז מ"א. </i>.
<b>בייתוס בן זונין</b> 
בייתוס בן זונין<sup class="footnote-marker">30</sup><i class="footnote">ראו שוורץ, זונן.</i> איננו חכם, אך היה מקורב לשכבת החכמים. מהסיפור במשנה ברור שהיה איש אמיד שהלווה וקנה קרקעות. הוא מופיע במעשים המשקפים רקע דומה: "אין משתטפין לא בחמין ולא בצונן, דברי רבי מאיר, ורבי שמעון מתיר. רבי יהודה אומר בצונן, אבל לא בחמין. אמר רבי יהודה מעשה בביתוס בן זונן שהיו ממלין לו דלי של צונן מערב שבת, ונותן עליו בשבת, כדי שייקר" (תוס', שבת פ"ג ה"ד). בייתוס זה מצטייר כשומר הלכה, אבל יש מי שממלא עבורו דלי של מים, כלומר הוא היה לא רק קצת מפונק אלא גם בעל משרתים או עבדים.
בברייתא אחרת בייתוס בן זונין שואל את חכמים: "אמר רבי יהודה שאל ביתוס בן זונן לחכמים, מפני מה אין עושין סריקין מצויירין? אמרו לו מפני שהאשה שוהא עליהן ומחמצתן. אמר להן אם כן ייעשו בדפוס? אמרו לו יאמרו כל הסריקין אסורים, סריקי ביתוס מותרין?" (תוס', פסחים פ"ב הי"ט). סריקים הם מאפה מיוחד ועדין, ובייתוס רוצה שיכינו בשבילו מאפה כזה כשר לפסח. הבעיה היא שתהליך העיטור של המאפה עלול לגרום להחמצה, ובייתוס מציע פתרון: יציקת הבצק בדפוס עם תבנית הציור. זה פתרון יקר המתאים רק לאופה גדול. ברור מהסיפור שהוא איננו אופה אלא שמכינים עבורו מוצר אישי ייחודי, וחכמים מתנגדים להתיר מוצר ייחודי (שמא יעשו כן אחרים לא בדפוס). או אולי הם מתנגדים גם להידור היֶתֶר שבו חפץ העשיר.
במעשה אחר מסופר: "מעשה בביתס בן זונן שהביא גרוגרות בספינה ונשתברה חבית של יין נסך על גביהן, ושאל לחכמים והתירום" (משנה, עבודה זרה פ"ה מ"ב). כאן הוא מתואר כיבואן המייבא תאנים, מן הסתם לשיווק המוני, ובספינה נשפך עליהם יין נסך. העשיר שואל את חכמים האם התאנים מותרות. מעניין לדעת כיצד היה נוהג לו היו התאנים נאסרות, האם היה מציית לחכמים? לפי התיאורים עליו התשובה חיובית, שכן חכמים מתארים אותו כאחד מחבורתם.
בסיפור אחר שהשתמר רק בתלמוד הבבלי מסופר: "ואמר רב יהודה: מעשה בביתוס בן זונין, שהיו לו שמנה נביאים מדובקין כאחד על פי רבי אלעזר בן עזריה" (בבא בתרא יג ע"ב). בסיפור אחר מתארחים אצלו רבן גמליאל והזקנים לליל הסדר בלוד (תוס', פסחים פ"י הי"ב); זו מן הסתם עדות לקרבה הדדית רבה. סיפור נוסף מוסר רבי אלעזר ברבי צדוק: "אמר רבי לעזר בי רבי צדוק פעם אחת היינו יושבין לפני רבן גמליאל בבית המדרש בלוד, ובא זונין הממונה ואמר הגיע עת לבער החמוץ. הלכתי אני ואבא לבית רבן גמליאל וביערנו את החמץ" (תוס', פסחים פ"ג הי"א). כאן הוא נקרא זונין בלבד, אך סביר שזה אותו אדם. הוא מתואר כ"ממונה", ומקורב לרבן גמליאל ולבית המדרש. לא ברור על מה הוא ממונה. הבבלי (שם מט ע"א) מסביר: "ממונה של רבן גמליאל", אך זו פרשנות בלבד. "ממונה" של רבן גמליאל הוא, מן הסתם, האפיטרופוס הראשי של רבן גמליאל, העשיר ממנו. אפיטרופוס כזה איננו איש אמיד, אבל סביר יותר ש"ממונה" של רבן גמליאל הוא ממונה על בית המדרש של החכם.
ה"ממונה" היה בעל תפקיד בכיר במקדש, וכפי שהצענו, בעקבות אחרים, הוא היה נציג הפרושים במקדש<sup class="footnote-marker">31</sup><i class="footnote">ראו פירושנו ליומא פ"ג ה"א.</i>. האם בבית המדרש המשיך התפקיד? על כל פנים המדובר בתוספתא הוא בביעור תרומת חמץ שמבערים אותה רק בשעה החמישית ולא קודם (משנה, פסחים פ"א מ"ה), ותפקידו של הממונה הוא להתריע על בואה של עת ביעור החמץ.
מפוקפק יותר הוא הסיפור בתלמוד הבבלי (שבת פא ע"א): "זונין על לבי מדרשא, אמר להו: רבותי, אבנים של בית הכסא שיעורן בכמה? אמרו לו: כזית כאגוז וכביצה. אמר להו: וכי טורטני יכניס? נמנו וגמרו: מלא היד. תניא, רבי יוסי אומר: כזית כאגוז וכביצה. רבי שמעון ברבי יוסי אומר משום אביו: מלא היד". המעשה אירע בדור אושה, וספק אם בייתוס בן זונין האריך ימים לשאול את חכמי דור אושה. ואכן במקבילה בירושלמי: "רב יהודה אמר, בייתוס בן זונין היה יושב ושונה לפני רבי. אמר כך אנו אומרים, צריך שיהא יושב ומשקל ביד..." (שבת פ"ח ה"ו, יא ע"ג). אם כן זונין, או בייתוס בן זונין של הירושלמי, היה תלמיד רגיל, ללא קשר לבייתוס בן זונין מדור יבנה שעליו מסופר במסורות הקודמות שציטטנו.
שאלה אחרת המיוחסת לו מופיעה שוב רק בתלמוד הבבלי (עבודה זרה יג ע"א): "אמר לו זונין לרבי עקיבא: לבי ולבך ידע דעבודה זרה לית בה מששא, והא קחזינן גברי דאזלי כי מתברי, ואתו כי מצמדי<sup class="footnote-marker">32</sup><i class="footnote">ליבי וליבך יודע שעבודה זרה אין בה ממש, והרי אנו רואים אנשים שהולכים שבורים וחוזרים מחוזקים.</i>. מאי טעמא? אמר לו: אמשול לך משל, למה הדבר דומה? לאדם נאמן שהיה בעיר, וכל בני עירו היו מפקידין אצלו שלא בעדים, ובא אדם אחד והפקיד לו בעדים. פעם אחד שכח והפקיד אצלו שלא בעדים. אמרה לו אשתו, בוא ונכפרנו. אמר לה: וכי מפני ששוטה זה עשה שלא כהוגן, אנו נאבד את אמונתינו? אף כך יסורין, בשעה שמשגרין אותן על האדם משביעין אותן, שלא תלכו אלא ביום פלוני, ולא תצאו אלא ביום פלוני ובשעה פלונית, ועל ידי פלוני ועל ידי סם פלוני, כיון שהגיע זמנן לצאת, הלך זה לבית עבודה זרה, אמרו יסורין: דין הוא שלא נצא, וחוזרין ואומרים: וכי מפני ששוטה זה עושה שלא כהוגן, אנו נאבד שבועתנו?".
השאלה היא מדוע רפואה במקדשי עבודה זרה מעלה מרפא. יש בשאלה אמון-מה ביכולת הסגולית של עבודה זרה לרפא. אומנם ההקדמה היא שעבודה זרה אין בה ממש, אבל אנו רואים שיש בה סיוע רב. זו לא שאלה שתלמיד חכם היה שואל את רבו.
אם כן, ממכלול הנתונים עולה שמדובר בעשיר יהודי תושב לוד, המקורב לבית המדרש ולחכמים, ומסופרות עליו מסורות ריאליות על עושרו. מעניין שנאמר עליו פעמיים שפעל לפי הנחיית רבי אלעזר בן עזריה, וכמעט כל המעשים מסופרים על ידי רבי יהודה. רבי יהודה למד גם אצל רבי טרפון בלוד, ורבי אלעזר בן עזריה פעל אולי גם בלוד. אבל מופיעה גם שאלה אחת באמונה ששאל את רבי עקיבא. לזונין האב שם שמי ולבנו קרא בשם הלניסטי, כנראה שבכך כבר מתחילה לבלוט אותה נטייה שבאה אחר כך בשאלה לרבי עקיבא. בייתוס נשאר במחנה היהודי, אך ניצני הספק כרסמו בו. עם זאת, הסיפור במשנתנו הוא מבחינה זו בעייתי. האם נהג כהלכה? כאמור, יש על כך למעשה שתי מסורות.
עוד נעיר שהבבלי (סו ע"א-ע"ב) לומד ממשנתנו שהסכם כזה, שיש בו הפרזה, הוא אסמכתא (התחייבות מופרזת ובלתי ריאלית), ולפי המשנה אסמכתא קונה, ושלא כדעתם של רוב אמוראי בבל. כפשוטה המשנה עוסקת אך ורק בדיני ריבית. הגדרת המקרה כאסמכתא משקפת כמובן את תפיסתם של אמוראי בבל. בספרות התנאים המונח "אסמכתא" איננו מופיע, וביטול חוזה בשל הפרזה הוא במקרים מיוחדים ובולטים בלבד. הרחבנו בכך בפירושנו לסנהדרין פ"ג מ"ג.

Mishnah 4

<small>עפ”י כתב יד קופמן</small>
<b>אין מושיבין חנווני למחצית שכר</b> – החנווני לעיתים עסוק ומושיב במקומו שכיר. תופעה זו ראינו בדיוננו על החנות<sup class="footnote-marker">33</sup><i class="footnote">לעיל, סוף פרק ג. </i>. אסור לבעל החנות לקבוע שהחנווני מתחלק עימו בשכר. המשנה רואה אפוא לפניה מצב של הלוואה. הבעל נותן לשכיר את פירות ההלוואה, והשכיר משיב לו את מחיר הפירות ואת חצי הרווח, והרי זה מעין ריבית. ברור שניתן לנסח הסכם דומה בין השניים, כגון שבסוף היום יתחלקו השכיר ובעל החנות ברווחים, אלא שכנראה חכמים מדברים על מצב שהוא דומה יותר להלוואה. דהיינו, החנווני מעמיד לרשות השכיר אשראי של פירות קנויים, והשכיר משיב לו את האשראי כולל רווח שיצר השכיר בעמלו. זו הלוואה בריבית, שכן השכיר משיב את דמי הפירות גם אם לא הצליח למוכרם כלל. זו כנראה כוונת ההסדר המתואר במשנה, שכן לו הייתה זו שותפות אמת לא הייתה נאסרת. <b>לא יתן לו מעות ליקח בהן פירות למחצית שכר</b> – זה אותו הסדר כמו ברישא, אלא שהחנווני נותן לשכיר אשראי במזומן. <b>אלא אם כן נתן לו שכרו כפועל בטל</b> – החנווני רשאי לקנות את הפירות ולתת לשכיר תשלום עבור זמנו. מן הסתם מותר גם לשניהם לקבוע בסוף היום את גובה השכר לפי המכירות, או כאחוז (50% מהמכירות). אבל בעל הפירות נוטל חלק בסיכון, ופירות שלא יימכרו יחזרו אליו (לבעל החנות), ללא תשלום פיצוי כלשהו. המשנה מדגימה יפה את הכלל שבתוספתא על קרוב לרווח: "הנותן מעות לחבירו ליקח בהן פירות למחצית שכר, ואמר לו קרוב הפסד ורחוק שכר, מותר משום רבית, וזו היא מדת צדיק. קרוב לשכר ורחוק להפסד, אסור משם רבית, וזו היא מדת רשעים. קרוב זה וזה ורחוק זה וזה, מותר משום רבית, וכך כל אדם נוהגין" (תוס', פ"ד הט"ז). במשנה ובתוספתא אותו חומר, בעריכות אחרות. בתוספתא בצורה ריבועית, והמשנה כהלכה פסוקה. המילים "כך כל אדם נוהגין" הן כנראה יותר חזון ממציאות; כך צריכים לנהוג אנשים הגונים, שומרי הלכה וחסד. אבל אין כאן קביעה שבאמת הלכה זו קוימה.
מבחינת היחס בין המשנה והתוספתא ברור ששתיהן מביאות אותה הלכה, בעריכות ספרותיות שונות מאוד. התוספתא מוסברת ומנומקת יותר. קו זה מאפיין את התוספתא למסכת נזיקין. יש בה הכפלות על המשנה, אך יש בה תוספת של הנמקות משפטיות. בכלל "רבועי" מעין זה שבמשנה סדר המקרים הוא בדרך כלל: 1. הטוב, 2. הרע, 4-3. מצבי ביניים. לעיתים הסדר שונה, כגון באבות פ"ה מי"א:
ארבע מדות בדעות <br>1. נוח לכעוס ונוח לרצות יצא שכרו בהפסדו <br>2. קשה לכעוס וקשה לרצות יצא הפסדו בשכרו <br>3. קשה לכעוס ונוח לרצות חסיד <br>4. נוח לכעוס וקשה לרצות רשע. <br>
בבא בתרא פ"ה מ"ו:
ארבע מדות במוכרין <br>1. מכר לו חטים יפות ונמצאו רעות הלוקח יכול לחזור בו <br>2. רעות ונמצאו יפות מוכר יכול לחזור בו <br>3. רעות ונמצאו רעות <br>4. יפות ונמצאו יפות אין אחד מהם יכול לחזור בו. <br>
במשנה שלנו המצב השני הוא "מידת רשעים", כלומר זה המצב הקיים, שאכן יש המלווים בריבית. הם רשעים, אבל רשעים הקיימים בשוק, ויש מצבי ביניים שרוב הציבור נוהג בהם. הכלל מצוטט בתלמודים (ירו', למשנתנו י ע"ג; בבלי, סד ע"ב; ע ע"ב), וזכה להפוך לאבן יסוד בהבחנה מתי מדובר בהסדר כלכלי (הוגן) ומתי בהסדר של ריבית סמויה. הנימוק הוא פריצה של המערכת הערכית לתוך ההלכה. ריבית מוגדרת לא רק בצורתה הפורמלית, אלא גם במהותה העקרונית ובסיכוי הרווח שבה.
בין השאר אנו שומעים מהבבלי שמעות של יתומים מותר להלוותן "קרוב לשכר ורחוק מהפסד", משמע שמותר גם להלוותן בריבית, ואולי המימרה נאמרה לגופה ללא קשר לריבית. על כל פנים בבבלי יש מחלוקת בעניין (ע ע"א), והיא מלמדת עד כמה היה איסור ריבית בעייתי להגדרה פורמלית למרות העמדה העקרונית האחידה במקורות היהודיים נגד ריבית. אפילו חכמים עצמם שאלו האם אין מקום לדחות את איסור ריבית (הכתוב בתורה במפורש) בשביל רווחת יתומים (או הצלת יתומים). ברור שמי שמתיר לדחות את איסור ריבית בשל נימוק כזה עלול לדחות את האיסור גם בשביל רווחים של אחרים במצוקה חמורה, או במצוקה החמורה בעיניו, ואכן פרשנים מאוחרים מתקנים: "ומעות של יתומים אסור להלוות ברבית, אבל קרוב לשכר ורחוק להפסד מותר" (פסיקתא זוטרתי, שמות כב כד, ועוד). תיקון זה נעשה, מן הסתם, כאשר כל הלכות ריבית כבר הפכו לאוטופיות, וניתן להחמיר.
במשנה, ברוב עדי הנוסח הטובים: "נותן לו שכרו כפועל בטל". אבל הבבלי (סח ע"א) הביא ברייתא שבה גרסו "תנא כפועל בטל", משמע שהבבלי גרס במשנה "נותן לו שכרו כפועל", כלומר כמוכר בחנות, שכר אמת המתאים לעבודה, והברייתא מתקנת "כפועל בטל". כלומר מדובר בתשלום מינימלי ולא בתשלום אמת. גם כתב יד אסקוריאל לירושלמי גורס "כפועל", אך לא ברור מה הנוסח שעמד לפני התלמוד עצמו. בדפוס ראשון של הירושלמי אין ציטוט של המשפט מהמשנה, אך בהבאת נוסח המשנה עצמה הנוסח הוא "כפועל בטל", תשלום כפועל בטל הוא בעצם הערמת ריבית, אך הערמה מתונה. בבבלי התחבטו האם הכוונה במשנה לפועל בטל סתם, כלומר "שכר מינימום", או לפועל בטל מאותה מלאכה (מלאכת המכירה). המחלוקת היא בעצם האם זו הערמת ריבית ומותרת, או שהיא מותרת רק כשהיא עסקה אמיתית<sup class="footnote-marker">34</sup><i class="footnote">על משמעות המונח פועל בטל כשכר מינימום ראו לעיל פירושנו לבבא קמא פ"ח מ"א.</i>.
הבבלי מצידו מדגיש שניסוחו "פועל בטל" בא לשלול את הדעה שהתוספתא מיוחסת לרבי יהודה (הבבלי אינו מביא אותה בשם רבי יהודה, אלא כרעיון סתמי), אך גם מדגיש ש"פועל בטל" משמעו שכר אמיתי: פועל בטל מאותה מלאכה. בכך הבבלי מטשטש את המחלוקת. במשנה הוא מתקן את הנוסח ל"פועל בטל", וכן מפרש את המינוח הזה במשמעות של כ"פועל" סתם (תשלום אמת). לאמיתו של דבר אלו שלוש דעות המצויות בתוספתא.
בתוספתא (פ"ד הי"ג) ו מחלוקת תנאים כיצד משלם לו: "המושיב את חבירו בחנות למחצית שכר, הרי זה נותן לו שכרו כפועל בטל, דברי רבי מאיר. רבי יהודה אומר אפילו אכל פתו בצרו<sup class="footnote-marker">35</sup><i class="footnote">בציר שלו, כלומר סעודה מינימלית.</i>, ואפילו אכל עמו שתי גרוגרות, זהו שכרו. רבי שמעון אומר נותן לו שכרו משלם. אינו דומה העושה מלאכה ליושב ובטל, ואינו דומה היושב בחמה ליושב בצל. אבל אמר לו 'בשליש אתה שותף לי, והשליש עשוי לך' – הדבר כבטלה, מותר" (פ"ד הי"א). רבי שמעון, כמשנתנו, דורש שכר מלא, רבי מאיר דורש שכר פועל בטל ורבי יהודה מסתפק בשכר סמלי. זאת ועוד. מהברייתא בבבלי ניתן להבין שאין כאן שותפות ברווחי החנות אלא רק שכר עבודה, ואילו התוספתא מניחה שהעובד מקבל חצי מהרווחים, ובנוסף לכך שכר פועל. התוספתא מאפשרת אפוא הערמה ומסתפקת במעשה סמלי של שכירות. במבוא הרחבנו במרכיב של הסדר סמלי.
כפי שהגדרנו במבוא למסכת נזיקין, ההלכה לפצות אדם בדמי בטלה לפי "פועל בטל" או "שומר קישואין" ולא לפי כישוריו היא החלטה המעידה על היעדר התחשבות בגורם הזמן כמשאב ייצור. ההנחה היא שלפועל אין תחליף לעבודה, ואם לא ישתכר את השכר המינימלי לא ישתכר כלל. בעולם הכלכלי של זמננו הזמן הוא משאב ייצור, ויש לקחת בחשבון את כישוריו של הפועל ואת שכרו האלטרנטיבי (מה היה מרוויח אילו לא עבד בחנות, מה היה מרוויח אילו לא נפצע, וכן הלאה. עם זאת הערת הבבלי מלמדת ששכר כפועל בטל לעיתים איננו נובע מהנחה כלכלית אלא היא באה כהערמה, כדי לתת לפועל כמה שפחות, והיו חכמים שהתנגדו לכך.
<b>אין מושיבין תרנגלים למחצה</b> – התרנגולת הסתובבה בחצר באופן חופשי. העסקה הייתה שתרנגולת אחת תדגור על כמה ביצים, והביצים תתחלקנה בין השניים. גם כאן יש מממן לעסקה וחלוקת רווחים, ואין חלוקת סיכון. הסיכון הוא אם ההדגרה תיכשל, או שהאפרוח פגום, או גם אם יתברר שהביצים מכילות אפרוחים זכריים<sup class="footnote-marker">36</sup><i class="footnote">עד היום אין למעשה דרך להבחין בין ביצה של אפרוח זכר לאפרוח נקבה עד הבקיעה.</i>. חלוקת רווחים מעסקה של שותפים מותרת כמובן: "משכרת אשה לחבירתה תרנגולת לישב על הביצים בשני אפרוחים בשנה, ואינה חוששת" (תוס', פ"ד הכ"ד; בבלי, סח ע"ב), אך חכמים בהכירם את המציאות ידעו שעסקה שבה התרנגולת דוגרת על ביצי אחרים היא עסקת אשראי, אף שלשון המשנה איננה מבהירה זאת. גם כאן, כמו בתוספתא שציטטנו, חכמים אינם מסתפקים בניסוח הפורמלי של ההסדר אלא שומרים על עקרון חלוקת הסיכון וחלוקת הרווח. המקרה של התרנגולת הוא מקרה של חלוקה שוויונית ברווח, אך חוסר שוויון בסיכון.
במשנה זו, כמו במשנה הקודמת, חכמים דנים בהסדרים מקובלים. הם אינם מפרטים את פרטי ההסדר, שכן הוא מוכר. זו ראיה לכך שהמשנה איננה עוסקת בתאוריה משפטית אלא בהסדרים מציאותיים. בכולם אין כוונת ריבית ממש, ואין זו עסקת הלוואה אלא עסקת שותפים, וחכמים מקפידים ורואים בכך שמץ הלוואה.
הצד העסקי והמעשי ברור. בתנאים מודרניים של אכילה במינון מתאים התרנגולת מטילה ביצה פעם ביום, וליתר דיוק קצת פחות מביצה ליום. בימי קדם ההטלה הייתה, מן הסתם, מעטה יותר, בהיעדר תזונה מיטבית. אם משאירים את הביצה, התרנגולת מפסיקה להטיל ודוגרת על הביצה היחידה עד שתיבקע. אם הביצה נלקחת תטיל התרנגולת ביצה חדשה. הנוהג הוא לאפשר לתרנגולת אחת לדגור על ביצים מספר (10 ביצים, ואולי אף יותר), ולמעשה בעל התרנגולת קונה את הביצים ומשלם במועד מאוחר עבור חצי מהביצים שבקעו. עם זאת זו עסקה הכדאית לשני הצדדים, וחכמים בעצם מתנגדים להסדר כלכלי לכל דבר, עסקת שכנים טבעית. ההתנגדות נובעת כאמור מחלוקה בלתי שוויונית של הרווח והסיכון. התרנגולת הדוגרת אוכלת ואיננה מטילה, והתרנגולת שלקחו את ביצתה תמשיך להטיל. חלוקה של האפרוחים בין שני השותפים אומנם נשמעת חלוקה צודקת, אך למעשה אין כאן חלוקה הוגנת בין שני הצדדים, לא ברווח ולא בסיכון.
מהתוספתא משמע שהושבת התרנגולת שהמשנה אסרה שנויה במחלוקת: "האשה שאמרה לחברתה תרנגלת משלי ובצים משליכי ואנו חולקין את האפרוחין, רבי יהודה מתיר ורבי שמעון אוסר" (פ"ד הכ"ה; בבלי, סח ע"ב). משנתנו כרבי שמעון.
<b>ואין שמין עגלים וסייחים למחצה</b> – שוב אדם אחד מממן את גידול הסוסים או הפרות, והשני מבצע את העבודה והרווחים מתחלקים. בכל העסקות הללו אין חלוקת סיכון אלא מימון ביניים תמורת חלק ברווח, <b>אלא אם כן נתן לו שכר עמלו ומזונו</b> – מותר לעשות עסקאות שבהן המממן נוטל את הסיכון ומשלם שכר עבודה. יסוד משפטי זה של קבלת חלק מהסיכון או כל הסיכון איננו מפורש במשנה, אלא בתוספתא. כאמור אין בה מצב של שותפות: או הלוואת אשראי או מצב של מעביד ושכר. עגלים וסייחים מוגדרים כ"אינו עושה ואוכל", כלומר יש הוצאות גידול אך אין הכנסות מהסייח הצעיר. המצב שונה בבהמות שעושות ואוכלות, שתמורת ההוצאה יש הכנסה שוטפת. בתוספתא מובאת סדרת דוגמאות לכך: "אין שמין לא את העזים ולא את הרחלים ולא כל דבר שאינו עושה ואוכל. רבי יוסה בי רבי יהודה אומר שמין את העזים מפני שהן חולבות, ואת הרחלים מפני שהן גוזזות, ואת התרנגלת מפני שעושה ואוכלת" (פ"ה ה"ד). "עושה ואוכל" הוא הנמקה של התוספתא, והיא מופיעה להלן במשנה<sup class="footnote-marker">37</sup><i class="footnote">אבל ראו לעיל פ"ב מ"ז, שם הנמקה זו מופיעה לעניין אחר.</i>.
<b>אבל מקבלים עגלים וסייחים למחצה</b> – מילת המפתח היא "מקבלים". המדובר ב"קבלן", אדם שמקבל עליו לעשות עבודה תמורת תשלום עתידי. התשלום הוא חלק מהרווח, אבל אם העגלים ימותו המממן הפסיד.<b> ומגדלים אותן עד שיהו</b> [<b>מ</b>]<b>של</b>[<b>ו</b>]<b>שים</b> – זו הלכה העומדת בפני עצמה. במקרה כזה של קבלנות מגדלים את העגלים או הסייחים עד שיהיו שֵלשים (כך בכתב יד <b>פ</b>) או שלשין (כך ב-<b>ך</b>); הכוונה שיהיו פי שלושה מגודלם או שיהיו בני שלוש. לפי ההמשך מגדל אותם עד שיהיו בוגרים וכשרים לעבודה. נראה לפרש את המשנה לפי משנת פרה: "רבי אליעזר אומר עגלה בת שנתה ופרה בת שתים, וחכמים אומרים עגלה בת שתים ופרה בת שלש או בת ארבע. רבי מאיר אומר אף בת חמש כשרה הזקנה, אלא שאין ממתינין לה שמא תשחיר שלא תפסל. אמר רבי יהושע לא שמעתי אלא שלשית, אמרו לו מה הלשון שלֵשית? אמר להם כך שמעתי סתם. אמר בן עזאי אני אפרש, אם אומר אתה 'שלישית' לאחרות במנין, וכשאתה אומר 'שלשית' בת שלש שנים" (פ"א מ"א). "שלֵשית" היא פרה בת שלוש, ולפי זה שלֵשין הם סייחים בני שלוש או שור בן שלוש. ואכן פרה בת שלוש היא פרה בוגרת הראויה להוליד. <b>וחמור עד שתהא טוענת</b> – עד שתהא בוגרת וראויה לעבודה. התלמוד הבבלי (סט ע"א) נוקב במידות הזמן של גידולים נוספים, ושל הוולדות.
בתוספתא מובאות דוגמאות נוספות לאותו כלל מעשי, וכן: "השמה תרנגלת מחברתה מטפלת באפרוחיה כל זמן שצריכין לאמן, מיטפל אדם בבהמה טמאה שנים עשר חדש, באדם עשרים וארבעה חדש" (פ"ה ה"ה). כנראה היה זה הסדר מקובל ולכן נקבעו לו מסגרות מעשיות, מה נכלל בהסכם כזה ומה איננו נכלל בהסכם, אלא אם כן נכתב והוסכם במפורש.
המשנה מדברת על שני סוגי עסקאות: על עסקת מימון ביניים, האסורה, משום שהמלווה מקבל ריבית על השקעתו, או על עסקה של שכירת עבודה, שבעל החנות שוכר פועל. לכאורה חסר סוג הביניים, והוא עסקה של שותפות אמת בין שווים. האחד נותן עבודה וחברו מימון, ושניהם מתחלקים ברווח. פירשנו שבעסקה כזאת אין איסור, והמשנה איננה עוסקת בה. זו אכן ההלכה המאוחרת. אבל תמוה מדוע עסקה מסוג זה איננה נזכרת כלל. עוד קשה שהלשון במשנה יכולה להתפרש גם על עסקת שותפין, אלא שאז קשה למה המשנה אוסרת אותה.
מבחינה הלכתית אין כל סיבה לאסור עסקת שותפין. נאסרה רק עסקה שבה הרווח מתחלק אבל הסיכון נופל על כתפי הצד החלש (הצד ללא הכסף המזומן). המשנה מסתכלת על חיי המסחר מנקודת מבט של החלש (מבחינה כספית), או העשוי לצפות לקבל עבודה או הלוואה, אבל אין סיכוי שיזכה לעסקת שותפות. החלש מצפה, לכל היותר, לעסקה שבה השני מממן את הפעילות, והחלש משקיע את זמנו וכוחו. המשנה גם איננה דנה במקרה שבו צד אחד מממן את העסקה ומקבל שליש שכר או חלק קטן יותר. גם עסקאות כאלה אין סיכוי שתתרחשנה, וליהודי הממוצע אין סיכוי לזכות בהזדמנות כזאת לארגון מצבו הכלכלי. איננו אומרים שלא היו עסקאות כאלה, אבל המשנה משקפת מנטליות של שכירים דלים, מבט תודעתי מנקודת המבט של הפועל השכיר. גם ב"מסכת אונאה" (לעיל פ"ג) הבחנו שהמשנה תומכת בחלש ומשקפת עוינות וחשד בין העשירים המגונים לחלשים (הראויים לסיוע). התפיסה החברתית משותפת אפוא לשני הפרקים. זאת בניגוד לדיני נזיקין, למשל, שבהם המשנה תומכת בניזוק, יהא מצבו הכלכלי אשר יהא.
בתוספתא פ"ד הי"א ואילך מופיעה סדרת הלכות בשאלה מה מותר לשכיר העובד בחנות ל"מחצית השכר" לעשות. נראה שהיה זה הסדר מקובל, ולכן נקבעו לו דינים מפורטים. מבחינת ההלכה נדרש תשלום לפועל, אך מעבר לכך היה זה הסדר מקובל בין בעל הון לחסרי הון.
<b>גידול סוסים</b>
המשנה שלנו היא אחת העדויות הבודדות על גידול סוסים בחברה היהודית<sup class="footnote-marker">38</sup><i class="footnote">בר, סוס.</i>. הצרכן העיקרי של הסוסים היה חברת העילית הרומית, והצבא הרומי. סתם יהודים לא רכבו על סוסים. זו הייתה בהמת יוקרה, יקרה ובזבזנית. רכיבה הייתה סימן היכר חברתי וסמל יוקרה, וכמובן גם נשק צבאי. עם זאת, ברחבי ארץ ישראל התגלו אורוות שלפי צורתן התאימו לגידול סייחים צעירים, מן הסתם בעיקר כאספקה לצבא שהיו לו יחידות רוכבים. המחלוקת על מכירת סוסים לנוכרים לא הייתה אפוא שאלה דתית בלבד, אלא שאלה בעלת משמעות כלכלית כבדה. בימי הביניים ניצבה היהדות בפני שאלות דומות של הספקת צורכי פולחן כנסייתי, בתשלום כמובן. קל מאוד לאסור על כך, ויש לכך הנמקה פנימית יהודית ברורה, אך צורכי הכלכלה הקשו על ההחלטה. ואכן ניכר בספרות הפוסקים כי אלו שלא היו תלויים בסחר כזה נטו לאוסרו, ואילו רבנים שחיו בקהילות שהיו תלויות במסחר כזה עם הממסד הדתי הנוצרי התחבטו באיסור ורבים מהם חיפשו הקלות, כל זמן כמובן שהיהודי לא נדרש להשתתף בעבודה הדתית עצמה.
אספקת סוסים הייתה קלה יותר מבחינה הלכתית. הסוס לא שימש בפולחן הנוכרי אלא "רק" שירת את צורכי הביטחון של האימפריה. חזקה על האימפריה שהייתה מוצאת מקור להספקת סוסים לעצמה, והשאלה הצטמצמה לפן הכלכלי – מי ירוויח מהספקת הסוסים. בתנאים שבהם ניטש המאבק הכלכלי על ההישרדות היהודית בארץ, קשה היה לוותר על מקור הכנסה זה. סירוב להשתתף במכירת סוסים וגידולם משמעו היה פגיעה ביישוב הארץ וחיזוק היישוב הנוכרי. הייתה כאן התנגשות בין שתי מצוות משמעותיות. במקורות שהבאנו לעיל (בפירוש מימרתו של רבי יהודה בן בתירא) מוצגת השאלה כתלוית מנהג מקומי, ובמשנה גידול סייחים במשק העזר מוצג כענף רגיל.

Mishnah 5

<small>עפ”י כתב יד קופמן</small>
<b>שמין פרה וחמור וכל דבר שדרכו לעשות ולאוכל<sup class="footnote-marker">39</sup><i class="footnote">כך בעדי הנוסח הטובים. בדפוסים המאוחרים נוסף "למחצה", וזו תוספת הסבר מיותרת שחדרה לגוף המשנה רק בנוסחאות מאוחרות. אבל בדפוס הראשון (דפוס נפולי): "וכל דבר שדרכו לעשות וכל מוקום [כך שם] שנהגו לחלוק...".</i></b> – זו עסקה של שותפות: האחד נותן את פרתו לחברו והלה שומר עליה, מאכיל אותה ועובד בה. "שמין" הוא מלשון "שומה", כלומר נעשית הערכה כללית של שווי האוכל והשמירה תמורת שווי העבודה. יש כאן מרכיב של מימון ביניים. בעל הפרה למעשה משתתף ברכושו לטובתו של שכנו, ובעצם מעמיד מימון ביניים לשותפות. מימון ביניים כזה נאסר במשנה הקודמת. רבותינו הפרשנים עמלו קשות לבאר מה ההבדל בין משנתנו לבין המשנה הקודמת. לכאורה ההסבר פשוט. במשנה הקודמת המלווה (החנווני) לא נטל סיכון, ואילו כאן אם הפרה או החמור ימותו ההפסד יתחלק בין שניהם. ברם אם זה ההבדל בין המשניות היוצר את ההלכה השונה, מדוע הוא לא נאמר במפורש במשנה?
אפשר לטעון שהמשנה עוסקת בהסדרים ידועים לכול, וכולם מבינים את תנאי ההסדר; רק אנו, הבאים מבחוץ, מצפים שכל הפרטים המהותיים יוזכרו. ראינו כבר לעיל שאחד ההבדלים הוא במהות האמיתית של העסקה: האם היא עסקת הלוואה סמויה או עסקת שותפות אמת, כך שההלכה תלויה אפוא בעצם בהסכמות הבלתי כתובות בין השניים. הסבר כזה אפשרי, אך עדיין קשה. מי יתקע לידינו שאכן שִחזרנו נכון את הרקע הכלכלי לעסקה?
ייתכן שההבדל בין המשניות טמון במילה "שמין": אין כאן חישוב מדוקדק אלא שומה כללית, והדבר מותר כי אין כאן התחשבנות כלכלית מלאה אלא שיתוף פעולה. ריבית היא במהותה עסקה אסורה; מה שאיננו עסקת הלוואה אינו אסור. "שמין" הוא מינוח לעסקת שותפים, וכן הוא מופיע במשמעות זאת בהקשר של שור תם שנגח, שהמזיק והניזוק הופכים לשותפים (לפי הסבר התלמוד הבבלי והגדרתו – בבא קמא לג ע"א).
בתוספתא (פ"ה ה"א-ה"ב) ובירושלמי מצויות דוגמאות נוספות ל"שומה" כזאת: "שם הוא אדם מחבירו בהמה במנת לעלות לו וולד אחד, וגיזה אחת לשנה. תרנגולת בעשר בצים לחודש<sup class="footnote-marker">40</sup><i class="footnote">זו כנראה מחצית התפוקה של תרנגולת, כלומר שתי ביצים בשלושה ימים. </i>. השמה תרנגולת מחבירתה מיטפלת באפרוחין כל זמן שצריכין לאימן. מיטפל בבהמה דקה שלשים יום, ובגסה חמשים יום. רבי יוסי אומר בגסה שלשה חדשים, מפני שטיפולה מרובה יותר מיכן חלקו של בעל הבית והשוה עליו, הכל כמנהג המדינה" (ירו', י ע"ב), ובהמשך עוד פרטים רבים המשקפים את חיי הכלכלה אבל גם סוג שלם של עסקאות שומה, ושוב כנראה הייתה זו שיטה רגילה להסדר שותפות בין בעל הון לאריסים או איכרים זעירים.
<b>מקום שנהגו לחלוק את הוולד מיד חולקים</b> – במקרה כזה של שותפות חולקים ברווח של הוולד. אבל שני מנהגים בכך: יש החולקים אותו מיד, כאשר הוולד קטן, <b>ומקום שנהגו לגדל יגדילו</b> – ויש החולקים את הוולדות מיד בלידתם, ויש החולקים אותם בשלב כלשהו בהמשך הגידול. במקרה זה השומר או השוכר מטפלים גם בוולד ומחלקים אותו רק בשעת המכירה. הניסוח מצביע על כך שמדובר בשותפות רגילה בין שני שכנים, כנראה שווי מעמד כלכלי. <b>רבן שמעון בן גמליאל אומר שמין עגל עם אמו וסייח עם אמו</b> – רגילים לבצע את העסקה של השותפות עם פרה ועגל יחדיו. אין להלכה עמדה בשאלה מה מוכרים, אלא הקביעה היא שהכול כמנהג המדינה. יש להניח שדברי רבי יוסי שציטטנו בשם הירושלמי הם לפי המנהג "לגדל". רבי יוסי איננו קובע אפוא מה רצוי ונכון, אלא מקבע את מנהג המדינה בנושא. מנהג המדינה הוא שנעשות עסקאות כאלה שהן שותפות אמת בין שני צדדים הנוטלים על עצמם סיכון תמורת רווח עתידי, ואם הסייח ימות יתחלקו השותפים גם בהפסד. בעסקאות אלו יש יסוד זמן, אך אין מכירה של הזמן תמורת תשלום של צד אחד לשני, אלא סיכון הדדי.
<b>ומפרין על שדהו ואינו חושש משם רבית</b> – בדפוסים מאוחרים "מפריז", ואין לתיקון זה בסיס בעדי הנוסח<sup class="footnote-marker">41</sup><i class="footnote">ראו ליברמן, תוספתא כפשוטה, הביאור הארוך, עמ' 215.</i>. התוספתא מסבירה: "רבן שמעון בן גמליאל אומר מפרין על שדהו. כיצד? קיבל ממנו שדה בעשרת כורין חטין, ואמר לו תן לי מאתים דינר, ואפרנסה, ואני נותן לך שנים עשר כור בשנה, מותר. אבל אין מפרין לא על ספינתו, ולא על חנותו, ולא על כל דבר שאינו עושה ואוכל" (פ"ה הי"ג; בבלי, סט ע"א). המדובר אפוא בחוכר שחכר שדה. כל חכירה היא בתשלום של יבול בכמות מסוימת שנקבעה, בין אם הייתה שנה טובה ובין אם השנה הייתה שנת בצורת<sup class="footnote-marker">42</sup><i class="footnote">זאת בניגוד לאריס, המשלם אחוזים מהיבול. </i>. החוכר פונה לבעלים ומציע לו תיקון העסקה. בעל השדה יעניק לחוכר הלוואה, ובתמורה ישלם לו החוכר את דמי החכירה בתוספת סכום מסוים השווה לגודל ההלוואה (במקרה זה 20%).
עשרה כורין חיטים מחירם בשער הרגיל של ארבע סאין בסלע (כלומר סאה בדינר) 300 דינרים לשנה, שווה ערך ל-25 דינרים בחודש; החוכר מבקש הלוואה של 200 דינר עכשיו וישלם תמורת החכירה לא 300 דינר (עשרה כורים) אלא 12 כורים (שווה ערך ל-360 דינר). כל זאת תמורת העבודה בשדה והטיפול בו ברמה רגילה של חכירה. בעסקה כזאת יש תשלום מוקדם על עבודה עתידית, ואין כאן מכירה של "זמן". כמובן אם יהיה שפע הרווח משנת העבודה יהיה גבוה והמחכיר "יפסיד", ואם היבול יהיה נמוך – החוכר יפסיד. אם כן הסיכון הדדי, ואין "מכירה" של זמן.
המשנה מתירה את הסדר ה"מפרין" המתואר, כנראה משום שבסך הכול יש כאן תיקון של הסכם בחכירה: הרי מלכתחילה ניתן היה להסכים ששכר החכירה יהיה שנים עשר כור ולא עשרה כור. מהמשנה ניתן להבין שההיתר הוא לדעת הכול, ואילו מהתוספתא משמע שזו עמדתו של רבן גמליאל בלבד, וחכמים חולקים על כך, וכך גם פירש הרמב"ם בפוסקו נגד רבן גמליאל.
בירושלמי מובאת ברייתא דומה לזו שבתוספתא:
1. כיצד, קיבל הימינו בעשרה כורין חטין, אמר לו תן לי <u>סלע אחד</u> ואני נותן לך שנים עשר כורין לגורן, מותר. 2. רבי יוחנן אמר, מפני שהשדה מצויה להתברך. 3. ריש לקיש אמר, נעשה כמשכיר לו שדה ביוקר. 4. מה ביניהון? חנות וספינה. מאן דמר מפני שהשדה מצויה להתברך מפרין על חנות וספינה, מאן דמר נעשה כמשכיר לו שדה ביוקר חנות וספינה אין מפרין. אמר רבי יעקב בר אחא בפירוש פליגי, רבי יוחנן אמר מפרין על חנות וספינה, ריש לקיש אמר אין מפרין. מתניתא מסייעא לריש לקיש, אין מפרין על חנות וספינה ועל דבר שאינו עושה בגופו (ירו', י ע"ב-ע"ג). ההסבר למשנה דומה, אבל ההלוואה היא בסכום קטן הרבה יותר, ותמורת סלע אחד (ארבעה דינרים) בזמן המחסור החוכר מחזיר שני כורין (60 דינר). קשה לקבל נוסחה זו; זו ריבית גבוהה מדי. פשוט לתקן את הירושלמי בהתאם לתוספתא ולבבלי. אך נראה שהירושלמי מנוסח לשיטת רבי יוחנן (להלן).
לגבי הנימוק פירושנו עוקב אחר דברי ריש לקיש, ורבי יוחנן נוקט הסבר אחר, שהשדה מצוי להתברך ואזי ישלם החוכר שנים עשר סלעים. רבי יוחנן רואה לנגד עיניו לא תשלום קבוע אלא תשלום משתנה. כלומר רבי יוחנן מפרש את המקרה באריס בלבד. למעשה הוא קובע שאין "מפרין", אבל במקרה של אריסות מותר לשלם לאריס דמי קדימה בסכום קטן בלבד (סלע אחד), שכן מחיר האריסות איננו קצוץ (הוא אחוז מכלל היבול). תמורת הקדמת התשלום האריס מתחייב לסכום מינימלי של 12 כור, ואין בכך ריבית אלא עסקת סיכון לשני הצדדים: אם השדה יתברך יהא האריס חייב לשלם 12 כור ואולי השדה אפילו יניב יותר, אך האריס ישלם רק 12 כור, ואם השנה לא תתברך ישלם האריס תשלום גבוה יותר מחלקו ביבול. אם כן הדוגמה "סלע אחד" היא לשיטת רבי יוחנן בלבד.
לפי המשנה לכל הדעות אסור לעשות הסכם כזה על חנות או ספינה, משום שיש כאן עסקת מימון לכל דבר. הרי מחיר הפרי איננו משתנה, ויש כאן מימון (הלוואה) תמורת תשלום גבוה יותר בסוף הזמן. ההבדל בין שדה לבין חנות עדין ביותר, כנראה בגלל הסיכון שאיננו מתחלק שווה בשווה בין השותפים, ולכן הבבלי מתיר לעיתים "להפרין". מותר להפרין כאשר החוכר משקיע בשדרוג החנות או הספינה, כשיש השקעה ורווח מובטח (בבלי, סט ע"ב). ברם למעשה גם בשדה ייתכן שתהיה מכת חום או מכת מזיקים והיבול ילך לאיבוד. לדעתנו ההבדל בין השדה לחנות איננו רק בתחום המשפטי הטהור. בשדה זה כנראה הסדר רגיל שנעשה כדי לאפשר לחקלאי החוכר מימון ביניים, זה חלק מתנאי החכירה הרגילים. לעיל בפירוש למשנה הקודמת ראינו שבכלל נטו לאחר את תשלום החוב עד לגורן, שאז לחקלאי הכנסות המאפשרות את תשלום החוב. בחנות זו כבר עסקה מסחרית. אנו מעדיפים הסבר בלתי משפטי זה מאשר להידחק ולמצוא הבחנות משפטיות מעורפלות.
אבל בירושלמי מצינו על שאלת החנות שתי דעות, מחלוקת אמוראים שהיא תלויה אולי כבר במחלוקת תנאים (המשנה מול הברייתא שהתלמוד מביא).

Mishnah 6

<small>עפ”י כתב יד קופמן</small>
<b>אין מקבלין צאן ברזל מישראל מפני שהיא ריבית</b> – בתוספתא: "מקבל אדן צאן ברזל מאשתו, והולדות והגיזין שלו, ואם מתו חייב באחריותו. אי זהו צאן ברזל? היו לפניו מאה צאן ואמר לו הרי הן עשויות עליך למחצה לשליש ולרביע, במאה של זהב, הולדות והגיזין שלך, ואם מתו אתה חייב באחריותן. ואתה מעלה לי סלע מכל אחת ואחת, מותר" (פ"ה הי"ד)<sup class="footnote-marker">43</sup><i class="footnote">וכן ירו', י ע"ג. </i>. אם כן צאן ברזל הוא מצב שבו הלווה או השוכר מקבלים את הצאן ונהנים מפירותיהם תמורת תשלום מוקדם. הסדר כזה בין שני סוחרים (בני אדם) אסור, אך מותר בין בעל לאשתו. האישה מביאה רכוש, הרכוש נשאר שלה (גוף הרכוש, הקרן) והרווחים של הבעל, כלומר הרווחים נכנסים למשק המשותף של המשפחה.
לפי ההסדר שהתוספתא מתארת בעל הצאן מעביר את הצאן לאחריותו המעשית של השני תמורת תשלום. השני מקבל את כל רווחי הצאן, או רק חלק מהם; השני איננו משלם כנראה את התשלום, אלא הוא נשאר כמין חוב. את החוב ישלם השני בתשלומים חלקיים כל שנה ושנה. אם כן השני חייב לראשון תשלום כספי, ובמקום לשלם הוא משלם לו סכום גבוה יותר במשך השנים הבאות (אם התשלום העתידי איננו גבוה יותר מסכום הרכישה, הרי שוודאי אין כאן ריבית). על כל פנים, הוולדות והגז נותרים של הבעלים הראשון, ולדעת הירושלמי שנביא להלן גם החלב והוולדות שייכים לשני, ותמורת זאת הוא משלם לבעל הצאן המקורי תשלום.
צאן ברזל נזכרים בעיקר בהקשר של דיני כתובה: הנכסים שהאישה מביאה לבית בעלה מחולקים לשניים, נכסי "מלוג" ו"צאן ברזל" (משנה, יבמות פ"ז מ"ב). "נכסי מלוג" הם רכוש שהאישה מביאה לבעלה. גוף הרכוש ממשיך להיות שייך לאישה, והבעל אוכל את הפירות (יבמות פ"ט מ"ג; כתובות פי"א מ"ו), אך אסור לו למוכרם. אם יגרש את האישה או ימות יחזור הרכוש כמות שהוא לאישה. בנכסי צאן ברזל גוף הרכוש מועבר זמנית לבעל, לשימושו, וכמובן הוא אוכל את רווחיו. אם יצטרך להחזיר את הרכוש (אם יגרש את אשתו או ימות) יחזיר את "צאן ברזל" בערכו כביום הקבלה; יש להניח שערכו של הרכוש יורד עם הזמן, ובנכסי מלוג ההפסד שלה. "צאן ברזל" מכונים כך משום שהם כברזל, ונשארים בערכם גם בחלוף השנים.
נכסי מלוג מכונים כך משום שהם נכסים שהבעל שואב מהם ללא כל אחריות. בלשון התלמוד: "מהו עבדי מלוג אמר ליה כמה דאת אמר מליג מליג" (ירו', יבמות פ"ז ה"א, ח ע"א; בראשית רבה, מה א, עמ' 447). "מלג" משמעו מרט<sup class="footnote-marker">44</sup><i class="footnote">ערוך השלם, ערך מלג, כרך ה, עמ' 149.</i>, כלומר נכסים שהבעל מורט מהם ללא מגבלה. להבחנה בין צאן ברזל לנכסי מלוג תוצאות הלכתיות נוספות; בחלק מהן הרחבנו בפירוש מסכת יבמות (יבמות פ"ז מ"א).
בנוסף לכתובת האישה, נכסי צאן ברזל מופיעים בשני הקשרים נוספים. ההקשר הראשון הוא דין בכורות, אשר בו נאמר ש"המקבל צאן ברזל מן הנכרי" פטור מבכורות (משנה, בכורות פ"ב מ"ד), כלומר הוולדות נחשבים לרכוש הנוכרי. בכל אחד מהמקרים (בכורות, ריבית וכתובה) מדובר בהסדר שונה במקצת, אך מניתוח שלושתם יתברר מהו המונח המשפטי המלא. ההקשר השני הוא דין ריבית (משנתנו). נכסי צאן ברזל נחשבים, אפוא, לריבית.
במקבילה בתוספתא שכבר ציטטנו יש הבחנה; בדרך כלל הסדר צאן ברזל נחשב כריבית: "מקבל אדן צאן ברזל מאשתו, והולדות והגיזין שלו, ואם מתו חייב באחריותו. אי זהו צאן ברזל? היו לפניו מאה צאן ואמר לו הרי הן עשויות עליך למחצה לשליש ולרביע, במאה של זהב, הולדות והגיזין שלך, ואם מתו אתה חייב באחריותן. ואתה מעלה לי סלע מכל אחת ואחת, מותר. מקבלין צאן ברזל מן הגוים ושדי (שדה) צאן ברזל אפילו מישראל" (פ"ה הי"ד).
הדמיון להסדר צאן ברזל של הכתובה הוא רק בכך שהשני (המקביל לבעל) חייב באחריות. מן הראוי להעיר שאפשר גם לקרוא את המשנה אחרת, שכן ברוב המשפטים לא נאמר מי הוא נושא המשפט. הסברנו שכל המשפט הראשון עוסק בשני.
מכל מקום, התוספתא מבינה שהסדר הכתובה דומה להסדר שבו עוסקת משנתנו. הירושלמי למשנתנו (י ע"ג) מוסיף ומתדיין על סתירה בין משנתנו לבין המשנה "תמן"; המשנה תמן היא כנראה משנת בכורות (כך בבבלי המקביל), ואכן במשנת בכורות הוולד שייך כביכול לגוי (הראשון), ואילו במשנתנו הוולדות לשני. לפי הירושלמי מתברר שיש שני סוגי הסדרים, או שעיקר הבהמה שייך לראשון או שעיקרה שייך לשני. משנתנו עוסקת במצב שה"עיקר" שייך לשני. ה"עיקר" הם כנראה הוולדות.
עוד אנו שומעים מהתוספתא שהסדר כזה קיים גם בקרקע, אבל שם אין הוא נחשב לריבית; כנראה בקרקע היה הסדר זה נפוץ רק בין בעל לאשתו, ושם לא נקבעה חובת הריבית.
הבבלי (ע ע"א; בכורות טז ע"ב) מקשר במפורש את משנתנו למשנת בכורות, וממילא גם למשנת יבמות פ"ז, ומקשה מדוע במשנתנו ובהסדר הכתובה הוולדות הם של האדון וביבמות הוולדות שייכים לגוי (פטורים מבכורה). יצוין שעניין הוולדות איננו במשנה ובתוספתא ביבמות, והוא נוסף רק בברייתא של הירושלמי. הבבלי מתרץ לבסוף שתמיד הוולדות של השני, אבל לעניין בכורה עצם הבעלות התאורטית של הגוי מבטלת את חובת בכורות. כאמור, הירושלמי מתרץ שיש שני סוגי הסדרים. אם נדייק בלשון המשניות, הרי שבמשנתנו ובבכורות אין מדובר בוולדות כלל ועיקר.
לדעתנו, מאחר שרבי יהודה חולק על משנת בכורות<sup class="footnote-marker">45</sup><i class="footnote">אם יזכנו החונן לאדם דעת נרחיב בכך בפירושנו לבכורות.</i> וסובר שהמקבל או הנותן לנוכרי חייב בבכורה, פשוט יותר להסביר את הסתירה בין המשניות במחלוקת התנאים. משנתנו, ואולי גם משנת יבמות, הן לדעת רבי יהודה. עוד נוסיף שמדברי רבי יהודה משמע שבפועל לעיתים הוולדות שייכים לראשון ולעיתים לשני<sup class="footnote-marker">46</sup><i class="footnote">לפיכך, גם במקרה של המקבל מן הגוי וגם במקרה של הנותן לגוי ייתכן שבפועל יהיה הוולד ברשות הנוכרי וישראל צריך לפדותו, לעיתים גם במחיר מרובה. ב"מקבל" בעלות הגוי חלשה יותר, ולכן הקנס נמוך יותר. </i>, כלומר ההסדר לא היה קבוע (כדברי הירושלמי) ולכן הבעל צריך לפדותן מהנוכרי. אם כן, המחלוקת בין המשניות איננה רק מחלוקת רבי יהודה וחכמים אלא מחלוקת עקרונית, ולפנינו שלוש דעות:
1. משנת בכורות – הוולדות פטורים מבכורה וכנראה שייכים לגוי.
2. רבי יהודה – הוולדות שייכים לגוי וחייבים בבכורה.
3. משנת בבא מציעא ומשנת יבמות – הוולדות שייכים לשני, ובמקרה של כתובה לבעל.
כפי שאמרנו, ההבדל בין צאן ברזל לסתם קבלה ("נכסי מלוג") אינו בגורל הוולדות. בהסדר הנישואים גם ולדות נכסי מלוג שייכים לבעל, שכן הוא המטפל בצאן לכל דבר (כולל האכלה וכולל כל הרווחים, וכל זאת על בסיס ההנחה שלאישה אין רכוש עצמאי משלה, ולא מקורות רווח). לכן מבחינת הבעלות על הוולדות אין הבדל בין "ברזל" ל"מלוג". אבל בנוגע לאחריות קיים הבדל. בנכסי צאן ברזל הבעל אחראי על הצאן (ובבוא היום עליו להשיב את הצאן בערכו הריאלי כביום קבלתו), ובנכסי מלוג האחריות היא על האישה.
בקרקע אפשר שהנכס ישתבח, בצאן בוודאי ערכו מתמעט. ההדגשה על צאן ברזל לא הוגדרה, אפוא, בהקשר של בכורות אלא בהקשר של הסדרי הכתובה, והיא חלה כנראה גם על נושא הריבית. בנכסי מלוג אין חשש של ריבית, שהרי הבעל מקבל את גוף הצאן כולל אחריות אם הצאן ימות לפתע.
אבל התוספתא מביאה הסבר נוסף: "לוה אדם מאשתו ומבניו ברבית, אלא שמחנכן ברבית. אין ישראל רשיי ללוות שקל ולהלוות בסלע, אבל גוי רשיי ללוות בשקל ולהלוות בסלע" (פ"ה הט"ו). ההלכה נאמרת בענייננו, וייתכן שבאה להסביר כיצד הבעל נוטל צאן ברזל מאשתו. יש כאן אכן מרכיב של ריבית, אך זו הותרה בתוך תחום המשפחה.
אם כן הסדר צאן ברזל בין סתם שני אנשים נחשב לריבית, אבל בכתובת אישה נהגו לקיימו ואין עדות שחכמים התנגדו לו. התוספתא קובעת במפורש שאיסור ריבית אינו חל בתוך המשפחה הגרעינית. במשפחה הרווחים של צד אחד (הבעל) אינם באמת שלו, אלא הם שייכים למשק המשפחתי. כאמור לעיל לא רק הצורה הפורמלית מגדירה ריבית אלא גם המהות שבה, והסימן לבירור טיב המהות הוא "קרוב לרווח" ורחוק מהפסד. בכתובה ההסדר הוא באמת הסדר של שותפות. אדם אינו נושא אישה כדי להחזיר לה את צאן הברזל. צאן הברזל הוא מתנה של אבי הכלה למשק המשותף, בתקווה שהנישואים יצליחו ויניבו דורות המשך. סיכוני הרווח וההפסד כאן שווים לשני הצדדים (לאמיתו של דבר רווח לאחד הוא רווח של השני, ואם יהיה הפסד הוא יהיה של שני הצדדים). על כן מבחינה מהותית אין כאן עסקת הלוואה אלא עסקת נתינה מלוּוה בתנאי (ששני הצדדים שותפים לתקווה שלא יתגשם).
עם כל זאת, מעניין שהתוספתא איננה מסבירה את ההסבר המשפטי אלא בוחרת בקביעה מהותית אחרת, שאין יחסי ריבית בתוך המשפחה, או שמותר לקחת ריבית בתוך המשפחה.
לפי התוספתא צאן ברזל הוא ריבית. מדובר במצב שבו אדם הלווה לחברו, וכתמורה קיבל צאן ברזל. צאן הברזל הללו מכניסות ללווה רווחים, ובהחזר ההלוואה יחזרו בני הצאן לבעליהם אף על פי שערכם במשך השנים ירד (והמלווה אכל את רווחיהם בכל שנה ושנה), משום שזאת הלוואה. אבל בכל מקרה אחר מותר לאדם לתת צאן ברזל לחברו תמורת תשלום כזה או אחר (זה המקרה שבתוספתא שציטטנו בראש המשנה), וזה למעשה ההסדר של המשנה הקודמת, "שמין".
צאן ברזל הוא הסדר קיים במציאות, יש לו מינוח מקובל (שאיננו מהתורה) וכנראה שרווח. יש חכמים המתנגדים לו, בגלל השלכותיו בתחום הריבית, אבל כנראה שלמרות התנגדותם הוא היה מקובל. רבי יהודה כנראה חולק ומתיר את ההסדר (אולי בדלית ברירה), או נכון יותר הוא מכיר בתוקפו. מכל מקום משנתנו מצטרפת לדוגמאות מהמשנה הקודמת, שחכמים באים לאסור הסדר קיים, ומשמעות הדבר שהם מנסים לעצב את המציאות ואינם מצליחים בכך. ההסדר נשאר קיים ומוכח, והעדות לכך מבצבצת מבין החוקים שבמשנה. זאת אף שבדרך כלל ספרות החוק מייצגת רק את החוק, ולא את המציאות.
<b>אבל מקבלין צאן ברזל מן הגוים</b> – הקישור מלאכותי. העורך רצה להציג את ההלכה שמותר להלוות בריבית לנוכרי, וקישר אותה למשנת צאן ברזל. אפשר היה לקשרה לכל משנה אחרת בפרק. <b>ולוים מהן ומלווים אותן בריבית</b> – הנוכרים בוודאי אינם שומרים הלכות ולכן לא יימנעו מלקיחת ריבית, וממילא גם צווי התורה לא לקחת ריבית אינם חלים על הגוי. כפי שראינו במבוא זו הגישה המקובלת בחוקים הקדומים, שהחוק חל רק על בני הארץ או על בעלי האזרחות. ביוון היו אלו האזרחים היווניים וברומא האזרחים הרומיים. לגבי כל השאר יפעיל הדיין את הדין הנראה בעיניו, או שהם כפופים לחוק שלהם.
<b>וכן בגר תושב</b> – גר תושב הוא מונח מקראי, או נכון יותר מונח תאורטי השאוב מהמקרא ובא לתאר את ימי העבר. הכוונה לנוכרי החי בארץ וקיבל עליו את חוקיה. בפועל בימי המשנה כבר לא היה טיפוס כזה של גר, ואכן הבבלי תמה על מי מדובר כאן – אם הוא גר הוא כיהודי, ואם איננו יהודי הוא נוכרי (עא ע"ב). הווה אומר שאין כאן הלכה מעשית אלא ניסוח אוטופי המתאים לדרשת הכתוב, ולא למשנה.
שאלת דינו של גר תושב בדיני ממונות הייתה יכולה ללוות רבות ממשניות המסכת: מה דין אבדתו, נזקיו וכן הלאה, אך היא מופיעה רק כאן ובשני נושאים אחרים<sup class="footnote-marker">47</sup><i class="footnote">במשנה מופיע גר תושב רק בהלכות תאורטיות: כאן ובמשנה להלן פ"ט מי"ב; במכות פ"ב מ"ג לעניין רוצח בשגגה שגולה, בנגעים פ"ג מ"א (לפן התאורטי של נושא נגעים ראו במבוא לפירושנו למסכת). גם בתוספתא מופיע גר תושב רק בהקשרים אלו ודומיהם. </i>. עצם האזכור הוא תאורטי כמובן, אך כך גם בכל מקום שבו הוא נזכר.
<b>מלווה הוא ישראל על מעותיו שלנוכרי מדעת הנכרי</b> – מותר ליהודי לפעול כנציג ("ממונה" – אפוטרופוס) של הגוי ולהלוות כספו (של הנוכרי) ליהודי אחר. <b>אבל לא מדעת ישראל</b> – אסור לנוכרי להלוות כספים של יהודי ליהודי אחר.

Mishnah 7

<small>עפ”י כתב יד קופמן</small>
<b>אין פוסקין</b> – לפסוק הוא לקבוע מחיר,<b> על הפרות עד שיצא השער</b> – ה"שער" הוא המחיר הקבוע של הפירות. כפי שכתבנו בפירושנו לפרק ד, לסחורה חקלאית היה מחיר קבוע. מחיר זה הוא השער. באופן טבעי ה"שער" נקבע בעת הקטיף, כאשר ברור כמה פירות יגיעו לשוק ומה יהיה טיבם. המנגנון של קביעת השער הוא תעלומה חברתית עתיקת יומין. זה נתון מלאכותי במידת מה הנקבע "מעצמו" על ידי שיווי המשקל בין ההיצע לצריכה, ואלה מעולם לא נמדדו במדויק. השער נקבע איכשהו בין המוכרים לקונים. לפי המשנה אין לבצע מכירות עתידיות של מזון עד קביעת המחיר, שכן בעתיד הקרוב עלול או עשוי המחיר להשתנות.
כפי שהערנו בשתי המשניות הקודמות, ההלוואה הרגילה היא הלוואה של בעל הון לחקלאי. החקלאי נזקק להון חוזר, והוא מצפה לשלם את ההלוואה בעת הקטיף. מכירה עתידית נתפסת לא כסתם עסקה הכדאית לשני הצדדים, אלא כעסקה שמטרתה ריבית סמויה. אי אפשר לקבוע את המחיר של הלוואת פירות עד הקטיף, ממילא כל שנותר ליהודים שומרי מצוות הוא לתת הלוואה בכסף מזומן, ולא בפירות. המשנה אוסרת אפוא לא רק הלוואה אלא גם מכירה של פירות בכל מכר עתידי. בירושלמי (י ע"ג) מובאות דוגמאות כיצד הקפידו חכמים על הלכה זו, ברם גם מסופר על אבא בן זמינא שלא הקפיד על מגבלה זו שבמשנה.
על רבי חייא מסופר ששאל את השאלה את רבי, ולאחר תשובתו של רבי קבע את ההלכה של משנתנו. המשנה שלנו מוצגת אפוא כמשנת רבי חייא. אין זו רק עמדתו, אלא המשנה שהוא סגנן וערך, ועסקנו בכך במבוא.
מן הראוי להדגיש שעסקה של מכר עתידי כדאית כמובן לשני הצדדים, אחרת לא הייתה נעשית, אבל חכמים הניחו כנראה שהמניע לה הוא קרוב לריבית, כלומר צורך עכשווי של המוכר במימון עד לקטיף. בתנאי שוק פתוח ייתכן שעסקת מכר עתידי תנבע ממניעים אחרים, כגון הרצון של הקונה לקנות בזול, או רצונו של המוכר למנוע סיכון של קשיי שיווק. אך נראה שחכמים מכירים את השוק של זמנם, וידעו שהמניע לעסקה כזאת הוא מחסור במזומנים.
בירושלמי ניתן הסבר: "אין פוסקין על הפירות כו' [יצא השער פוסקין ואף על פי שאין לזה יש לזה" (י ע"ג)<sup class="footnote-marker">48</sup><i class="footnote">המשפט חסר בכתב יד ליידן. </i>. כלומר ההנחה היא שגם אם אין למוכר פירות הוא יכול לקנותם משכנו, ואין כאן מכר עתידי אלא מכר בפירות מצויים. קשה להכריע האם התלמוד רוצה לצמצם את הדין התנאי, או שמא לפנינו פרשנות "הוגנת" של התפיסה התנאית, הרחבת ההלכה המקורית על פרט שלא נדון במפורש במשנה.
עוד שואל הירושלמי שם: "מהו לפסוק בשער שלסירקי. רבי יוחנן אמר פוסקין, ריש לקיש אמר אין פוסקין. רבי בון בר חייה בעה קומי רבי זירא, לא מסתברא דיודי ריש לקיש לרבי יוחנן בשער סירקי שלציפורין שאינה פוסקת?" (י ע"ג). השאלה היא האם מותר לפסוק מחיר לחיטים על סמך השוק של הסידקים (הנוסח "סירקי" הוא שיבוש גרפי מ"סידקי"). סידקי הוא מיוונית, סיטודוקי (σιτοδόκη, sitodoke בלטינית), מוכר התבואה הגדול, והשאלה היא האם ניתן להעתיק את הדין מהשוק החקלאי העונתי לשוק הגדול בעיר הגדולה קיסריה (או ציפורי), ובכך יש מחלוקת, אך בה לא נעסוק.
הבבלי גם הוא מסביר שמדובר באזור חקלאי ללא עיר גדולה, או שוק גדול (דרומוס) קבוע: "לא אמר רבי יוחנן אלא בשוק של עיירות, דלא קביעי תרעייהו" (עב ע"ב). אם כן ההלכה איננה חלה אלא במגזר הכפרי.
<b>היה הוא תחילה לקוצרים</b> – בארץ ישראל עונת הקציר מתחילה בכל שדה ביום אחר, בהתאם לתנאי ההבשלה והחום של השדה. אם הוא קצר ראשון בכפר, הרי שהשער נקבע בעצם על ידי הקונים של סחורתו. <b>פוסק עמו על הגדיש</b> – הוא רשאי לקבוע מחיר על הגדיש, כלומר על ערימת האלומות של התבואה, זאת אף שעדיין התבואה צריכה לעבור עיבוד של דיש וברירה. ההלוואה תהיה בכסף השווה ערך לכמות תבואה, וההחזר יהיה גם הוא במטבעות (איור 16). מנסיוננו, מביני דבר יודעים לקבוע את הערכת כמות היבול ואיכותו על סמך ערימת הגדיש. הגדיש נחשב לסחורה בעין (שיש לה מחיר), אף על פי שטרם הושלם העיבוד של הפרי.
[<b>ו</b>]<b>על העבט שלענבים</b> – את הענבים מביאים לגת בעביט, שהוא כלי חרס או כלי נצרים. בשלב זה עדיין יש לדרוך את הענבים ולהמתין לתסיסתם, אבל מביני דבר כבר יודעים מה יהיה טיב היין ומה כמויות היין שתופקנה ממנו. <b>ועל המעטן שלזיתין</b> – את הזיתים מביאים לבית הבד, טוחנים לְרֶסק ואז עוטנים אותם, כלומר מניחים אותם במעטן, שהוא סל העקלים (איור 17). עדיין צריך לכבוש את הזיתים ולהוציא את השמן מהרסק.
<b>ועל הביצים שליוצר</b> – היוצר הוא עושה כלי החרס, הוא מכין את הכלים על האובניים שבהם הוא מעבד את גוש החרס הגולמי. גוש זה מכונה ביצה או בולוס. בשלב זה יש רק חומר גלם ועיקר המלאכה עוד לפני היוצר, עליו ליצור את הכלי עצמו. <b>ועל הסיד מי שישקע כיבשנו</b> – את הסיד מכינים בבור הסיד. שם מניחים אבנים וחומרי בעירה ומאפשרים לחומרי הבעירה לבעור בבעירה איטית. אבני הגיר נמסות ונוצר משקע סיד. כל זמן שהאש יוקדת לא בטוח מה יהיה טיבו של הסיד, ולאחר שהבעירה שככה ניתן להעריך את טיבו (איור 18).
שלוש הדוגמאות הראשונות ברורות. מדובר בסוגי הגידולים העיקריים, ולכל אחד עונה ברורה. הסיד וביצי היוצר יוצאי דופן משום שאין להם עונה, כל השנה מתאימה לייצור סיד. באזור רגיל היו בדרך כלל כמה וכמה בורות סיד. אין גם גבול לכמות הסיד, תמיד ניתן לייצר עוד סיד בהשקעת עבודה של חציבה או איסוף אבנים, וחומרי בעירה. גם שאלת האיכות שונה. ביין או בזיתים מדובר באיכות הפרי של אותה שנה, והאיכות דומה ברוב השטחים של הכפר, אבל הסיד שונה מבור לבור ותלוי בטיב האבן שבה השתמש אותו בעל בור. זו אפוא דוגמה פחות ברורה מבחינה ריאלית. לא ברור למה אי אפשר למכור מכר עתידי עוד לפני שהכבשן כבה, ולא מובן למה מותר לעשות כן לאחר שכבה הכבשן.
הדוגמה של היוצר בעייתית עוד יותר. טיב החומר בדרך כלל קבוע, פחות או יותר, הוא תלוי בסינון ובייבוש, אך התבוננות בביצה איננה מספקת נתון זה, ובעיקר אין לכלי החרס עונה; היוצר עובד כל השנה, ומכין חומר פעם אחרי פעם. זאת ועוד; בשלב הביצה עדיין הכלי הוא נעלם. עדיין ייתכן שהיוצר יקלקל את הכלי ולא יצליח לייצר אותו<sup class="footnote-marker">49</sup><i class="footnote">ראו הדיון בבבלי, עד ע"א.</i>. לדעתנו הדוגמה במשנה אכן בלתי מתאימה, והיא הובאה רק כדי לאפשר את התוספתא המפתחת את ההלכה. כלומר, בשלב כלשהו המשנה והחומרים שכיום משוקעים בתוספתא היו משנה קדומה אחת (משנת בבא מציעא הקדומה?), ועורך משנתנו ליקט את ההלכות שבחר מתוך מכלול קדום זה.
אפשר גם שההלכה שבמשנה מבטאת מציאות שאיננו מכירים. כפי שכבר הסברנו לעיל ההלכה מבוססת על תנאי השוק, לכן היא מתאימה רק לשוק הכפרי ולא לשוק הגדול (ה"דרומוס"). חכמים ידעו שבפועל מכירה על המעטן של זיתים היא עסקה רגילה, וכן מכירה עתידית של כלים לאחר שנוצר הבולוס היא עסקה רגילה. אך מכירה לפני יצירת הבולוס היא מטבעה עסקת אשראי בלבד, ועסקת אשראי תמיד חשודה כריבית סמויה (משום שהחזר ההלוואה יהיה בעתיד כאשר הלווה יחזיר יותר סחורה מכפי שקיבל בגלל ירידת המחיר הצפויה).
התוספתא מגבילה את המשנה ומדגישה שרק לבעל המעטן מותר למכור סחורה עתידית, אך לא לאחרים עד שייקבע השער הכללי: "אבל אחרים לא יקיצו על גביו" (פ"ו ה"ב). ספק אם זו גם כוונת המשנה, או שהתוספתא חולקת עליה בנקודה זו.
הירושלמי מסביר, וחלוק בהסבר: "רב אמר מחוסר מעשה אחד פוסק, מחוסר כמה מעשים אינו פוסק. רבי יוחנן וריש לקיש תריהון אמרין, אפילו מחוסר כמה מעשים פוסק" (י ע"ג). החיטין הן מחוסרות מעשה אחד, דיש, אבל הענבים מחוסרי דריכה, סינון, יישון ועוד. בפועל המרחק בין יין לבין התירוש המצוי בגת רב, וכן השמן. הסיד למעשה מוכן, והביצה מחוסרת סדרת מעשים. התלמוד הירושלמי רואה במשנתנו מחלוקת על דברי רב, וזאת כנראה בהתבסס על דין כלי החרס. הבבלי ניסח אפוא כלל משפטי שאיננו הולם את דוגמאות המשנה. באופן כללי מעניין לראות את התפתחות ההלכה מהדוגמאות המעשיות אל הכלל המשפטי ה"אובייקטיבי".
התוספתא מרחיבה את השאלה של מכר עתידי (פ"ד ה"ט-ה"י), וכן הירושלמי, כגון "דבי רבי ינאי אמרי פוסקין על השחת. רבי יוסי בן חנינה אומר אף על חלות דבש. רבי יוחנן אומר כל העיירות הסמוכות לטיבריא כיון שיצא שער שלטיבריא פוסקין" (י ע"ג). כל הערה תלמודית כזאת משקפת פיסת חיים של קדמונינו, אך אין בה עניין לפירוש המשנה.
<b>ופוסק עמו על הזבל כל ימות השנה</b> – את הזבל מוכרים, אך אין לו עונה קבועה; מי שמוכר זבל מוכר סחורה קיימת, ואם יידחק ולא יהיה לו זבל יכול הוא לקנותו משכנו, ואין כאן מכירה בסחורה עתידית, כהסבר התוספתא: "אף על פי שאין לזה יש לזה" (פ"ו ה"ג).<b> רבי יוסה אומר אין פוסק עמו על הזבל עד שיהא לו זבל באשפות</b> – ניתן למכור רק זבל שהצטבר במצבור ולא זבל עתידי, אף על פי שתמיד אפשר יהיה לקנות זבל מאחרים, שלא כהסבר התוספתא (שם) "אף על פי שאין לזה יש לזה". ייתכן שרבי יוסי חולק גם על ההיתרים הקודמים במשנה. <b>וחכמים מתירין</b> – חכמים הם תנא קמא. מבנה המשנה רגיל למדי. לעיתים המשנה פותחת בכלל, ומיד אחר כך מציגה מחלוקת שבה הצד השני הוא כתנא קמא. בדרך כלל הבבלי או מי ממפרשיו שואל "מאי נפקא מינה?" – מה ההבדל בין תנא קמא לחולק השני, אבל אין צורך לחפש הבדל ביניהם. זו חזרה על העמדה הקודמת ועדות ל"תפר" בין שני מקורות<sup class="footnote-marker">50</sup><i class="footnote">ראו משנה, שבת פ"ב מ"א, ושם מנינו סדרת דוגמאות לתופעה זו. </i>.
לא ברור במה המחלוקת, האם על העיקרון שמותר לקנות מה שניתן לקנות מאחרים, או אולי המחלוקת רק על הזבל, והאם אכן "יש לזה".<b> פוסק עמו כשער הגבוה</b> – הסכם חוקי על הלוואת פירות הוא גם אם הלווה מקבל את הפירות במחיר היקר, ובתנאי שיחזיר לכל היותר באותו מחיר. <b>רבי יהודה אומר אף על פי שלא פסק עימו</b> – באיזה מחיר הוא מקבל את הלוואת הפירות,<b> יכול הוא לומר לו תן לי כזה או תן לי את מעותיי</b> – מותר להחזיר פירות תמורת פירות, או מעות תמורת הפירות במחיר שבו קיבל את הפירות בשעתו.
עוד בתוספתא (פ"ו ה"ג): "אין פוסקין על הביצים של יוצר אלא עד שייעשו. אמר רבי יוסי, במי דברים אמורים באילו העושין בעפר לבן. אבל באילו העושין בעפר שחור, כגון כפר חנניה וחברותיה, כפר שיחין וחברותיה, מותר לקוץ, שאף על פי שאין לזה יש לזה". אם כן, כמו במשנה אין קונים כלים שטרם נעשו, וכנראה מותר לקנותם כשהם בתנור לצריפה, אך לא קודם. התוספתא מדגישה שכך המצב אצל יוצר בודד, אבל בשתי העיירות, כפר חנניה וכפר שיחין, שבהן יש ריכוז של יוצרים, מותר לקוץ גם על הביצים, שכן אם ליוצר אין כלים לספק יקנה אותם מיוצר סמוך (איור 19). כפי שהצענו קודם, המשנה עסקה בביצי היוצר כדי להביא את המימרה הזאת המדגישה את המיוחד בשני הכפרים הללו. כלומר בקובץ המקורי נכללו הלכות המופיעות לפנינו באחד משני הקבצים, אך ההקשר מוכיח שגם המשנה וגם התוספתא נשענות על קובץ קדום יותר.
כפר חנניה היה עיירה מרכזית במזרח בקעת בית הכרם, והוא היה מרכז גדול לייצור כלי חרס. את התעשייה של הכפר חקר דוד אדן<sup class="footnote-marker">51</sup><i class="footnote">אדן-ביוביץ, כלי חרס.</i>, הוא זיהה את הרכב הקרקע האופייני לכלים שנוצרו בכפר חנניה, ובדק ומצא שהעיירה שימשה כמקור יחיד (מונופוליסטי) לכלים מטיפוסים מסוימים לכל הגליל. בעיירה עצמה הוא זיהה מספר רב של מתקני יוצר (כבשנים), ואף חפר כבשן אחד מהם. החפירה טרם פורסמה במלואה. תהליך דומה נעשה בכפר שיחין, על ידי חוקרים אחרים. כפר שחין זוהה על ידי אותו חוקר<sup class="footnote-marker">52</sup><i class="footnote">אדן-ביוביץ ואחרים, שיחין.</i>, וזאת באמצעות מרכזי הייצור של כלי חרס. הכלים שנוצרו בכפר זה בולטים בכל אתרי הגליל, ואף עיירה זו נהנתה ממונופול על מספר כלים מיוחדים. בניגוד לכפר חנניה הוא לא חפר באתר עצמו. עבודה זו נעשתה שנים רבות אחר כך על ידי צוות ארכאולוגי אחר. נחשף כבשן כלי החרס והתברר שהאתר ייצר כלים שונים, ובעיקר נרות. מדיווחים שטרם התפרסמו עולה שאכן היה במקום מרכז גדול לייצור כלי חרס, קדרות ונרות. שני הכפרים שוכנים מעל בקעות של אדמת טרה-רוסה (קרקע בצבע אדום). במקרה זה התוספתא משקפת מציאות ריאלית לכל דבר<sup class="footnote-marker">53</sup><i class="footnote">אביעם, שיחין.</i> (איור 20).
שתי הדוגמאות הן אפוא דוגמאות ריאליות לכל דבר, וההלכה מתחשבת בתנאים הריאליים המקומיים.
כפי שכתבנו במשנה, כלי היוצר הם חריגים. אין להם שער כלל, ובכלל קשה להבין מדוע קיימת סברה (דחויה) שמותר למכור כלים שטרם נוצרו. מעתה ברור שעורך המשנה הכיר את החומר בתוספתא ורצה להוסיף את דינו כדי שהתוספתא תהיה מובנת. ואכן הכלל איננו רק ש"אין פוסקין אלא עד שיצא השער" אלא שאין פוסקין על סחורה עתידית אלא אם כן ניתן לספקה בקלות (שאם אין לזה יש לזה). התוספתא והמשנה מתחלקות ביניהן בחומר עם מעט חזרות, אך ניכר שעורך המשנה ועורך התוספתא ליקטו את ההלכות מתוך קובץ מאוחד שכלל הרבה יותר מאשר בכל אחד מחיבורים אלו (המשנה והתוספתא).
בתוספתא עוד דוגמאות למוצרים שיש להם שער או שאין להם שער. למעשה לא תמיד מדובר בשער, אלא בסחורה עתידית שאין לה מחיר קבוע, כגון "אין פוסקין על החלב ועל הגיזין אלא עד שייעשו, התחיל לחלב מותר לקוץ. התחיל לגוז מותר לקוץ" (פ"ו ה"ד). לקוץ הוא כמו לפסוק. מותר לקוץ ברגע שיש מעט סחורה בעין, גם במוצרים שאין להם שער. כמו כן: "אין פוסקין לא על האפרוחין, ולא על הפרגיות, ולא על הדגים שבטבריא<sup class="footnote-marker">54</sup><i class="footnote">שטרם ניצודו.</i>. ולא על חבילי קש. אבל פוסקין על הביצים, ועל הצפרים, ועל הדגים שבשאר כל מקומות, ועל חבילי עצים. זה הכלל כל שיש לו גורן קוצץ עמו כשער גורן, וכל שאין לו גורן פוסק עמו כשעה שירצה" (פ"ו ה"ה). לכך יש להוסיף שמי שאין לו גורן מותר לו למכור סחורה עתידית רק אם הוא יכול לספקה בביטחון. כך למשל דגים בשאר מקומות נמכרים כדגים שמורים, ואם לחנווני זה אין דגים יש דגים לחנווני אחר. אבל בטבריה קונים רק דגים טריים, ולכן אין לפסוק על הדגים שטרם נצודו. מן הסתם ההלכה משקפת מצב שלעיתים חזרו הדייגים ללא כל שלל, כפי שמסופר גם פעם אחת בברית החדשה<sup class="footnote-marker">55</sup><i class="footnote">מתי יז 27-26.</i>.
בתוספתא עוד דוגמאות לכללים הללו, ולא נרחיב בכך.
בעצם לפי ההלכות הקודמות אי אפשר לבצע כל הלוואה של פרי תמורת פרי, שהרי השער עלול להתייקר ויהא כאן חשש ריבית, אבל מותר לקבל הלוואה מלכתחילה של פירות בשיא מחירם (הלוואה צמודה למדד הפירות), או שהלווה יחזיר פירות ממש, ואז שוב אין כאן ריבית. דומה שבמשפט זה מסתתר העיקרון האמיתי. לא חשוב כל כך הצד המשפטי; חשוב שהמלווה לא ירוויח ללא סיכון, כאמור לעיל בשם התוספתא: "הנותן מעות לחבירו ליקח בהן פירות למחצית שכר, ואמר לו 1. קרוב הפסד ורחוק שכר, מותר משום רבית. וזו היא מדת צדיק. 2. קרוב לשכר ורחוק להפסד, אסור משם רבית, וזו היא מדת רשעים. 3. קרוב זה וזה, 4. ורחוק זה וזה, מותר משום רבית, וכך כל אדם נוהגין" (פ"ד הט"ז). אם כן לא העיקרון המשפטי קובע אלא המהות; אם הסיכון גדול והרווח מועט – אין כאן איסור ריבית.
הסברנו את כל המשנה על רקע של שאלות של ריבית. פה ושם עלה הנושא של מכר עתידי, אך גם במקרה כזה הבעיה הייתה היעדר מחיר (שער) ולא עצם המכירה של "דבר שלא בא לעולם": "אין אדם מקנה (מקדיש) דבר שלא בא לעולם" (בבלי, יבמות צב ע"ב; כתובות נח ע"ב; קידושין סב ע"ב ועוד<sup class="footnote-marker">56</sup><i class="footnote">וראו ירושלמי נזיר פ"ב ה"ה, נב ע"א, שם מדובר בתנאי שלא בא לעולם, וזה מונח אחר. </i>). בחרנו בדרך זו משתי סיבות. האחת שכל הפרק מצוי במסגרת דיני ריבית, ולכן יש להסבירו על רקע זה, והאחרת היא שהכלל שאין אדם מקנה דבר שלא בא לעולם הוא מונח בבלי בלבד. הוא מופיע פעם בירושלמי בצורה מעט שונה (נזיר פ"ב ה"ה, נב ע"א). לא רק שהמונח אמוראי, אלא שבמקורות התנאיים אין לו רמז. בכמה סוגיות הבבלי מנסה לפרש משניות על בסיס הנחה זו, אך בכל המקרים הפירוש מאולץ והמשנה מתפרשת טוב שלא לפי הכלל הזה<sup class="footnote-marker">57</sup><i class="footnote">ראו פירושנו לנדרים י"א מ"ד; כתובות פ"ה מ"ד; ברנד, דבר שלא בא לעולם.</i>.
אומנם הירושלמי אינו אומר את המשפט המפורש "שאין אדם מקדיש דבר שלא בא לעולם", מכל מקום מתוך הקשר דברי הירושלמי משמע שלכך נתכוון: "רבי מאיר אומר מעשה ידים ראויין לקדש משעה ראשונה. רבי יוחנן הסנדלר אומר אין מעשה ידים ראוים לקדש משעה ראשונה. מה שאירש מאבא היום מכור לך מה שאעלה במצודתי היום מכור לך דבריו קיימין (כלומר אף שאין אדם מוכר דבר שלא בא לעולם). רבי אבהו בשם רבי יוחנן בלווה לתכריכי אביו, והוא שיהא אביו חולה או מסוכן. רבי אבהו בשם רבי יוחנן והוא שתהא מצודה פרושה בפניו" (ירו', כתובות פ"ה ה"ה, ל ע"א).

Mishnah 8

<small>עפ”י כתב יד קופמן</small>
<b>מלוה אדם את אריסיו חיטין בחיטין לזרע אבל לא לאוכל</b> – לכאורה לפנינו הלכה נוספת מתחום ריבית. מותר לבעל האחוזה להלוות חיטים לזרע, אך לא לתת הלוואת מזון, שכן כל הלוואת מזון עלולה להפוך לעסקת ריבית. בדרך כלל האריסים נזקקים למזון בתקופה הרחוקה מהקציר ולכן אלו פירות ביוקר, והם ישיבו לו בפירות בשעת הזול, כלומר אותה כמות פירות, אבל ניתן למכור אותה בפחות מעות. אם כן מדוע האיסור? אין זאת אלא שהאריסים לא יחזירו אותה כמות פירות אלא כמות גדולה יותר של פירות, באותו שווי כספי של מה שקיבלו. או אולי יש חשש שתהיה שנת בצורת והפירות יתייקרו יותר. עדיין קשה, אם כן מה ההבדל בין הלוואת זרעים להלוואת ממון? בשני המקרים ניתנים פירות בהלוואה בשער יקר, ובשנה רגילה בעתיד השער יוזל. האיסור אינו ברור, וההבחנה בין זרעים להלוואת פירות קשה לכאורה. בכלל, מה ההדגשה על "מלוה אדם את אריסיו"? אם יש כאן חשש ריבית מדוע אין הוא חל על כל אדם (וצריך היה להיכתב "מלוה אדם לחבירו")<sup class="footnote-marker">58</sup><i class="footnote">על שאלה זו ניתן היה לומר ש"דיבר הכתוב בהווה" ותו לא, ברם לדעתנו המשנה מדברת אכן רק על מקרה זה. </i>?
הבבלי מסביר את המקרה. ברור שלפי הבבלי החשש הוא שמא הפירות יתייקרו. כבר בשלב זה קשה. הרי בשעת הזריעה הפירות הם במחיר היקר ביותר; הסיכוי שבשעת הקציר הם יהיו יקרים יותר דחוק – הרי לעיל כבר נקבע שהשדה עשוי להתברך (משנה ו בשם הירושלמי). הסברו המלא של הבבלי הוא:
תנו רבנן: מלוה אדם את אריסיו חטים בחטים לזרע. א. במה דברים אמורים? שלא ירד, אבל ירד – אסור. ב. מאי שנא תנא דידן דלא קא מפליג בין ירד ובין לא ירד ומאי שנא תנא ברא דקא מפליג בין ירד ובין לא ירד? ג. אמר רבא: רבי אידי אסברה ניהלי, באתרא דתנא דידן אריסא יהיב ביזרא, בין ירד ובין לא ירד – כמה דלא יהיב ביזרא מצי מסליק ליה, וכי קא נחית לבציר מהכי קא נחית. באתרא דתנא ברא מרי ארעא יהיב ביזרא, אי לא ירד דמצי מסליק ליה, כי קא נחית – לבציר מהכי קא נחית, אי ירד, דלא מצי מסליק ליה – אסור (בבלי, עד ע"ב). הברייתא מופיעה בתוספתא בצורה שונה במקצת, ובעיקר בהקשר אחר, ונדון בה להלן. בשלב זה נתייחס אליה כאילו היא מתייחסת למשנה שלנו, כפי שהבבלי העמיד אותה.
בשלב א מוצגת ברייתא נגדית שבה יש הפרדה בין מצב שבו האריס כבר ירד לשדה ומעבד אותו, שאז אסור להלוות, לבין מצב שהאריס לא ירד עדיין לשדה (טרם החל לעבדו), שאז מותר לבעל השדה לתת לו הלוואת חיטים. הבבלי שואל מדוע הברייתא מבדילה בין המקרים והמשנה איננה מבדילה (ב), ועונה שההבדל הוא בשאלה מי אמור לספק את הזרעים. "אצלנו" (בברייתא) האריס אמור לספק את הזרעים, לכן בין אם כבר החל האריס את העבודה ובין אם לא אין בעל הבית יכול לסלקו. ממילא האריס תלוי ברצון בעל הבית, ובעל הבית יכול מלכתחילה לדרוש את המחיר הגבוה של החכירה, אפילו בלי לתת הלוואה. נכונותו של בעל הבית לתת הלוואה היא מעשה חסד, והמחיר הגבוה שהוא דורש הוא דרישה עצמאית בלי קשר להלוואה.
אבל בברייתא מדובר במקום שמקובל שבעל הבית מספק זרעים, אם כן אם החל האריס בעבודה ההסכם כבר חתום ובעל הבית אינו יכול לדרוש שכר על ההלוואה שהוא נותן, שכן זו חובתו כבעל הבית, ולכן אסור לבעל הבית לדרוש דבר בשל מתן הזרעים.
אם כן, המשנה מדברת על מקום שבו האריס אמור לספק את הזרעים ובעל הבית נחלץ לעזרתו תמורת תשלום חכירה גבוה יותר. גובה דמי החכירה איננו קבוע, הוא פרי משא ומתן בין הצדדים. אומנם נכון שהלוואת הזרעים סייעה לאריס, אך המשא והמתן על גובה דמי החכירה הוא פעולה נפרדת.
הארכנו מעט בפירוש הבבלי בשל הערתו החשובה של הריטב"א (בעקבות פרשנים אחרים), שלדעתנו היא יסוד ובסיס לניתוח רבות מסוגיות הש"ס:
מאי שנא תנא דידן דלא מפליג בין ירד ללא ירד ומאי שנא תנא ברא דמפליג. <u>לאו קושיא היא ממש</u>, דהא אפשר דתנא ברא לפרושי מתניתין אתא. ומאי דלא פריש במתניתין פריש בברייתא. אלא דכיון דידעינן דטעמי דפליגן נינהו ומתניתין לחוד ומתניתא לחוד בעינן לפרושינהו. בשפת המחקר השאלה אינה שאלה אמיתית. את השאלה ניתן היה לפתור בדרכים רבות, ובאמת המשנה והברייתא אינן חולקות, וזה היה ברור כבר בשלב הקושיה. אלא לפנינו עריכה מלאכותית. התלמוד (העורך) מציג את ההסבר (שמדובר במקום שבעל הבית איננו מספק את הזרעים), ורק בשל שיקולי עריכה נערכו הדברים כקושיה ותירוץ. זה הבסיס המצדיק את אנשי המחקר שמציעים עריכה אחרת של אותו חומר הלכתי המצוי בסוגיה הערוכה לפנינו בש"ס. כך ננהג גם אנו בסוגיה זו. המשמעות העיקרית של הסוגיה היא בהסבר שהמשנה תלויה בנוהג החלוקה בין האריס לבעל הבית בנושא הזרעים. בעיקרון אסור להלוות סאה תמורת סאה זהה עתידית, זו שיטתו של הלל במשנה הבאה, אבל מותר לבעל הבית להלוות זרעים כאשר זה חלק מהסכם החכירה. ברור שאם בעל הבית מספק את הזרעים דמי החכירה עולים, אך עדיין זו עסקת חכירה ולא עסקת ריבית. אדרבה, יש לחוכר עניין רב לקבל את הזרעים בשעת דוחקו.
איננו אמורים לפרש כאן את סוגיית הבבלי, אך היא כשלעצמה קשה. הברייתא סתמית, ולא ברור מדוע הבבלי סבר שהיא מדברת על המקרה שלנו. יתר על כן, אם רצתה הברייתא לחלק בין מקומות שבהם האריס משלם את הזרעים בעצמו לבין מקרים שהספקת הזרעים היא על חשבון בעל הבית הייתה הברייתא צריכה לומר זאת במפורש, ולא לתלות את הדבר בירידה לתוך שדהו. בכלל, מה פירוש "ירד לתוך שדהו"? להלן נשוב לשאלות אלו, שכן המשפט מופיע בתוספתא בהקשר אחר.
נשוב לעניין הספקת הזרעים. בדרך כלל בתנאי האריסות של המזרח הקדום בעל האחוזה נותן את הזרעים לא כהלוואה אלא כחלק מהעסקה; כך גם בחוק הדימוטי המצרי<sup class="footnote-marker">59</sup><i class="footnote">מטה, חוק.</i>. בפפירוסים רבים ממצרים נזכר במפורש שהבעלים מספקים את הזרעים. כך הם שותפים גם לטיב הפירות (מזרע נחות יוצא פחות יבול), ואולי גם קובעים את שיעור המזרע.
במקורות חז"ל משתמעים מנהגים שונים: "המקבל שדה מישראל... קיבל הימנו זרע, לתת לו פירות בגורן, מעשר ונותן לו. ממקום שחולקין על הגורן חולק לו בפניו שיויו. קיבל ממנו מעות ליתן לו פירות לגורן, הכל מודים שמעשר ונותן לו" (תוס', דמאי פ"ו ה"ה). המקבל הוא סוג של אריס, ומדובר בהסדר שבמשנתנו. בעל השדה נותן את הזרע, ואת דמי האריסות חולקים בשעת הגורן. במקרה זה מקובל כנראה שחולקים גם את שווי הזרעים, חצי לבעל וחצי ל"קבלן".
במשנה להלן (פ"ט מ"ג) מנוסח בקצרה שטר האריסות: "שהוא אומר לו 'אם אביר ולא אעביר אשלם במיטבה' " (אם אוביר את השדה ולא אעבד אותו אשלם במיטב). על כך מצוטט בתוספתא השטר במלואו: "המקבל שדה מחבירו, ולא עשת. אם יש בה כדי לעמוד כרי, חייב ליטפל בה. שכך הוא כותב לו 'אנא אניר ואזרע ואכיש ואחצוד ואוקים כריא, ואת תיתי ותיסב פלגא בעיבורא ובתיבנא, ואנא בעמלי ובנפקות ידי פלגא" (תוס', פ"ט הי"ג – אני אחרוש ואזרע ואנכש ואקצור ואעמיד כרי, ואתה תבוא ותיקח (ותקבל) חצי ביבול ובתבן, ואני ברכושי [עמלי] ובמעשה ידיי חצי). חצי מהיבול זה התשלום הרגיל. השטר איננו מזכיר במפורש מי ישלם את הזרעים, אבל הדגש הוא שהאריס עובד ומקבל חצי תמורת עבודתו, וכן מתחייב האריס להשקיע מרכושו<sup class="footnote-marker">60</sup><i class="footnote">בארמית "עמלי" משמעו רכושי.</i>, וכנראה הכוונה לדמי הזרעים.
כמו כן במדרש: "אלא בנוהג שבעולם. אדם נותן שדהו לאריסות, והוא נותן זרע ונותן פעולה, והוא חולק עמו בשוה. אבל הקדוש ברוך הוא ישתבח שמו ויתעלה זכרו אינו כן אלא העולם וכל אשר בו שלו ...כמה דאת אמר 'לה' הארץ ומלואה'. הארץ שלו, הפירות שלו, והוא מוריד גשמים ומפריח טללים כדי לגדלם, והוא משמרם והוא עושה כל דבר" (שמות רבה, כי תשא מא; תנחומא ורשא, כי תשא יד). השם הוא האדון, בעל הבית הוא המזריע ומפריח ואילו האריס איננו עושה כל זאת. אבל בעולם הזה האריס נותן את הזרע ונותן פעולה. מהלשון משמע ש"הוא" הוא האריס: "והוא [האריס] נותן זרע ונותן פעולה, והוא [הבעל] חולק עמו בשוה". על כל פנים מי שנותן פעולה ("בעמלי" של התוספתא) הוא הנותן זרע.
שני מדרשים אלו עברו עריכה בבלית, וקשה לדעת האם משתקף בהם בקטע זה מנהג בבל או מנהג ארץ ישראל.
על אוסטרקון אחד מתל פרעה נכתב<sup class="footnote-marker">61</sup><i class="footnote">נוה, אוסטרקונים.</i>:
לזרע בחקלא
קרבתא ש כ 3
באחרתא כ 35
ובתרגום:
לזרע בשדה הקרוב שעורים 3 כור
באחרת (בזריעה האחרונה) כורים 35
סביר שבמסמך זה מדווח על מתן זרעים לאריס בכמות מסוימת. עם זאת "זרע" הנזכר באוסטרקונים עשוי להיות גם דגנים באיכות לזריעה, שהיא איכות גבוהה יותר מסתם גרעינים לטחינה.
שטר אחר, הממוספר כנחל חבר 6<sup class="footnote-marker">62</sup><i class="footnote">ירדני, תעודות, עמ' 296.</i>, כתוב בנבטית ומתוארך לשנת 119 לספירה (שנתו השלישית של האדרינוס), הוא שטר חכירה בין שני יהודים, והחוכר מצהיר: "ואהא זרע ועמל ועלי יהוט עמלא וזרעא יהוא ועמלא...". אם כן הזרע על חשבון החוכר, יחד עם חובת העבודה (עמל). המונח "עמל" חוזר בשטר הנבטי ובשטר הארמי מהתוספתא. בהמשך השטר החוכר מונה את יתר התחייבויותיו (שלא צוטטו לעיל<sup class="footnote-marker">63</sup><i class="footnote">השטר קטוע, והתרגום המוצע בנוי על השלמות מושכלות של הטקסט הארמי. </i>): "ועמל וחורש כנוהג... ועוקר ותולש, ולא קוצר, ומעמיד למכירה בזמן" (בתרגום מארמית). כל אלו כמנהג החקלאי הרגיל המשתמע גם במקורות חז"ל.
מבחינה פורמלית אספקת זרעים היא חלק מעסקת הלוואה, והאריס משיב אותה בשעת היבול כאשר מפריש מן היבול חלק גדול לבעל השדה (30%-50% בדרך כלל). אלא שאין כאן עסקת ריבית אלא חלק מהתשלום כולו. גם האריס וגם המשכיר שותפים לרווח ולסיכון, ואין כאן הלוואה רגילה. בנוסף לאספקת זרעים בעל אחוזה עשיר תמך באריסיו בשעת הדחק. היה זה חלק מתפקידו כפטרון לסייע לעניים, לעבור את תקופת המצוקה. תמיכה זו התבטאה בהלוואות או במענקים, אבל הייתה תופעה רגילה. זו חובתו המוסרית של בעל הקרקע, אבל גם אינטרס שלו כבעל אחוזה. הוא רוצה ודואג לכך שאריסיו לא ירעבו ללחם ובשנות מצוקה סייע להם, לא מתוך פילנתרופיה אלא כדי לשמר את רכושו ואת האמון והצייתנות לו. כמובן שבעל האחוזה לא עשה זאת רק לשם שמיים, הוא קיבל תשלום הוגן ומעבר לכך בשנות השפע. על כן חכמים מתירים את אספקת הזרעים, שהיא מרכיב מסחרי רגיל באריסות, אבל אוסרים על ריבית בהלוואות רגילות.
<b>שהיה רבן גמליאל</b> – רבן גמליאל היה עשיר, ומן הסתם היו לו אחוזות. על מנהגו עם פועליו אנו שומעים גם ממסכת דמאי: "רבן גמליאל היה מאכיל את פועליו דמאי" (פ"ג מ"א). על עושרו אנו שומעים ממקורות נוספים. <b>מלוה את אריסיו חיטין ביוקר והוזלו או בזול והוקירו ונוטל מהן כשער הזול</b> – כפי שציטטנו לעיל מידת הצדיק היא רחוק מרווח וקרוב להפסד, וכך נהג בצדקותו רבן גמליאל. רבן גמליאל מתואר אפוא כעשיר אופייני, אך הוא נוהג בצורה הפוכה מסתם בעל קרקעות תאב בצע. <b>לא שהלכה כן אלא שרצה להחמיר על עצמו</b> – לפי ההלכה צריך רק לא לקחת ריבית, אבל אם היו פירות יקרים והוזלו רשאי לגבות את ערך הפירות כשעת היוקר, ורבן גמליאל החמיר על עצמו והקל על אריסיו. אכן מצופה מחכם שיחמיר על עצמו, ואין בכך כל תימה. תמוהים יותר הם דווקא המעשים שבהם איננו מחמיר על עצמו, כגון הסיפור בדמאי פ"ג מ"א. הדרישה להתנהגות של חסד מופיעה במשנה ברצף אחד עם הפסיקה ההלכתית. זו עדות נוספת לאשר כתבנו במבוא על עירוב המוסר והחוק ועל התפיסה החברתית-הלכתית של הגנה על החלש.
בתוספתא: "מלוה אדם את עריסיו מארבע בסלע, מסאתים בסלע. במה דברים אמורים בזמן שלא ירד לתוך שדהו. אבל אם ירד לתוך שדהו, הרי הוא כאחד מכל אדם" (פ"ו ה"ח). המחיר הקבוע של חיטים הוא ארבע סאים בסלע; מחיר זה מופיע הרבה במקורות חז"ל וגם מחוצה להם במקורות סוריים, כגון "אין פוחתין לעני העובר ממקום למקום מככר בפונדיון מארבע סאין בסלע"<sup class="footnote-marker">64</sup><i class="footnote">משנה, פאה פ"ח מ"ז ומקבילות רבות, כגון כלים פי"ז מ"ב; בבלי, שבת קיח ע"ב ועוד.</i>, וכן: "דאמר רבי יוחנן: נהירנא כד הוו קיימי ארבע סאין בסלע והוו נפישי נפיחי כפן בטבריא, מדלית איסר" – זכורני שהיו [חיטים] עומדות ארבע סאים בסלע והיו רבים נפוחי רעב בטבריה, מכיוון שלא היה איסר (בבלי, תענית יט ע"ב; בבא בתרא צא ע"א), או "הוו קיימין ארבע סאין בסלע" (בבלי, בבא בתרא צא ע"ב), וכן "רואים אותה כאילו היא בזול אחד משלש וארבע סאים בסלע" (ספרי דברים, שו, עמ' 338). אומנם גם לחיטים יש שער משתנה, אבל בדרך כלל המחיר קבוע, להוציא מקרים חריגים.
לפי התוספתא אסור לאדם להלוות סתם חיטים לחברו במחיר הוגן או במחיר יקר, אך מותר לבעל הבית להלוות את אריסיו. כאמור ברייתא זו הופיעה גם בתלמוד הבבלי, והבבלי שאל על סתירתה למשנה.
הלוואת פירות (לאוכל?)
אם כן התוספתא מתירה לבעל האחוזה להלוות לאריסיו חיטים במחיר הקבוע (ארבע סאים בסלע) או גם במחיר כפול (סאתיים בסלע). בתוספתא לא מופיעה ההגבלה שההלוואה מותרת רק לשם זרע. הבבלי שאל מדוע בברייתא יש הבחנה בין ירד לתוך שדהו לבין לא ירד, ולא שאל את השאלה ההפוכה למה בתוספתא יש היתר להלוות זרע ולא אוכל. בתוספתא מדובר בפשטות על הלוואת מזונות, ולא נאמר שמדובר דווקא בזרעים. יתר על כן, בתוספתא הבאה מדובר על הלוואה לזרע, מכאן שהברייתא שציטטנו עוסקת בהלוואת מזונות. אולי גם הבבלי ידע את ההמשך ולכן לא עסק בשאלה מדוע בברייתא אין הבחנה בין זרע למזונות. אם כן זו תהיה ראיה לכך שהבבלי הכיר את עריכת התוספתא.
מה פירוש "ירד לתוך שדהו", ומי הוא זה ש"ירד לתוך שדהו"? אם הכוונה לאריס, הרי שירד לתוך שדהו הוא מצב שבו האריס כבר עובד בשדה זמן ממושך (אולי דורות); במצב זה דמי האריסות קבועים ובעל הבית איננו יכול לשנות אותם, לכן האריס הוא כמו כל אדם. אם בעל הבית מתנה שיקבל את הפירות בעתיד – יש כאן חשש הלוואה, והחזר החוב איננו "נבלע" בתוך דמי האריסות משום שהם כבר קבועים. אפשר גם להבין שירד לתוך שדהו הוא בעל הבית שהחליט לבטל את החוזה והחל לעבד את האדמה בעצמו. במקרה כזה פסקו יחסי העבודה עם האריס.
כאמור, סתם הלוואת פירות נאסרה אך הלוואה לאריס מותרת, ואין התוספתא מדגישה את עניין הזרעים. סיבה מיוחדת להקלה זו היא הקשר המיוחד בין בעל האחוזה לאריסיו; להערכתנו התוספתא אכן חולקת על המשנה ומרחיבה את ההיתר להלוואת פירות, גם שלא לזרע. לפנינו אפוא מקורות שונים וחולקים גם בנקודה של הלוואת פירות בין בעל אחוזה לאריסיו. על רקע התוספתא ברור שמנהגו של רבן גמליאל בעצם חולק על ראש המשנה, והוא כתוספתא, אלא שהוא נוהג גם מידת חסידות וצדקה באריסיו. הבבלי כאמור רצה להימנע ממחלוקת בין הברייתא למשנה ותירץ שהברייתא היא הסבר למשנה. ביודענו שבמסכת נזיקין התוספתא היא מקור עצמאי, הרי שכפשוטה היא חולקת על המשנה.
המונח "יורד לתוך שדהו" (או בתוך שדהו) משמעו בדרך כלל ירידה על מנת לקטוף פירות, כאמור במסכת ביכורים (פ"ג מ"א): "כיצד מפרישין הבכורים, יורד אדם בתוך שדהו ורואה תאנה שבכרה, אשכול שביכר, רמון שביכר, קושרו בגמי...", וכן: "המודר הנאה מחבירו לפני שביעית, לא יורד לתוך שדהו, ואינו אוכל מן הנוטות..." (משנה, נדרים פ"ד מ"ה), וכמו כן: "כיזה צד תורם את שאינו שלו? ירד לתוך שדה חבירו, וליקט ותרם שלא ברשות, אם חושש משום גזל אין תרומתו תרומה, ואם אינו חושש תרומתו תרומה. כיצד יודע אם חושש משום גזל ואם לאו? הרי שבא בעל הבית ומצאו ואמר לו כלך אצל יפות, אם היו יפות, אינו חושש משום גזל, ואם לאו, הרי זה חושש משום גזל" (תוס', תרומות פ"א ה"ה)<sup class="footnote-marker">65</sup><i class="footnote">ראו עוד בבלי, כתובות פ ע"א. </i>.
לאור זאת נראה שהיורד לתוך שדהו הוא בעל הבית. בעל הבית נכנס לשדה האריס וקוטף משם קצת להנאתו ולשימושו, ואין בכך משום גזל. בתנאים אלו בעל הבית רשאי גם לתת הלוואת פירות לאריס משום שהיחסים ביניהם קרובים, כגון "רבי ישמעאל ברבי יוסי, הוה רגיל אריסיה דהוה מייתי ליה כל מעלי שבתא כנתא דפירי..." (בבלי, כתובות קה ע"ב – היה אריסו רגיל שהיה מביא לו כל ערב שבת סל פירות), וכן: "דאריסיה דבר זיזא אפקד גבי חד בר נש ליטרא דהב, מית בר זיזא, ומית אריסיה דבר זיזא. אתא עובדא קומי רבי ישמעאל בירבי יוסי. אמר מאן הוא דלא ידע דכל מאי דאית לאריסיה דבר זיזא, לבר זיזא אינון. יתייהבון לבנוי דבר זיזא" (ירו', בבא קמא פ"ו ה"ז, ה ע"ג; שבועות פ"ז ה"ב, לז ע"ד – האריס של בר זיזא הפקיד אצל אדם אחד ליטרה זהב. מת בר זיזא ומת אריסו של בר זיזא. בא המעשה לפני רבי ישמעאל ברבי יוסי, אמר "מי איננו יודע שכל מה שיש לאריסו של בר זיזא הם לבר זיזא". יינתנו לבניו של בר זיזא). האריסים הם במצב ביניים בין עבדי הבית לבני המשפחה; הם שימשו את האדון בנושאים אישיים, ולכן מותר להלוות לאריסים כאלה כשם שמותרים יחסי ריבית עם בני משפחה.
כך גם הסברנו את משנת ביצה (פ"ה מ"ו): "מי שהיו פירותיו בעיר אחרת, וערבו בני אותה העיר לבוא אצלו, לא יביאו לו מפירותיו<sup class="footnote-marker">66</sup><i class="footnote">כך בכל עדי הנוסח הטובים (קופמן, לאו, פרמא, מינכן, דפוס נפולי ועוד). בכך "תיקנו" המעתיקים המאוחרים את המשנה ועיקרו אותה מתוכנה ההלכתי, שאותו נבאר בהמשך.</i>". המקרה המתואר נראה תמוה. לאדם הגר בעיר אחת (א) יש פירות בעיר אחרת (ב) הרחוקה מרחק המצריך עירוב (כלומר המרחק בין א ל-ב הוא יותר מאלפיים אמה, אך פחות מארבעת אלפים אמה). בני העיר ב הכינו עירוב כדי לבוא לבקר את האדם המתגורר בעיר א. לכאורה המקרה קשה ומקרי ביותר; וכי למה ירצו בני העיר ב לבוא אל גיבור סיפורנו, ומדוע ירצו להביא עימם פירות השייכים לו? מעבר לכך, לא ברור מה החידוש שבהלכה זו, הרי כבר נקבע במשנה ג שרגלי הפירות כרגלי הבעלים, משנה ד מפרטת זאת, ומדוע חוזרת משנה ו וקובעת אותו דין במקרה פרטי פשוט נוסף? התוספתא מוסיפה משפט המבהיר את הרקע: "ואם יש שם אפטרופוס מביאין על פי אפטרופוס" (ביצה פ"ד ה"ט). לכאורה לא ברור מה ייחודו של האפיטרופוס: אם הפירות שייכים לפלוני – הרי הם כרגליו, ואם הם של בני העיר – הרי הם כרגלי בני העיר, ומה מעמדו של האפיטרופוס בנושא? ברם, אזכור האפיטרופוס הוא המפתח להבנת המשנה. "אפיטרופוס" משמעו ביוונית משגיח. הוא מופיע במקורות חז"ל בכמה הקשרים מרכזיים, כממונה על נכסי יתומים (במשמעות הקרובה לזו שבימינו) או כממונה על נכסי האחוזה, היא הווילה הרומית. האחוזה הייתה השיטה הרומית הנפוצה לתפעול נכסי עשירים. העשיר חי בעיר הפוליס הגדולה, והיו לו אדמות נרחבות באזורים כפריים. הוא לא יכול היה לטפל בעיבודם השוטף; יתר על כן, הוא חי הרחק מאדמותיו שהיו מפוזרות בריכוזים שונים ברחבי הפרובינציה, או אף מחוצה לה. העשיר לא יכול היה אפילו לטפל במסירת האדמות לאריסים, על כן מסר את האדמות לידי אפיטרופוס שניהל באופן שוטף את האחוזה. האדון בא אל האחוזה לעיתים רחוקות, כדי להשגיח על הנעשה ולנפוש מעמל העיר היום-יומי. בעולם הרומי היו שיטות מספר לניהול אדמות האחוזה. היו מקרים שבהם בנה העשיר במרכז האחוזה מבנה גדול (וילה) ובה התגורר בביקוריו באחוזה<sup class="footnote-marker">67</sup><i class="footnote">אפלבאום, הוילה; ספראי, הכלכלה, עמ' 99-82. הירשפלד, שינויים, ניסה להמעיט במספרן של הווילות בארץ ישראל, וראו ספראי, מבני שדה. </i>. בווילה התגוררו גם הפועלים או העבדים או האריסים שהפעילו את האחוזה ועיבדו את השדות בניהול האדון (איור 21). במקרים אחרים הופעלה האחוזה כמעין כפר פרטי. האדמות נמסרו לאריסים שהיו עצמאיים מבחינה משפטית. הם שילמו לאדון חלק מהיבול (בין חצי לשליש) כתשלום על הזכות לעבד את הקרקע, או אולי להפך, היבול היה שייך לאדון והוא נתן לאריסים חלק ממנו (בין חצי לשני שליש) כתשלום על עבודתם. אדמות העשיר היו מרוכזות באזור מוגדר, והאריסים התרכזו בכפר מסוים שהיה למעשה שייך לאדון. את האחוזה ניהל כמובן אפיטרופוס, ומהמקורות עולה שעיבוד התוצרת נעשה בצוותא. ייתכן גם מקרה שלישי שבו האדמות היו מפוזרות, וכל אריס ערך הסכם נפרד ובלתי תלוי עם האדון<sup class="footnote-marker">68</sup><i class="footnote">על סדרי ניהול האחוזות ועל אחוזות המבוססות על אריסים ראו ספראי, שם, כנגד הירשפלד, שינויים. הירשפלד פקפק בקיומן של אחוזות במרחב היהודי. </i>.
מתוך ספרות חז"ל עולה דמותם של שני טיפוסים של אריסים. סוג אחד הם אריסים עצמאיים המעבדים את נחלתם ואת תוצרתם באופן כמעט עצמאי. מחויבותם לאדון היא כספית בלבד, ובאה לידי ביטוי רק בסיום עיבוד התוצרת<sup class="footnote-marker">69</sup><i class="footnote">לא נעסוק במפורט בחובות האריס, וראו למשל תוס', פ"ט, בעיקר הי"ט-ה"כ.</i>. טיפוס אחר של אריסות או חכירה מכונה "חכירת בית אבות". כבר גולאק פירש שחוכרי בית אבות הם חוכרי עולם שזכות החכירה היא שלהם, וזו ניתנת להורשה<sup class="footnote-marker">70</sup><i class="footnote">גולאק, דיני קרקעות, עמ' 129-124. </i>. הסדר זה הוא המכונה בספרות הרומית "אמפטיטיס". בפועל היה חוכר מעין זה עצמאי לחלוטין. מעמדו כלפי בעל הבית היה איתן, וזכויותיו מעוגנות בחזקת הדורות.
הזיקה היום-יומית בין חוכרי בית אבות לבעל הבית צריכה הייתה להיות לכאורה פחותה מזו של חוכר רגיל. ברם לא כך היה הדבר, או לפחות לא תמיד כך היה הדבר. מסקנה זו עולה משילוב מקורות אשר מן הראוי להביאו בשלמותו, אף שהוא מהווה לכאורה סטייה מדרך הדיון.
במסכת חלה דנים בחובת הפרשת מעשרות של אריסים בסוריה בשביעית. השאלה תלויה, כמובן, בטיב האריסות, האם האריסים נחשבים לבעלי קרקע או לא. בתוספתא נוסף: "אמר רבי לעזר בי רבי צדוק אף על פי שהיה רבן גמליאל פוטר את עריסיו בסוריא, היה אוסר מלערס (למסור קרקע לגויים באריסות). אם ערס הרי זה פטור, ובלבד שלא יהא הוא מלקט והן אוגדין על ידו, הוא בוצר והן דורכין על ידו, הוא מוסק והן עוטנין על ידו, אלא הן מלקטין והוא אוגד על ידיהן, הן בוצרין והוא דורך על ידיהן, הן מוסקין והוא עוטן על ידן" (חלה פ"ב ה"ה).
מדובר, אפוא, בהסדר אריסות שהעבודה נעשית בו על ידי האדון ואריסיו בצוותא. רבן גמליאל פוטר את הבעלים ממעשרות בתנאי שעבודת האיסוף של הפירות תבוצע בידי האריס הגוי, ועיבוד התוצרת בידי האדון היהודי. ברם אם האדון קוטף הוא חייב במעשרות, שכן הוא נחשב לבעל הקרקע. ברור שלפנינו אריסות מיוחדת. באריסות רגילה האריס היה מבצע את הקטיף ואת העיבוד הראשוני, וחלקם של הבעלים היה מגיע אליהם רק לאחר העיבוד<sup class="footnote-marker">71</sup><i class="footnote">כגון תוס', פ"ט הי"ט-ה"כ.</i>.
בירושלמי ההלכה מוסברת כעוסקת רק במקרה של "חכירי אבות כגון מהלל דבית רבי" (חלה פ"ד ה"ז, ס ע"א). מהלל זו מזוהה עם מעלול שבעמק יזרעאל. אם כן, בשיטה זו של "חכירת בית אבות" כל חוכר קיבל אדמה ועיבוד התוצרת נעשה במשותף, בניהול האדון. לשיטה זו גם עדויות ארכאולוגיות. כקילומטר מאותה "מהלל" של בית רבי נתגלו<sup class="footnote-marker">72</sup><i class="footnote">רבן, סקר, מס' 82, עמ' 69.</i> שלושה מקבצים של גתות בינוניות (איור 22). בגדולה שבהן לפחות 5 גתות, אם כי ייתכן שגתות נוספות לא התגלו. כל הגתות זהות, והן מסודרות בשורה ברווחים זהים. שטח מִשטח הדריכה כ-7 מ"ר, ונפח בור האיגום בערך 0.8 מ"ק (עומקו אינו ברור). בכל גת מעין זו ניתן היה לדרוך ענבים שגדלו בערך ב-25 דונם כרם. אין אלו גתות של אדם עשיר, שכן זה היה חוצב כמה גתות ענקיות (ראו להלן) ולא גתות בינוניות. מצד שני אין אלו גתות פרטיות, שכן לו היה כך לא היו נחצבות במתכונת אחידה ומסודרת. על כן מתבקשת ההשערה שלפנינו חלק מאותה אחוזה המכונה "מהלל דבית רבי". אדמותיה נמסרו לחוכרים, ועיבוד התוצרת נעשה בידי כל אחד מהם אך במשותף, ותחת ניהולו ובבעלותו של האדון.
הלכה אחרת אוסרת על אבל לעבוד בימי אבלו, אבל "אריסיו וחכיריו וקבליו הרי אילו עושין, איכריו וספניו וגמליו אינן עושין...", ובהמשך לאותו עניין או לעניין דומה: "וחכיריו ופועליו עושין בצינעה במקום אחר" (ירו', מועד קטן פ"ג ה"ה, פב ע"ב)<sup class="footnote-marker">73</sup><i class="footnote">בנוסח הדפוס וכן בכ"י זוסמן, עמ' 75: "חביריו", וצ"ל חכיריו.</i>. ההלכה היא שפועליו של האבל מנועים מלעבוד בפומבי<sup class="footnote-marker">74</sup><i class="footnote">ראו תוס', מועד קטן פ"ב ה"ו; בבלי, שם יט ע"א.</i>, ולכן האיכרים (עובדים חקלאיים פשוטים) ומובילי סחורה מנועים מלעבוד, אך אריסים וחוכרים מותרים, שכן הם עובדים למען עצמם. בקטע השני מדובר כנראה בחכירי בית אבות, ואלו נחשבים כמעט כפועלים רגילים של האדון.
נחזור למשנת ביצה. במקרה שאנו עוסקים בו "בני העיר" הם כנראה אותם אריסים. הם מביאים מפירותיהם לאדון כמחווה של הוקרה, תלות וכבוד, וכפי שראינו מחוות מעין אלו רגילות. כאמור, בתוספתא נזכר גם האפיטרופוס של אותם בני עיר. על כן נראה שאכן מדובר באריסים בכפר פרטי, או אולי באריסים או חוכרים רגילים שהאדמות שחכרו פזורות בין אדמות הכפר. מכל מקום הפירות שייכים פורמלית לאריסים, אך יש לאריסים (ולפירות) זיקה מיוחדת לאדון. על כן היה מקום לחשוב שמותר לטלטל את הפירות בחג, לפי המגבלות ההלכתיות של האדון, לפיכך צריכה משנתנו לקבוע שרגלי הפירות כרגלי האריסים. אם יש אפיטרופוס הרי שהוא מנהל את כל עסקי האחוזה, ולפיכך נקבע דין הפירות בהתאם למגבלות המוטלות על האפיטרופוס.
עוד בתוספתא: "פוסק אדם עם עריסיו לזרע, להוצאה הרי זה אסור. ולא עוד אלא אפילו זרע והותיר בסאה בסאתים לא יוציאם לאמצע לתוך שדהו, עד שיעשם עליו דמים" (פ"ו ה"ט). זו ההלכה המקבילה בדיוק למשנה. מותר לקבוע מחיר לזרע אף על פי שהשער טרם נקבע, זאת משום שבעל הקרקע צריך לספק את הזרעים לזריעת השנה הבאה. אבל אסור לו לפסוק להם מחיר טרם יציאת השער, לשם סתם קנייה של חיטים או יבול אחר, ואפילו עודפי זריעה אסור לבעל הקרקע למכור לאריסיו עד שיהפוך אותם להלוואת ממון.
מן הראוי לציין שבשעת הזריעה החיטה יקרה יותר מאשר בשעת הקציר. האריס בעצם מקבל הלוואה, ואם ישיב את החיטים בעין בתקופת הקציר האריס ירוויח, ואף על פי כן נאסר הדבר שמא יקרה שהשנה לא תצלח ומחיר החיטים יעלה. כדי שההלכה תהיה סבירה יותר אנו מציעים לפרש שהלווה יחזיר את ההלוואה בחיטים בעין, לפי מחיר החיטים בשעת הקציר, ובגלל ירידת ערך החיטים בשעת הקציר יימצא מחזיר את ההלוואה בריבית, וכן במשנה הבאה. כלומר זו מכירה של זמן תמורת כסף, וזו עסקה קרובה לריבית. כל זאת אף על פי ששני הצדדים מעוניינים בהסדר, ואף על פי שבעצם יש כאן נדיבות לב של בעל הקרקע וסיוע לאריס. ברם אין הוכחה לפירושנו, וייתכן שאכן חששו מעליית מחיר התבואה בעתיד.

Mishnah 9

<small>עפ”י כתב יד קופמן</small>
<b>לא יאמר אדם לחבירו הלוויני כור חיטין ואני נותן לך לגורן</b> – כור חיטים לפני העונה עולה יותר מכור חיטים בזמן הקציר. הכוונה במקרה זה שהלווה מבקש הלוואה של כסף במחיר חיטים יקרות, ויחזיר כסף בערך זהה, כלומר יותר חיטים משקיבל, משום שמחיר החיטים הוזל. פרט אחרון זה (שההחזר יהיה לא בסחורה אלא בערך כספי) איננו כתוב במשנה, אך בלעדיו ההלכה קשה, כאמור במשנה הקודמת. ייתכן שבאמת הכוונה שהלווה יחזיר חיטים ממש, והחשש הוא שמא יתייקרו החיטים אף על פי שהדבר קורה רק בשנים מעטות. במשנה הקודמת הודגש: "מלוה אדם את אריסיו חיטין <u>בחיטין</u>", ולכן סתם הלוואה היא בכסף שווה ערך לחיטים. אולי המשפט במשנה נקטע מתוך משפט ארוך יותר שבו הפרט הזה הופיע.
<b>אלא אומר לו</b> – "אלא" הוא במקרה זה כמו "אבל". מצב כזה המתואר להלן אין בו ריבית,<b> עד שיבא בני או עד שאמצא מפתח</b> – זו הלוואה לטווח קצר. הלווה מבקש כסף תמורת חיטים, ויספק את החיטים תוך זמן קצר בהנחה שלא יחול שינוי במחיר החיטים.<b> הלל אס</b>[<b>ו</b>]<b>ר</b> – צריך היה להיות כתוב "הלל אוסר" (כך ב-<b>פ</b>,<b> ל</b> ועוד, או "הלל אסר" או "הלל אומר אסור". אפילו בהלוואה קצרה כזאת יש חשש ריבית שמא החיטים יתייקרו.<b> וכן היה הלל</b> [<b>אומר</b>]<b> לא תלוה אשה ככר לחברתה עד שתעשינו דמים</b> – אפילו בעת הלוואת שכנים רגילה אסור ללוות מזון אלא לבצע את ההלווה בסכום כסף נקוב, <b>שמא יוקירו החיטין ונמצאו באות לידי ריבית</b> – שאם יתייקר המזון לא תימצא השכנה מחזירה ערך כספי יותר משקיבלה. ההלכה המיוחסת להלל מפתיעה בחומרתה. הלוואה של מזון היא תופעה רגילה של יחסי שכנים בעיר ובכפר. אומנם מבחינה משפטית החשש ברור, אבל זו התערבות משפטית-הלכתית במערכת בריאה של יחסי שכנים. בדרך כלל שכנים אינם מתחשבים בחששות כאלה, והם זניחים. מי שייפגע מהלוואה פעוטה כזאת ישיב לעצמו אותה בהזדמנות הבאה כשהוא יסייע לחברו. כלכלנים יגיבו אחרת ויטענו שאם פלונית זקוקה למזון, ולשכנתה עודף, הרי שלאותה פלונית המזון שווה הרבה יותר, והיא תשיב אותו תמיד במחיר שפחות מערכו ה"אמיתי", שכן היא תשיב כשיש לה עודף ולא בעת מחסור. אבל המשנה איננה עוסקת בכלכלה תאורטית, ובתנאי מציאות החומרה של הלל נראית חריגה מההתנהגות הריאלית, תפיסה משפטית פורמליסטית בלתי מציאותית. במבוא למסכת נזיקין עסקנו בתופעה זו.
*** החומרה של הלל נראית בעינינו הגזמה שעיקרה החלת כללים משפטיים על חיי חצר. באופן טבעי שכנים מלווים זה לזה מזון, כך יוצא מהמדרש: "רבי אומר למה היתה חוה דומה באותה שעה? למלך שנשא אשה והשליטה על הכסף ועל הזהב ועל כל מה שיש לו. ואמר, הרי כל שלי בידך חוץ מן החבית הזו, שהיא מלאה עקרבים. נכנסה אצלה זקנה אחת, כגון אלו ששואלות חומץ. אמרה לה מה המלך נוהג עמך? אמרה לה יפה המלך נוהג עמי שהשליטני על הכסף ועל הזהב ועל כל מה שיש אצלו. אמר לי הרי כל שלי נתון לך חוץ מן החבית הזו שהיא מלאה עקרבים" (אבות דרבי נתן, נו"ב פ"א, ד ע"א). המדרש כמובן מגמתי ובא לפרש את המקרא, אבל אגב אורחא הוא מתאר מציאות חברתית. נשים (זקנות) שואלות מזון משכנות, מסייעות זו לזו, ואיש איננו מעלה את חשש הריבית. כך גם משמע ממשנת שבת פכ"ג מ"א: בשבת אסור להלוות מזון בגלל שבת, אבל חשש ריבית איננו נזכר. גם הלוואה מותרת למעשה, רק צריך להקפיד שמבחינה פורמליסטית היא לא תיחשב להלוואה. כפי שראינו בפירושנו לשבת, גם הנחיה פורמליסטית זו שבמשנה מעוררת בדור יבנה תמיהות.
כמו כן במשל אחר: "מושלו משל למה הדבר דומה? למלך שנשא למטרונא והיה מצוה אותה ואומר, לה אל תשיחי עם שכינותייך, ולא תשאילי להין ולא תשאלי מהן. פעם אחת הקניטה אותו וטרדה והוציאה מתוך פלטין שלו, והיתה מחזרת על בתי שכינותיה ולא היתה אחת מהן מקבלת אותה. אמר לה המלך הא אגישת אפך. אמרה לו אדוני המלך ולא את הוא שעשית, לא כך היית מצוה עלי ואומר לי 'אל תשיחי עם שכינותיך', ואל תשאילי להן, ולא תשאלי מהן. אילו שאילית מנהין או אשאילית להן, הידא מינהין הוות מחמיה יתי עביר בגו ביתה ולא הוות מקבלה יתי גבה? הווי 'כי אתה עשית'..." (הרי הרגשת בפנייך [שאת בלתי חביבה]. אמרה לו אדוני המלך ולא אתה הוא שעשית, לא כך היית מצווה עליי ואומר לי "אל תשיחי עם שכינותיך", ואל תשאילי להן, ולא תשאלי מהן. אילו שאלתי מהן או השאלתי להן, איזו מהן הייתה רואה אותי עוברת בתוך ביתה ולא הייתה מקבלת אותי אצלה? – פסיקתא דרב כהנא, יט [אנכי אנכי] ב, עמ' 303; איכה רבה הנדפס, א נ). כנסת ישראל מואשמת בהתבדלות כמו אישה המתבדלת משכנותיה וזוכה לעוינות, אבל שכנה רגילה שואלת ומשאילה, מדברת ועונה; כך נוהגים בשכונה הגונה.
כזאת היא גם המשנה להלן (בבא בתרא פ"ט מ"ד). שם נקבע שהשולח לחברו כדי יין וכדי שמן אין זו הלוואה ואינם נגבים בבית דין, ונסביר שאלו יחסי שכנות ועזרה הדדית. הם אומנם הדדיים, אך ללא התחשבנות במחיר.
בתוספתא מובאת סדרת הלכות מקבילה, אבל מבצבצת גישה שונה: "לקח הימנו לגין וחצי לגין, רביעיות ושמיניות, רשיי שיאמר לו תן לי מיד בפחות, ואינו חושש משם רבית" (פ"ו הי"א). החישוב הכספי נעשה לפי ערך פחות של המזון הניתן, ואין מתחשבים כלל בכך שהחזרה במלוא המחיר היא ריבית. אפשר גם שהלווה לוקח קצת פחות משקל, וזו בעצם ריבית מוקדמת (נשך במשמעותה של משנה א), אך התוספתא רואה בכך יחסי שכנות ולא הלוואה מסחרית. כמו כן: "כיוצא בו, הלוקח מקח מחבירו על מנת ליתן לו מיכן עד שנים עשר חודש, רשיי שיאמר לו תן לי מיד בפחות, ואינו חושש משם ריבית" (פ"ו הי"ב). כאן יחסי השכנות דוחים את חשש הריבית.
לגבי הלוואה בשעת הגורן, כאשר המחיר של החיטים נמוך, התוספתא קובעת: "הנותן מעות לחבירו ליתן לו פירות בגורן חייב להעמיד לו בשער בינוני. ואי זה שער בינוני, היו הולכות מתשע ומעשר ומשמנה, נותנין לו מתשע. בשער הזול, נותנין לו כשער הזול, בשער היוקר, נותנין לו כשער היוקר. רבי יהודה אומר לעולם נותנין לו כשער הזול, שלא<sup class="footnote-marker">75</sup><i class="footnote">האות ש' ממלאת כאן תפקיד של האות ו': "ולא יאמר...".</i> יאמר לו תן לי כשער הזול, אלא אומר לו תן לי מעותי שלוקח אני בהן כשער הזול. במה דברים אמורים, בזמן שמוצא ליקח בכל מעות שנתן לו, אבל אין מוצא ליקח אלא כור אחד בסלע, נותן לו כור אחד בסלע, והשאר נותן לו כשער בינוני" (פ"ו הט"ז).
אם כן, ניתן לעשות עסקאות הלוואה גם בשעת הגורן וההחזרה היא כשער בינוני, ובתנאי שניתן למצוא חיטים בשער זה. אסור לומר במפורש שההחזרה היא בשער שונה, אבל בפועל החיטים מוחזרות לפי ערכן הכספי הבינוני ואין מתחשבים בזוטות. כמו כן: "כיוצא בו, הלוקח מקח מחבירו על מנת ליתן לו מיכן עד שנים עשר חודש, רשיי שיאמר לו תן לי מיד בפחות, ואינו חושש משם ריבית" (תוס', פ"ו הי"ב). כלומר, תן לי בפחות כך שאם המחיר בעתיד ירד לא תפסיד, ואם המחיר יישאר בעצם התשלום יהיה גבוה יותר. אם כן לפי המשנה זו ריבית, והתוספתא מקילה בהרבה.
בתוספתא מצאנו אפוא נימה אחרת מהמשנה. תפיסת התוספתא מנוגדת לתפיסה המשפטית הנוקשה שהמשנה מפגינה. בתוספתא יש גם נימה מקילה יותר מהמשנה, תופעה שבה הבחנו גם במשניות קודמות. בתוספתא תפיסה פחות פורמליסטית ויותר "זורמת"; תפיסה שאיננה מחילה את ההגדרות המשפטיות על יחסי שכנות.
במבוא למסכת נזיקין עסקנו בהלכות "בית מדרשיות", ודומה שגם דברי הלל שייכים לקבוצה קטנה זו של הלכות. הלל מתאר מציאות משפטית טהורה, ללא התחשבות בתנאים החברתיים. להערכתנו גם הלל לא רצה לעקור את הנוהג החברתי של עזרה לזולת; כל שרצה הוא להדגיש פן אחד במערכת, את הפן של הלכות ריבית. את הטיעון של הלל יש לשקלל מול יתר התְנאים, כולל מערכת החברה. במבוא הצבענו על הלכה דומה באשר לחלוקת מזון בסעודות משותפות (משנה, שבת פכ"ג מ"ב).
ייתכן שיש להבין את דברי הלל באופן הפוך. לכל הדעות (לפי משנת בבא בתרא פ"ט מ"ד ולפי משנתנו) ראוי שעסקות של עזרה הדדית תיעשנה כגמילות חסדים, אבל במשנה שלנו מדובר במצב שבו המלווה עומד על כך שלא תהיה זו עזרה הדדית חברית, אלא הלוואה מסחרית, ואכן בראשית המשנה מדובר על הלוואה גדולה ולזמן ארוך ("הלויני חיטים ואחזירם בשעת הגורן"). אם כבר אין כאן חברות, הרי שיש לדקדק בצד המשפטי. בעצם הלל ממליץ בכך לערוך הסדרים כאלה מתוך חברות, ומי שמתחיל להתחשבן "מסתבך" מבחינה משפטית. יש חברות ויש משפט, אך אין מצב ביניים שבו חברות מתערבבת במשפט.
לפי הסבר זה השימוש במונח "הלויני" יוצר עסקה, בניגוד ל"תן לי"<sup class="footnote-marker">76</sup><i class="footnote">במשנת בבא בתרא לא נאמר שהמקבל ביקש, אך מן הסתם הוא ביקש, שכן לא סביר שזו מתנה מיוזמתו העצמית של הנותן.</i>. כך גם במשנת שבת (פכ"ג מ"א): "שואל אדם מחבירו כדי יין וכדי שמן ובלבד שלא יאמר לו הלוני, וכן האשה מחברתה ככרות". לכאורה ברור שהמשנה שם מבחינה בין שאילה לנתינה. במשנתנו הבחנה זו היא יסוד ההסבר של המשנה (שיש הבדל בין "הלויני" ל"השאילני" או "תן לי")<sup class="footnote-marker">77</sup><i class="footnote">אבל לעניין נדרים "השאילני" זהה ל"הלויני", ראו פירושנו לנדרים פ"ד מ"ח. הצורך של המשנה בנדרים להדגיש זאת נובע, אולי, מכך שהמשנה בנדרים מכירה את משנת שבת, ויודעת שלעניינים אחרים "השאילני" שונה מ"הלויני". אבל לעניין נדרים המשמעות זהה, שכן העיקר הוא שלמודר ההנאה אסור ליהנות מחברו. גם הלוואה נחשבת להנאה, שכן אין ריבית ואין למלווה אינטרס כלכלי בהלוואה, אלא הלוואה נתפסת כמעשה טובה (פחות ממתנה, אך הרבה יותר ממכירה). </i>. הבחנה כזאת רגילה בספרות חז"ל, ובעיקר בתלמוד הבבלי, ואכן הבבלי מקבל אותה ללא היסוס. אבל בסוגיה אחרת, בירושלמי שביעית<sup class="footnote-marker">78</sup><i class="footnote">ראו פירושנו לשביעית פ"ח מ"ד; ירו', שביעית פ"ח ה"ד, לח ע"א.</i>, נאמר שההלכה היא "מהלכות של עמעום", כלומר מהלכות שיסודן בדבר מעורפל שקשה לעמוד עליו. יתר על כן, "עמעום" הוא היתר<sup class="footnote-marker">79</sup><i class="footnote">ואולי גם איסור, ראו פירושנו לעבודה זרה פ"ב מ"ו. בבבלי יש למונח פירוש מעט שונה, אך הסברנו לפי הירושלמי כאן. </i> שאין לו בסיס משפטי אלא נובע מצורך ציבורי (ובדבר שאיסורו המקורי מעורפל). דומה שההבדל הוא סמנטי: המונח "שאילה" לקוח מתחום יחסי שכנים, ו"הלוואה" לקוחה מתחום המסחר. אומנם המעשה הוא אותו מעשה, אך לא המעשה קובע אם אסור לעשותו בשבת אם לאו, אלא תדמיתו בעיני השותפים<sup class="footnote-marker">80</sup><i class="footnote">בדרך זו הלכו בעלי התוספות שחיפשו הבדל לשוני בין השאלה להלוואה. את הביטוי "אתי למכתב" הבינו כסימן להבדל שבין יחסי שכנות לעסקה כלכלית, שבה ניתן גם לכתוב שטר; ראו תוספות לשבת קמח ע"א ד"ה "שואל". משנת נדרים שהזכרנו לעיל אינה מקבלת את ההבחנה, אך כנראה מכירה אותה. </i>.
דומה שדברי הירושלמי הם הסבר מקורי למשנה. בתקופה האמוראית הפכו הבחנות סמנטיות כאלה לרגילות ולדרך המלך של ההלכה. אבל את משנת שבת צריך להבין כהתגמשות וכהקלה. כדי להקל על יחסי שכנים התירו להלוות שכן לחברו, ובלבד שישתמש במונח בלתי "מסחרי", כגון "השאל" או "תן".
שאלת הריבית אינה נידונה במשנת שבת, על כל פנים לא במפורש, אך היא עולה כמובן מדיוני התלמוד הבבלי למשנה שם<sup class="footnote-marker">81</sup><i class="footnote">ליחס בין משנת שבת לדברי הלל ראו בבלי, שבת קמח ע"ב, ופירושנו למשנת שבת (פכ"ג מ"א).</i>. היתר ההשאלה בשבת דומה ברוחו לדברי משנת בבא בתרא שנתינה כזאת איננה עסקה מסחרית ואיננה נגבית בבית דין. ניתן אומנם לחלק בין שני המקרים (הדין לעניין שבת עשוי להיות שונה מהדין לעניין תביעה משפטית), אך ההלכות זהות ואין צורך בהבחנה זו.

Mishnah 10

<small>עפ”י כתב יד קופמן</small>
אחת הבעיות שבפניהן עומד חקלאי בודד הוא הצורך בעבודה דחופה רבה. המקרה הרגיל ביותר הוא בשעת הקציר. מקרים אחרים של צורך בידיים עובדות הם בעת צורך דחוף בניכוש, או במאבק עם מזיקים. המשפחה הבודדת יוצרת במקרה כזה מעין התאגדות לעזרה הדדית. אך לא תמיד הייתה לחקלאי משפחה כזאת. בספרות המחקר העוסקת בחקלאות המסורתית (במשק נטול אפשרות לשכור כוח אדם) נדונה שאלה זו תחת הכינוי הכללי "ניהול סיכונים". שיטת האריסות ובעלי האחוזות היא סוג כזה של התארגנות לקראת סיכון, אבל התארגנות כזאת "יקרה" מאוד ומשמעה נטילת חלקים מהותיים מהחירות האישית. ארגון המשפחה המורחבת (בתי אב) היא צורה אחרת לקידום פניה של סכנה כזאת. בספרות חז"ל מוצגת עזרה הדדית כסוג כזה של ניהול סיכונים.
<b>אומר אדם לחבירו נכיש עמי ואנכיש עמך</b> – זו הלוואת עבודה. השכן מסייע לעבודה דחופה היום ויקבל סיוע דומה משכנו או משכניו. הסיוע איננו תחום בצורה מוגדרת; ייתכן שבעתיד יהיה יום העבודה ארוך יותר (בקיץ ארוך מבחורף), יהיה קשה יותר (תלוי בכמות העשבים), ואולי גם בזמן פחות נוח. אך חכמים מתירים הלוואה מעין זו אף על פי שייתכן שההחזרה תהיה יקרה יותר, ובעצם זו הלוואה של כוח עבודה שייתכן שתוחזר במעין תשלום בריבית. המשנה אומנם מתירה זאת, אבל עצם השאלה נראית בעינינו מופרזת: וכי יעלה על הדעת שלא לאפשר יחסי שכנות כאלה?! אלא שאכן אפשרות כזאת שבה חשש הריבית "מתערב" ביחסי השכנים עלתה במשנה הקודמת. ראינו מגמה זו במיוחד בדברי הלל במשנה הקודמת. שם נאסרו יחסי שכנות, ונראה שחכמים סבורים שיש לבחון יחסי שכנות כאלה במשקפי המשפט. עם זאת, כאמור, עזרה הדדית כזאת לא נאסרה.
וכן, <b>עדור עמי ואעדור עמך</b> – כל אלה הסכמים שאינם במסגרת ריבית אלא במסגרת עזרה הדדית, <b>אבל לא יאמר לו נכיש עמי ואעדור עמך</b> – או<b> עדור עמי ואנכיש עמך</b> – במקרים אלו אין שוויון בין העבודות וזו כבר הלוואה לכל דבר, וייתכן מאוד שתהיה הלוואה בריבית. ייתכן גם שההחזרה תהיה באמת שוות ערך או אפילו קלה יותר, אך יש חשש שההחזרה תהיה שווה יותר מהנתינה (מההלוואה).כמו כן לא יאמר,<b> כל ימי גריד</b> – גריד הוא יובש, בניגוד ל"רביעה" שהיא תקופת גשם. <b>אחד כל ימי רביעה אחת</b> – גם בהסדר זה יש חשש של הלוואת ריבית משום שמשך הסיוע ארוך מאוד וייתכן שהפער בין הנתינה להחזרה יהיה גדול מדי. <b>לא יאמר לו חרוש עמי בגריד ואני עמך ברביעה</b> – בגריד הוא בשעת היובש, ואז החריש קל, ואילו בשעת הרביעה, בימי הגשם או מיד אחריו, כשהאדמה קשה לחרישה, נמצאת ההחזרה רבה יותר מהנתינה.
בתוספתא: "אומר אדם לחבירו ילך חמורי עמך היום, ושלך עמי למחר. תחרוש פרתי עמך [היום, ושלך עמי למחר. אבל לא יאמר לו חמורי עמך היום למזרח, ושלך עמי למחר למערב. החרש פרתי עמך היום] במזרח, ושלך עמי למחר במערב. ואם היה שכר שוה, הרי זה מותר" (פ"ו הי"ד). התוספתא נותנת דוגמאות אחרות מהמשנה, ומציעה גם את העיקרון המשפטי. אם העבודה העתידית שווה זו עסקה מותרת, ואם ההחזרה שונה זו ריבית, שמא ההחזרה תהיה גדולה מהנתינה.
בעיניים של חקלאי (לשעבר) ושל יחסי שכנות, ההלכות במשנה מרחיקות לכת. הן חוסמות את הדבר הפשוט והטבעי ביותר של עזרה הדדית. בין שכנים טובים, אנשי עבודה ועמל, עזרה מהסוג הזה ניתנת ללא התחשבנות פרטנית. לעיתים היא ניתנת גם ללא תנאים מוסכמים מראש. החבר מבקש עזרה, ומקבל ללא תנאי. התנאי היחיד, הבלתי נאמר, הוא שבעתיד יגיש גם הוא עזרה דומה. ההלכה במשנה הופכת מצבים של עזרה רגילה למערכת מסחרית קשוחה ונוקשה. במשנה הקודמת הוצגה גישתו של הלל; הוא איננו חולק במקרה זה, אך באופן כללי מחמיר עוד יותר באיסור ריבית במקרה דומה. דומה שלפנינו מקרה שבו המערכת המשפטית כופה את עצמה על מערכת בלתי משפטית של עזרה הדדית, וראו בהמשך.
<b>רבן גמליאל אומר יש ריבית מוקדמת ויש רבית מא</b>[<b>ו</b>]<b>חרת</b> – זו מעין כותרת, <b>כיצד נתן את עיניו ללוות ממנו היה משליח לו</b> – בברייתא בירושלמי משלימים: "משלח לו דורון",<b> ואמר בשביל שלוויני</b> – ביתר עדי הנוסח "שתלווני".<b> זו היא ריבית מוקדמת</b> – עוד לפני ההלוואה הלווה שולח מתנה למלווה כדי שבעתיד יסכים להלוותו. <b>לווה ממנו והחזיר לו את מעותיו שהיו בטילות אצלי זו היא ריבית מאוחרת</b> – בשלב זה אין במשנה שום ריבית. הלווה לווה מעות והחזיר אותן, ולא נאמר שהחזיר יותר משלווה. כל מה שנאמר הוא שהלווה אמר שהמעות חזרו כמות שהן, והלווה לא השתמש בהן. אם כן מדוע זו ריבית מאוחרת? הירושלמי מסביר שברישא נתן הלווה למלווה דורון (מתנה ביוונית, והמילה חדרה לעברית של חז"ל, ואף לעברית המודרנית), ובסיפא שלח את הדורון בשעת החזרת ההלוואה. הריבית היא אותה מתנה שנראית "תמימה", כאילו ביטוי לתודה, אך מבחינתם של חכמים היא ריבית.
בתוספתא מוזכר עוד סוג של ריבית: "האומר לפועל הילך מנה זה, ויהא בידך שתעשה עמי בפעולה לגורן מדינר ליום, והיה יפה סלע ביום, אסור. הימנו מדינר ליום, והיה יפה סלע ביום, מותר" (פ"ו הט"ו). בעל הקרקע נותן לפועל דמי קדימה על עבודתו. אם העבודה שווה לשכר – הדבר מותר, אבל אם העבודה שווה סלע (ארבעה דינרים), והוא משלם לו דינר אחד, הרי שבעצם זו הלוואה. המעסיק שילם דמי קדימה, וזו הלוואה, והפועל פורע לו יותר ממה שקיבל, וזו ריבית. תשלום קודם כזה הוא סוג נוסף של ריבית מוקדמת. אבל אם הפירעון (התשלום) קטן מהתשלום הרגיל הרי שהפועל הרוויח, ואין כאן ריבית. מן הסתם אם המעסיק שילם לו שכר הוגן ורגיל אך נתן את השכר בתחילת העבודה הדבר מותר.
בתוספתא מובאים גם מקרים מקבילים למשנה, ואף זהים (אלו לא צוטטו).
<b>רבי שמעון אומר יש ריבית דברים</b> – לכאורה הכוונה שאם הלווה מודה למלווה זו כבר ריבית דברים, וכן לגבי אספקת מידע:<b> לא יאמר לו דע אם בא איש פלוני ממקום פלוני</b> – הלווה מספק מידע הנחוץ למלווה. פירשנו שבדברי רבי שמעון שתי הגדרות מקבילות לריבית דברים, אך אפשר שהמשפט "לא יאמר..." הוא דוגמה אחת ויחידה לריבית דברים. הירושלמי מפרש שהמשפט השני הוא הסבר המשפט הראשון, ומנסח: "יש רבית דברים. כיצד? לא יאמר לו..." (י ע"א; כך בכתב יד אסקוריאל, שורה 167). גם מימרה זו צבועה בצבע אוטופי תאורטי. לו הייתה זו ריבית ממשית היו חכמים נדרשים להגדירה בשווה פרוטה לפחות. כך למשל דיבורים מעין אלו אינם נחשבים ממון שווה ערך לקדש בהם אישה, אלא אם יש בהם שווה פרוטה (כגון משנה, קידושין פ"ג מ"ו). העדר הכמויות והחששות שהמחיר יעלה מבלי לקבוע בכמה עלה מצביעים על כך שחכמים אינם מציגים הלכה רגילה. להערכתנו ההלכה נמצאת במצב של פולמוס מול המציאות שבה ניתנות הלוואות בריבית, וחכמים מציגים בכוונה דוגמאות מופרזות כדי להטביע בציבור את סכנת הריבית. זאת על חשבון יחסי שכנות רגילים, ובלבד שירחיקו את הציבור מהלוואה בריבית.
דבריו של רבי שמעון מתקשרים למשנה האחרונה, העוסקת בהצגת הריבית כעוון חמור. למסגרת זו מצטרפים דברי רבי שמעון המחמיר עוד יותר בהגדרת ריבית. נשוב לכך בסוף הפרק.

Mishnah 11

<small>עפ”י כתב יד קופמן</small>
<b>ואלו עוברים בלא תעשה</b> – מיהם הנוטלים חלק במעשה ההלוואה האסור? האיסור מוגדר כ"לא תעשה", שכן איסור הלוואה בריבית נזכר שלוש פעמים בכתובים.<b> המלווה והלווה</b> – החידוש הוא שגם הלווה נענש (בידי שמיים). לכאורה הלווה ודאי איננו מעוניין בריבית, הוא משלם ריבית רק מחוסר ברירה, והאמירה שגם הוא חייב בלאו היא בעצם פרדוקס. <b>והערב</b> – הוא איננו נהנה מהריבית, ולמעשה הוא עלול לבוא במקום הלווה, ולשלם את הריבית ולהפסיד מהעסקה. הערב הוא אדם שבעצם מסתכן מרצונו הטוב. הוא איננו מקבל שכר על ערבותו, אלא עושה טובה כקרוב משפחה או כחבר. צירופו למעגל האשמים אף הוא ביטוי חריף ביותר, ועל פניו בלתי מוצדק. הוא מובן רק לאור רצונם של חכמים למנוע כל השתתפות במעשה ריבית, וליצור אי לגיטימציה חברתית לריבית. <b>והעדים</b> – לפחות שניים, החתומים על השטר,<b> וחכמים אומרים אף הסופר</b> – אם ההלוואה בשטר, הסופר (הלבלר) מצטרף לנאשמים. יחד אלו שבעה נאשמים, והמספר כמובן סמלי וספרותי.
<b>עוברים על</b> – חמשת הלאווים הבאים, <b>בל תתן לו</b> – בנוסח המסורה: "אֶת כַּסְפְּךָ לֹא תִתֵּן לוֹ בְּנֶשֶׁךְ" (ויקרא כה לז), <b>ועל בל תקח ממנו</b> – בנוסח המסורה "אַל תִּקַּח מֵאִתּוֹ נֶשֶׁךְ" (ויקרא כה לו), <b>ועל לא תהיה לו כנושה</b> – בנוסח המסורה "לֹא תִהְיֶה לוֹ כְּנֹשֶׁה" (שמות כב כד), <b>ועל לא תשימון עליו נשך</b> – זה המשך הפסוק הקודם "לֹא תְשִׂימוּן עָלָיו נֶשֶׁך", <b>ולפני עור לא תתן מכשול ויראתה מאלהיך אני ה'</b> – (ויקרא יט כד). המשנה בוחרת באיסור כללי למנוע הכשלה, כדי לכלול את המקבל, שהרי עד עתה כל הפסוקים דיברו על נותן ההלוואה, והערב או העדים והמקבל לא נכללו. "לפני עִוֵר" הוא ניסוח כללי יותר המאפשר לכלול את כל הנכשל בעבירה. עם זאת, דקדוק בלשון הפסוק ילמד שגם פסוק זה מדבר על גורם העבירה, שהוא המלווה.
מעניין שהמשנה איננה עושה שימוש בשני הפסוקים מספר דברים: "לֹא תַשִּׁיךְ לְאָחִיךָ נֶשֶׁךְ כֶּסֶף נֶשֶׁךְ אֹכֶל" (דברים כג כ), וכן בפסוק שלאחריו: "לַנָּכְרִי תַשִּׁיךְ וּלְאָחִיךָ לֹא תַשִּׁיך" (שם שם כא). לדעתנו רצו תנאים להגיע למספר הספרותי של חמישה לאווים, כיוון שהמספר חמישה ספרותי ומבטא קבוצה או איגוד. הרעיון שעל מעשה אחד לוקים או עוברים לאווים אחדים חוזר, כגון "ועוד שאלן רבי עקיבא השוחט חמשה זבחים בחוץ בהעלם אחד מהו" (משנה, כריתות פ"ג מ"ט), ובהמשך דוגמאות אחדות למעשה אחד שיש בו חמישה לאווים. גם במקרים אלו המספר חמישה הוא סמל ל"קבוצה".
עד כאן המשנה. אבל בתוספתא: "רבי נחמיה ורבי אליעזר בן יעקב פוטרין בלבלר, ופטרו את המלוה מללקות, מפני שהוא בקום עשה" (פ"ו הט"ז). אם כן עונשו של הלווה קטן יותר, והסופר פטור. דברי רבי נחמיה ורבי אליעזר בן יעקב הם דברי תנא קמא אצלנו.
בתוספתא יש דרשות נוספות בגנות המלווה בריבית: "1. אמר רבי יוסי בוא וראה כמה סמיות עיניהם של מלוי רבית. אדם קורא את חבירו עובד עבודה זרה ומגלה עריות ושופך דמים, מבקש שיפול עמו לחייו. והלה מביא את הלבלר, ואת הקולמוס, ואת הדיו, ואת השטר, ואת העדים, ואומר בואו וכתבו עליו שאין לו חלק במי שפקד על הריבית, וכותב ומעלה בעירכיים<sup class="footnote-marker">82</sup><i class="footnote">ארכיון, שם נשמרו השטרות. השטרות נכתבו בארכיון בפיקוח הסופר העירוני, והפכו בכך למסמך של הפוליס. </i>, וכופר במי שאמר והיה העולם. 2. הא למדת שמלוי ריבית כופרין בעיקר. 3. רבי שמעון בן לעזר אומר יתר על מה שמרויחין הן מתחייבין, שהן עושין את התורה פליסטיר, ואת משה טפיש, ואומרין, אילו היה משה יודע שכך היו מרויחין, לא היה כותב. 4. רבי עקיבא אומר קשה ריבית שאף שאילת שלום רבית. כיצד? והוא לא שאל בשלומו בימיו עד שלוה ממנו, והקדים לו שאילת שלום, הוי אף שאילת שלום ריבית" (תוס', פ"ו הי"ז; ירו', פ"ה הי"א, י ע"ד), ובהמשך 5: "רבי שמעון אומר, כל שיש לו מעות ואין מלוי אותן בריבית, עליו הכתוב אומר 'כספו לא נתן בנשך'. הא למדת שמלוי ריבית מתמטמטין והולכין מן העולם. מטמוט זה איני יודע מה היא? כענין שנאמר 'הצל לקוחים למות ומטים וגו' " (פ"ו הי"ח; ירו', שם). בירושלמי הדרשה האחרונה מיוחסת לרבי שמעון בן אלעזר. בבבלי מובא המשך לדרשה זו: "תניא, רבי שמעון בן אלעזר אומר: כל מי שיש לו מעות ומלוה אותם שלא ברבית – עליו הכתוב אומר 'כספו לא נתן בנשך ושוחד על נקי לא לקח עושה אלה לא ימוט לעולם'. הא למדת שכל המלוה ברבית נכסיו מתמוטטין. והא קא חזינן דלא מוזפי ברבית וקא מתמוטטין! (והרי אנו רואים שלא מלווים בריבית ומתמוטטים) אמר רבי אלעזר: הללו מתמוטטין ועולין, והללו מתמוטטין ואינן עולין. 'למה תביט בוגדים תחריש כבלע רשע צדיק ממנו', אמר רב הונא: צדיק ממנו בולע, צדיק גמור אינו בולע" (עא ע"א).
חמש דרשות כנגד חמשת הלאווים. ניכרת ההפרזה וההדגשה, אות לפולמוס חריף נגד נותני ריבית מרצונם, ונגד משלמי ריבית בעל כורחם. הדרשות מדגישות את המרכיב הפולמוסי. חכמים נאבקים נגד תופעה קיימת, ושיטת המאבק היא הקצנת האיסור מצד אחד, והחמרה בפרטים עד כדי פרדוקס.

Chapter 6



Mishnah 1

נושא הפרק הוא יחסי אומן ובעל הבית, או עוסק ומעסיק. בכך המשנה מתחילה נושא חדש שאיננו קשור לריבית והונאה שנדונו בפרקים הקודמים. לפרק זה כתב פרידמן פירוש מקיף לסוגיות הבבלי<sup class="footnote-marker">1</sup><i class="footnote">פרידמן, פירוש.</i>; פירוש זה הוא נר לרגלינו, באותם חלקים שבהם הבבלי מפרש את המשנה.
<small>עפ”י כתב יד קופמן</small>
<b>השוכר את האומנים והיטעו</b> – הפרק הקודם עסק בנקיבת מחיר גבוה מדי, על כן גם משנתנו עוסקת כפשוטה במצב שבו האומן דרש מחיר גבוה מדי, או שבעל הבית נתן שכר נמוך מדי. השאלה מקבילה באופייה לדיני הונאה שנדונו בפרק ד. האומן הוא בעל מקצוע, בשונה מסתם פועל. פועל עושה עבודה בלתי מקצועית – חורש, זורע, קוצר וכו', והאומן צובע בגד, מתקן או מתקין כלים וכו'. דיני היזק, כאשר האומן הזיק לחומר הגלם, נדונו לעיל בבבא קמא פ"ט מ"ד. <b>זה את זה</b> – כפשוטו "זה" הוא האומן ו"זה" הוא בעל הבית, וההטעיה הדדית.
בהמשך המשנה מדובר במקרה כזה של הטעיה, אבל המקרה בסיפא שונה ומיוחד בכך שהוא "דבר שהוא אבד" או שאין שם פועלים חליפיים, ולשוכר נגרם נזק מיוחד. מכאן שברישא מדובר באומנים שהטעו את בעל הבית או ההפך.
הצענו ש"הטעו" הוא שגבו מחיר גבוה מהרגיל ואין כאן הונאה, שכן מחיר אומן שהוא בעל מקצוע מיוחד איננו קצוב. הסבר כזה מתאים גם למשנה הבאה. שם מדובר כשחזרו בהם, והדין שונה: לא "אין להם אלא תרעומת", אלא "כל המשנה ידו על התחתונה".
ברם גם ניתן להציע את הפירוש המקובל יותר, המופע בבבלי: "הטעו" משמעו שחזרו בהם, כמו בסיפא. הסבר זה הוא הסבר חילופי שמציע התלמוד הבבלי למשנה (בהסבר הראשון נדון להלן): "איבעית אימא: האי תנא חזרו, נמי הטעו קרי ליה" (עו ע"ב). כלומר הטעו משמעו חזרו, ואין ביניהם אלא הבדל לשון. לפי הסבר זה משנה ב מדברת על כאלה ש"חזרו בהם", והיא מנוסחת בלשון אחרת ממשנה א.
במשנת מועד קטן שנינו: "וכן מי שהיה יינו בתוך הבור ואירעו אבל או אונס או שהטעוהו פועלים<sup class="footnote-marker">2</sup><i class="footnote">איננו בכתב יד קופמן, וראו פירושנו למועד קטן פ"ב מ"ב. </i>, זולף וגומר וגף כדרכו, דברי רבי יוסי. רבי יהודה אומר עושה לו לימודים בשביל שלא יחמיץ" (פ"ב מ"ב). למשנה זו קשר נושאי ברור לסיפא של משנתנו, ו"הטעו" משמעו הפשוט שחזרו בהם<sup class="footnote-marker">3</sup><i class="footnote">פרידמן, פירוש, עמ' 6.</i>.
מסוגיית הירושלמי ביבמות (פ"י ה"א, י ע"ג) משמע ש"הטעו" הוא כל טענה לא נכונה. שם מדובר על מידע מוטעה על מות הבעל, והוא בבחינת "הטעו" את האלמנה (או האישה). אם כן "הטעו" הוא לשון כללי, חזרה או הטיית מחיר, וכל מקום צריך לפרש לגופו.
השורש טע"ה מופיע גם בהמשך המשנה: "שוכר עליהם או מטען". "מטען" הוא הבטחה למחיר גבוה, ואיננו חוזר בו.
משנת מועד קטן עוסקת בפועלים שיש להם מחיר קבוע, אבל היא איננה עוסקת כלל בשאלה יד מי על התחתונה אלא בכך שהפועלים ערקו, ובעל הבית צריך לעשות את המלאכה בעצמו.
כן משמע בתוספתא המקבילה למשנתנו: "השוכר את הפועלין, בין שהטעו את בעל הבית ובין שבעל הבית הטעה אותן, אין להן זה על זה אלא תרעומת. במה דברים אמורים? בזמן שלא הלכו, אבל שכר את החמרין והלכו ולא מצאו, שכר את הפועלין הלכו ומצאו את השדה כשהיא לחה, נותן להם שכר בטלים. שאינו דומה עושה מלאכה ליושב ובטיל" (פ"ז ה"א). בתוספתא משמע ש"הטעו" משמעו חזרו, והיא עוסקת שוב בפועלים שיש להם דין הונאה.
אם כן את הרישא של משנתנו יש לפרש בבעל הבית ופועלים שחזרו בהם או שדרשו מחיר מופקע, ואולי בכוונה הניסוח עמום כדי לחבר את שני גושי המשניות.
הירושלמי פירש כנראה שבעל הבית הטעה את הפועלים. מה הייתה ההטעיה? הירושלמי מפרש שבעל הבית שכר אותם לעבודה ואמר להם שערך העבודה כך וכך, והטעה אותם. ליתר דיוק, בעל הבית אמר להם שבעבר שכר פועלים למלאכה כזאת ושכרם היה חמישה (דינרים), ובפועל רובם קיבלו עשרה דינרים<sup class="footnote-marker">4</sup><i class="footnote">לפירוש הירושלמי ראו הרשב"א לבבלי. </i>.
למרות פירוש פשוט זה, הבבלי מפרש שהאומנים הטעו זה את זה (עו ע"א)<sup class="footnote-marker">5</sup><i class="footnote">בעל תוספות יום טוב הסתייג מהפירוש וכתב שזו רק דוגמה, "אורחא דמילתא נקט". הפרשן מסתייג בעדינות מפירוש רבי עובדיה מברטנורא שציטט את התלמוד, אבל כמובן אין מקום להלין על רע"ב אלא על הגמרא שממנה שאב את דבריו. </i>. לא נעסוק כאן בבירור הסוגיה בבבלי, נסתפק בכך שגם הבבלי מציע בהמשך פירוש שני (שאותו כבר הבאנו) שבעל הבית או הפועלים חזרו בהם.
מה הביא את הבבלי להציע פירוש קשה למשנה? התלמוד עצמו מציג את הפרשנות כתוצאה של בעיה לשונית. למה משנה ב עוסקת ב"חזרו" והדין שונה בה? לפיכך לא ייתכן ש"הטעו זה את זה" משמעו בפועלים שהטעו את בעל הבית. לדעתנו בעיית הבבלי איננה לשונית אלא אידאולוגית. הבבלי אימץ את המשנה השנייה שמציעה דרך אחרת לסכסוך מעין זה. במשנה השנייה ניתן היתרון למי ש"משנה" וזה עיקרון אחר, שונה מזה של משנה א. יתר על כן, בבבלי עולה גם ההצעה לפתור את השאלה בצורה מוסרית שלפיה לפועלים יתרון על בעל הבית, משום שהם החלשים.
ואכן לפי ניתוחו של הרשב"א<sup class="footnote-marker">6</sup><i class="footnote">בכך אנו מציעים ליישב את קושיית הרשב"א לסוגייתנו בדף עו ע"א. הרשב"א מקשה על הראב"ד שהביא את הירושלמי, אבל קושייתו היא על הירושלמי עצמו, ואם נפרש שההטעיה היא רק מכיוון בעל הבית תוסר קושיית הרשב"א.</i> ההלכה במשנה מתאימה רק אם בעל הבית הטעה את הפועלים, אבל לא אם הפועלים הטעו את בעל הבית. במקרה כזה בעל הבית איננו חייב לשלם להם. דרכו של הרשב"א מעידה על עירנות חברתית, ועמדנו על כך שיש במסכת בבא מציעא פרקים שבהם המרכיב החברתי גובר על המרכיב המשפטי<sup class="footnote-marker">7</sup><i class="footnote">ראו במבוא למסכת בבא קמא.</i>. במקרה זה לפי הרשב"א המשנה תומכת בחזק, ברם לפי פשט המשנה שתי המשניות הראשונות מציגות שוויון משפטי בין בעל הבית לפועלים.
רמב"ם מפרש שבעל הבית הבטיח להם שכר גבוה יותר ונתן שכר נמוך. פירוש זה קשה, שכן הבטחה כזאת היא הסכם שאין להפרו. פשוט יותר להסביר שהאומן נקב במחיר גבוה מדי, או בעל הבית שילם מחיר נמוך מדי, ויש כאן מעין הונאה.
לדעתנו "הטעו זה את זה" היא הכותרת, והדוגמה היא להלן, שבעל הבית שלח אותם לעבודה שאיננה קיימת, או שהבטיח יום עבודה ובפועל הייתה עבודה רק לכמה שעות. בהמשך ניתנות דוגמאות אלו וגם נקבעת זכותו של הנפגע להטעות הטעיה נגדית. אם כן הדוגמה שהפועל "טעה" מופיעה ברישא ובסיפא באותה משמעות של הבטחת שווא. הבטחה כזאת היא גם מקרה שבו הפועל לא התייצב לעבודה, או הפסיק אותה באמצע היום.
<b>ואין לו זה על זה אלא תרעומת</b> – דין הונאה לא חל כאן משום שלאומן אין מחיר קבוע, כל מחיר הוא אפשרי, והמחיר המקובל איננו אלא נקודת מוצא למשא ומתן. לפיכך אם אחד מהם טעה והציע מחיר נמוך מדי (כלומר השני הטעה), אין לו למפסיד אלא תרעומת ולא תביעה בבית דין, וכן אם לא קוימה ההבטחה למלוא העבודה.
בתוספתא (פ"ז ה"א) נאמר: "השוכר את הפועלין, בין שהטעו את בעל הבית ובין שבעל הבית הטעה אותן, אין להן זה על זה אלא תרעומת". אם כן הדיון הוא בין בעל הבית לבין הפועלים, ועל סמך זה פירשנו את הדיון בניגוד לבבלי המפרש שהמריבה היא בין האומנים עצמם<sup class="footnote-marker">8</sup><i class="footnote">כך פירש גם הרשב"א בסוף דבריו, שכן הוא כותב: "השוכר את הפועלים וחזר בו בעל הבית, אם ברצונו חזר בו ולא התחילו במלאכה, אין להם על בעל הבית אלא תרעומת, והיינו רישא דמתניתין דקתני 'והטעו זה את זה אין להם' וכו', וקתני בברייתא בשלא הלכו". זו דוגמה לראשון חשוב המפרש את פשט המשנה בניגוד לבבלי. כך גם הבין בעל נמוקי יוסף את הרשב"א, והוא רומז שהרשב"א נשען על הירושלמי, אך אינו כותב זאת במפורש.</i>.
בירושלמי שתי אמירות בנושא, האחת היא סיפור על רבי חייא: "רבי חייה רובה אגר חמרין למיתא ליה כיתן, הלכו ומצאוה לחה. אמר לון רב, פוק והב לון אגרן משלם. ואמר להון לא דאנא<sup class="footnote-marker">9</sup><i class="footnote">דאנא = שאני.</i> חייב מיתן לכון אגריכון, אלא אנא חייה מסרית לכון" (רבי חייא הגדול שכר פועלים להביא לו פשתן, הלכו ומצאוה [את השדה] לחה. אמר לו רב, צא ותן להם שכרם מושלם. ואמר להם לא שאני חייב, אלא אני חייא מסרתי לכם – י ע"ד<sup class="footnote-marker">10</sup><i class="footnote">משפט זה איננו בכתב יד אסקוריאל. נשמט בו כנראה קטע שלם המצוי בכתב יד ליידן.</i>). ההלכה איננה כרבי דוסה (שמין את העתיד להיעשות), אך רבי חייא מחמיר על עצמו מרצונו. מצד שני בהמשך הקטע שם: "רבי זירא בשם רב הונא רבי בינה רבי ירמיה בשם רב, הלכה כרבי דוסא" (י ע"ד).
אגב אורחא אנו שומעים שהסכסוך המשפטי נפתר על ידי המשתתפים ולא על ידי שופט בית הדין. החכם הנזכר פועל כסוחר נדיב לב. עמדת אמוראי ארץ ישראל איננה אחידה; להלן נצטט את מחלוקת רב ורבי יוחנן בנושא. עמדת רבי חייא משקפת את ההתחבטות ואת הפער בין הדרישה ההלכתית לדרישה מהחכם שיעניק לפועליו שכר בעין יפה, גם אם אינו חייב. זו לא אמירה בתחום ההלכתי אלא בתחום המוסרי של התוויית יעדים. גישה דומה מצאנו גם בהתנהגות המיוחסת לרבן גמליאל במשנה ח בפרק הקודם.
<b>שכר את החמר</b> – להביא לו סחורה ממקום כלשהו, <b>ואת הקדר</b> – או את הקדר להביא לו כלים ממקום רחוק. בנוסח הדפוס נוסף <u>להביא את</u>, וכך חוברו החלקים הנפרדים לאחד. אבל בכל הנוסחאות הטובות מדובר בפעולות נפרדות – שכר חמר או קדר להביא לו סחורה. מקרה אחר הוא ששלח אומן להכין לו <b>פיריאן פרים</b> – כך גם ב-<b>ל</b>; ב-<b>פ</b> פרייפרין במילה אחת, ב-<b>מנ</b> פירייפרין הוא לשון רבים – φαρειφόροι (fareiforoi) שמשמעו ביוונית קרשים<sup class="footnote-marker">11</sup><i class="footnote">הפרשנים המסורתיים (רע"ב ואחרים) פירשו ששלח להביא קרשים להכנת אפיריון. הם ידעו ממסורת לימודם את משמעות המילה, אך פירשוה לפי ידיעותיהם בשפה שהם הכירו. </i>. מילה דומה העשויה להסתתר תחת מינוח זה היא פורפירא, שהיא אדרת ארגמן, שהייתה סמל שלטון. אם כן בעל הבית שכר פועל להביא לו קרשים, כנראה לארון המת הנזכר להלן, או ששכר <b>חלילים לכלה או למת</b> – חלילים לכלה לתזמורת החתונה. הכלה הובלה לבית בעלה (לנישואין) כשבראש התהלוכה זוג חלילים (חליל כפול). גם בראש לוויית המת צעד נגן עם צמד חלילים (חליל כפול), על כן רבי יהודה קובע: "רבי יהודה אומר אפילו עני שבישראל לא יפחות משני חלילים ומקוננת" (משנה, כתובות פ"ד מ"ד). רבי יהודה מפרש שהחיוב בקבורה כולל לפחות ליווי של שני חלילים ומקוננת אחת. כן עוסקת ההלכה במקרה שנוכרי הביא בשבת חלילים ללוויה, והשאלה היא האם מותר להשתמש בהם ללוויה במוצאי שבת (משנה, שבת פכ"ג מ"ה).
החליל הוא כלי נגינה דומה לחלילית בת זמננו. החליל נזכר בהקשרים רבים, ובדרך כלל קול נגינתו מכונה הכאה, "החליל מכה לפניהם" (משנה, ביכורים פ"ג מ"ג; ערכין פ"ב מ"ג ועוד). המונח "מכה" עלול היה לעורר את הרושם שמדובר בתוף, אך ברור שאת החליל עשו מצינור דק שנקבו בו חורים. בדרך כלל עשו את החליל מעצם ארוכה, וזה אחד המוצרים שניתן לעשות מגופו של כבש, וליתר דיוק מעצמות שוקו<sup class="footnote-marker">12</sup><i class="footnote">משנה, קנים פ"ג מ"ו. לפירוש המשנה ראו שפרכר, קנים. רבי יהודה מסביר את דברי התנא הקודם ומגדיר מהי חובת הקבורה, אבל בבבלי פירשו שרבי יהודה חולק על תנא קמא (מח ע"א). מן הסתם הילך הבבלי אחר צורתה החיצונית של המשנה. בדרך כלל אם תנא קמא אומר את דבריו ואחר כך נאמר "רבי x אומר..." – הרי שזו מחלוקת. ברם, לא תמיד כך מבנה המשנה. </i>. המסורת התלמודית מספרת שהחליל היה עשוי מקרן ופעם ניסו לצפותו בזהב, אך קולו נפגע מכך (תוס', ערכין פ"ב ה"ג, עמ' 544). כאמור ההלכה תבעה מהבעל שישכור לפחות שני חלילים, ובדרך כלל החלילים נזכרים בלשון רבים. המילה היוונית לחליל הכפול היא "אולוס". א' ו-ח' מתחלפות בין היוונית לעברית, ולמעשה אולוס היא מילה קרובה לחליל<sup class="footnote-marker">13</sup><i class="footnote">בשמואל א י ה, "נֵבֶל וְתֹף וְחָלִיל וְכִנּוֹר" מתורגמים "נבלין ותפין וצלצלין וכנרין". כך בתרגום המיוחס ליונתן ובתרגום הסורי לנביאים שזהה לו בכל התנ"ך (חוץ מהתורה). בישעיהו ה יב "וְהָיָה כִנּוֹר וָנֶבֶל תֹּף וְחָלִיל מִשְׁתֵּיהֶם" מתורגם "כנור ונבל וקתרוס ואבובא". תרגום החליל לאבוב חוזר בישעיהו ל כט המתאר את תהלוכת עולי הרגל בתורתא ואבוב בשור וחליל (ראו ביכורים פ"ג מ"ג). לזיהוי האבוב עם החליל ראו פירושנו לערכין פ"ב מ"ג. לדעתנו החליל הוא החליל הכפול (אולוס), והחליל הבודד נקרא אבוב. </i>. הביטוי חליל קדום יותר לאולוס, ומופיע כבר בעברית של התנ"ך<sup class="footnote-marker">14</sup><i class="footnote">השאלה איזו שפה היא המקור איננה בתחום דיוננו. </i>.
לא בכל יישוב היו חלילים, ולעיתים שכרו חמור להביא חלילים מרחוק ללוויה או לחתונה (משנה, שבת לעיל), וזה כנראה גם הרקע למשנתנו. כן שימש החליל גם בתהלוכות עלייה לרגל (משנה, ביכורים פ"ג מ"ג). ההלכה במשנת כתובות מעידה כי לא היה צורך לשכור חלילן מרחוק, בכל כפר היה כנראה חלילן מוכן, אך החליל עצמו היה נדיר יותר, שכן לעיתים היה צורך להביאו מרחוק. באיורים המתארים את שיירות העולים לרגל בעולם היווני צועד בראש החבורה מנגן בחליל כפול. ייתכן, אפוא, ש"חלילים" (בלשון רבים) הם בעצם אותו חליל כפול<sup class="footnote-marker">15</sup><i class="footnote">למקוננת ראו פירושנו לכתובות פ"ד מ"ד. </i>.
או ששכר בעל הבית:<b> פועלים ל</b>[<b>ה</b>]<b>עלות פישתנו מן המישרה</b> – את גבעולי הפשתן משרין ב"בית המשרה" (איור 23). ההשריה נועדה לפרק את החומרים המדביקים את גבעול הפשתן לסיב. אם ההשריה ארוכה מדי הגבעול נרקב, על כן העלאת הפשתן היא עבודה דחופה. עבודה כזו הותרה לאבל והותרה בחול המועד: "מכניס אדם פירותיו מפני הגנבים ושולה פשתנו מן המשרה בשביל שלא תאבד, ובלבד שלא יכוין את מלאכתו במועד" (משנה, מועד קטן פ"ב מ"ג)<sup class="footnote-marker">16</sup><i class="footnote">חלק ניכר מן המלאכות אשר המשנה התירה לעשותן במועד מוסבר בספרות התלמודית מפני החשש של "דבר האבד", כלומר החשש שאי עשיית המלאכה תגרור הפסד רב או מועט בטווח הקרוב, או אף בטווח הרחוק. הנימוק של 'דבר האבד' איננו במשנה מועד קטן, הוא מופיע בספרות התנאית רק בתוספתא למועד קטן וכן שם בפ"א הי"א, בשני המקומות כהיתר נקודתי, ואין בניסוח הברייתא עדות לכך שתנאים ראו בו כלל מקיף. אדרבה, בתוספתא הכלל מסויג: "וטוחנין במועד. דבר האבד עושין אותו במועד, דבר שאין אבד אין עושין אותו במועד. במה דברים אמורים? בתלוש, אבל במחובר אף דבר האבד אין עושין אותו במועד. אין לו מה יאכל, קוצר מעמר ודש, ובלבד שלא ידוש בפרות" (מועד קטן פ"א הי"א). בתוספתא הניסוח מרחיב יותר, ועתה הוא הופך לעיקרון. לעומת זאת במשנת מועד קטן (פ"ב מ"א) מופיע אותו דין ללא הנימוק המפורש של דבר האבד, וראו דיוננו במשנה זו ובמבוא למסכת מועד קטן. תופעה רגילה היא שהתוספתא מכלילה ומנמקת את המקרה שבמשנה ומנסחת אותו ככלל משפטי.</i>
עיקרון זה של דבר האבד מופיע גם במשנתנו, אבל רק כאן הניסוח הוא כללי, כל דבר שהוא אבד. מינוח אפשרי אחר לדבר האבד הוא "הפסד" או "הפסד מרובה", אך בהלכות מועד לא נעשה בו שימוש.</i>.
ההבחנה של "דבר האבד" מופיעה אפוא במשנת בבא מציעא לענייננו, בתוספתא לגבי מועד ואבל, וחוזרת בעוד דוגמאות אחדות בתלמודים<sup class="footnote-marker">17</sup><i class="footnote">ראו פירושנו לעיל פ"א מ"א.</i>.
<b>וכל דבר שהוא אבד</b> – שיש לבצעו בזמן מסוים,<b> וחזרו בהם</b> – האומנים,<b> מקום שאין אדם</b> – אין פועלים אחרים שניתן לשוכרם, <b>שוכר עליהם או מטען</b> – מותר לבעל הבית או לפטר אותם ולשכור פועלים אחרים, או להטעותם ולהבטיח להם שכר גבוה יותר ולא לתיתו בפועל. נמצאנו למדים ש"להטעות" משמעו להבטיח הבטחת שווא, וכן ברישא: "הטעו זה את זה". כנראה אין מדובר בשקר של ממש אלא בהבטחות מעורפלות.
לא ברור מה השיעור של "מטען". כך גם במשנה הבאה נפסק שיד המשנה על התחתונה, ולא ברור מה המשמעות של יד המעביד (זה שאינו משנה) על העליונה. בבבלי: "אמר רב נחמן: עד כדי שכרן. איתיביה רבא לרב נחמן: עד ארבעים וחמשים זוז!" (עח ע"א). אם כן יש שתי גישות: האחת מחמירה עם העובדים ומחייבת אותם למעשה בתשלום הנזק, והאחרת ממעיטה את הקנס ומחייבת רק על ההפסד הישיר של ביטול ההסכם. הבבלי מקיים את שני ההסברים בשיטת "הכא במאי עסקינן". מבחינת פירוש המשנה נעיר שבשתי המשניות חסרה הפסיקה המעשית, ולא לשווא התחבטו בכך הראשונים והציעו השלמות שונות למשנה ולתלמוד<sup class="footnote-marker">18</sup><i class="footnote">פרידמן, פירוש, עמ' 130-125.</i>. המשנה עצמה קובעת את העיקרון, ותו לא, או נכון יותר שני עקרונות משפטיים הסותרים לעיתים, במידת מה, זה את זה<sup class="footnote-marker">19</sup><i class="footnote">בהסבר הסתירה נעסוק במשנה ב. </i>.
ההלכה במשנה אינה מעשית. היא אינה מגדירה את המושגים, ואינה פסיקת הלכה למעשה. המשנה מתמקדת בהיבט העקרוני בלבד, ונותרת ברמת המשפט העיוני-תאורטי. חסרות בה הגדרות הלכתיות שתאפשרנה להוציא לפועל את העקרונות. על מרכיב תאורטי זה שבמסכת נזיקין עמדנו במבוא למסכת.
הצענו אפוא שני פירושים; לפי הפירוש הראשון במשנה שני סעיפים:
מותר לגבות מחיר גבוה (אין דין הונאה חל על שכירת בעלי מקצוע);
אומן שנשכר לעבודה דחופה, וחזר בו, מותר להטעותו, כלומר להבטיח לו שכר גבוה יותר, או לפטרו.
הפירוש השני הוא שכל המשנה עוסקת במקרה אחד: הפועל חזר בו, ולבעל הבית מותר, במקרה מסוים, להטעותו בחזרה. גם בין הפרשנים (רמב"ם ואחרים) היו שרצו לראות בכל המשנה מקרה אחד: אסור להבטיח שכר שווא אלא במקרה של דבר האבד.
בתוספתא שאת ראשיתה ציטטנו (פ"ז ה"א) מובאת רשימת מקרים דומה:
1. השוכר את הפועלין, בין שהטעו את בעל הבית ובין שבעל הבית הטעה אותן, אין להן זה על זה אלא תרעומת. 2. <u>במה דברים אמורים?</u> בזמן שלא הלכו, אבל שכר את החמרין והלכו ולא מצאו, שכר את הפועלין הלכו ומצאו את השדה כשהיא לחה – נותן להם שכר בטלים. שאינו דומה עושה מלאכה, ליושב ובטיל, ואינו דומה הבא טעון לבא ריקן. 3. <u>במה דברים אמורים?</u> בזמן שלא התחילו, אבל אם התחילו הרי אילו שמין לו. 3א. כיצד? קבל הימנו קמה לקצור בשתי סלעים, קצר חציה והניח חציה. טלית לארוג בשתי סלעים, ארג חציה והניח חציה, הרי אילו שמין לו. 3ב. כיצד שמין לו? אם היה מה שעשה יפה ששה דינרין, נותן לו סלע או יגמור מלאכתו. ואם היה יפה סלע, נותן לו סלע. 3ג. רבי דוסה אומר שמין על מה שעתיד להעשות. אם היה מה שעתיד ליעשות יפה חמשה דינרין, נותנין לו שקל, או יגמור מלאכתו. ואם היה שוה שקל, נותנין לו שקל. 4. <u>במה דברים אמורים?</u> בדבר שאינו אבד, אבל בדבר שהוא אבד שוכר עליהן או מטען. 4א. כיצד? אומר לו סלע פסקתי לך, הריני נותן לך שתים, הילך ושב ושכור ממקום אחר, בא ונוטל מזה ונותן לזה. 5. <u>במה דברים אמורים?</u> בזמן שפורק עליו במקום שאינו מוצא לשכור, אבל ראה חמרין ממשמשין ובאין ואמר לו צא ושכור אחד מאילו – אין לו עליו אלא תרעומת"<sup class="footnote-marker">20</sup><i class="footnote">בבבלי עו ע"ב מצויה מקבילה ללא דברי רבי דוסה, וזו מחלוקת אמוראים האם נותן שכר מושלם (כל מה שהבטיח) או שכר כפועל בטל. גם הירושלמי (י ע"ד) הכיר את התוספתא אבל איננו מצטט אותה, ואולי זו הייתה המשנה לפניו.</i>.
התוספתא משרשרת את כל המקרים בעזרת "במה דברים אמורים". המקרה הראשון והאחרון זהים למשנה, ובאמצע מצבים שלא נדונו במשנה: מצב שבו העבודה של הפועלים הופסקה, מצב שבו טרם התחילה, ומצב שבו פוטרו באמצע העבודה. השרשור מלאכותי, שכן בין מקרים 4 ו-5 למשל אין כלל קשר של "במה דברים אמורים". מקרה 5 מדבר על מצב שבו בעל הבית פיטר את הפועלים באמצע ההסכם, ומצב שבו הפועלים התפטרו באמצע עבודה. סידור התוספתא נועד אפוא להרחיב את המשנה שעמדה כבר ערוכה לפני מחבר התוספתא.
מן הראוי לציין למקרה השלישי הקובע שידו של בעל הבית על התחתונה והוא איננו רשאי להפסיק את העבודה, אפילו אם בגלל כוח עליון אין לו בעצם עבודה לספק להם, ואם עשה כן נקנס, ואילו הפועלים רשאים לפרוש באמצע. מותר לו להטעות אותם, אך אין הוא יכול להכריחם לבצע את ההסכם, או לתבוע מהם פיצוי. בכך נוצר כאן יחס בלתי סימטרי בין בעל הבית (העשיר) לפועלים, ובניגוד למצופה יד בעל הבית על התחתונה גם כשהם מפרים את ההסכם. ההלכה עומדת כאן לימין החלשים אף על פי שאינם צודקים, זאת במקביל לדיני הונאה שהם לטובת החקלאי נגד התגר, וחוקי ריבית שהם לטובת הלווה נגד המלווה. במבוא פיתחנו רעיון זה.
הבבלי (עו ע"ב ואילך) מביא את התוספתא ומעמיד אותה במידה מסוימת כנגד המשנה. כתוצאה מכך מתפתחת סוגיה ארוכה, שאיננה עניין למסגרת הדיון שלנו<sup class="footnote-marker">21</sup><i class="footnote">פרידמן, פירוש, עמ' 159-101.</i>.

Mishnah 2

<small>עפ”י כתב יד קופמן</small>
<b>השוכר את האומנים וחזרו בהן ידן לתחתונה</b> – במשנה הקודמת דובר על מצב שאין תחליף לאומנים אלו ובעל הבית מפסיד. רק הברייתא בתוספתא העלתה את המקרה הפשוט שבעל הבית נאלץ לחזור בו, המקרה שחסר היה ברשימה שבתוספתא, והוא המקרה שהאומנים התחרטו ובעל הבית יכול להשיג בקלות פועלים במקומם. <b>ואם בעל הבית חזר בו ידו לתחתונה</b> – כמו ששנינו בתוספתא למשנה הקודמת,<b> וכל המשנה ידו לתחתונה וכל החוזר בו ידו לתחתונה</b> – מְשנה מתנאי ההסכם או חוזר בו מכל העבודה. משמעות המונח "ידו על התחתונה" שנויה במחלוקת בתוספתא שציטטנו בפירוש המשנה הקודמת. יד בעל הבית על התחתונה הוא שנותן להם שכר מלא על מה שעשו, ושכר על מה שמנע מהם לעשות; המחלוקתהיא האם נותן להם שכר מושלם כמו שהבטיח, או שכר בטלה, שהוא נמוך יותר (בבא קמא פ"ח מ"א). בתוספתא זו מחלוקת תנאים, והבאנו גם מחלוקת דומה של אמוראים בנושא. ברור שמבחינה הלכתית יש הבדל גדול בין המקרים במשניות השונות. במִשנה א הטעו זה את זה והפיצוי הוא שכר מינימלי (פועל בטל), ובמקרה השני אחד שינה ולכן עליו לפצות בשכר ראוי יותר.
לפי ההסבר הראשון בבבלי במשנה הראשונה מדובר בפועלים שהטעו זה את זה ולכן המשנה השנייה שונה לחלוטין.
לפי ההסבר השני גם במשנה הראשונה מדובר בכך שאחד הצדדים חזר בו, וכפשוטה משנתנו סותרת את קודמתה (במשנה הראשונה אין החזר כספי [אין אלא תרעומת] ובמשנתנו יד המשנה על התחתונה). ניתן לתרץ את המקרים בשיטת "הכא במאי עסקינן": משנה א עוסקת במצב שיש פועלים אחרים ולכן לא נגרם נזק של ממש בגלל ה"חזרה", ובמשנה ב מדובר במצב שכתוצאה מה"חזרה" נגרם נזק בעין. כך הסבירה התוספתא: "במי דברים אמורים בדבר שאינו אבד, אבל בדבר שהוא אבד שוכר עליהן או מטען. כיצד, אומר לו סלע פסקתי לך, הריני נותן לך שתים. הילך ושב ושכור ממקום אחר, בא ונוטל מזה ונותן לזה. במה דברים אמורים בזמן שפורק עליו במקום שאינו מוצא לשכור, אבל ראה חמרין ממשמשין ובאין ואמר לו צא ושכור אחד מאילו, אין לו עליו אלא תרעומת" (פ"ז ה"א). כך כנראה תירץ גם ההסבר השני בבבלי. בתוספתא מהלך כזה הגיוני, הוא מופיע במפורש כהגבלה ושוני מהמשנה הקודמת. אבל במשנתנו הסבר כזה קשה, שכן עיקר ההבדל בין המשניות אינו כתוב במשנה.
ניתן אפוא לקבל את הסבר הבבלי רק אם נבין שהמשנה תלויה בעריכת התוספתא וקיצרה אותה כך שנוסח המשנה בעצם סותר את עצמו. גם אם המשנה תלויה בתוספתא עדיין נוסח המשנה קשה.
כפי שכתבנו במבוא, לדעתנו נוסח המשנה במשנת נזיקין איננו זה שמוצג בתוספתא. עלינו להסביר אפוא שאכן המשניות סותרות, והתוספתא ניסתה לפשר ביניהן באותה שיטה תלמודית שתיקרא בעתיד (בתלמוד הבבלי) "הכא במאי עסקינן".
לפי הסברנו המשנה הראשונה עוסקת בהטעיית שכר ומשנתנו בחזרה, ולפיכך הן עוסקות במקרים שונים, ואם משנה א עוסקת בחזרה הרי שבאמת היא חולקת על משנה א.
כיצד מתבטאת ההלכה שיד האומנים על התחתונה? אולי שיכול שלא לשלם על מה שעשו, או להטעות אותם ולהבטיח שכר גבוה יותר, ולא לשלמו, או אולי אף לתבוע מהם פיצויים?
למרות המשנה הברורה המציגה שוויון בין בעל הבית לפועלים, בספרות האמוראים מצויות עמדות שונות. בירושלמי (יא ע"א): "רב אמר 'כי לי בני ישראל עבדים', אין ישראל קונין זה את זה. אמר רבי יוחנן עבד עברי היא מתניתא. על דעתיה דרב בין פועל בין בעל הבית יכול לחזור בו. על דעתיה דרבי יוחנן פועל יכול לחזור בו ולא בעל הבית". לפנינו מחלוקת הלכתית ומחלוקת דרשנית. המחלוקת ההלכתית היא האם האומן להתחרט, והמחלוקת הדרשנית היא האם הפסוק האוסר להתעמר בעבד מדבר על שכיר או על עבר עברי<sup class="footnote-marker">22</sup><i class="footnote">הדרשה שמדובר בשכיר ושכיר אסור לו להיות עבד, חריגה בדרשות חז"ל. בדרך כלל הדרשנים מסבים את הפסוק או לעבד עברי או לכלל ישראל, לגרים וכדומה. </i>. אם הפסוק מדבר על עבד הרי שהשכיר רשאי לחזור בו, וההלכה מגינה על החלש (לשכיר זכות שביתה, וכששבת פטור מהנזק שנגרם למעביד), ואם הפסוק עוסק בשכיר אזי השכיר איננו רשאי לחזור בו, וזו דעת המשנה שלנו (משנה ב). המחלוקת ההלכתית מנוסחת בצורה לא-משפטית. השאלה המשפטית היא: האם רשאי לחזור בו? אין בה דיון כמו במשנה, מה דינו של החוזר בו. הרי בפועל אי אפשר להכריח את בעל הבית לתת להם לעבוד, ואי אפשר לקשור בכוח את האומנים לעבודה שהבטיחו. על כן המשנה והתוספתא לא עסקו בשאלות העקרוניות אלא רק בשאלה מי חייב לפצות, ואיזה סוג תשלום חייב בעל הבית השוכר לתת. המחלוקת בירושלמי מעלה את השאלה העקרונית (האידיאית) ולא את התוצאות המעשיות ממנה. עם זאת ברור שמשנתנו קרובה יותר לדברי רבי יוחנן (שוויון בין הצדדים). התוספתא שציטטנו במשנה הקודמת מעניקה לאומנים יתרון מסוים על בעל הבית, אך רק בדברי רב באה לידי ביטוי מדיניות שהיום היינו רואים אותה כ"סוציאליסטית", המשמרת ביתר תקיפות את זכויות העובד.
בבבלי מוצע כיוון הפוך: "א. תני תנא קמיה דרב: נותן להם שכרן משלם. אמר ליה, חביבי אמר: אילו אנא הואי לא הוה יהיבנא להן אלא כפועל בטל, ואת אמרת נותן להם שכרן משלם! והא עלה קתני: אינו דומה הבא טעון להבא ריקן, עושה מלאכה ליושב ובטל! לא סיימוה קמיה. איכא דאמרי: סיימוה קמיה, ב. והכי קאמר: חביבי אמר: אי הואי אנא לא הוה יהיבנא ליה כלל, ואת אמרת כפועל בטל" (עו ע"ב). בסוגיה זו קיים גם חילוף נוסח, אך לא נדון בו<sup class="footnote-marker">23</sup><i class="footnote">פרידמן, פירוש, עמ' 122.</i>.
לפי הנוסח שלנו התנא במשנה עסק כנראה במקרה שהמעביד חוזר בו, נותן לו שכרו משלם (מושלם – כלומר את השכר המלא). רב מציע שייתן רק שכר כפועל בטל. אם כן לדעת האמוראים הגרסה במשנה שלנו מוטעית ובעל הבית חייב לשלם רק תשלום חלקי (כפועל בטל), או אפילו לא לשלם כלל. הדיון טכני, אבל התוצאה החברתית ברורה. שתי המשניות מציגות כפשוטן וכנוסחתן אצלנו שוויון פורמלי בין המעביד לשכיר. אמוראי ארץ ישראל מציעים מדיניות המקילה על השוכר בטענה שיש לו זכויות יתר. הוא אומנם התחייב לעבודה, אך איננו חייב לעמוד בהתחייבותו. רק לעבד אסור להתחרט, ולא לבן חורין. הבבלי מציע מדיניות הפוכה שבה למעביד זכויות יתר<sup class="footnote-marker">24</sup><i class="footnote">וכן בבבלי עז ע"א: " 'ונותן להם שכרן משלם'. אמאי? וליתיב להו כפועל בטל! כי קאמר רבא באכלושי דמחוזא, דאי לא עבדי חלשי". אם כן בדרך כלל אפילו אם בעל הבית שינה (במקרה הספציפי שעליו מדובר שם) נותן לו שכרו כפועל בטל. אבל במקרה שלנו מדובר במקרה מיוחד שבו הפועלים נזקקים, ואם לא יקבלו "שכרן משלם" ייפגעו מאוד. זה מקרה נדיר למדי בבבלי, מקרה שבו בעל הבית צריך להתחשב במצבו האישי של הפועל. כלומר ההלכה עצמה איננה רואה בפועל דמות חלשה שצריך לסייע לה, אך אם מדובר בפועל נזקק יש להפעיל את מידת הרחמים. זו דוגמה נדירה לעירוב בין דין לרחמים, גילוי של התחשבות יוצאת דופן במצבו של החלש. במבוא למסכת נזיקין עסקנו בעירוב ובחדירה של גישה מוסרית-חברתית לתוך מערכת ההלכה. </i>.
מדיניות זו של יתרון המעביד מופיעה גם באחד המעשים בהמשך הבבלי שם. מן הראוי להעיר שסוגיית הבבלי, כמות שהיא לפנינו, איננה הנוסח היחיד. יש בה נוסחאות אחרות, ולא נרחיב בכך<sup class="footnote-marker">25</sup><i class="footnote">פרידמן, פירוש, עמ' 66-58. </i>. במקביל מופיעה בתלמוד הבבלי גם האמירה שאנו מכנים אותה "סוציאליסטית": "והאמר רב: פועל יכול לחזור בו אפילו בחצי היום! וכי תימא: שאני ליה לרבי דוסא בין שכירות לקבלנות, ומי שאני ליה? והתניא: השוכר את הפועל, ולחצי היום שמע שמת לו מת או שאחזתו חמה, אם שכיר הוא נותן לו שכרו..." (עז ע"א). רב נוקט עמדה של יתרון לפועל השכיר, והבבלי מנסה לתרץ תירוץ הרמוני שכמובן מעקר את החידוש מגישתו החברתית.
מיהו "כל המְשנה"? על כך משיבות המשניות להלן. בתוספתא מובאות גם כמה דוגמאות בעלות מגמה שונה: "1. השוכר את הספינה ופירקה עליו באמצע הנמיל, אין לו עליו אלא תרעומת. 2. השוכר את הפועל ומת לו מת, או שאחזתו חמה, הרי אילו שמין לו. כיצד שמין לו? אם היה שכיר חודש נותנין לו לפי שכירותו. קבלן נותנין לו לפי קבלנותו. השוכר את הפועל להביא שליחות ממקום למקום, והלך ולא הביא, נותן לו שכרו משלם" (פ"ז ה"ב-ה"ג). המקרה הראשון הוא מצב של דבר שאינו אבד אך יש בו נזק גדול. הספינה כבר טעונה, ועתה בעל הספינה פורק את הסחורה ומשאיר לבעל הבית לדאוג לעצמו לספינה אחרת. בשביל בעל הבית מקרה כזה איננו כסתם פועל המתחרט בבוקר וניתן למצוא לו מחליף. עליו לטרוח למצוא ספינה הולמת, ואף על פי כן המְשנה אין ידו על התחתונה. המקרה השני הוא הפסקת עבודה מאונס של הפועל, ובעל הבית משלם לו "שכרו מושלם", כרבי דוסא בתוספתא (פ"ז ה"א) שציטטנו בפירוש המשנה הקודמת. מפתיע עוד יותר המקרה של שליח שעשה את המאמץ אך לא מילא את השליחות, ואף על פי כן בעל הבית צריך לשלם את שכרו "מושלם". ההלכה הראשונה חולקת על משנתנו וקובעת שהמשנה אין ידו על התחתונה, וההלכה השנייה מרחיבה את גישתו של רבי דוסא בהלכה א, מרחיבה עד כדי קיצוניות.
כמו כן: "3. השוכר את הפועל להביא קנים ודוקרנים לכרם, והלך ולא הביא, נותן לו שכר משלם. 4. השוכר את הפועל להביא ענבים ותפוחים ודרמסקנות לחולה, והלך ומצאו שמת, או שהבריא, לא יאמר לו טול מה שהבאת בשכרך, אלא נותן לו שכרו משלם" (תוס', פ"ז ה"ד). מקרה 3 הוא כמקרה 2 לעיל, והמקרה הרביעי הוא יחסית פשוט וברור. אומנם בעל הבית אינו צריך את מה שעשה הפועל, אבל הפועל מצידו עשה את שליחותו כהלכה, וברור שיש לשלם לו.
המשנה מדברת על רק על שני מצבים – משלם או אינו משלם. בתלמודים עולה הצעה גם של תשלום חלקי, וכמה ניסוחים לה:
<u>פועל בטל</u> (לעיל פ"ב מ"ט) – כפשוטו זה שכר מינימלי. בבבלי עולה הצעה: "בטל של אותה מלאכה", שהוא שכר הצמוד לכושר התעסוקה והרווחיות של היחיד (לעיל לא ע"ב ומקבילות רבות)<sup class="footnote-marker">26</sup><i class="footnote">בעל הלכות גדולות (סימן מה, הלכות ריבית, עמ' תצא): "ויהיב להו כפועל בטל, פירושא פלגו אגרא". זו הערכה של פוסק הנכונה לזמנו ולמקומו בדבר הדירוג בין המשכורות השונות. אין להערכה זו בסיס בגמרא או במשנה, ואיננו יודעים איזו תקופה היא משקפת. </i>. לעיל ציטטנו את דיון הבבלי בנושא.
כאמור, לפי הנוסח שלנו התנא במשנה עסק כנראה במקרה שהמעביד חוזר בו, נותן לו שכרו משלם (מושלם – כלומר את השכר המלא). רב מציע שייתן רק שכר כפועל בטל, ולפי הנוסח השני המצב הפוך: לדעת רב המעביד אינו צריך לשלם כלל (ראו לעיל). במהלך הדיון בירושלמי בקשר למקרה מסוים עולה הצעה אחרת:
נותן להן שכר הליכה וחזירה, ולא דומה הבא טעון לבא ריקן, עושה מלאכה ליושב ובטל, היושב בצל ליושב בחמה (פ"ו ה"א, י ע"ד). כל אלה גוונים של שכר בטלה. נציין עוד שבדרך כלל ההליכה למקום העבודה היא על חשבון זמנו של הפועל (ראו פירושנו להלן פ"ז מ"א), ואם העובדים לא יכלו לבצע את עבודתם בעל הבית נותן להם גם שכר הליכה, אבל לא "שכר משלם" (מושלם).
כל התשלומים החלקיים הללו הם במידה שבעל הבית חזר בו וידו על התחתונה. אין במשנה פירוט כיצד מתבטא המצב שבו ידם של העובדים על התחתונה, האם כמו במשנה א שוכר עליהם או מטען, או שמא הם חייבים לשלם את הנזק שגרמו לו. דיונים על כך יש בתלמוד הבבלי למשנה הקודמת (עח ע"א).

Mishnah 3

<small>עפ”י כתב יד קופמן</small>
בסדר הבבות במשנה חלו שינויים רבים, אך אין בהם שינוי בהלכה עצמה<sup class="footnote-marker">27</sup><i class="footnote">פרידמן, פירוש, עמ' 131, 152-145. </i>. השינוי בסדר הוביל כמובן לחילופי נוסח בסוגיית הבבלי, אך עדיין כל הפרשנים שותפים לאותו היגיון הלכתי.
<b>השוכר את החמור להוליכה בהר והוליכה בבקעה בבקעה והוליכה בהר</b> – תוואי הדרך השתנה, <b>אפילו זה עשרת מילים וזו עשרת מילים</b> – המרחק לא השתנה,<b> ומיתה חייב</b> – בעל הבית שינה את התנאים ולכן ידו על התחתונה, ומשלם את מות הבהמה. זו דוגמה נוספת לכלל ש"המשנה ידו לתחתונה" (או "על התחתונה"). הביטוי "חייב" הוא עקרוני ומשמעו שהמְשנה (השוכר) חייב, אך כמו במשניות הקודמות לא נאמר במה המשנה חייב. מסתבר שהשוכר צריך לשלם את דמי החמור שמת, זאת מתוך אחת משתי סיבות: א. ההנחה היא שהחמור מת (מתה) מחמת השינוי, או לפחות שאולי הוא מת מחמת השינוי; ב. עצם השינוי הופך את השוכר לפושע או לגזלן. ברם למעשה ניתן לפרש את המשנה גם שהשוכר חייב בתשלום חלקי. או אולי חייב פירושו שהמשכיר חייב להעמיד לו חמור אחר, משום שהשינוי איננו משמעותי: "1. השוכר את החמור והבריקה או נשתטתה, אינו חייב להעמיד לו חמור. מתה או שנטלתה אנגריא, חייב להעמיד לו חמור. 2. רבי שמעון בן אלעזר אומר אם כדרך הליכתה נוטלה<sup class="footnote-marker">28</sup><i class="footnote">כלומר גבאי האנגריה הלכו בדרך ותפסו מי שנפל במקרה לידם. כדרך הליכתה – שאם הלך במסלול שנקבע בהסכם ההשכרה המשכיר פטור, שהרי זה אונס מובהק; שלא כדרך הליכתה – ששינוי המסלול גרם לתפיסה או שהגבאים הלכו לבית פלוני על מנת להחרים את בהמתו. הביטוי מאפשר שלל פירושים, ראו פרידמן, פירוש, עמ' 169-164. אנו שואלים את עצמנו האם העורך התכוון למקרה מסוים ואנו איננו מבינים את דעתו, או שמא בכוונה השאיר העורך את תיאור המקרה עמום. </i>, אינו חייב להעמיד לו חמור. אם שלא כדרך הליכתה נוטלה, חייב להעמיד לו חמור. וכן היה רבי שמעון בן לעזר אומר, האומר לחבירו שכור לי חמורך וארכב עליו מיכן ועד מקום פלני, הבריקה או נשתטה, חייב להעמיד לו חמור. חמורך <u>זו</u>, אפילו מתה אפילו נטלתו אנגריא חייב להעמיד לו חמור" (תוס', פ"ז ה"ז). בתוספתא מוצגים כל המקרים חוץ מהרישא של המשנה, ובכולם הנושא הוא האם המשכיר חייב להעמיד לו חמור אחר.
אם כן שתי אפשרויות לפירוש המשנה:
א. חייב – השוכר ששינה.
ב. חייב – המשכיר להעמיד לרשות השוכר חמור אחר, משום שהשינוי איננו משמעותי.
להלן נחזור לבירור שתי הפרשנויות. אבל כבר בשלב זה חשוב להציע, שתהא כוונת המשנה אשר תהא, המילים הסתומות מעידות על כוונת העורך להישאר ברובד העקרוני. המְשנה שינוי משמעותי חייב. האם המקרה הנדון הוא שינוי משמעותי – זו כבר שאלה מעשית, ועורך המִשנה חפץ להישאר ברובד העקרוני. בשלב זה האפשרות שהעורך לא רצה להחליט בשאלה המעשית ובכוונה עמעם את העיקרון היא בעצם הצעה <u>שלישית</u> לפירוש המשנה.
<b>שכר את החמור והיבריקה</b> – חלתה במחלה שבה עור הבהמה מבריק מזיעה, וכנראה הבהמה מתה מכך (ממאמץ).בירושלמי (יא ע"א) מתורגם "דבזק", ובבבלי (עח ע"ב): "מאי והבריקה? הכא תרגימו נהוריתא, רבא אמר: אבזקת. ההוא דאמר להו: אבזקת במילתא דמלכא...". "מילתא דמלכא" (דבר של המלך) הוא פירוש שנכנס לטקסט ואיננו מגוף הגמרא<sup class="footnote-marker">29</sup><i class="footnote">ואכן המילים אינן בכתב יד פירנצי, כתב יד וטיקן 115 וכתב יד וטיקן 116.</i>. "נהוריתא" פירושה "רואה", בסגי נהור. כלומר הפרה או החמור התעוורו, וברור שאין לתנאי השטח השפעה על כך. "אבזקת" פירושו שהתפזר לעיניה חול, כלומר אותה תופעה, אך יש מקום לטענה שתנאי השטח גרמו לכך. ההסבר אבזקת = מילתא דמלכא איננו בהשראת הפרט הבא, "נתפסה לאנגריה", אלא היא רמז למעשה כלשהו שבו הופיעה המילה "אבזקת" במשמעות של קלקול<sup class="footnote-marker">30</sup><i class="footnote">המילים רומזות למעשה עממי שפרידמן בבקיאותו ובחוכמתו הצליח לשחזר. ראו פרידמן, פירוש, עמ' 152-150.</i>. אולי הכוונה שהברק פגע בעיניה, וברק הוא בזק: "כמראה הבזק" (יחזקאל א יד), והפרה התעוורה מעודף אור. בהמה עיוורת עדיין יכולה לשמש לטחינת קמח, אך לא להובלת משאות בדרכים<sup class="footnote-marker">31</sup><i class="footnote">ראו פירוש הרמב"ם למשנתנו ורש"י לבכורות לח ע"ב.</i>.
<b>או שנישאת</b> [<b>ב</b>]<b>אינגרייא</b> – "אנגריה" היא מונח רומי למס עובד. זכותו של השלטון להפקיע בהמות עבודה, כלים, או אף אנשים ולהטיל עליהם לבצע משימות עבודה מזדמנות. המקרה הידוע ביותר בהיסטוריה הוא של שמעון איש קיריני, שהרומאים הטילו עליו לשאת צלב של הנדון למוות<sup class="footnote-marker">32</sup><i class="footnote">מתי כז 32; מרקוס טו 21; לוקס כג 26, וכן: "האונס אותך באנגריא ללוות מיל אחד..." (מתי ה 41).</i>. אנגריה הוטלה כדי להעביר משאות, לסלול דרכים וכן הלאה.
<b>אנגריה</b>
מעיקרו של דבר האנגריה הייתה לצורכי הדואר הממלכתי. כלומר הבהמה נתפסה וביצעה את אחד מקווי הדואר, בדרך כלל בנתיב קבוע למדי. ברם העדויות שבידינו מעידות כי מס מקרי זה הורחב לכל חובת עבודה על בהמה או על אדם, ולעיתים על יישוב שלם שהוטל עליו לבנות דרך, או להעביר מצרכים. בירושלמי (יא ע"ג) יש הבחנה בין מקרה שניתן "לפשר" למקרה שהדבר אינו ניתן. "לפשר" משמעו להמיר את מס העבודה בתשלום ישיר או בשוחד. האנגריה נתפסה כ"מכת מדינה", ובדרך כלל היא גוברת על ההסכמים הפרטיים. כלומר בנטל המס נושא מי שנתפס, ואין הוא יכול לגלגלו על בעל הבהמה. כך למשל מספר רבי זירא: "אמר רבי זעירא אנא תכפית גאולה לתפילה ואיתצדית באנגריא, מובלא הדס לפלטין. אמרו ליה רבי רבו היא? אית בני אינש יהבין פריטין מחכים פלטין" (ירו', ברכות פ"א ה"א, ב ע"ד). רבי זירא מתלונן שאף על פי שהתפלל לאחר קריאת שמע (המסתיימת בברכת הגאולה) נתפס לאנגריה, ועליו היה להפסיק בתפילה ולהוביל הדסים לארמון או לכיכר העיר (פלטין). רבי טוען: רבותא היא? יש בני אדם שבכוונה מחכים להזדמנות כזאת כדי לראות את הארמון. רבי זירא מתלונן שקיום ההלכה גרם לו נזק, ורבי מעיר שהנזק איננו חמור, אלא להפך, הוא בבחינת פרס. דברי רבי הם הומוריסטיים; הובלה בכפייה היא תמיד נזק.
כמו כן: "רבי אבונא זעירא חמנוניה פרי חורי חמרא בשובתא. רבי יונה ורבי יוסה הורון מפי לארסקינס בשובתא" (ירו', שביעית פ"ד ה"ב, לה ע"א – רבי אבונא הקטן ראוהו מוביל חמורים בשבת. רבי יונה ורבי יוסי הורו לאפות פת לארסקינוס בשבת). ארסקינוס זה היה קצין רומי בכיר שכפה חובת אכסניה על תושבי ציפורי בשבת. מקובל להניח שזה היה במסגרת מרד גלוס (353-351), והמפקד הרומי לא רצה לכפות עבירות אלא "רק" לספק מזון לחיילותיו בשבת.
מילה מקבילה לאנגריה היא תשחורת, כפי שפירשנוה באבות פ"ג מי"ב<sup class="footnote-marker">33</sup><i class="footnote">רוב המפרשים מבינים שבתשחורת הכוונה לצעירים, שהם שחורי ראש. בפירושנו הראינו שפירוש זה איננו מתאים לכל המובאות של המילה.</i>, ועל כך מסופר באיכה רבה (בובר, א א):
מעשה באשה אחת שהיתה בשכנותו של רבן גמליאל, והיה לה בן, תשחורת ומת. והיתה בוכה בלילות, והיה רבן גמליאל שומע קולה ונזכר חרבן הבית, והיה בוכה עד שנשרו ריסי עיניו. וכיון שהרגישו תלמידיו, עמדו ופינוה משכנותו. בנה של מסכנה זו נתפס בתשחורת ונפטר במהלך העבודה. בדומה לו: "מעשה באדם אחד שהיה לו בן תשחורת ומת, והיה בוכה עד שראה נפשו קרובה לצאת..." (איכה רבה בובר, ב יא). בתנא דבי אליהו מסופר: "פעם אחת הייתי מהלך בכרך גדול שבעולם, והייתה שם תשחורת, ותפסוני והכניסוני בבית המלך" (תנא דבי אליהו רבה, א, עמ' 5). אם כן תשחורת היא עבודת אנגריה, והרי זה פירוש בעל מסכת דרך ארץ: "הוי קל לראש ונוח לתשחורת... הוי קל לראש, זו המלכות; ונוח לתשחורת, אנגריא" (פ"ד ה"ח). הוא מפרש קל – לרָשות, כלומר לשלטון, בתוספת ל' שהיא מופיעה גם בעדי הנוסח למשנת אבות פ"ג מי"ב. פירוש זה הולם גם את מדרש איכה רבה ומקבילותיו. הבן נתפס לעבודת מלכות ומת.
אנגריה או ליטורגיה הן מטלה של חובת עבודה על אדם הנתפס בצורה אקראית, או כמס מסודר. על בני הקהילה הטילו השלטונות לבנות כבישים או לקבל פני פקיד רומי בכיר. את משנת אבות יש לפרש אפוא ששני ההיגדים של רבי ישמעאל, "הוי קל לראש (במשמעות קל לרשות) ונח לתשחרת" (פ"ג מי"ב), הם ביחס לשלטונות. אם השלטון תופס אותך לעבודות אנגריההתייחס לכך בקלות (קלות ראש, או קלות לראשות), קבל זאת בהבנה ואל תנסה להתנגד.
בדרך זו מפרש בעל הערוך בשם רבנו גרשום מאור הגולה ומפנה לבבלי: "במה דברים אמורים – שאמרו עדים בפנינו מנה לו, אבל אמרו עדים בפנינו הודה לו – לא, כדרב כהנא, דאמר: אי לאו דאודי ליה, הוה ממטי ליה לדידיה ולחמריה לשחוור" (בבא בתרא מז ע"ב)<sup class="footnote-marker">34</sup><i class="footnote">ערוך השלם, כרך ח, עמ' 58.</i>. הוא מפנה גם לתרגום אונקלוס לפסוק "לא חמור אחד מהם נשאתי" (במדבר טז טו): "לא חמרא דחד מנהון שחרית"<sup class="footnote-marker">35</sup><i class="footnote">רוב המפרשים לבבא בתרא לא הסבירו את המילה, להוציא את המיוחס לרשב"ם שהפנה לתרגום אונקלוס.</i>. לדעת ערוך השלם המילה היא ממוצא בבלי, שחרן או שחוור. התרגום מופיע גם בתרגום יונתן המבטא את הארמית הארץ-ישראלית. כן יש לפרש את המשפט במדרש ספרי דברים: "עד הנהר הגדול נהר פרת, מלמד שרובו ותקפו כנגד ארץ ישראל, משל הדיוט אומר עבד מלך מלך הדבק לשחוָר וישתחן לך" (פיסקא ו, עמ' 15<sup class="footnote-marker">36</sup><i class="footnote">כבר פינקלשטיין בפירושו למסכת אבות מפנה לכתב יד מדרש הגדול: "ידבק לשחור", אבל בשני כתבי יד (ברלין 328 וכ"י אפטוביצר) הנוסח הוא "הדבק לשחוור". כן מצוטט המשל פעמים מספר בילקוט שמעוני (בראשית כא; דברים תתא; יהושע ד). בעל כ"י ניו יורק 2392 השמיט את המשפט הקשה, ראו כהנא, קטעי מדרשים, על אתר.</i>). אם כן השחוור הוא פקיד של המלך, ואנו יכולים לדייק יותר ולומר שהוא פקיד הממונה על גביית מס, ובעיקר מס אדם לפי ההקשר של איכה רבה. כמו כן: " 'משתה מלכות' אמר רבי יצחק לפי שהיתה נשאת להדין שחוור" (ילקוט שמעוני לאסתר, תתרמט<sup class="footnote-marker">37</sup><i class="footnote">במדרש פנים אחרות על אותו פסוק: "גם ושתי המלכה עשתה משתה נשים בית המלכות. א"ר יצחק שהיתה מוסכת להדין שחור", כלומר הייתה מוזגת לאותו "שחוור", המלך. הדרשן התקשה במילה ותיקן "נישאת" ל"מוסכת". בספרי דאגדתא על מגילת אסתר (מדרש אבא גוריון): "גם ושתי המלכה עשתה משתה נשים בית המלכות. אמר רבי יצחק שהיתה מוזגת להם יין שחור". קשה שלא לחשוד שגם כאן הנוסח היה "השחוור" שלנו שהפך ל"שחור", והדרשן היצירתי הפכו ליין שחור. מכל מקום, הדרשן המקורי התבסס על משחק המילים אחשורוש – שחוור.</i>). כאן השחוור הוא המלך עצמו. אם כן אפוא, "תשחורת" הוא הכינוי לפקיד מסוים העוסק באנגריה, החרמת בהמות או גיוס אנשים בכוח, או שכך נקרא המס עצמו, או המלכות כולה וגזרותיה, והצורה "תשחורת" נגזרה כדי לרמוז על היותה של המלכות שחורה משחור.
כמו כן: "מפני מה נענש אסא? מפני שעשה אנגריא בתלמידי חכמים, שנאמר (מלכים א טו): והמלך אסא השמיע את כל יהודה. אין נקי – מאי אין נקי? אמר רב יהודה אמר רב: אפילו חתן מחדרו וכלה מחופתה" (בבלי, סוטה י ע"א). אם כן אנגריה איננו שחרור ממס, ואסא אינו נענש על שגבה כספים מתלמידי חכמים אלא משום שדרש מחכמים מס עובד. כך גם במקורות נוספים. להלן נצטט הבחנות שנאמרו בתלמוד הבבלי (אנגריה חוזרת לעומת אנגריה שאינה חוזרת וכו').
<b>אומר לו הרי שלך לפניך</b> – השוכר אומר למשכיר "הרי שלך", קח את הבהמה במקום ובמצב שבו היא נמצאת. באנגריה הבהמה תובל למקום מרוחק, ואם בעל הבית ילך עימה יוכל אולי לקבלה בחזרה. השוכר לא שינה מתנאי העסקה והפגם בבהמה הוא אונס, השוכר פטור וכאילו השיב את הבהמה. כך פירשו רוב המפרשים, ונצרכו להדגיש זאת כדי לדחות את ההסבר החילופי שנביא להלן<sup class="footnote-marker">38</sup><i class="footnote">פרידמן, פירוש, עמ' 153. המפרשים פירשו כך בעקבות הסבר הסתמא של הגמרא בעח ע"ב, לדעת רבי מאיר שכל המְשנה מדעת בעל הבית נקרא גזלן. אנו נראה שלמרות דברי הגמרא עדיף להסביר את המִשנה בדרך שונה. </i>.
גם במקרה זה לא ברור מי אומר למי, ומה הנושא. האם "אומר לו" הוא המשכיר, וכוונת המשנה שהמשכיר אינו חייב להעמיד לשוכר בהמה אחרת, שכן המשכיר אומר "הרי שלך לפניך", הבהמה שלך ואתה רשאי להשתמש בה, או אולי השוכר אומר למשכיר "הרי שלך לפניך", והשוכר אינו אשם בתקלה, לכן אין הוא חייב בפיצוי למשכיר על התקלה.
עורך התוספתא ניסח ברור יותר את הדברים: "1. השוכר את החמור והבריקה או נשתטתה, אינו חייב להעמיד לו חמור. מתה או שנטלתה אנגריא, חייב להעמיד לו חמור. 2. רבי שמעון בן אלעזר אומר, אם כדרך הליכתה נוטלה, אינו חייב להעמיד לו חמור. אם שלא כדרך הליכתה נוטלה, חייב להעמיד לו חמור. 3. וכן היה רבי שמעון בן לעזר אומר, האומר לחבירו שכור לי חמורך וארכב עליו מיכן ועד מקום פלני, הבריקה או נשתטה, חייב להעמיד לו חמור. 'חמורך זו', אפילו מתה אפילו נטלתו אנגריא, חייב להעמיד לו חמור" (פ"ז ה"ז).רבי שמעון בן אלעזר (3-2) מגביל מעט את ההלכה שבמשנה. התוספתא מקבילה אפוא למשנה ואיננה תלויה בה אלא מפרשת אותה סביב השאלה האם השוכר חייב / אינו חייב להעמיד בהמה אחרת. כפי שנראה להלן רגליים לדבר שבעל התוספתא פירש נכון את המשנה, ומדובר באמת בשאלה האם חייב להעמיד לו חמור אחר, ולא בתשלום של השוכר למשכיר.
במקבילות משפט זה מופיע כטענה (קביעה) של בעל הנכס (במקרה שלנו המשכיר) כלפי השוכר: "המשכיר בית לחבירו ונתנגע, אומר לו הרי שלך לפני" (תוס', פ"ח ה"ל)<sup class="footnote-marker">39</sup><i class="footnote">כך מעיר פרידמן, פירוש, עמ' 153.</i>. האומר הוא כמובן בעל הנכס, ברם המשפט הזה מופיע גם כמשפט של המחזיק הנאמר לבעל הנכס, כגון "גזל בהמה והזקינה, עבדים והזקינו, משלם כשעת הגזלה. רבי מאיר אומר, בעבדים אומר לו הרי שלך לפניך" (משנה, בבא קמא פ"ט מ"ב), וכן "הגוזל שדה מחבירו ונטלוהו מסיקין<sup class="footnote-marker">40</sup><i class="footnote">להחרמת קרקע על ידי השלטונות ראו פירושנו לגיטין פ"ה מ"ה.</i>, אם מכת מדינה היא אומר לו הרי שלך לפניך, ואם מחמת הגזלן חייב להעמיד לו שדה אחר. שטפה נהר אומר לו הרי שלך לפניך" (שם פ"י מ"ה), וגם "הגוזל את השדה ונטלה אנס, יאמר לו הרי שלך לפניך" (תוס', בבא קמא פ"י ה"ל).
אם כן הלשון "הרי שלך לפניך" עשויה להיות טענת המחזיק או טענת בעל הבית, תלוי במקרה. אגב אורחא אנו שומעים שאפילו אם המשָנֶה נחשב לגזלן, הרי אנגריה או אונס מאפשרים עדיין לגזלן שלא לשלם לבעל הבית אלא לומר לו "הרי שלך לפניך", והרי זה בניגוד למשנתנו.
גם רבי מאיר לא חלק על כך, וכל המחלוקת היא האם משלם כשעת הגזלה או כשעת ההחזרה.
עוד בתוספתא הבדל בין הבריקה לאנגריה, ובכך היא חולקת על המשנה. הבבלי מעלה את השאלה האם חמור שהופקע לצורכי אנגריה חוזר לבעליו או אינו חוזר; מן הסתם היו מקרים כאלה וכאלה (בבלי, עח ע"ב)<sup class="footnote-marker">41</sup><i class="footnote">לפי הנוהל הרומי בהמה שהוחרמה לאנגריה תמיד חוזרת לבעליה, אך לא תמיד במצב סביר. אם מתה לא תושב, וגם אם נלקחה למקום רחוק לא תמיד אפשרו לבעלים ללוות אותה. עוד אפשר להציע ש"חוזרת" הוא שמסלולה קבוע הלוך וחזור (פרידמן, פירוש, עמ' 158-156). יש להניח שהאמוראים שיקפו בדבריהם את הנוהג הפרסי ולא את העולם הרומי. כאמור לעיל האנגריה במקורה מדברת על הספקת בהמות לשירות ההובלות הממלכתי, ואכן גם הירושלמי מדבר על אנגריה מכאן (קיסרי) ללוד (יא ע"ג), אבל בפועל חובת האגריה הוטלה במקרים רבים גם שלא בזיקה לחוק הרומי המוגבל. </i>.
<b>מיתה או נשברה</b> – מחמת אונס או סתם מתה לפתע,<b> חייב</b> – המשכיר,<b> להעמיד לו חמור</b> – שכן הוא התחייב להעמיד חמור, והוא חייב לעמוד בהתחייבותו למרות האונס שאירע למשכיר.
כפי שהסברנו, הבבא "הבריקה..." איננה תלויה ברישא. אין מדובר בכך שהשוכר שינה את הדרך, אלא בנושא עצמאי. לפירוש כזה יתרון בכך שהוא מונע הסתבכות סביב השאלה מה בין ה"מתה" של הרישא ל"מתה" של הבבא השנייה.
<b>השוכר את החמור להוליכה בהר והוליכה בבקעה אם החליקה פטור</b> – בבקעה הדרך קלה יותר, לכן אם החליקה בבקעה קל וחומר שהייתה מחליקה בדרך הררית. הכלל הוא אפוא שכל המשנה והנזק נגרם בגלל השינוי (או שניתן לתלותו בשינוי) המְשנה חייב. בכך המשנה חוזרת בה מהכלל ברישא. לא כל המשנה ידו על התחתונה, אלא רק במקרים מסוימים יד המשנה על התחתונה. להלן נעסוק בסתירה חלקית זו. <b>ואם הוחמה חייב</b> – בבקעה חם יותר והאוויר פחות מאוורר. מוות בבקעה הוא באשמת השינוי בתוואי. המשנה גרם לנזק, וידו על התחתונה.<b> בבקעה והוליכה בהר אם החליקה חייב</b> – העלייה (ליתר דיוק הירידה) גרמה להחלקה,<b> ואם הוחמה פטור</b> – שבהר האוויר מאוורר יותר, <b>ואם מחמת המעלה חייב</b> – המשנה איננה מתעלמת מכך שעלייה קשה יותר מהליכה במישור. איננו יודעים האם ירדו חז"ל לניתוח המאמץ של החמור, או שבתחושתם עלייה הררית קשה יותר מהליכה במישור, על כל פנים האשמה במות החמור נעוצה, אולי, בעלייה (בשינוי), ולכן המשנה חייב.
בתוספתא מובאת סדרה ארוכה של שינויים דומים. נביא אותם בסוף המשנה הבאה. נסתפק כאן במקבילה אחת: "השוכר את הפועל ונזדמן לו אנגריא, לא יאמר לו הרי זה לפניך, אלא נותן לו שכרו במה שעשה" (פ"ז ה"ח). ניתן לפרש את המשפט בשתי צורות: א. אם שכר פועל ונתחייב השוכר באנגריה אין השוכר רשאי להעמיס את האנגריה על הפועל. ב. אם נתפס הפועל, בעל הבית צריך לשלם לו את שכרו, אף על פי שלא עבד מאומה בשבילו. בשתי דרכי הפרשנות ניכר יחס מועדף לפועל, והאנגריה היא על חשבון בעל הבית ולא על חשבון הפועל. הברייתא מצטרפת אפוא למשניות הדורשות יחס מועדף למי שחכמים מגדירים אותו כחלש. זאת בניגוד למשנה ב ששידרה מסר של שוויון בין האומנים לבעל הבית.
אגב תוספתא זו אנו מבינים שביחס ל"נטילה באנגריה" יש אכן מחלוקת תנאים הבאה לביטוי בהבדל בין המשנה לתוספתא. בירושלמי מוצגת במפורש מחלוקת בנושא (ה"ג, יא ע"א).
הבבלי שואל מה בין הרישא לסיפא. הקושי הראשוני הוא לברר למה התכוון הבבלי במילים "רישא" ו"סיפא". אם השאלה היא בין "הבריקה..." ל"החליקה..." הרי השאלה איננה שאלה, התשובה נמצאת בגוף המשנה, וברור שבמקרה של "החליקה" יש מקום לטענה שהשינוי גרם למוות. אלא יש לומר שהסתירה היא בין הרישא "להוליכה בהר..." לבין הסיפא "החליקה...". אין אלו אותם מקרים, כפי שהסברנו, אבל בשניהם צריך היה להיות עיקרון דומה, ובשניהם צריכה הייתה המשנה לפרש שיש לברר האם השינוי גרם למוות. כמובן אם הרישא עוסקת בחובתו של השוכר לפצות היה הבבלי יכול לתרץ שיש הבדל בין חובת השוכר לחובת המשכיר, ומכאן שהרישא עוסקת באותו נושא כמו הסיפא (חובת המשכיר להעמיד חמור אחר). על כל פנים זו דעת הבבלי.
הבבלי מתרץ את הקושיה (מה ההבדל בין הרישא לסיפא) בארבעה תירוצים, שהם למעשה שניים בלבד. האחד בשיטת "הכא במאי עסקינן", שהרישא מדברת על מקרה שהשינוי איננו מהותי והסיפא כשיש שינוי מהותי. התירוץ השני הוא שאכן יש מחלוקת בין הרישא לסיפא, והרישא היא שיטת רבי מאיר. המשך הסוגיה מנסה למצוא מקור אחר לשיטת רבי מאיר<sup class="footnote-marker">42</sup><i class="footnote">הבבלי מקשר את משנתנו למשנה לעיל שעסקה באומן הגורם נזק לכלי במהלך העבודה (בבא קמא פ"ט מ"ד). קשה להבין מדוע לא הובאה משנת בבא קמא פ"ט מ"ב שבה רבי מאיר מדבר על גזלן, ואומר לו הגזלן "הרי שלך לפניך".</i>, ובמהלך הדיון נראה שהבבלי הבין שגם הרישא עוסקת בחובת השוכר לשלם פיצוי על החמור, משום שהוא כגזלן<sup class="footnote-marker">43</sup><i class="footnote">הסבר זה הוא של הסתמא של הגמרא, ואינו מגוף דברי רבי יוחנן. בשלב זה הגמרא סבורה כבר שהרישא ("להוליכה בהר...") עוסקת בפיצוי של השוכר למשכיר על השינוי. </i>. בירושלמי מצוי רק ההסבר הראשון (בירושלמי ובבבלי הוא מתפצל לשלושה הסברי משנֶה). אם נניח שהתלמודים הבינו כבר שברישא מקרה שונה מזה שבסיפא, יתקבלו תירוצים טובים והגיוניים ולא הסברים דחוקים בשיטת "הכא במאי עסקינן"<sup class="footnote-marker">44</sup><i class="footnote">פרידמן, פירוש, עמ' 144-133.</i>.

Mishnah 4

<small>עפ”י כתב יד קופמן</small>
<b>השוכר את הפרה לחרוש בהר וחרש בבקעה</b> – בהר אדמת טרשים והחריש קשה יותר,<b> ונשבר הקנקן</b> – הקנקן הוא חלק מהמחרשה, ולפי ההקשר הוא אמור להיות ידית העץ המחברת את המחרשה לעבותות שבהם המחרשה קשורה לבהמה (להלן),<b> פטור</b> – שבירת הקנקן איננה תוצאה של מאמץ יתר של החרישה<b>,</b> שהרי החרישה קלה יותר בבקעה.<b> בבקעה וחרש בהר</b> – שכר את הפרה לחרוש בבקעה, וחרש בהר. החריש קשה יותר, העץ של המחרשה עומד בלחצים כבדים יותר, והמחרשה "קופצת" בגלל האבנים, <b>ונשבר הקנקן חייב</b> – ייתכן שהקנקן נשבר בגלל השינוי מהבקעה להר, ולכן השוכר חייב<sup class="footnote-marker">45</sup><i class="footnote">מבחינה מילולית ניתן היה לפרש שהשוכר חייב להעמיד לטובת השוכר מחרשה תקינה. העיקרון ההלכתי ברור, והסברנו לפי הריאליה שאנו מבינים. </i>.<b> לדוש בקיטנית ודש בתבואה פטור</b> – הדיש בקטנית קשה יותר מדיש בחיטה (להלן)<b>. בתבואה</b> – בדפוס נוסף "לדוש", והוא תוספת מיותרת.<b> ודש בקיטנית חייב</b> – בגלל השינוי,<b> שהקיטנית מחלקת</b> – גרעיני הקטנית חלקים יותר והבהמה נדרשת למאמץ יתר, לכן השוכר שינה והנזק באשמת השינוי. בדפוס נוסף "מפני", והמילה מיותרת.
במקבילות מצויות עוד דוגמאות רבות לשינוי הגורם לנזק ולשינוי שאיננו גורם לנזק, כגון בתוספתא: "השוכר את הפועל לחרוש, לא יאמר לו בוא ונכש. לנכש, לא יאמר לו בא וחרוש. לחרוש בשדה זו, לא יאמר לו צא וחרוש בשדה אחר. לנכש בשדה זו, לא יאמר לו בא ונכש בשדה אחרת" (פ"ז ה"ה). במקרה זה אין הבדל ברור במאמץ בין שתי העבודות, אבל חריש הוא עבודה מקצועית וניכוש הוא עבודה סיזיפית. מנסיוננו הדל, בחריש יש סיפוק הרבה יותר גדול מאשר בעבודת הניכוש. במקרה זה כל המשנה ידו על התחתונה, ולא מודגש שהשינוי גורם להכבדה. גם ברייתא זו איננה עוסקת בשאלה המעשית, מי ישלם על הנזק, אלא בעיקרון שאין לדרוש מהפועל שינוי. כפי שראינו בפירוש משנה ב שני ניסוחים לפנינו, האחד עקרוני, שאין לדרוש שינוי, או שאסור להם להפסיק את העבודה, והאחר שמי שהפסיק ושינה ידו על התחתונה. שני הניסוחים קרובים זה לזה: האחד עקרוני והאחר מבטא את התוצאה המעשית של העיקרון. למרות הקרבה אלו "שפות הלכתיות" שונות, המעידות אולי על מקורות ספרותיים שונים.
<b>הקנקן כחלק מהמחרשה</b> 
בדרך כלל הקנקן הוא שמו של כלי חרס, בדרך כלל כלי גדול למדי. כך למשל במדרש אגדה מאוחר: "רבי לוי אמר האוזן לגוף כקינקל לכלים. שכן הקינקל כמה כלים ניתנין עליו, ואת נותן מוגמר תחתיו, וכולם מתעשנים. כך מאתים וארבעים ושמונה איברים שבאדם הזה על ידי האוזן כולן חיין מניין שנאמר שמעו ותחי נפשכם" (דברים רבה הנדפס, פרשת האזינו י א; מדרש אגדה בובר, במדבר לג)<sup class="footnote-marker">46</sup><i class="footnote">מדרש אגדה זה הוא מאוחר, אך יש להניח שעורך המדרש מצא מדרש זה מונח לפניו ממדרש אמוראי כלשהו, כגון המדרש בדברים רבה שציטטנו. ראו עוד ורטהימר, בתי מדרשות ב, עמ' קיג. </i>. אם כן הקנקן מכיל את תחולתם של כמה כלים אחרים. המדרש עצמו קצת תמוה ומובן כעיבוד לא כל כך מוצלח (מבחינה ריאלית) של המדרש הקודם. מכל מקום הקנקן ככלי חרס מופיע רבות במקורות<sup class="footnote-marker">47</sup><i class="footnote">בראנד, כלי חרס, עמ' תצח-תקד.</i>.
רק במקורות מעטים הקנקן מופיע כחלק מהמחרשה. לפי המשנה שלנו הקנקן הוא נקודת התורפה של המחרשה, אותו חלק העלול להישבר כתוצאה משינוי בקרקע הנחרשת. פליקס מציע שהוא החרב, יתד המחרשה, חלק המתכת המפלח את הרגבים<sup class="footnote-marker">48</sup><i class="footnote">פליקס, חקלאות, עמ' 70-67.</i>. ברם חלק מתכת איננו החלק השביר במחרשה. נקודת התורפה היא העץ המתעקל קמעה, העץ המחבר את היתד לעבותות שבהם הבהמה קשורה. לפיכך יש לזהות את הקנקן עם אותה נקודה של כיפוף בעץ של זרוע המחרשה. בתלמוד הבבלי (עירובין קא ע"א) מדובר על קנקן הנגרר המשמש גם כבריח: "דלת הנגררת, ומחצלת הנגררת, וקנקן הנגרר, בזמן שקשורין ותלויין – נועלין בהן בשבת, ואין צריך לומר ביום טוב. אמר אביי: בשיש להם ציר. רבא אמר: בשהיה להן ציר. מיתיבי: דלת הנגררת, ומחצלת הנגררת, וקנקן הנגרר, בזמן שקשורין ותלויין וגבוהים מן הארץ אפילו מלא נימא – נועלין בהן, ואם לאו – אין נועלין בהן...". הקנקן הוא אפוא מעין בריח; תיאור זה הולם את הצעתנו שהקנקן הוא חלק העץ המקשר את יתד המחרשה למוט הקשור לבהמה.
הקנקן מופיע במדרש מלבב במדרש תהילים (יב א): "מעשה בעיר אחת שלא היתה בה מלח, והיה בה חבורה של חמרים. אומרים הולכים אנו למקום פלוני ומביאין מלח, ומוכרין עד שלא יבואו אחרים. והיה להם ראש לחבורה, אמרו לו נלך למקום פלוני. אמר להן יש לי לחרוש למחר, אלא המתינו עד שאחרוש, ואחר כך נלך. אמרו לו הן. מה עשה? אמר לאשתו סימן זה בידך, אם אומר לך הביאי לי את העול, את תני לי את האוכף, אם אומר לך תני לי את הקנקן, את תני לי את השק. מה עשה, נתן את השק על גבי החמור והלך לו. ואותן חביריו ישנו עד הבקר, עמדו בבקר וקראו לה. אמרו להן שכנים מי אתם מבקשים? פלוני? כבר הלך לו מאמש. והלכו להם בבקר, ומצאוהו חזור בדרך. אמרו לו למה עשית כך? אמר להם אי אתם יודעים למה? אלמלא הלכנו כלנו מיד, היה נופל בזול. עכשיו אני הבאתי, עד שאתם באים שלי מכור. וכשתבואו אתם תמכרו ביפה. לכך נאמר 'שוא ידברו'. אם אין אתה עושה את העול אוכף, ואת הקנקן שק, אי אתה יכול לעמוד". ראש החבורה הוא גם חקלאי, ומתגלה כרמאי ונוכל. הוא מעמיד פנים כחורש, ולמעשה יוצא לדרכו להביא מלח ולמוכרו ביוקר. מכל מקום הקנקן הוא כינוי למחרשה, ואולי לכל המחרשה<sup class="footnote-marker">49</sup><i class="footnote">סיפור מעשה זה הוא כנראה סיפור עממי; בניגוד לסיפורי בית המדרש אין בו מסר חינוכי שאין לרמות, אלא גישה סלחנית למי ש"סידר" את חבריו. </i>.
גם בסיפור אחר הקנקן הוא כינוי לכל המחרשה: "עובדא הוה בחד יהודאי דהוה קאים רדי, געת תורתיה קומוי. עבר חד ערביי ושמע קלה. אמר ליה בר יודאי בר יודאי, שרי תורך ושרי קנקנך, דהא חריב בית מוקדשא. געת זמן תניינות. אמר ליה בר יודאי בר יודאי, קטור תוריך וקטור קנקניך, דהא יליד מלכא משיחא. אמר ליה מה שמיה, מנחם..." (ירו', ברכות פ"ב ה"ג, ה ע"א – מעשה היה ביהודי אחד שהיה חורש. געו שווריו לפניו. עבר ערבי אחד אמר לו בן יהודי בן יהודי! התר שורך והתר קנקנך, שחרב בית המקדש. געו פעם שנייה, אמר לו בן יהודי, בן יהודי! קשור שורך וקשור קנקניך<sup class="footnote-marker">50</sup><i class="footnote">לשון הרבים עשויה להיות טעות, שהרי ברישא מדובר בקנקן אחד. </i>, שהרי נולד המלך המשיח. אמר לו מה שמו, אמר מנחם". כל המחרשה היא "קנקן" משום שזה החלק הגדול והבולט בין חלקי המחרשה.
בכל המשנה אין דיון במקרה הפשוט, השוכר את הבהמה ומתה, או השוכר את החמור ומת. מקרה זה נדון בבבלי (עט ע"א ואילך). בבבלי מצוי גם הדיון בשוכר את הפרה ומתה בשעת החריש (פ ע"א). כמובן אם מדובר בחובת השוכר הדברים פשוטים – שוכר פטור באונס. אבל האם למשכיר חובה כלשהי? האם עליו לספק מחרשה חלופית, או בהמה חלופית? מה הדין אם הדבר אירע באמצע היום? העדרה של הלכה בסיסית זו תורם גם הוא להבנה שהמשנה עוסקת בעיקר בתאוריה ולא במעשה הרגיל. במקביל, הלכה זו חסרה גם בדיני שומרים. שם מדובר תמיד בחובת השוכר לשלם או בכך שהוא פטור מלשלם, והמקרה ההפוך שבעל הבית חייב להעמיד לו בהמה אחרת אינו נדון. עם זאת בדוחק אפשר גם להסביר שזו דרכה של המשנה, שהיא עוסקת במקרים המורכבים ולא בכללים ה"פשוטים" יחסית.

Mishnah 5

<small>עפ”י כתב יד קופמן</small>
<b>השוכר את החמור להביא חיטים והביא שעורים</b> – באותו משקל. המשקל זהה אבל הנפח של המטען שונה, או שהנפח זהה אבל המשקל שונה. <b>תבואה והביא תבן חייב</b> – התבואה שוקלת הרבה יותר מהתבן, כלומר אותו משקל מתבטא בנפח רב בהרבה. הנתון העיקרי הקובע את ההלכה הוא שהמשקל של החיטים זהה לזה של השעורים. נתון זה איננו אמור במפורש, אבל הוא פשוט, שכן אם המשקל שונה ודאי שהשוכר נחשב ל"משנה". החידוש הוא במשפט הבא: <b>שהנפה קשה במשואיי</b> – תוספת נפח היא כתוספת משקל, וזו הפרה של תנאי החוזה. אם הבהמה מתה עלינו להניח שמותה נגרם עקב השינוי. במשנה הדין "חייב", ושוב איננו יודעים חייב במה – חייב לשלם לבעלים (למשכיר) יותר כסף, חייב לפצות את המשכיר רק אם החמור מת?
בבבלי מובאת מחלוקת אמוראים האם יש לגרוס שהנפח קשה כמשאוי (כמו שינוי במשקל) או שהנפח קשה למשאוי (הנפח נחשב כתוספת למשקל). בכל עדי הנוסח "כמשוי", חוץ מ-<b>ש</b> (דפוס שונצינו) ונוסחאות גאונים הגורסים "למשאוי". הגמרא מסבירה שיש הבדל הלכתי בין שני האמוראים, כמפורש בטבלה:
לפי התוספתא סטייה בנפח היא כסטייה במשקל, ולפי המשנה אם הנפח נשאר והמשקל השתנה מעט פטור. לאמיתו של דבר אילו היו דברי אביי לחוד ניתן היה להסבירם כתוספתא וכרבא, אבל אם אביי ניסח את דבריו כניגוד לרבא (ולברייתא שבתוספתא) הרי שמתבקש הבדל הלכתי כמות שהצענו<sup class="footnote-marker">51</sup><i class="footnote">כושר הנשיאה של הבהמות ושל המקובל בעולם הרומי. ראו ספראי, הכלכלה, עמ' 236-234.</i>. אבל אפשר שאביי שנה את דבריו לעצמם ללא קשר לניסוחו של רבא, והוויכוח בין האמוראים במקורו איננו הלכתי אלא סגנוני.
<b>להביא ליתך</b> – לתך הם 15 סאה, 180-150 ליטר, <b>חיטים והביא ליתך שעורים פטור</b> – הנפח אותו נפח והשעורים שוקלות פחות, כך שלחמור היה קל יותר, <b>ואם הוסיף על משואו חייב</b> – זו אמירה כללית, אותו נפח בתוספת משקל הוא הפרה של החוזה<sup class="footnote-marker">52</sup><i class="footnote">זאת בניגוד לפרידמן, פירוש, עמ' 224.</i>, <b>וכמה יוסיף על משואו ויהי חייב</b> – מהי חריגה מותרת?<b> סומכס אומר משם רבי מאיר סאה לגמל ושלושת קבים לחמור</b> – הבבלי מפרש שהחמור נושא "לתך", שהוא כאמור 15 סאים (שלושה קבים הם חצי סאה), והחריגה היא באחד חלקי שלושים. הגמל נושא שלושים סאה (פי שניים מחמור), וחריגה היא בסאה, כלומר גודל החריגה באחוזים זהה (3% בערך). בירושלמי (יא ע"א): "תני כמה יוסיף על משאו ויהא חייב? סומכוס אומר משום רבי מאיר, סאה לגמל וג' קבין לחמור, קב לכתף וג' סאין לעגלה, וספינה לפי מה שהיא". התלמוד מוסיף אפוא שהכתף נושא על כתפו 30 קבין (חמש סאין, 65-50 ליטר, ובחיטין 43-35 ק"ג). העגלה נועדה להוביל 90 סאה (1,300-900 ליטר), פי שלושה מגמל. ואכן העגלות הרומיות הוגבלו במשקל שמותר להן לשאת, והחוקרים נחלקו מה סיבת ההגבלה. מכל מקום עגלה בעלת כושר נשיאה כזה היא עגלה גדולה במונחים רומיים.
עלות השינוע
נתונים
• למשפחה הגרעינית מפרנס אחד;
• משפחה גרעינית כוללת גבר, אישה, שני ילדים ונסמך אחד (זקן);
• המשפחה הגרעינית צורכת 2.5 קב ליום (חצי קב לאיש – כתובות פ"ה מ"ח; פאה פ"ח מ"ה, וראו פירושנו להן);
• חמור צורך קב ליום<sup class="footnote-marker">53</sup><i class="footnote">כך אמדו חמרים מכפרים מסורתיים שאותם שאלנו. המידע איננו בדוק.</i>;
• בשיירה שלוש חמורים והיא נושאת מטען של 270 סאה (להלן פ"ו מ"ה);
• עלות השינוע (תזונת חמורים ועוד תזונת המשפחה כפול שניים)<sup class="footnote-marker">54</sup><i class="footnote">מכפלה זו משוערת. היא כוללת עלויות נוספות של המשפחה כקניית בית, ביגוד וכו', תשלומי מיסים ועוד.</i> 11 סאה;
• מסקנה: עלות השינוע למרחק חצי יום 11:270 סאה = 4.1%<sup class="footnote-marker">55</sup><i class="footnote">הליכה של חצי יום, וחזרה ללא מטען עוד חצי יום. </i>.
בתוספתא אותה הלכה אבל המונחים שונים במקצת, ויחד עם המשנה הם מבהירים את המונחים: "השוכר את החמור להביא לתך חטין והביא שש עשרה שעורים, פטור, ואם הוסיף על משאו, חייב. וכמה יוסיף על משאו ויהא חייב? סמכוס אומר משם רבי מאיר קב לכתף<sup class="footnote-marker">56</sup><i class="footnote">שלושים קב הם חמישה סאים, 65-50 ליטר. בחיטים הרי זה כ-43-35 ק"ג. במקורות מצוינים גם שיעורים אחרים, ברם הם לא לעניין כושר משא אלא לשאלות אחרות. הדיון של פרידמן בנושא (פירוש, עמ' 236) למדני, אך איננו עוסק בריאליה. לדעתו 30 ק"ג הם משא סביר, ונתון זה איננו משקף את יכולתם של סבלים רגילים שהיכרנו בירושלים בעבר. </i>, שלש סאין לעגלה, וספינה לפי מה שהיא<sup class="footnote-marker">57</sup><i class="footnote">בבבלי, פ ע"ב, מידות של ספינות. המדובר בספינות לשיט נהרות שנפחן קטן יחסית (שלושים כור – 900 סאה, כמו עגלה רומית, כפי ששנינו לעיל. זה אחד ההבדלים בין תלמוד ארץ ישראל לתלמוד הבבלי; כל אחד שנה לפי המציאות המוכרת לו, בבחינת "נהרא ונהרא ופשטיה" (בבלי, חולין יח ע"ב – נהר נהר ודרכו), כלומר כל אזור לפי המתאים לו. המימרה מובאת כאן בהשאלה ספרותית כמובן.</i>. השוכר את החמור להרכיב איש, לא ירכיב אשה, אשה, מרכיב איש. להרכיב אשה, מרכיב אשה עליה בין מעוברת ובין מניקה" (פ"ז ה"י; בבלי, עט ע"ב). לתך הוא 15 סאה ולכן תוספת של סאה בנפח איננה עילה להפרת החוזה, מכיוון שהמשקל לא גדל. אנו לומדים מכאן מה סברו חכמים על היחס בין משקל חיטים למשקל שעורים. לפי בדיקה שערכנו 0.7 ק"ג גרעיני חיטים (בערך) הוא שווה ערך לליטר, וליטר שעורים משקלו פחות ב-6%<sup class="footnote-marker">58</sup><i class="footnote">כך אין צורך בשינוי נוסח המשנה והכול פשוט וברור. אומנם ההלכה אולי בבחינת "פשיטא", אך עורך המשנה לא נרתע מלהביא הלכות פשוטות, ואין לדקדק בלשון המשנה. ראו המבוא הכללי לפירוש המשניות. להצעות תיקון שונות ראו פרידמן, פירוש, עמ' 225-224. </i>. עוד אנו לומדים פרט מאלף על ההבדל בין איש לאישה. האיש שוקל יותר, אבל האישה יושבת ושתי רגליה בצד אחד של החמור, לשמור על צניעותה (איור 24), ולכן נשיאתה קשה יותר לחמור. מעניין שהמשנה מדגישה ש"אישה" היא כל אישה, אבל הבדלי המשקל הם עקב היריון ולא עקב השמנה, או נכון יותר השמנה אינה נמדדת.
העיקרון של חריגה של אחד חלקי שלושים שנוי במפורש רק בתלמוד הבבלי (פ ע"א), אבל הוא משולב יפה בתוספתא (שישית = אחד חלקי חמישה עשר). זו חריגה מותרת, וחריגה של שישית אסורה. אבל רק בבבלי השיעור מפורש.
משתי המשניות האחרונות אנו לומדים שנהוג היה לשכור חמור יחד עם החמר. החמור נשא את המשא, והחמר חימר אחריו. בתוספתא ובמקבילות מצויות הלכות מפורטות מה רשאי החמר לשאת על החמור כציוד אישי שלו ומה רשאי בעל הבית להוסיף על המשא המתוכנן כציוד אישי של בעל הבית (פ"ז הי"א). על סמך משנה זו פירשנו את המשנה לעיל (פ"א מ"ב).
גם בתוספתא אין הסבר מה השוכר חייב.

Mishnah 6

<small>עפ”י כתב יד קופמן</small>
<b>כל האומנים שומרי שכר</b> – מעמדם ההלכתי כשומר שכר, זאת לעניין אחריותם לתשלום נזקים. כל האומנים הם כל אותן הדוגמאות שתביא התוספתא (פ"ו הט"ו). דין שומר שכר נדון לעיל בבבא קמא פ"ד מ"ט, ולהלן פ"ז מ"ח. שני המונחים – נושא שכר ושוכר – מתחלפים; שניהם דינם אחד, ואין ביניהם אלא חילופי עריכה וסגנון. הברייתא מגדירה במפורש את נושא השכר כשוכר, כלומר שדינם שווה. זאת מבחינה הלכתית. מבחינה מעשית אלו הסדרים שונים: "אי זהו שוכר? שכר ממנו בהמה, שכר ממנו כלים. אי זהו נושא שכר? שכרו לשמר לו את הבהמה, שכרו לשמור לו את הכלים" (תוס', פ"ח הט"ו). אם כן שוכר רשאי להשתמש בחפץ תמורת תשלום לבעל הבית, ושומר שכר מנוע מלהשתמש בחפץ, ובעל הבית משלם לו דמי שמירה.
בבבלי יש מחלוקת האם שוכר כשומר חינם או לא, והתלמוד מסיק שממשנתנו משמע שהשוכר כשומר שכר; רבי יהודה חולק, ויש ההופכים את מוסרי המסורת. ברם לפי הנוסח שלפנינו המשנה לא קבעה כלל מה דינו של שוכר. לא נאמר בה שהאומן כשוכר, אלא רק שהאומן שומר שכר. ייתכן שבמקורה של הסוגיה היה הדיון על מעמדו של שוכר נושא עצמאי, ורק מאוחר יותר קישר התלמוד את משנתנו לשאלה זו בעזרת שאלה מלאכותית.
השאלה האם שוכר הוא כשומר חינם או כשומר שכר היא כמובן שאלה חשובה כשלעצמה, אך כאמור אין היא קשורה למשנה. ההלכה המקובלת מוצגת במכילתא: " 'אם שכיר הוא בא בשכרו'. שומע אני ישבע ויהא פטור? הרי אתה דן, הואיל ונושא שכר מהנה והשוכר מהנה, אם למדת על נושא שכר שנשבע על האונסין ומשלם הגניבה והאבידה. אף שוכר נשבע על האונסין וישלם הגנבה והאבדה. והרי שומר חנם יוכיח שהוא מהנה ופטור מלשלם? הוא יוכיח על שוכר אף על פי שהוא מהנה פטור מלשלם. אמרת הפרש! הואיל ונושא שכר נהנה ומהנה, והשכיר נהנה ומהנה. אם למדת על נושא שכר שהוא נשבע על האונסין, ומשלם את הגנבה ואת האבדה. אף השכיר נשבע על האונסין, ומשלם את הגנבה ואת האבדה. ואל יוכיח שומר חנם שהוא מהנה אבל אינו נהנה. והשוכר נהנה ומהנה, לכך נאמר 'אם שכיר הוא בא בשכרו' " (מכילתא דרבי ישמעאל, משפטים, מסכתא דנזיקין טז, עמ' 307). הלימוד מוצג כאילו היה דרשת הכתוב, אך אין זו דרשה אלא היקש הגיוני. שוכר דומה יותר לנושא שכר (שומר שכר) מאשר לשומר חינם.
במקרה של המשנה האומן שומר שכר (נושא שכר) מתוך הנחה ששכר עבודתו כולל גם שמירה על החפץ.<b> וכולם</b> – כל האומנים,<b> שאמרו הבא מעות וטול את שלך</b> – האומן סיים את מלאכתו והוא מוכן להחזיר את הכלי לבעל הבית, אבל הוא ממתין כמובן לתשלום. במצב זה האומן כבר איננו נושא שכר אלא, <b>שומר חינם</b> – האומן הופך לשומר חינם. הוא פטור אם החפץ נגנב, וחלים עליו כל דיני שומר חינם ששנינו במסכת בבא קמא.
בתוספתא ההלכה מנוסחת בצורה כללית עוד יותר (פ"ז הי"ח): "הנותן כליו לאומן לעשות לו ונגמרה מלאכתו ונגנב או שאבד: עד שלא נתקבל שכרו הרי הוא כנושא שכר, משנתקבל שכרו הרי הוא כשומר חנם. אימתי, בזמן שתבעו ואמר לו 'בוא וטול את שלך'. לא תבעו ולא אמר לו 'בוא וטול את שלך', אף על פי שנתקבל שכרו הרי הוא כנושא שכר". הניסוח שבתוספתא שונה משל המשנה. לפי המשנה המעבר משומר שכר לשומר חינם מתבצע כאשר האומן פונה לבעל החפץ שייקח את החפץ (וישלם את שכרו). רק אז האומן הופך לשומר, והחפץ בעצם הופך למשכון, נושא הנדון במשנה הבאה. דינו של האומן הופך להיות כשומר חינם.
לפי התוספתא המהפך מתחולל כאשר מתקבל השכר עבור טיפול האומן. קבלת השכר הופכת את האומן לשומר חינם, שהרי אין לו בעצם עניין בשמירת החפץ (הוא כבר קיבל את שכרו). אבל למעשה התביעה להחזרת החפץ קובעת את מעמד האומן, בין אם התקבל השכר בין אם לאו. אם כן בתוספתא הניסוח מסורבל יותר, ובמשנה אותה הלכה בניסוח חד-משמעי יותר.
לפי המשנה בעצם האומן הוא מלווה (בעל החפץ חייב לו עבור הטיפול), והחפץ הוא משכון. המלווה על משכון נחשב במשנה הבאה לשומר שכר, וכן האומן.
הצענו את המשנה לפי נוסח ארץ ישראל, אבל בנוסח בבל כל האומנים <u>שומרי שכר</u>: "כל האומנין שומרי שכר הן, וכולן שאמרו טול את שלך והבא מעות <u>שומר חנם</u>".
החילוף כאן חוצה בצורה ברורה את הענפים. כנוסח ארץ ישראל גורסים כתבי היד של המשנה: כ"י קופמן, כ"י פרמה, כ"י קיימברידג', כ"י ליידן ודפוס נפולי, וכנוסח בבל גורסים כל כתבי היד של הבבלי. החילוף הוא בסדר הצלעות של המשפט שאמר האומן, האם אמר קודם "טול את שלך" ואחר כך "הבא מעות" (ארץ ישראל) או קודם "הבא מעות" ואחר כך "טול את שלך" (נוסח בבל). במשפט הראשון נטילת החפץ תלויה בהבאת מעות, לכן האומן נשאר לכאורה במעמדו הקודם, ולכאורה לא ברור מדוע יהפוך לשומר חינם. עדיין הוא מצפה לשכר על עבודתו ושמירתו. או בצורת התבוננות אחרת, החפץ נשאר כמשכון והמשנה הבאה קובעת שהמלווה על המשכון הוא שומר שכר. לעומת זאת נוסח בבל נשמע פשוט: האומן מציע לו ליטול את החפץ ולהישאר חייב כסף. בעל הבית החליט לא לקחת את החפץ ולא התנה עם האומן דבר, לכן האומן שומר חינם. הפרשנים המסורתיים הכירו כמובן רק את נוסח הבבלי, וממילא הסיקו שאם האומן אמר כנוסחת הירושלמי הרי האומן שומר שכר. אך נוסח ארץ ישראל פשוט כפי שהסברנו. החוקרים עסקו רבות בהבדל נוסח זה<sup class="footnote-marker">59</sup><i class="footnote">פרידמן, פירוש, עמ' 265-239; רוזנטל, מסורת.</i>. רוזנטל מציע שנוסח בבל התהווה מתוך נוסח ארץ ישראל, ולמעשה בראשיתו לא היה הבדל הלכתי בין שני הנוסחים ורק בנוסח בבל המאוחר התהווה הפער.
פרידמן, רוזנטל ואפשטיין עסקו במשנה לפי הירושלמי ובמקבילתה שבבבלי והתחבטו בהתפתחות הנוסח בבבלי. אבל השאלה העיקרית מבחינתנו של פירוש "ארץ ישראל" היא מה טעמה של המחלוקת. תהא התפתחות הנוסח אשר תהא, האומנם רק תרבות ציטוטים לפנינו, או שמא יש למחלוקת גם טעם.
נפתח בכך שההלכה בתוספתא דורשת בסך הכול הודעה שהעבודה הסתיימה. ברור שלפי התוספתא לא חשוב מה אמר האומן ("הבא מעות וטול" או "טול והבא מעות"); עצם העובדה שהאומן הודיע שהעבודה הסתיימה הופכת אותו לשומר חינם. הרי את שכרו כבר הבטיח, ועתה השמירה היא בחינם, וכן בהי"ח בתוספתא. ברור אפוא שנוסח ארץ ישראל הוא נוסח המשנה. במה תלויה המחלוקת? נראה לנו פשוט שהאומן בטרם קיבל את שכרו הוא "שומר שכר". אי אפשר להפריד בין שכרו כאומן לבין שכרו כשומר. נוסח הבבלי הוא אפוא החזרת המשפט על כנו.
נוסח ארץ ישראל מהווה מעין "סובסידיה הלכתית" לאומן. כשם שהקלו על המוכר לתגר וקבעו את דין הונאה, כך גם כאן באה ההלכה הארץ-ישראלית להגן על האומן החלש מפני בעל הבית החזק הימנו. במבוא למסכת נזיקין עמדנו על כך שיש יחידות שלמות שבהן נקבעה ההלכה ממניעים חברתיים של הגנה על החלש, כשם שיש יחידות שהן משפטיות. במבוא הכללי למסכת נזיקין עמדנו על מרכיב זה בהרחבה.
<b>שמר לי ואשמר לך שומר שכר</b> – סתם שני אנשים שעשו ביניהם הסכם של שמירה הדדית, כל אחד שומר על נכסי חברו. שניהם נחשבים לשומר שכר, שהרי כל אחד מהם משלם לחברו "שכר" בדמות טובת ההנאה שיש בשמירת חפצי השני<b>.</b> בתוספתא: "האומר לחבירו השאילני ואשאילך, שמור לי ואשמור לך – הרי הוא כשומר חנם, ואינן אלא כנושא שכר" (פ"ז הי"ט). התוספתא מציעה את ההלכה שבמשנה, אבל אנו שומעים שבדרך כלל אנשים מפרשים שבמקרה כזה שניהם שומרי חינם, שהרי אף אחד מהם איננו מקבל שכר. בתוספתא נחשפת התחבטות, או הבדל, בין מחשבת ההמון לפסיקת ההלכה, ובמשנה ההלכה פסוקה ללא התחבטות.
הבבלי מעלה שאלה המעתיקה את המשנה לרובד הלכתי אחר. לכאורה זו שמירה בבעלים. כלל ידוע הוא שהשואל את החפץ יחד עם בעליו פטור, שכן ההנחה היא שהבעלים המקורי הוא הממשיך להיות אחראי על החפץ. הלכה זו נלמדת במקרא, והמשנה להלן תרחיב בכך (פ"ח מ"א). הגמרא מתרצת שמדובר במקרה שבו השמירה ושכירת הבעלים לא היו באותו זמן: "שמור לי היום ואשמור לך למחר" (בבלי, פא ע"א).
תירוץ הבבלי הוא ברייתא עצמאית בתוספתא. בתוספתא מופיע הדין שבמשנה (לעיל), ובפרק הבא נוסף: "שאלה ואחר כך שאל בעלה, שכרה ואחר כך שכר בעלה, שאלה ואחר כך שכר בעלה, ומתה או נשברה, אף על פי שהבעלים עומדין וחורשין על גבה, נפלה ומתה, חייב, שנאמר 'בעליו אין עמו שלם ישלם' " (פ"ח הכ"א), וכן: "1. הרי היא מושאלת לך היום שתשמור לי (חברתה) למחר, 2. הרי היא מושאלת לך היום שתשמור לי חברתה למחר, 3. הרי חברתה מושאלת לך היום שתשמרנה לי למחר, 4. הרי היא מושאלת לך עד חצות שתשמרנה לי מחצות ולמעלה, 5. הרי היא מושאלת לך עד חצות שתשמר לי חברתה מחצות ולמעלה, 6. הרי חברתה מושאלת לך עד חצות שתשמרנה לי מחצות ולמעלה, 7. הרי היא מושאלת לך מחצות ולמעלה שתשמר לי חברתה עד חצות – הרי הן כשומרי חנם, ואינן אלא כנושא שכר. בין ששאלה היום ושכרה למחר, בין ששכרה היום ושאלה למחר, או שהיו שתים, אחת שאולה ואחת שכורה" (פ"ח הכ"ב).
אם כן, למרות הבדל הזמן בפעילות של שני השומרים חל דין "בעליו עמו". הבבלי גם הוא מסכים שהם כשומרי שכר, אבל שאילה בבעלים אין כאן. בתוספתא אין התייחסות לשמירה בבעלים, כמו שבמשנה נושא זה איננו.
עולה השאלה האם המשנה מכירה בנושא זה של שמירה בבעלים, או שמא דין ייחודי זה של "בעליו עמו" מוגבל לדין שואל ושוכר בלבד. ואכן משנה ח, העוסקת ב"בעליו עמו", מדברת רק על שואל ושוכר. כל האפשרות שדין "בעליו עמו" חל גם על שומרים איננו במסורות התנאיות. בירושלמי נאמר אגב המשנה בפרק ח העוסקת בשאילה בבעלים: " 'בעליו עמו ישלם' – 1. נושא שכר אם בעליו עמו נשבע. אין בעליו עמו לא ישלם. שומר חנם בין שהבעלין עמו, בין שאין הבעלים עמו, נשבע. אמרת דברים שהשואל משלם, נושא שכר נשבע. דברים שנושא שכר נשבע, שומר חנם יהא פטור. דברים שנושא שכר משלם, שומר חנם נשבע. מה את מתני בשומר חנם בשהבעלים עמו. 2. ואית דבעי מה את מתני בשומר חנם ונושא שכר, בין שהבעלים עמו בין שאין הבעלים עמו" (פ"ח ה"א, יא ע"ד בנוסח רוזנטל – כ"י אסקוריאל; שבועות פ"ח ה"א, לח ע"ג).
אם כן, בירושלמי זו מחלוקת אמוראים. לפי האמורא הראשון שומר חינם בבעלים איננו פטור לגמרי, אבל דינו קל יותר (פטור יותר) בדרגה אחת משומר רגיל. שומר חינם רגיל הטוען שהחפץ אבד פטור בשבועה, ואם "בעליו עמו" פטור לגמרי. שומר שכר שחייב בגנבה ואבדה, כשהבעלים עימו פטור בשבועה, וכן הלאה. הדעה השנייה היא ששמירה בבעלים היא כשמירה ללא בעלים. כך גם במכילתא דרבי שמעון שנצטט להלן<sup class="footnote-marker">60</sup><i class="footnote">במכילתא דרבי ישמעאל, משפטים, נזיקין טז, עמ' 307-306, מתנהל דיון ב"בעליו עמו", ונאמר רק שהדין חל גם על שוכר ותו לא. דין שמירה בבעלים איננו מופיע. </i> אין דין "שמירה בבעלים". אם כן, כמו בספרות התנאים שמירה בבעלים איננה גורם הלכתי. הבבלי חידש ששמירה בבעלים פוטרת והקשה ממשנתנו, וקושיה זו מתאימה לבית המדרש האמוראי בלבד. השאלה האם הדעה הראשונה בירושלמי היא כבבלי אצלנו מחייבת בירור, אך לא כאן מקומו.
אשר לשאלה האם הפסוק "אם בעליו עמו" (שמות כב יד) מדבר רק על מקרה שהשאילה ושכירת הבעלים נעשית מיד (בו בזמן) או שגם בפערי זמן השאילה נחשבת למצב של "בעליו עמו". כאמור, התוספתא סבורה ש"בעליו עמו" הוא גם במקרה של שאילת כלי היום ושכירת הבעלים למחר, וכן הבבלי. לעומת זאת במכילתא דרבי שמעון בן יוחאי (כב יד, עמ' 207) ברור שאם אין בעליו עימו ממש בשעת העבודה (ומיתת הבהמה) המשאיל איננו פטור, שכן הוא דורש: " 'בעליו אין עמו שלם ישלם' יכול ואם בעליו עמו לא ישלם? וכי אין אנו יודעין שבעליו אין עמו שלם ישלם ואם בעליו עמו לא ישלם? אלא פעמים שבעליו עמו חייב, ואין בעליו עמו פטור. כיצד 1. השואל את הפרה ושאל בעלה עמה, השוכר פרה ושכר בעלה עמה. שאלה ושכר בעלה, או שכרה ושאל בעלה. אף על פי שהבעלים עומדין וחורשין במקום אחר, נפלה ומיתה, פטור. שנאמר 'אם בעליו עמו לא ישלם'. 2. אבל שאלה ואחר כך שאל בעלה, או שכרה ואחר כך שכר בעלה. שכרה ואחר כך שאל בעלה, שאלה ואחר כך שכר בעלה. אף על פי שהבעלין עומדין וחורשין על גבה, נפלה ומיתה חייב. שנאמר בעליו אין עמו שלם ישלם. יכול שבורה ומיתה שפטר בנושא שכר בזמן שבעליו עמו, פטור – אין בעליו עמו חייב. אבדה וגניבה שחייב בנושא שכר, בין שבעליו עמו ובין שאין בעליו עמו הוא חייב. וכי מהיכן למדנו לאבדה וגניבה אלא משבורה ומיתה, מה שבורה ומיתה בזמן שבעלים עמו פטור, אין בעלים &lt;עמו חייב. אף אבידה וגניבה בזמן שבעלים עמו פטור, אין בעלים&gt; עמו חייב. אין לי אלא שואל נושא שכר מנין ודין הוא (בזמן שבעלין עמו פטור אין בעלין עמו חייב אין לי אלא שואל נושא שכר מנין? ודין הוא) מה אם זה שמשלם את האנסין, בזמן שבעליו עמו פטור אין בעליו עמו חייב. נושא שכר שאין משלם את האנסין, דין הוא בזמן שבעליו עמו פטור, אין בעליו עמו חייב". אם כן אם השאלת הבהמה מלווה בשכירת הבעל הדבר נחשב ל"בעליו עמו", אבל הפרש זמנים בין השאלת הבהמה והעבודה המשותפת נחשב ל"אין בעליו עמו", בניגוד לתוספתא ולבבלי<sup class="footnote-marker">61</sup><i class="footnote">תירוץ הבבלי (רב פפא), "שמור לי היום ואשמור לך מחר", מופיע פעמיים (פא ע"א), ואפשר שבמקורו בא רק על הברייתא ולא על המשנה (ראו בהרחבה פרידמן, פירוש, עמ' 274-271).</i>.
דין "בעליו עמו" בשואל ברור ומובן. מדובר במקרה שבעל הבהמה נשכר עם הבהמה, וההסכם הבלתי כתוב הוא שהבעל נשאר אחראי על בהמתו והוא מתפעל אותה, תמורת שלום או ללא תשלום. עד כאן דין תורה הוא מובן על רקע תופעה כזאת של שאילת (שכירת) פועל ובהמתו, כמו חמר המוביל את חמורו. דין כזה מובן בעינינו, ומעבר לכך הוא כתוב בתורה וממילא איננו פתוח לדיון ואיננו צריך הנמקה. אבל הרחבת הדין שבתורה למקרים אחרים מחייבת הסבר. מדובר בשתי הרחבות: 1. לשוכר מצד אחד, 2. למקרה שבו הבהמה והבעלים שלה עובדים בנפרד, או בהבדלי זמן. הרחבות אלו אינן במקרא. מי שסבור שדין "בעליו עמו", שפטור, מוצדק מבחינה מהותית ירצה להרחיבו, ומי שרואה בו גזרת הכתוב בלבד ישתדל לצמצמו. בפועל אנו מוצאים כמעט את כל העמדות האפשריות (הרחבה אחת, שתי הרחבות בנפרד, שתי ההרחבות יחד).
<b>שמר לי ואמר לו הנח לפני<sup class="footnote-marker">62</sup><i class="footnote">ביתר נוסחי ארץ ישראל "לפניך" (פרידמן, פירוש, עמ' 258; אפשטיין, מבוא, עמ' 818-817). הבבלי גרס "הנח לפני", ולכן שאל מה הדין ב"אמר הנח לפניך", וכן הירושלמי (יא ע"א). </i></b> – אדם ביקש מחברו "שמור לי" והשומר ענה "הנח לפני",<b> שומר חינם</b> – השומר התחייב בשמירה אך כשומר חינם. דין זה איננו קשור לקודמו, ומדובר בסתם שמירה ולאו דווקא בשמירה הדדית. בתוספתא יש פירוט: "1. גרדי שהניח נר בצד הבגד, ודלק, חייב לשלם, מפני שהוא כנושא שכר. 2. נפלה עליו מפולת, עד שלא נגמרה מלאכתו חייב, 3. משנגמרה מלאכתו אם הודיע לבעליו פטור, ואם לאו חייב. 4. גמרו ונגנב או אבד, אם הודיע בו לבעליו פטור, ואם לאו חייב" (פ"ז הט"ו). המקרה הראשון הוא לכאורה פירוט של הרישא במשנה. ולא היא! הגרדי (האורג) עובד בביתו, וצריך להאיר את הבית. על פניה זו פשיעה, וגם אם היה שומר חינם היה הגרדי חייב. אם כן התוספתא מעלה דין אחר שאיננו במשנה. מקרה 2 הוא אונס, והאומן פטור תמיד. גם דין זה איננו במשנה. מקרה 3 הוא ניסוח כוללני יותר של המשפט במשנה "הבא מעות וטול את שלך".
בשתי המשניות האחרונות בלטה התוספתא בכך שהרחיבה מאוד את מספר המקרים. במקום מקרה אחד במשנה מובאת סדרת מקרים, ללא חידוש רב.

Mishnah 7

<small>עפ”י כתב יד קופמן</small>
<b>והמלווה על המשכון</b> – שקיבל משכון כעירבון להחזרת ההלוואה. המשכון אסור לשימוש.<b> שומר שכר –</b> נחשב לשומר שכר. אפשר להסביר הלכה זו בשתי אפשרויות. <u>האחת</u> שההסבר להלכה הוא שחז"ל רוצים לייפות את כוחו של הלווה מול המלווה, זאת מתוך גישתם הכללית להעדיף את האינטרסים של ההמון בניגוד לאלה של העשירים, מגמה שבמבוא ריכזנו את העדויות לה. ההסבר <u>השני</u> הוא שהשכר שהשומר מקבל הוא הביטחון בהחזרת ההלוואה<sup class="footnote-marker">63</sup><i class="footnote">כך בשאילתות דרב אחאי גאון, ויצא סימן כ, וראשונים נוספים.</i>. אבל מבחינה משפטית הסבר זה קשה. הרי המלווה עושה טובה ללווה, במיוחד לפי ההלכה האוסרת לקיחת ריבית בכל צורה שהיא. <b>רבי יהודה אומר הילווהו</b> – על משכון שהוא <b>מעות שומר חינם</b> – הכספים הם משכון ואסור למלווה להשתמש בהם, על כן הוא איננו מקבל טובת הנאה מכך שהמשכון בידו. רבי יהודה איננו סבור שעצם החזקת המשכון הוא טובת הנאה למלווה, או כפי שאמרנו אין כאן מחלוקת מהי טובת הנאה, אלא האם ההלכה תטה פניה במקצת ללווה, תייפה את כוחו ותחזק את מעמדו, או שהיא שומרת על מקומה כגורם משפטי חסר פניות, כאלת הצדק היוונית-רומית, שעיניה סגורות כדי שלא תטה פנים במשפט.
המשנה כמובן רומזת להבדל בין שומר שכר לשומר חינם במקרה של אבדה. שומר חינם נשבע ונפטר, ושומר שכר משלם את החפץ שאבד.
<b>הילווהו</b> – על משכון שהוא <b>פירות</b> – הרי הוא<b> שומר שכר</b> – הפירות נרקבים, וממילא כוונת המשכון היא שהמלווה ישתמש בהם ויחזיר פירות חדשים. השימוש בפירות נחשב לשכר. אפשר לתרץ (בבלי, פב ע"א) שרבי יהודה מפרש את הרישא, אבל כפשוטה זו מחלוקת ורבי יהודה בשיטת רבי אליעזר רבו (להלן) ששומר משכון הוא שומר חינם ברוב המקרים. להלן נחזור להסבר משפט זה. <b>אבא שאול אומר מותר אדם להשכיר משכונו שלעני</b> – המלווה מקבל את המשכון, ומותר לו להשתמש בו כמקור הכנסה.<b> להיות פוסק<sup class="footnote-marker">64</sup><i class="footnote">בין הראשונים (ר"ן, המאירי ועוד [פרידמן, פירוש, עמ' 269]) היו שגרסו "פוחת עליו והולך", כלומר הכלי נשחק ושחיקתו (הפחת) היא תשלום חלקי של ההלוואה. אולי אף כוונתם שאם הכלי פוחת עדיין מותר למלווה להשתמש בו, ועקיפת הריבית היא רחבה עוד יותר. כן מצוי נוסח כלאיים (א, ריטב"א, מאירי): "פוסק ופוחת", כלומר משכיר את הכלי ומפחית במקביל את החוב. פרידמן מציע אולי לגרוס במקום "ופוחת" – "בפחות", כלומר גם במחיר נמוך מזה שהבעלים היו משכירים כלי כזה. </i> עליו והלך</b> – לקבוע מחיר תמורת השכרת החפץ. אבא שאול אינו אומר למי יגיע שכר ההשכרה, האם הוא יורד מחובו של הלווה (העני) או שמא זו בעצם "סובסידיה" למלווה, מעין ריבית סמויה. להלן נשקול זאת.
<b>מפני שהוא כמשיב אבדה</b> – התוספתא מסבירה ומחלקת: "אבא שאול אומר מותר אדם להשכיר משכונו של עני בפחות<sup class="footnote-marker">65</sup><i class="footnote">גם בשכר פחוּת, אף על פי שהרווח מההשכרה יהיה נמוך יותר מהצפוי. כאמור הרווח מההשכרה הוא אינטרס של הלווה, בין אם הרווח מגיע ללווה ובין אם הוא מגיע למלווה. </i>, ושל עשיר אינו רשיי ליגע בו" (פ"ז הי"ט; בבלי, פב ע"ב).מימרתו של אבא שאול היא בעיקרה מוסרית. המימרה קשורה לדעתו של רבי עקיבא שמותר להשתמש במשכון, אך בעיקרה היא סיום עצמאי<sup class="footnote-marker">66</sup><i class="footnote">דה פריס, הלכות אחדות, עמ' 378.</i>.
מבחינתו של הלווה המשכון אבוד. עשיר הלוקח הלוואה איננו נרתע מההפסד השולי שהחפץ לא יכניס כל הכנסה בזמן היותו משכון. עבור המלווה אין בכך הפסד אלא מניעת רווח. אבל לעני זה הפסד, ואם המלווה ישכיר את המשכון ישיב בכך את הפסדו ("אבדתו") של הלווה. אם הלווה מקבל את שכר ההלוואה, הרי השיקול מובן. המלווה לעני נדרש אפוא לסייע לעני להרוויח מהמשכון בעת היותו ממושכן. במקרה זה המלווה לא רק ויתר על ריבית אלא גם נדרש להתעסק עם המשכון ולהשתמש בו לטובת העני, אבל המלווה לעשיר פטור ממאמץ זה<sup class="footnote-marker">67</sup><i class="footnote">לכך התכוון הירושלמי באומרו "אמר רבי יוחנן, רוצה אדם ליתן כמה ולמכור פירותיו על ידי משכון, רבי אבהו בשם רבי יוסי בן חנינה, רוצה אדם ליתן כמה ולמכור פירותיו למי שיפייסנו על ידי משכון" (יא ע"א).</i>. מעט הראשונים שעסקו בכך הניחו שהמטרה היא להיות "פוחת מן החוב"<sup class="footnote-marker">68</sup><i class="footnote">שאלות ותשובות הרשב"ש, וכן ייחסו לרש"י. ראו חידושי הריטב"א לבבא מציעא פח ע"א.</i>, וכדברי הבבלי "להיות פוחת והולך" (פב ע"ב). ברם משפט הבהרה זה חסר בכמה עדי נוסח<sup class="footnote-marker">69</sup><i class="footnote">בכתב יד פירנצי, וטיקן 115, וטיקן 116 ועוד.</i>, והוא כנראה הסבר מאוחר בהשפעת הראשונים. לו היה כתוב בגמרא ספק אם היו הראשונים חוזרים עליו. על כל פנים הסבר זה מסייע מאוד לעני, ודורש מהמלווה לעני להתאמץ לטובת העני.
לפי ההסבר השני (שהמלווה מקבל את שכר ההשכרה) הרי שאבא שאול יורד לסוף דעתם של המלווה והלווה. המלווה לעשיר עושה זאת כתמורה לטובת הנאה בלתי נמדדת שבעצם העזרה לזולת. בעתיד העשיר ילווה לו בחזרה, אבל המלווה לעני יודע שהעני לא יוכל להחזיר לו כגמולו. לפי הסבר זה המלווה לעני, ללא ריבית כמובן, עושה זאת כטובה בלבד. ההלכה רוצה לעודד אותו מעט על ידי נתינת האפשרות לרווח שולי מהשכרת המשכון. הוא נחשב כ"משיב אבדה" של הלווה, שכן ללווה יש עניין בכך שהמלווה יקבל רווח מסוים, בדרך מותרת כמובן. יש בכך פתח מסוים לריבית; לא ממש ריבית, אלא רווח נוסף למלווה.
התלמוד הבבלי, ובעקבות זאת מפרשיו, מסבירים שמדובר במצב של "קרוב לרווח ורחוק מהפסד", כלומר שהמשכון לא יושחת בעקבות מסירתו לעבודה, כגון כלי מתכת. פרט זה איננו במשנה. הסבר הבבלי פותח למעשה פתח גדול להלוואה בריבית (משכון של מחרשה או כלי אחר). מעתה ברור מדוע היו ראשונים שסירבו לקבל הסבר כזה, משום שיש בו סרך ריבית, והסבירו ששכר המשכון מגיע ללווה.
למערך השיקולים יש להוסיף, לדעתנו, פרט נוסף. מבחינה מבנית אפשר שרברי אבא שאול נאמרו ללא קשר למשפט שלפניו, אך סביר שאבא שאול חולק. תנא קמא סירב לאפשר השכרת המשכון כדי למנוע מצב של ריבית, ואבא שאול מתיר כנראה רווח מסוים למלווה. אבא שאול מציע דרך מהפכנית שבנקל עשויה להפוך לדרך לגיטימית להכשרת ריבית. לפנינו אפוא שתי דרכי פרשנות. האחת ממשיכה בקו ה"מסורתי" של התנגדות לכל אבק ריבית וסרך ריבית, והאחרת מהפכנית ומאפשרת ריבית בדרך עוקפת. במצב כזה יש עדיפות להצעה הפרשנית המהפכנית. וניתן להבין את הראשונים שמתנגדים למהפכה. ההסבר שהרווח מגיע ללווה הוא אפוא הסבר הדרך המסורתית, אין בו חידוש וכל שכן שאין בו מהפכה.
מעניין שהבבלי מתאר מצב שבו שוכרים כלי עבודה יום יומִיים. בכפר המסורתי כלים כאלה (שאינם מתכלים) הושאלו זה לזה ללא חשבון רווח והפסד, אלא כעזרה הדדית. האם גם המשנה מדברת על מצב כזה? קשה לדעת, שכן ייתכן שהחפץ שעליו מדובר במשנה הוא חמור להשכרה, או עגלה.
הסדר זה של הלוואה במשכון מופיע רבות במקורות. יש להניח שהוא רוָוח בכל החברות, שכן זו "בַּטוחה" שהמלווה דורש. להערכתנו בחברה היהודית היה נוהג זה נפוץ יחסית משום שההלוואה הייתה ללא ריבית. נתינת הריבית היא דרכו של המלווה "לכמת" את רמת הסיכון. ככל שההלוואה בסיכון גבוה יותר – כך הריבית עולה. בחברה היהודית לא היה פתרון זה של ריבית זמין, להוציא כמובן את המקרים הרבים שבהם נלקחה ריבית באיסור.
מכל מקום השכרת המשכון היא דרך מותרת לתשלום ריבית קטנה, ועשויה להתפתח כמסלול מוגדר לעיקוף האיסור הקשה כל כך לביצוע. הראשונים שפירשו שהרווח מגיע ללווה התנגדו כנראה לעקיפת הריבית, ברם הם כבר פעלו במסגרת חברתית שונה. המסגרת שבה פעלו פרשני ימי הביניים הייתה כזו שבה מצד אחד הובטחה למלווים ריבית מהלוואות לנוכרים, ומצד שני הלכות ריבית נעקפו על ידי "היתר עסקא", כך שבפועל למי שהיה כסף מזומן לא התקשה לקבל עליו ריבית של תנאי השוק. מאחר שהריבית הותרה בפועל ניתן היה לחסום, ללא כל נזק כלכלי, דרכי עקיפה חלקיות אחרות. לעומת זאת מי ששמר על מצוות ריבית, שש על כל פתרון חלקי שיעניק למלווה תמריץ כלכלי למעשה החסד של נתינת ההלוואה, בוודאי תמריץ כזה שאין בו פגיעה ישירה בלווה.
התלמוד הירושלמי (יבמות פט"ו ה"ג, יד ע"ד) מגביל את המשכון לגובה ההלוואה, ואגב כך אנו שומעים על משפט מנוסח שטרות ההלוואה: "תשלמתה מן ניכסיי דיאתיין ליידי דאקנה לקבל דנה" (התשלום מנכסיי שיבוא לידי שאקנה לך – תשלום אם הלווה לא יחזיר את ההלוואה כסדרה). על רקע משנתנו יש סיבה נוספת לאיסור לקחת משכון גבוה. מכיוון שהמשכון יש בו טובת הנאה הקרובה לריבית רצו חכמים למנוע הפיכת השכרת המשכון לגורם כלכלי משמעותי. עם זאת הירושלמי מנמק את ההלכה מסיבות משפטיות, שכן לדעתו שטר ההלוואה מגביל את גובה המשכון לגובה ההלוואה. כמובן סיבה זו איננה המניע העיקרי להגבלה. הרי ניתן היה לשנות את נוסח השטר בהתאם.
במשנתנו נקבע ששומר משכון הוא שומר שכר, וכן במשנת שבועות פ"ו מ"ז. אבל בתלמוד הבבלי מובאת ברייתא נוספת שאין לה מקבילות תנאיות: "המלוה את חבירו על המשכון ואבד המשכון ישבע ויטול מעותיו, דברי רבי אליעזר, רבי עקיבא אומר יכול לומר לו כלום הלויתני אלא על המשכון, אבד המשכון אבדו מעותיך" (פא ע"ב; שבועות מג ע"ב)<sup class="footnote-marker">70</sup><i class="footnote">ראו עוד בבלי, לעיל לד ע"א.</i>. לפי רבי אליעזר השומר על המשכון מעמדו כשומר חינם. רבי עקיבא מרחיק לכת: המלווה איננו שומר שכר אבל הלוואתו אבדה, כלומר הוא כשומר שכר, וחייב יותר מאשר ערך המשכון.
ברייתא זו עוסקת במקרה השני, וכפשוטה משנתנו כרבי אליעזר שההלוואה תקפה. אך רבי אליעזר אומר "ישבע ויטול" (המלווה את הלוואתו), ואילו משנתנו אומרת שנשבע מי שהפיקדון אצלו (המלווה). ההלכה אותה הלכה, ורק חילופי סגנון בין הברייתא למשנה. אין בידנו לקבוע אם הברייתא היא אכן תנאית. בהמשך הבבלי מובאת ברייתא נוספת דומה (מה ע"א) שגם לה אין מקבילות תנאיות<sup class="footnote-marker">71</sup><i class="footnote">בבלי, מח ע"ב; שבועות מד ע"ב: "המלוה את חבירו על המשכון ונכנסה שמיטה, אף על פי שאינו שוה אלא פלגא – אינו משמט, דברי רבן שמעון בן גמליאל; רבי יהודה הנשיא אומר: אם היה משכונו כנגד חובו – אינו משמט". בברייתא מופיעה מילה ארמית, "פלגא", ברם כך רק בדפוס וילנא. ביתר הדפוסים ובכתב יד מינכן: "שוה אלא פלג", והיא עברית טהורה. לברייתא מקבילה חלקית בתוס', שביעית פ"ח ה"ה: "המלוה את חבירו על המשכון, אף על פי שהחוב מרובה על המשכון, הרי זה אינו משמט", אך שם המחלוקת התנאית איננה אלא עמדה אחת המבוססת על הקביעה הפשוטה שמלווה במשכון איננו משמט. לפירוש ועיון בסוגיית הבבלי ראו פרידמן, פירוש, עמ' 298 ואילך. </i>. מעבר לכך, רבי אליעזר חולק על משנתנו וסבור שהמלווה על המשכון נשבע ונפטר, כלומר הוא כשומר חינם, בניגוד למשנתנו ולמשנת שבועות.
הבבלי מתלבט האם ניתן לתרץ את משנתנו כרבי אליעזר. ברם מכיוון שברור שקיימת מחלוקת בין הדעה שיוחסה לרבי אליעזר לעמדת משנתנו הרי שכפשוטה לפנינו מחלוקת תנאית האם שומר המשכון נחשב לשומר שכר או לשומר חינם. כמובן ניתן גם לחלק בין משכון פירות למשכון מעות, אבל אין טעם לאחד את הדעות. הבבלי (פא ע"ב) מציע "אוקימתא אחרת", וכפי שקבענו במבוא הכללי למשנה אנו מתקשים לראות באוקימתות כאלה את פשט המשנה. את המשנה צריך לפרש על בסיס ההנחות, ההבחנות והפרטים המהותיים שיש במשנה עצמה, ולא להעמיד אותה כצד במחלוקת שאיננה רמוזה בתוך המשנה.
<b>הלוואה על המשכון</b>
הלוואה על המשכון נזכרת מספר פעמים רב למדי, ונראה שהייתה הסדר מקובל. מה הייתה המטרה החברתית של הסדר כזה? מן הסתם ההסדר לא צמח במסגרת היהודית אלא במסגרת העולם הכללי, ותכליתו הראשונית הייתה להוות מעין תשלום חלקי של ריבית על חשבון הקרן. בדרך כלל בהלוואות הנזכרות בספרות חז"ל ובשטרות הרומיים לא מופיע תאריך החזרה, אלא רק ריבית. הדברים מובנים: המלווה איננו מעוניין בהחזר ההלוואה, כשם שהבנק המודרני איננו מעוניין במשיכת הפיקדון. להפך, העסק פועל ומניב רווחים דווקא כשההלוואה אינה נפרעת, שהרי הריבית היא מטרת ההסדר (מבחינת המלווה). הלווה מעוניין כמובן לפרוע את החוב מהר ככל האפשר, אבל קצרה ידו.
לעיל ראינו שההלכה התחבטה האם ריבית כגון זו (הלוואה על המשכון) מותרת, וראינו בדבר דעות שונות. רוב הדעות הן שריבית כזאת אסורה. הירושלמי מסכם זאת: "הדא אנטיכריסיס אסורה משום ריבית" (כך בכתב יד אסקוריאל). אנטיכריסיס הוא המונח היווני של אכילת פירות המשכון כתשלום הריבית השוטפת<sup class="footnote-marker">72</sup><i class="footnote">ליברמן אצל רוזנטל, ירושלמי נזיקין, עמ' 165.</i>. מעתה עלינו לשאול מה הרוויחו הבעלים לפי הדעות שהשימוש במשכון נחשב לריבית אסורה. ייתכן שהם השתמשו בו לעקיפת ההלכה, אבל יש טעם בהסדר המשכון גם בתנאים של שמירת איסור ריבית. המשכון משמש כעירבון ביד המלווה.
המלווה היהודי איננו בעל מקצוע שרווחיו מהריבית. הוא עשוי להיות נצרך לכסף, ולפיכך המשכון יכול לשמש כבַטוחה הניתנת כתשלום על תנאי. אם ירצה המלווה יוכל לממש את סכום ההלוואה. גם עבור הלווה המשכון הוא ביטחון. אם עול הריבית יכבד, או אם יידרש להחזיר את ההלוואה, יוכל לפרוע אותה בלי למכור נכסי דלא ניידי (תוס', פ"א הי"ט).
לפיכך מסירת המשכון מהווה מעין פירעון, שכן למעשה בידי המלווה כבר מצוי החזר כספי. על כן המלווה על המשכון אין השביעית משמטת את החוב משום שהמשכון נחשב כבר לגביית החוב (משנה, שביעית פ"י מ"ב; תוס', שקלים פ"ב ה"א). אומנם בתוספתא יש מחלוקת על כך (שביעית פ"ח ה"ו), מן הסתם משום שמשכון איננו באמת גבייה אלא יותר סנקציה ואיום מאשר ביצוע. לפי הבבלי זו מחלוקת בית שמאי ובית הלל (גיטין לז ע"א). עוד בבבלי ברייתא שבה חולקים בנושא רבי ורבן שמעון בן גמליאל: "המלוה את חבירו על המשכון ונכנסה השמיטה, אף על פי שאינו שוה אלא פלג<sup class="footnote-marker">73</sup><i class="footnote">כך יש לגרוס, כמו שהערנו לעיל.</i>, אינו משמט, דברי רבן שמעון בן גמליאל. רבי יהודה הנשיא אומר, אם היה משכון כנגד הלואתו – אינו משמט, ואם לאו – משמט" (מח ע"ב).
לפי המקור האחרון שציטטנו לעיתים לא היה המשכון זהה בערכו להלוואה. כך יוצא מהמשנה בשבועות: "המלוה את חבירו על המשכון ואבד המשכון. 1. אמר לו סלע הלויתיך עליו ושקל היה שוה, והלה אומר לא כי אלא סלע הלויתני עליו וסלע היה שוה – פטור. 2. סלע הלויתיך עליו ושקל היה שוה, והלה אומר לא כי אלא סלע הלויתני עליו ושלשה דינרים היה שוה – חייב. 3. סלע הלויתני עליו ושתים היה שוה, והלה אומר לא כי אלא סלע הלויתיך עליו וסלע היה שוה – פטור. 4. סלע הלויתני עליו ושתים היה שוה, והלה אומר לא כי אלא סלע הלויתיך עליו וחמשה דינרים היה שוה – חייב" (פ"ו מ"ז)<sup class="footnote-marker">74</sup><i class="footnote">שני גורמים במשנה: ערך ההלוואה וערך המשכון, ושני מקרים: טענה שהמשכון היה קטן מההלוואה וטענה שהמשכון היה גדול מההלוואה. המשנה ערוכה בצורה ריבועית, סגנון עריכה רגיל למדי במשנה. </i>. מהברייתא בבבלי שציטטנו משמע שהתנאים סבורים שגובה המשכון מלמד גם על טיבו; בהלוואה שנקבעה בהתאם לגובה המשכון המשכון נחשב כגבייה, ולעיתים המשכון הוא מקרי ואז איננו כגבוי.
מה בין פירות לסתם משכון?
הסברנו שנתינת "פירות" כמשכון מאותתת שהלווה מתכוון שהמלווה ימכור אותם. ברם פרידמן צודק ש"פירות" הם לעיתים גרעיני חיטים, ואלו אינם נרקבים<sup class="footnote-marker">75</sup><i class="footnote">פרידמן, פירוש, עמ' 296. </i>. השאלה למה מתכוונת המשנה בכותבה סתם "פירות". להערכתנו סתם "פירות" אינם דווקא חיטים. הירושלמי מציע הסבר אחר: "אמר רבי יוחנן רוצה אדם ליתן כמה, ולמכור פירותיו על ידי משכון. רבי אבהו בשם רבי יוסי בן חנינה, רוצה אדם ליתן כמה, ולמכור פירותיו למי שיפייסנו על ידי משכון" (יא ע"א). אם כן היה זה הסדר מכירה שבו המלווה הוא בעצם מתווך (סרסור בלשון חכמים) הקונה את הפירות כדי למוכרם. הוא משלם דמי קדימה הנחשבים כהלוואה, מוכר את הפירות ולאחר מכן מתחשבן עם החקלאי (הלווה). כאן ברור שהמתווך (המלווה) נחשב לשומר שכר, שכן הוא מרוויח ממכירת הפירות.
ההסדר המתואר במקור האחרון הוא הסדר עסקה מסחרית הנראית כהלוואה. ייתכן שהוא שורש ההיתר של אבא שאול שהגדרנו כמהפכני. אין הוא מהפכה בהלכות ריבית, אלא הכשרת עסקה כלכלית שעלולה להיחשב כריבית. דין העסקה כצורה שבה רואים אותה שני הצדדים. כפי שהראינו בתחילת "מסכת ריבית", הגדרת הריבית איננה רק פורמלית אלא גם מהותית.

Mishnah 8

<small>עפ”י כתב יד קופמן</small>
<b>המעביר חבית ממקום למקום ושברה</b> – כלי חרס אינם חומר יציב, הם נשברים ללא סיבה מעצם הטלטול. לפיכך אין כאן פשיעה, אלא יותר אונס. עם זאת אפשר שהשבירה נגרמה גם בגלל טעות, או אפילו רשלנות.<b> בין שומר חינם ובין שומר שכר יישבע</b> – הרי זה כאונס ונשבע.<b> אמר רבי אליעזר תמיה אני אם יכולים זה וזה להישבע</b> – לא ברור מי הם "זה וזה"; אפשר שהכוונה לשומר – שומר חינם או שומר שכר אינם יכולים להישבע שהשבירה לא נגרמה גם בגלל תרומתם. אפשר ש"זה וזה" הם השומר ובעל החבית; שניהם אינם יכולים להישבע שהמעשה גרם או לא גרם לשבירה.
לא ברור האם רבי אליעזר חולק ואומר שעקב מצב זה השומר יישבע, או שמא השומר ישלם, או שמא השומר פטור אבל ללא שבועה. בבבלי (פג ע"א) מובאת עמדתו של איסי בן יהודה ששבועה איננה נוהגת במקרה כזה אלא רק הבאת ראיה, ואם לפועל אין ראיה חייב בתשלום. זו עמדה המיישמת את תמיהתו של רבי אליעזר והופכת אותה מהערה של תמיהה למסקנה מעשית. לא ברור האם לדעת איסי ורבי אליעזר הפועל חייב על נזקי אבדה. מן הסתם איסי ורבי אליעזר טרם היו מודעים למחלוקת מדור אושה, שהרי הם פעלו בדור קודם. לדעתם כנראה בהיעדר ראיה או שבועה הפועל נתפס כפושע ברשלנות.
בבבלי פסקו הלכה למעשה כאיסי בן יהודה, וכן מסופר שם: "אתקין רב חייא בר יוסף בסיכרא: הני דדרו באגרא ואיתבר – נשלם פלגא. מאי טעמא? נפיש לחד וזוטר לתרי, קרוב לאונס וקרוב לפשיעה. בדיגלא – משלם כולה" (פג ע"א – התקין רב חייא בר יוסי, בנהר "סיכרא": אלו שגרים ב"אגרה" – ישלמו חצי. מה הטעם? יותר [המשא] לאחד ופחות [מיכולת הנשיאה] של שניים, [ולכן זה] קרוב לאונס וקרוב לפשיעה<sup class="footnote-marker">76</sup><i class="footnote">  למעשה זה דין ממון המוטל בספק שחולקים. </i>. בנהר דיגלא [חידקל] משלם הכול [את כל הנזק]). זו עמדת חכמי בבל, שבעצם פסקו נגד המשנה. החידקל כנראה נתפס כנהר שקט, ושבירת כלי נובעת לא מתנאי ההעברה אלא מרשלנות. אגב מסתבר שלמרות הגישה המשפטית המקובלת בתלמוד הבבלי, בפועל פסקו דייני בבל בהתאם לנתונים המעשיים המשתנים.
בבבלי מובאת ברייתא חולקת: "תנו רבנן: המעביר חבית לחבירו ממקום למקום ושברה, בין שומר חנם בין שומר שכר – ישבע, דברי רבי מאיר. רבי יהודה אומר: שומר חנם – ישבע, נושא שכר – ישלם. רבי אליעזר אומר: זה וזה ישבע, ותמיה אני אם יכולין זה וזה לישבע" (פב ע"ב). עד כאן הברייתא, והיא דומה למשנת בבא קמא פ"ג מ"א העוסקת בדין המניח את הכד. על ברייתא זו הגמרא בבבא מציעא מוסיפה: "למימרא דסבר רבי מאיר נתקל לאו פושע הוא? והתניא: נשברה כדו ולא סילקו, נפלה גמלו ולא העמידה – רבי מאיר מחייב בהיזיקן, וחכמים אומרים: פטור מדיני אדם וחייב בדיני שמים, וקיימא לן דבנתקל פושע פליגי! אמר רבי אלעזר: תברה, מי ששנה זו לא שנה זו. ואתא רבי יהודה למימר: שומר חנם – ישבע, נושא שכר – ישלם, האי כי דיניה והאי כי דיניה. ואתא רבי אליעזר למימר: אין, גמרא כרבי מאיר. ומיהו, תמיה אני אם יכולין זה וזה לישבע" (פב ע"ב). הבבלי מציע נוסחאות של שבועה שאותן ניתן להישבע, כגון "אמר רבא: שבועה שלא בכוונה שברתיה" (פג ע"א).
תברא הוא מונח שבו הגמרא מצביעה על סתירה פנימית, ובלשוננו כיום שתי מסורות שונות<sup class="footnote-marker">77</sup><i class="footnote">אפשטיין, מבוא, עמ' 299; פרידמן, פירוש, עמ' 384-279. גם אפשטיין וגם פרידמן מציעים שהלשון "תברא" היא העברה מסוגיה אחרת, ומכיוון דאתינו להצעה שזו העברה ניתן להציע הצעות שונות למקומה המקורי של המימרה. הצענו הצעה אחת, אבל למען האמת אם בהעברה עסקינן קיימות הצעות רבות נוספות. לדעתנו, באופן עקרוני, אם המילים אינן מתפרשות באתרן כיאות החוקר רשאי להציע שמימרה מסוימת היא העברה, אבל אין טעם להציע מהיכן נלקחה ההעברה, אלא אם כן יש בידו סיוע להצעתו.</i>. הסבר זה בא רק בדלית ברירה, ובדרך כלל הבבלי מעדיף לתרץ סתירות פנימיות וליצור הרמוניזציה בין המקורות.
ממילא נשאלת השאלה כיצד הבין התלמוד את משנתנו, ומה הן המימרות הסותרות; הרי לפי המשנה ולפי הברייתא יש מחלוקת מפורשת בשאלה האם המעביר חבית משלם (רבי מאיר והמשנה), לבין רבי יהודה.
האפשרות הפשוטה היא ששני המקורות הנותרים הם המשנה, שבה יוצא שהמעביר חבית לדעת רבי מאיר נשבע ונפטר, כלומר ששבירה נחשבת לאונס, והברייתא, שבה אם נשבר כדו (זה אותו מקרה של המעביר חבית) רבי מאיר מחייב בהיזקן, כלומר שהמעביר נחשב לאשם. לדעת הבבלי אלו מקורות שונים, ורבי יוחנן מתרץ ומסביר שהשבועה היא תקנה מיוחדת, כלומר שבעצם המעביר נחשב לפושע ופטרו אותו מתשלום (וחייבו שבועה) כדי שיסכימו בני אדם לעזור איש לרעהו בהעברת חביות.
הסתירה עצמה לא קשה לפתרון. אומנם המעביר עצמו נחשב (לדעת רבי מאיר) לאונס, ועדיין הוא חייב לפנות את הנזק שגרם, שכן אדם חייב על נזקיו כמו שהסברנו בפרק ג של משנת בבא קמא (משנה א).
אפשר שהסתירה היא בין משנתנו, שבה נידונים רק דיני נזיקין (ויש בהם דעות שונות), לבין הברייתא שבה נוספו דברי חכמים: "פטור מדיני אדם וחייב בדיני שמים". אפשר גם שדברי הסתמא "תברא" מכוונים לסתירה שבין ברייתא זו (חייב בדיני אדם...) לבין המשנה לעיל בבבא קמא (פ"ג מ"א) שבה נשנים רק דברי רבי מאיר ורבי יהודה, ודעת חכמים ("חייב בדיני אדם ופטור מדיני שמים") נעדרת.
כללו של דבר, סוגיית הבבלי קשה ומתפרשת בדרכים שונות<sup class="footnote-marker">78</sup><i class="footnote">פרידמן, פירוש, עמ' 370 ואילך.</i>, ולפיכך קשה להסיק ממנה כיצד הבין התלמוד את המשנה. הבבלי מסיק שהמחלוקת הבסיסית היא האם "נתקל" כפושע. ניסוח קונצפטואלי כזה הוא ניסוח של הבבלי, ומשנתנו איננה עוסקת כלל ב"נתקל" אלא במעביר חבית וזו נשברה<sup class="footnote-marker">79</sup><i class="footnote">ההסבר "נתקל פושע" הוא רק לדעת אביי (בבא קמא כט ע"א). </i>.
בירושלמי מובא סיפור מעשה המיוחס לאמורא רבי נחמיה: "תני רבי נחמיה, קדר מסר קדרוי לבר נש, תברין, ארים גולתיה. אתא גבי רבי יוסי בר חנינה. אמר ליה, איזיל אמור ליה 'למען תלך בדרך טובים' (משלי ב כ). אזל ואמר ליה ויהב גולתיה. אמר ליה, יהב לך אגרך? אמר ליה לא. אמר ליה, זיל ואמור ליה 'וארחות צדיקים תשמור' (משלי ב כ). אזל ואמר ליה ויהב ליה אגריה" (יא ע"א – קדר מסר קדרותיו לבן אדם, שברן, החרים הקדר את גלימתו. בא לפני רבי יוסי ברבי חנינא, אמר לו [רבי יוסי לפועל] אמור לו [לקדר] "למען תלך בדרך טובים". הלך הפועל ואמר זאת לקדר, והקדר החזיר לו את בגדו. אמר לו [רבי יוסי לפועל] ונתן לך שכרך? אמר הפועל, לא! אמר רבי יוסי, לך אמור לקדר "וארחות צדיקים תשמור". הלך הקדר ואמר לו ונתן לו שכרו). החכם דורש מהקדר לפעול לפנים משורת הדין. כפי שהערנו במשנה ז ובמשניות אחרות, חז"ל נוטים להעדיף את החלש ולחזק את כוחו המשפטי. במקרה זה ההעדפה מתבטאת בדרישה לפעילות "לפנים משורת הדין". חכמים מציגים את הדין ותובעים מהציבור לפעול לפנים משורת הדין.
המעשה נדון בספרות ראשונים ובמחקר<sup class="footnote-marker">80</sup><i class="footnote">ויצמן, שורת הדין; שרלו, שורת הדין; שרמן, שורת הדין; קלינמן, שורת הדין; אונגר, שורת הדין; וינרוט, שורת הדין; ניומן, שורת הדין; תגר, שורת הדין; בשן, שורת הדין; כהן, שורת הדין; אלון, המשפט העברי א, עמ' 176-172; אורבך, ההלכה; בן מנחם ואטינגר, סוגיות, עמ' 128-121. לדיון בסוגיית הבבלי ראו פרידמן, פירוש, עמ' 421-413.</i>, והוא אחת העדויות לשיפוט בשיטת "לפנים משורת הדין". לפי דרכנו המעשה צריך עיון מחדש. כפשוטו הקדר הוא יהודי ירא שמיים, אבל ברור לו שאיננו צריך לשלם לפועל ששבר קדרות, והוא אף מצפה לגבות מהפועל את הנזק שנגרם. אלא שלפועל אין כסף, ולא נותר לקדר אלא לגבות ממנו את בגדו.
רבי יוסי סבור שעל הקדר לא רק לספוג את הנזק, אלא גם לשלם דמי עבודה לפועל. הקדר נהג לפי רבי יהודה, או אולי לפי אחת האפשרויות להסבר דברי רבי אליעזר. רבי יוסי איננו אומר לקדר במפורש מה לעשות. בכלל אין כאן מעמד של פסיקה, שכן כל הדיון נעשה בין הפועל לחכם והקדר איננו משתתף בו. רבי יוסי רומז לקדר להתנהג בהגינות יתר, ולא ברור האם לדעתו כך ההלכה או שזו דרישה מוסרית בלבד. אפשר שרבי יוסי סובר כרבי אליעזר שהפועל איננו יכול להישבע ופטור מתשלום הנזק (בין אם הוא שומר חינם ובין אם הוא שומר שכר). על כל פנים אין כאן פסק הלכה אלא אמירה מחוץ לכותלי בית המשפט, כרב המלמד מוסר את חברי הקהילה.
אותו סיפור מופיע גם בבבלי, ורקעו הוא תעבורת הנהרות בבבל: "רבה בר בר חנן תברו ליה הנהו שקולאי חביתא דחמרא, שקל לגלימייהו. אתו אמרו לרב. אמר ליה: הב להו גלימייהו. אמר ליה: דינא הכי? אמר ליה: אין, 'למען תלך בדרך טובים'. יהיב להו גלימייהו. אמרו ליה: עניי אנן, וטרחינן כולה יומא, וכפינן, ולית לן מידי. אמר ליה: זיל הב אגרייהו. אמר ליה: דינא הכי? אמר ליה: אין, 'וארחות צדיקים תשמור' " (פג ע"א – רבה בר רב חנן שברו לו אותם סבלים חבית יין, לקח את גלימותיהם. באו אמרו לרב. אמר [רב לרבה בר חנן]: תן להם גלימותיהם. אמר לו [רבה בר רב חנן לרב]: הדין כך? אמר לו: כן, "למען תלך בדרך טובים". נתן להם גלימותיהם. אמרו לו: עניים אנו, וטרחנו כל היום, ורעבים אנו, ואין לנו דבר. אמר לו [רב לרבה בר רב חנן]: לך תן להם שכרם. אמר לו [רבה בר רב חנן לרב]: הדין כך? אמר לו: כן, "ואורחות צדיקים תשמר").
הפרשנות המסורתית ראתה בהנחיית הבבלי הלכה לכל דבר, והרמב"ן הסיק מכך: "ולרבותינו בזה מדרש יפה, אמרו: זו פשרה <u>ולפנים משורת הדין</u> והכוונה בזה, כי מתחלה אמר שתשמור חוקותיו ועדותיו אשר צוך, ועתה יאמר גם באשר לא צוך, תן דעתך לעשות הטוב והישר בעיניו, כי הוא אוהב הטוב והישר. וזה עניין גדול, לפי שאי אפשר להזכיר בתורה כל הנהגת האדם עם שכניו ורעיו וכל משאו ומתנו ותיקוני הישוב והמדינות כולם. אבל אחרי שהזכיר מהם הרבה, כגון לא תלך רכיל, ולא תקום ולא תטור, ולא תעמוד על דם רעך, לא תקלל חרש, מפני שיבה תקום וכיו"ב, חזר לומר בדרך כלל שיעשה הטוב והישר בכל דבר, עד שיכנס בזה הפשרה <u>ולפנים משורת הדין</u>... ואפילו מה שאמרו: פרקו נאה, ודבורו בנחת עם הבריות, עד שיקָּרא בכל ענין תם וישר" (רמב"ן בפירושו לדברים, ו יח, וראה גם רש"י על אתר, וראה פירוש הרמב"ן, מהדורת שעוועל, עמ' תקל"א)<sup class="footnote-marker">81</sup><i class="footnote">וראו מגיד משנה על הרמב"ם, הלכות שכנים, פרק יד הלכה ה. </i>.
נפתח בכך שהקרבה בין הסיפור הבבלי לסיפור בירושלמי אינה מקרית. אין ספק שלפנינו העברה, ולכן ספק אם הסיפור הבבלי התרחש או שהוא מוטיב ספרותי, ואם אכן התחולל האם הייתה כאן פעולת בית דין. עוד יש להעיר שהנוסח שהצגנו איננו הנוסח בכתב היד, והמילים "דינא הכי, אמר ליה אין" אינן בחלק מהנוסחאות. אם כן לא ברור האם לפנינו פסק דין, או אמירה מוסרית שבין מורה לתלמידו. שלא במקרה, הסיפור הארץ-ישראלי מועבר מקדר ופועל בארץ ישראל לחכם המעסיק פועל בבבלי.
מסקנת הראשונים שכופים על "לפנים משורת הדין" משקפת אפוא יותר את דעתם מאשר את הנאמר בתלמוד הבבלי. גם הרמב"ן מדגיש כי הוא מדבר על "מדרש יפה" ולא על הלכה לכל דבר. הראשונים שהעבירו את האמירה מהממד המוסרי לממד המשפטי מבטאים אפוא את עמדתם, ובתלמודים עצמם אין לכך בסיס מספיק. לכל היותר עריכת התלמוד (הסתמא) הציגה כך את הסיפור, אך ספק אם זו כוונת הסיפור המקורי.
אומנם המונח "לפנים משורת הדין" מופיע, והוא מוסב בדרך כלל על מצוות שבין אדם למקום, שיכול אדם להחמיר על עצמו כרצונו, אבל העברת מונח זה לדיני ממונות יוצרת בעיה משפטית: הרי החמרה לאחד היא הקלה לחברו, ואין כאן באמת חסידות. לעיתים הפועל הוא העני, אבל לפעמים הוא דווקא העשיר.
אם כן לפנינו תביעה מוסרית, ושורת ההלכה היא שהמעביר הוא כשומר חינם או שומר שכר, והמעשה עצמו ספק אונס ספק פשיעה.
לסיכום: השאלה שנדונה במחקר היא מה המקום של "לפנים משורת הדין", האם זו תביעה מוסרית הנתונה לשיקול דעתו של הרוצה בכך או הוראה הלכתית. לדעתנו בכל מקרה אין כאן פרוצדורה משפטית, שכן אין כאן תביעה והתגוננות, אלא התערבות של חכם, כמנהיג ולא כשופט, ברמה המוסרית בלבד<sup class="footnote-marker">82</sup><i class="footnote">המינוח "לפנים משורת הדין" מופיע במדרשי ההלכה לשמות: מכילתא דרבי ישמעאל, יתרו, מסכתא דעמלק ב, עמ' 198; מכילתא דרבי שמעון בן יוחאי, שמות יח כ, עמ' 133; בבלי, בבא קמא ק ע"א; משנה, גיטין פ"ד מ"ד, וראו פירושנו למשנה זו; תוס', תרומות פ"ב ה"א-ה"ו. להיקפו של המונח ראו המקורות לעיל וכן בבלי, כד ע"ב; ל ע"ב; ברכות מה ע"ב; כתובות צז ע"א; בבא קמא צט ע"ב.</i>.

Chapter 7



Mishnah 1

<b>מסכת פועלים</b>
במשנה זו מתחילה מסכת פועלים העוסקת בזכות האכילה של הפועלים בעת עבודתם. המסכת מסתיימת באמצע משנה ח.
<small>עפ”י כתב יד קופמן</small>
<b>השוכר את הפועלים</b> – האומן הוא בעל מקצוע, והפועל נשכר לכל עבודה. האומן נשכר לביצוע תיקון ספציפי (כגון צביעת בגד), והפועל נשכר לזמן מסוים. עם זאת באופן כללי מבחינת ההלכות שבפרק האומן והפועל מתחלפים זה עם זה, ורב ביניהם הדמיון המשפטי. במקרה זה הפועל נשכר ליום. השאלה היא מהם תנאי השכירות. <b>ואמר להן להשכים ולהעריב</b> – בעל הבית דרש מהפועלים להשכים, כלומר לבוא עם שחר, ולהעריב, לסיים לעת ערב.<b> מקום שנהגו שלוא להשכים</b> – נהוג שיום העבודה מתחיל מאוחר יותר,<b> ושלא להעריב</b> – מסתיים מוקדם יותר, <b>אינו יכול לכופן</b> – בעל הבית איננו יכול לשנות את המנהג המקובל. במקרה זה המילים "להשכים" מתפרשות שהפועל יצא מביתו עם שחר, ויגיע לשדה (מקום העבודה) לאחר זמן (זמן ההליכה בקצב רגיל). בעל הבית והפועל רשאים, בהסכמה הדדית, לשנות את התנאים המקובלים, אבל לשם כך נדרש תנאי מפורש והסכמה של הפועל, מן הסתם לאחר תשלום נאות על השינוי. <b>מקום שנהגו לזון יזון</b> – לספק סעודה במהלך היום. הסעודה באמצע היום מופיעה כבר אצל בועז ונעריו העובדים בשדה. העובדים יצאו מבתיהם עם אור ראשון והגיעו לשדה מוקדם. לאחר שעות אחדות כבר היו רעבים, והנוהג היה שבעל הבית מספק להם סעודה פשוטה, כפי שנראה במשנה ד.
למעשה מדובר בשני סוגים שונים של סעודה. האחת היא סעודה תקנית הנערכת בצוותא בהנהגת בעל הבית, והאחרת היא זכותו של העובד לאכול מהפירות שבהם הוא עובד. זכות זו תידון להלן במשנה ב.
סעודת הפועלים תלויה, לפי המשנה, במנהג, אך דומה שהמנהג הנפוץ היה לקיים סעודה כזאת. הבבלי בברכות טז ע"א מעלה את התמונה: "תנו רבנן: הפועלים שהיו עושין מלאכה אצל בעל הבית, קורין קריאת שמע ומברכין לפניה ולאחריה, ואוכלין פתן ומברכין לפניה ולאחריה, ומתפללין תפלה של שמונה עשרה, אבל אין יורדין לפני התיבה, ואין נושאין כפיהם". אם כן התפילה היא תפילת יחיד כדי לחסוך בזמן, והסעודה היא זכותם של העובדים ומשמשת גם להפסקה בעבודה. מן הראוי להדגיש שאף על פי שחכמים מעדיפים כמובן תפילת ציבור – לא הכבידו על בעל הבית ולא תבעו ממנו לאפשר זאת. הם תבעו מהאמיד לא לפגוע בעני, אך לא תבעו תפילה הדורה יותר. זה קו מעניין בהשקפת עולמם של חכמים. לא נרחיב כאן ביחסם של חכמים לתפילה; נסתפק בהערה קצרה.
התפילה היא מעמד שיש בו כללי ריטואל. הטקס כולל נוסח, כוונה, צורה, מנגינה, כללי לבוש ותנוחות גוף. דומה שחכמים מתעלמים כאן באורח שיטתי מכל מרכיבי הטקס. עבורם תפילה היא אמירת המילים, מתוך מודעות ותו לא. מכל שאר המרכיבים, המהווים את הטקס במשמעותו החברתית של המושג, הם מתעלמים. כאן הפועלים נדרשים להפסיק את העבודה ולהקדיש זמן לתפילה, אך אין הם זכאים, ובעל הבית אינו נדרש, לאפשר תפילה במשמעות הציבורית-חברתית של המעמד.
עם זאת, בבבלי הפועלים מפסיקים מעבודתם. במשנת ברכות הדרישות להדגשת ההפסקה בעבודה צנועות עוד יותר: "האומנין קורין בראש האילן או בראש הנדבך, מה שאינן רשאין לעשות כן בתפלה" (ברכות פ"ב מ"ד). לתפילה נדרשת הפסקה כמו בברייתא שהבאנו, אך קריאת שמע נעשית תוך כדי עבודה, על ראש האילן.
בתוספתא שם יש הרחבה ופירוט: "כותבי ספרים תפלין ומזוזות מפסיקין לקרית שמע, ואין מפסיקין לתפלה. רבי אומר כשם שאין מפסיקין לתפילה כך אין מפסיקין לקרית שמע. רבי חנניה בן עקביא אומר, כשם שמפסיקין לקרית שמע כך מפסיקין לתפלה. אמר רבי אלעזר ברבי צדוק כשהיה רבן גמליאל ובית דינו ביבנה והיו עסוקין בצרכי צבור לא היו מפסיקין, שלא להסיע מלבו" (ברכות פ"ב ה"ו). כותבי תפילין הם עצמאים; הפסקה היא רק השקעת זמן, אבל הם עסוקים במצווה ולכן יש מחלוקת האם הם צריכים להפסיק ולהתפלל (ולקרוא קריאת שמע) או שפטורים מהתפילה. כן מסופר על תלמידי חכמים העסוקים בהלכות ציבור שלא היו מתפללים, ובהמשך: "הכתף אף על פי שמשאו על כתיפו, הרי זה קורא. אבל בשעה שפורק וטוען לא יקרא, לפי שאין לבו מכוין. ובין כך ובין כך לא יתפלל עד שיפרוק" (שם ה"ז). קריאת שמע נעשית תוך כדי עבודה, אך לתפילה יש להפסיק.
ההלכה הבאה מקבילה למשנת ברכות ומצמצמת אותה: "פועלים קורין בראש האילן ומתפללין בראש הזית או בראש התאנה, ושאר כל האילן יורדין למטה ומתפללין. בעל הבית בין כך ובין כך יורד למטה ומתפלל" (שם ה"ח). בעל הבית שזמנו בידו חייב להפסיק לתפילה (לא לקריאת שמע), והאומנים רשאים לקרוא ולהתפלל בראש הזית או התאנה. שני עצים אלו ענֵפים והפועל יכול לשבת בנחת ולהתפלל ולקרוא קריאת שמע. לא ברור האם הוא ממשיך בעבודתו, על כל פנים זו הפסקה קצרה ביותר.
בהמשך: "פועלין קורין את שמע ומברכין לפניה ולאחריה, ואוכלין פיתן ומברכין לפניה ולאחריה, ומתפללין שלשה פעמים של שמנה עשרה, אבל אין מורידין לפני התיבה" (שם ה"ט). כמו בברייתא בתלמוד הבבלי שבא התחלנו הפועלים רשאים לקבל זמן לתפילת יחיד, אך לא לתפילת ציבור.
העדות הבסיסית ביותר לדעתנו היא מנהגם של חכמים עצמם שלא להתפלל בעילה שהם עסוקים בהלכות ציבור. בוודאי אין מדובר בנוהג המקובל היום שהבוקר מתחיל בתפילת ציבור בבית הכנסת.
לאור כל המקורות ברור למדי שחכמים אינם מתלהבים מהמעמד הציבורי. הם אינם רואים בו חובה. גם יחסם לתפילה רפה למדי. אנו רגילים שבמהלך הדורות התפילה בציבור (בטקס) הפכה לנושא שחכמים מקדמים אותו בכל נפשם ובכל מאודם. הם סבורים שכל אדם (חכם כהדיוט) חייב בתפילה, ורצוי בתפילת ציבור. זו מצווה רבה, סמל להתנהגות דתית בכלל ודרך לגילוי של הזדהות חברתית ומרכיב בסוציאליזציה של הקהילה. התפילה יוצרת את הקהילה ואת היחד, ביום חול וכמובן גם בשבת. עיון בלתי משוחד מצביע שתנאים קדומים אינם רואים בתפילת הציבור ערך רב. התפילה הציבורית היא חלק מהשבת, אך מקומה בחיי היום יום של היחיד זניח למדי. אין ביטוי להתנגדות של ממש לתפילה, אך גם לא התלהבות ממנה.
יחסם של חכמים לתפילה מחייב אפוא בירור בפני עצמו, אך לא נרחיב בו מעבר לתמצית הרעיון המופיעה כאן.
לעומת היחס לתפילה הדתית, היחס לסעודה הארצית ולזכויות החומריות של הפועלים ברור הרבה יותר. הדיון בספרות ההלכה מניח כתשתית ברורה שבעל הבית חייב לספק את הסעודה. ההתחבטות היא האם הפועלים זכאים לזמן מלא של ברכת המזון ברבים, או שעליהם לקצר בברכה. דיון הלכתי אחר הוא בחובת הפרשת תרומות ומעשרות מסעודה זאת: "מאכילין את העניים דמאי ואת האכסניה דמאי. רבן גמליאל היה מאכיל את פועליו דמאי" (משנה, דמאי פ"ג מ"א). רבן גמליאל אינו מתואר כמי שנותן לעניים צדקה אלא כמי שנותן להם מזון לסעודה בשכרם, ולכאורה צריך היה לחול עליו הכלל שאין "חבר" מוציא מתחת ידו דבר שאינו מתוקן. יתר על כן, במשנה הבאה בדמאי שם המשנה קובעת שאם הפועל אינו מאמין לבעל הבית עליו להפריש מעשר, אם כי אולי בצורה מקילה<sup class="footnote-marker">1</sup><i class="footnote">דמאי פ"ו מ"ג, וראו פירושו של ליברמן לתוספתא שם פ"ד הט"ו. </i>, מכאן שבעל הבית אמור להפריש מעשרות. קשה להניח שבעל בית כזה, שהפועל אינו מאמינו, היה מדקדק במצוות יותר מרבן גמליאל. עסקנו בשאלה בפירושנו למשנת דמאי, והסברנו את דרכו של רבן גמליאל. בהקשר הנדון כאן חשוב רק שרבן גמליאל נוהג כמעסיק הגון ומספק לפועליו סעודה.
אגב הדיון במשנת דמאי הירושלמי מחלק בין שני מצבים, האחד במאכילו "מן האבוס" והאחר במאכילו "מן המנויין" (דמאי פ"ג ה"א, כג ע"ב). יש לקבל את גרסת הרש"ס "מן התנוים", כלומר מן התנאים, ושני תשלומים שונים הם. הפועלים עבדו אצל בעל הבית וקיבלו בשכרם כחלק מתנאי העבודה סעודה<sup class="footnote-marker">2</sup><i class="footnote">לר"ש היה קשה לקבל את הצגת רבן גמליאל כמי שחסך מהתשלום על חשבון המעשר, והוסיף שהוא נתן להם יותר מכפי שהתחייב, אלא שאִפשר להם שלא לשלם את המעשרות (כלומר שלא הפריש מעשרות מפירותיהם בעל כורחם, וראו פירושנו למשנת דמאי (פ"ג מ"א).</i>, וזהו גם "מן האבוס" הנזכר, ואז מוטלת חובת המעשרות על בעל הבית.
בתוספתא בבא בתרא (פ"ו הי"ב) מופיע ניסוח אחר: אם המזונות הם מדבר תורה הם פטורים ממעשר, אבל יש גם מזונות שהוא נותן שלא מן התורה אלא מפני "שיש עליו", כלומר שיש בין המעביד לפועלים הסכם כלשהו לחלוקת מזונות. מזונות כאלה בעל הבית חייב לעשר. ייתכן גם שהמקרה הזה, המכונה "יש עליו מזונות", הוא שהפועלים אינם עובדים בהכנת הקציעות אלא בסבלות (העברת התאנים). מן התורה אין הם זכאים לאכול, אלא אם כן הסכים הבעל להעניק להם זכות זו ואז היא כמיקח, שכן האכילה היא חלק מתנאי התשלום.
במקרה שבמשנת דמאי המזון שעליו מדובר אינו סעודה זו, אלא השכר עצמו. בגלל תנאי המשק הוסכם שהשכר יהיה במזון. כאן אין בעל הבית צריך להפריש מעשר מהשכר. אומנם הפועלים חייבים בכך, אך זו צריכה להיות החלטה שלהם. אילו היה רבן גמליאל מפריש מעשרות הייתה זו בעצם הורדה משכרם, וכמו העניים הנזכרים בהמשך משנת דמאי אין בעל הבית חייב (רשאי) לקיים את המצווה על חשבון העניים-פועלים. גם לא חייבו את רבן גמליאל להפריש את המעשר מכספו, שהרי זאת העלאה סמויה של השכר, וממה נפשך, בעל הבית אינו חייב להעלות את השכר, ואילו העלה את כמות הפירות שנתן להם (כך שתכלול מעשר) היו הפועלים, עמי הארץ, מעדיפים לקבל את המעשר לעצמם.
מעין הלכה זו שנינו גם בתוספתא: "אומר אדם לחבירו ולפועליו, צאו ואכלו בדינר זה, צאו ושתו בדינר זה, ואינו חושש לא משם מעשרות, ולא משם שביעית, ולא משם יין נסך. אבל אם אמר צאו ואכלו את הככר ואני אתן את דמיה, צאו ושתו רביעית ואני נותן דמיו, הרי זה חושש משם שביעית ומשם מעשרות ומשם יין נסך" (דמאי פ"ה הי"ד). אם כן האחריות על הפרשת המעשר היא על המקבלים, אלא אם כן הקציב בעל הבית כמות אוכל והבטיח לשלם את עלותה; אז בעל הבית הוא המרוויח מכך שהפועלים לא יפרישו מעשרות, ואז חובת ההפרשה עליו.
דומה להלכה זו היא המשנה במעשרות פ"ג מ"א, ושם שנינו: "הפועלים שעמו בזמן שאין להם עליו מזונות אוכלין ופטורין, אבל אם יש להם עליו מזונות הרי אלו לא יאכלו". מתוך ההקשר והמשניות הקודמות ברור שהפירות שהם אוכלים תוך כדי עבודה פטורים ממעשר, שהרי "האוכל מן התורה פטור" (שם פ"ב מ"ז). על כן נראה שהכוונה אינה לפירות שהם אוכלים תוך כדי עבודה, אלא להסדר התדיר והמקובל שבעל הבית מתחייב לתת לפועלים ארוחה מסודרת כחלק משכרם. על נוהג זה אנו שומעים גם ממקורות נוספים<sup class="footnote-marker">3</sup><i class="footnote">ראו פירושנו לדמאי פ"ג מ"א. </i>. הסעודה היא כמסחר לכל דבר (דמאי פ"ו מ"ג), והפועלים חייבים להפריש מעשרות ממנה. עם זאת נראה שחכמים לא ראו בסעודה זו מסחר מלא, והא ראיה שמצאו לנכון להדגיש שאף על פי שמדובר בחלוקת מזון הפועלים חייבים במעשר, ובעל הבית חייב לעשר את הפירות לפני שהוא נותן להם לאכול מהם.
בתוספתא הלכה שונה המאירה את משנת דמאי: "פעלים שהיו מנכשין בשדה ומעדרין בשדה, לא יאכלו מן הזית ומן התאנה אלא אם כן נתן להן בעל הבית רשות. לפיכך אם נתן להם בעל הבית רשות, אוכלין ומצטרפין ופטורין. במי דברים אמורים, בזמן שאין להם עליו מזונות, אם יש להם עליו מזונות אוכלין ופטורין, ואם צורפו חייבין" (מעשרות פ"ב הי"ג). ההלכה בתוספתא פשוטה. לפועלים העודרים לא מוקנית הזכות "מהתורה" למזונות, אבל בעל הבית רשאי, כמובן, לתת להם במתנה אוכל. אבל אם אין זו מתנה אלא הסכם כלכלי ("יש להם עליו מזונות") הרי זה כמכר, ודין מכר כבר שנוי במשנה ה בפרק ג בדמאי (כרבי יהודה). הדין הוא שהאוכל תאנה אחת פטור, אבל אם צירף חמש תאנים הרי התחייב בכך במעשרות.
נראה שהתוספתא מקבילה למשנה בדמאי שציטטנו, וממנה עולה שגם משנתנו עוסקת בפועלים שמהתורה אין להם זכות למזונות: "המאכיל את פועליו ואת אורחיו תרומה, הוא משלם את הקרן והם משלמין את החומש, דברי רבי מאיר, וחכמים אומרים הם משלמין קרן וחומש והוא משלם להם דמי סעודתן" (משנה, תרומות פ"ו מ"ג), וכן: "השוכר את הפועל לקצות עמו בתאנים, אמר לו על מנת שאוכל תאנים, אוכל ופטור. על מנת שאוכל אני ובני ביתי, או שיאכל בני בשכרי, הוא אוכל ופטור, ובנו אוכל וחייב. על מנת שאוכל בשעת הקציעה ולאחר הקציעה, בשעת הקציעה אוכל ופטור, ולאחר הקציעה אוכל וחייב. שאינו אוכל מן התורה. זה הכלל, האוכל מן התורה פטור ושאינו אוכל מן התורה חייב" (משנה, מעשרות פ"ב מ"ז). האוכל מן התורה הוא מי שהתורה הורתה שמותר לו לאכול מפרי עבודתו, והאוכל שלא מן התורה הוא המקרה של משנתנו. דיני אכילה "מן התורה" שנויים בהמשך פרק ג במעשרות, וכן עוסקות ברייתות נוספות בסעודה זו של משנתנו, כגון "פועלין שהיו יושבין ואוכלין, והותירו פרוסות, וכן אורחין שהיו מסובין ואוכלין והותירו פרוסות, ונתנום לשמש..." (תוס', דמאי פ"ה ה"ז).
ניתן לסכם שחובת המזונות שהבעל חייב לספק נחשבת ל"דין תורה". "דין תורה" כאן אין משמעו הגדרה היסטורית, ואכן לא ניתן למצוא את הדין בתורה, אך זה מנהג מקובל הברור לכול.
<b>לספק מתיקה יספיק</b> – לעיתים הכלל או המנהג המקומי היה שבעל הבית יכלול בסעודה פירות מתוקים (תאנים, ענבים או תמרים),<b> הכל כמנהג המדינה</b> – מנהג המדינה הוא המקובל בסביבה ובאזור. <b>מעשה ברבי יוחנן בן מתיה שאמר לבנו צא ושכור לנו פועלים</b> – רבי יוחנן מצטייר כיהודי אמיד ומצטרף לרשימת החכמים האמידים, רשימה גדולה למדי. היו כמובן גם חכמים עניים, כרבי יהושע בן חנניה, אבל מספר החכמים ממעמד הביניים הגבוה היה רב. רבי יוחנן זה איננו מוכר ממקורות אחרים, הוא מצטרף לרשימה אחרת, גדולה אף היא, של חכמים שפעלו במקומם ובסביבתם, ומתורתם לא נותר בידינו דבר. מן הסתם זה היה גורלם של רוב החכמים. רק הבולטים שבהם נזכרים, ובדרך כלל נשמרה תורתו של מי שתלמידיו הפכו למורי תורה בזכות עצמם.
<b>ופסק עמהם מזונות</b> – סתם, ללא פירוט,<b> וכשבא אצל אביו</b> – וסיפר לו שקבע שיספק להם, <b>אמר לו אפילו את עושה להם כסעודת שלמה בשעתו לא יצאתה ידי חובתך עימהם שהן בני אברהם יצחק ויעקב</b> – התנאי שהבן התנה שייתן להם סעודה משמעו סעודה ההוגנת להם. כאן החכם מביא לידי ביטוי את עמדתו החברתית. העובדים שנשכרו הם בני אברהם, יצחק ויעקב, הם כבני מלכים, וסעודה "הוגנת" היא מושג אין סופי. מגיעה להם סעודה גדולה ומכובדת. הדוגמה לסעודת עשירים היא "סעודת שלמה בשעתו", מושג הנזכר כמודל לעשיר (בבלי, פו ע"ב).
<b>אלא עד שלא יתחילו במלאכה</b> – לאחר התחלת העבודה אי אפשר לשנות את התנאים,<b> צא ואמור להם על מנת שאין לכם אלא פת וקיטנית בלבד</b> – זו הייתה הסעודה הרגילה בשעות הצוהריים<sup class="footnote-marker">4</sup><i class="footnote">ראו מבואנו למסכת ברכות. </i>. <b>רבן שמעון בן גמליאל אומר לא היה צריך</b> – לשנות במפורש את התנאי, שכן <b>הכל כמנהג המדינה</b> – גם גודל הסעודה הואכמנהג המדינה. לפנינו דו-שיח מעניין בין המשפט והמוסר. בתאוריה החברתית הפועלים הם בני אצילים. התאוריה "סוציאליסטית" מאוד, אבל ערכה המעשי מעומעם. החכם איננו מתכוון לממשה בחיי היום יום. אדרבה, ההלכה מחייבת צעדי מניעה משפטיים כדי שלא להגשים את האידיאלים, ולא להפוך אותם לבסיס למדיניות מציאותית. זאת בניגוד לעמדתו של רבי עקיבא במשנת בבא קמא (פ"ח מ"ו) המעניק לאישה ממוצא עממי פשוט פיצוי כספי (הלכה למעשה) כאילו הייתה בת מלכים: "אמר רבי עקיבא אפילו עניים שבישראל, רואין אותן כאילוהם בני חורין שירדו מנכסיהם, שהם בני אברהם יצחק ויעקב". בן חורין הוא בניגוד לעבד, כלומר אדם חופשי, אבל מבחינה לשונית "בני חורין" הם גם ניגוד ל"עניים". כוונת רבי עקיבא היא שהעני נחשב כאילו היה אדם אמיד, בן טובים.
אגב דיבור המשנה מתנגדת לזהות התודעתית בין העבד, שאין לו שליטה משפטית על גופו, לבין העני, שגם לו אין שליטה מעשית על גופו ועל גורלו. זה ניסוח מגמתי החושף את העמדה העקרונית, הנאצלת, של רבי עקיבא. זה משפט האמור לכונן תודעה, כשם שהמשפטים הדנים בעבד ובאישה יחדיו<sup class="footnote-marker">5</sup><i class="footnote">כגון נזיר פ"ט מ"א.</i> מכוננים את תודעת הקרבה (קרבת גורל) שבין השניים, קרבת גורל למרות ההבדלים המשפטיים. כך גם הצירוף של עני ועבד, וכן הניגוד בין עני לבן חורין.
הקרבה בין העני לעבד מבטאת כמובן עמדה רעיונית. רבי עקיבא חולק בבירור על ההגדרה של "הכל לפי כבודו" (משנה, כתובות פ"ה מ"ט) או "הכל לפי המבייש והמתבייש" (שם פ"ג מ"ז; בבא קמא פ"ח מ"א). לדעתו כולם שווים. רבי עקיבא מתייחס רק ליהודים, ואין לדעת מה דעתו בנושא על לא יהודים.
מימרה אחרת מבטאת עמדה דומה: "רבי שמעון אומר: כל ישראל בני מלכים הם" (משנה, שבת פי"ד מ"ד). שם מדובר בהקשר הלכתי: מה שמותר לבני מלכים בשבת, יש להתיר לכל ישראל. הלכה זו מצטרפת לשורה של הלכות המדגישות את "שויונו של כל יחיד בעם בהלכה ובחברה"<sup class="footnote-marker">6</sup><i class="footnote">כלשונו של אלון, מחקרים, ח"א עמ' 329. </i>.
בניגוד לכך עמדת חכמים החולקים על רבי שמעון, וכן סתם המשנה בערכין: "באונס ובמפתה להקל ולהחמיר, כיצד? אחד שאנס ופתה את הגדולה שבכהונה, ואת הקטנה שבישראל – נותן חמשים סלע, והבשת, והפגם הכל לפי המבייש והמתבייש" (פ"ג מ"ד). הנזק והכאב שווים; הבושה היא מעמדית ותלויה במעמדו החברתי של המבייש והמתבייש. כך גם במשנה ה שם.
<b>מנהג המדינה</b>
במשנתנו מוצג מנהג מדינה הקובע את טיב הסעודה, את הרכבה, וכנראה גם את מועדיה. "מנהג", או "מנהג מדינה", או מנהג מקומי אחר, מופיע רבות בספרות ההלכה. הירושלמי למקום מספר על מנהגים שונים של יישובים קרובים; כך למשל בני טבריה לא משכימים ולא מעריבים, ובני מעון הסמוכה משכימים ומעריבים, כלומר נוהגים יום עבודה ארוך יותר. גורם זה עשוי להיות שיקול בבחירת העובדים, ואין לשנותו אלא בתנאי הדדי משותף (ירו', יא ע"ב). הירושלמי מתאר לעצמו שקיימת בנושא "הלכה", כלומר אחד המנהגים הוא זה הראוי בעיני חכמים, והמנהג המקומי עשוי לבטל את ההלכה. ברם דומה שלפחות במקרה שלנו אין כלל הלכה אלא רק מנהגים שונים. כך אצלנו. אבל בפסחים פרק ד מובאת סדרה של מנהגים מקומיים שחלקם הם הלכות לכל דבר, וחכמים קובעים איזה מנהג ראוי ואיזה פסול.
בספרות הפסק והמחשבה ההלכתית בימי הביניים היה המנהג מושג הלכתי מגובש. מנהג הוא נוהל שאין לו שורשים חד-משמעיים בספרות ההלכה, אך הוא מחייב. המנהג עשוי להיות מקומי, והייתה לגיטימציה מסוימת למנהגים מקומיים ולהבדלים בין מנהג של מקום אחד לזה של השני. לגיטימציה פלורליסטית זו התהוותה בעיקר כאשר נפגשו בני קהילות שונות שלכל אחת מהן הייתה מסורת אבות מקודשת, אך שונה. תיאור זה התקבל בספרות המחקר של המשפט העברי. המנהג מופיע ומתואר כנוהג שאיננו בנושא הלכתי אלא בנושא אחר שלהלכה אין בו עמדה נחרצת, או שאין לה עמדה כלל. המנהג נקבע כמובן בידי חכמים, אך הוא קטגוריה משפטית שונה מ"הלכה"<sup class="footnote-marker">7</sup><i class="footnote">ראו למשל הלכות ממרים לרמב"ם, פ"ד ה"ב, ההקדמה לתשובות המאירי וספרות רבה נוספת. לתיאור שיטתי ראו למשל אלון, המשפט העברי, עמ' 751-713; דה פריס, תולדות ההלכה, עמ' 168-157; אורבך, ההלכה, עמ' 33-27. </i>.
עיוננו בפרק ד בפסחים הוביל למסקנה אחרת. נראה שבספרות התנאים, או לפחות בפרק זה, הגדרת המנהג בעייתית הרבה יותר. המנהגים עוסקים בכל תחומי החיים, ביחסים החברתיים אך גם במצוות. למעשה אין בין הלכה למנהג ולא כלום. כפי שראינו בדיונים במשניות השונות בפרק ד בפסחים, אותו מעשה מתואר כהלכה או כמנהג, והבדלי מנהגים הם מחלוקות רגילות בין תנאים<sup class="footnote-marker">8</sup><i class="footnote">ראו עוד בפירושנו לעירובין פ"ו מ"א. </i>. אם כן, ההבדל בין הלכה למנהג אינו במהות המעשה, אלא בהתקבלותו. המנהג נפוץ בציבור, ושורשיו הלכתיים או חברתיים, או בשילוב שבין השניים.
ייתכן שמנהג הוא נוהג (דתי-הלכתי, דתי-חברתי או חברתי – כל ההבחנות הללו הן מודרניות; עבור חכמים הכול היה "הלכה") שצמח ברחוב ולא בבית המדרש. עם זאת, בשלב שני הוא התקבל בבית המדרש והפך להלכה. בדרך זו הלכנו בפירוש המשניות, וכמעט שאין אפשרות לפרשנות שונה. כך יש לפרש גם חלק מהמנהגים האחרים שהמקורות מזכירים, כגון המנהג לברך או שלא לברך על אמירת הלל<sup class="footnote-marker">9</sup><i class="footnote">ראו פירושנו לסוכה פ"ג מי"א, וראו במבוא לפירוש המשניות. חילוף מנהגים נוסף שהוא מחלוקת הלכתית הוא השאלה האם אבל מותר ברחיצה; ראו פירושנו לברכות פ"ב מ"ה; מעשרות פ"א מ"ד (ירו', שם, מט ע"א). </i>, או שנהגו העם כרבי נחמיה, וזו עמדה אחת במחלוקת הלכתית לכל דבר (בבלי, ראש השנה טו ע"א; ירו', שביעית פ"ה ה"א, לה ע"ד)<sup class="footnote-marker">10</sup><i class="footnote">התלמוד הירושלמי אכן תמה על מנהג כזה בשאלה הלכתית.</i>, וכן המחלוקת על נוסח תפילת ראש השנה (משנה, ראש השנה פ"ד מ"ה).
לעומת כל זאת, התלמודים כבר הבינו שמנהג אינו הלכה, ועל כן התחבטו כיצד זה מופיע מנהג כאילו היה הלכה רגילה. ההבחנות המאוחרות אילצו את התלמודים, ואת פרשני התלמוד, להידחק ולפרש את המשניות שלא כפשוטן, והפרטים התבררו במהלך פירושנו לפרק ד בפסחים שבו סדרה של מנהגים כאלה.
הרוח המנשבת מפרק ד בפסחים היא רוח של סובלנות ופלורליזם. כל מנהג הוא לגיטימי, אך יש להשתדל שלא לגרום למתיחות ומריבה באותו מקום. אין זו המגמה היחידה שניתן למצוא בספרות חז"ל. במדרשים נדונה השאלה סביב האיסור לעשות אגודות: "לא תתגודדו – לא תעשו אגודות אלא היו כולכם אגודה אחת" (ספרי דברים, צו, עמ' 158). בספרות התנאים האיסור מופיע כהנחיה כללית, ברם בתלמודים הוא מוסב על מנהגים שונים, ואף על מחלוקות הלכתיות<sup class="footnote-marker">11</sup><i class="footnote">ירו', פסחים פ"ד ה"א, ל ע"ד; בבלי, יבמות יג ע"ב – יד ע"א; גילת, פרקים, עמ' 180-161.</i>.
בספרות חז"ל, בדרך כלל, מוצגת התמונה הרצויה ולפיה המחלוקת לגיטימית בשלב מסוים, אך בסופו של דבר המחלוקת מוכרעת בבית הדין, ומאז יש "הלכה" אחת ודרך אחת. זו תמונה אוטופית, אך בפועל לא הייתה מסגרת ממשית לקביעת הלכה. בתקופת האמוראים הוכרעו אומנם חלק גדול מהמחלוקות התנאיות, אך זו הייתה הכרעה "היסטורית" ו"טבעית", העם נהג בדרך כלשהי ורק במקרים בודדים הוכרעה המחלוקת בסנהדרין<sup class="footnote-marker">12</sup><i class="footnote">ראו הנספח למסכת ביצה. </i>, או במוסד אחר. יש להניח שבמקומו של חכם נהגו כדעתו, וכך נוצרה מעין מסגרת של הלכה אחידה, לפחות באותו מקום. קביעת ההלכה במחלוקת זהה אפוא למנהג מקומי.
דרשות חז"ל בגנות ההתאגדות מבטאות חשש גדול, החוזר במסורת ישראל, שהמחלוקות ההלכתיות תגרומנה לפילוג ותעמקנה את האיבה. פרק ד בפסחים אמור ליצור מסגרת טכנית שתמנע את העמקת המחלוקת בתנאים של חוסר הכרעה הלכתית.
לעומת כל זאת, הירושלמי למשנתנו (יא ע"ב) מסיק מהמשנה שמנהג מבטל "הלכה"<sup class="footnote-marker">13</sup><i class="footnote">משפט זה חוזר בירושלמי פעמים מספר, אך איננו בתלמוד הבבלי. דומה שאמוראי בבבל סברו שחכמים הם הקובעים האם המנהג ראוי. ראו מסכת סופרים יד טז, עמ' 271-270.</i>, כלומר יש הלכה מה צריך להיות אורך יום עבודה, ומה צריך לתת לפועלים לאכול, והמנהג המקומי מבטל הלכה זו, וכוחו לבטל אותה. המשפט "מנהג מבטל הלכה" הפך בספרות הראשונים למושג אחר. שם מדובר בעיקר במנהגי תפילה, והמנהג עצמו איננו מבטל הלכה אלא שקיומו המושרש מהווה הוכחה שאי פעם שינו את ההלכה.
חכמים מכירים בעוצמתו של המנהג, אך לעיתים גם מחווים דעתם או פוסקים האם המנהג ראוי או לא<sup class="footnote-marker">14</sup><i class="footnote">ראו למשל ירושלמי שם.</i>. מונח נוסף הבא לעגן את המנהג המקומי הוא "תנאי בית דין", כלומר הנחה או השערה שבנושא הנדון נקבע תנאי מקדים מטעם בית דין חשוב בעבר שיצר הלכה אחרת. שני המונחים הללו מחייבים הרחבה.
עד עתה עסקנו בשאלה כיצד חכמים מקבלים את פני המנהג. ראינו שחכמים עצמם מבחינים בין הלכה למנהג. להם היה ברור מתי עוסקים בהלכה ומתי במנהג. ברם לנו הלומדים כיום הבחנה זו נראית בלתי שיטתית ובלתי היסטורית. לשיטתנו רבות מאוד מההלכות הן מנהגים שקודשו. ובכלל, ברוב המקרים ההלכה נקבעה אי שם בשלבי ההיסטוריה, קשה לדעת מתי נפסקה ואיך, וההבדל בין נוהג הלכתי למנהג בעצם איננו קיים. מכביד על כך היעדר ההבחנה, מצידם של חכמים, בין נושאים שהם הלכתיים לנושאים שהם חוץ-הלכתיים. ההלכה עוסקת בכול, וההבחנה בין הלכה למה שמחוץ לה בעייתית ביותר גם היום וגם פעם.
כל זאת בבחינת קריאה למחשבה, והדברים עדיין מחייבים ליבון.

Mishnah 2

<small>עפ”י כתב יד קופמן</small>
<b>אלו אוכלין מן התורה</b> – שזכויות הסעודה שלהם אינן תלויות במנהג המקומי אלא כהלכה לכל דבר. הפסוקים בתורה הם: "כִּי תָבֹא בְּכֶרֶם רֵעֶךָ וְאָכַלְתָּ עֲנָבִים כְּנַפְשְׁךָ שָׂבְעֶךָ וְאֶל כֶּלְיְךָ לֹא תִתֵּן: כִּי תָבֹא בְּקָמַת רֵעֶךָ וְקָטַפְתָּ מְלִילֹת בְּיָדֶךָ וְחֶרְמֵשׁ לֹא תָנִיף עַל קָמַת רֵעֶךָ" (דברים כג כה-כו). הפסוק הראשון עשוי להתפרש כמדבר על עובר אורח או על פועל, אבל הפסוק השני בוודאי מדבר על עובר אורח, שכן הוא מדבר על אדם שאין בידו כלי קציר, ואילו על הפועל הקוצר לא הייתה אפשרות לכתוב "וחרמש לא תניף". הפרשנות של חז"ל שונה. הם פירשו את שני הפסוקים כעוסקים בפועל העובד בשעה שיש פרי מוכן בשדה, ובא במגע עם הפרי. זו ספק פרשנות ספק דרשה הבאה לאשר את המצב הקיים. במקורות השונים קיימת סדרה ארוכה של דרשות שונות; בתלמוד הבבלי מרוכזות כמה מהן, כגון "כי תבא בכרם רעך – בכל מאי דעביד. רבי יוסי ברבי יהודה אומר: עד שיעשה בידיו וברגליו" (בבלי, צא ע"ב).
לאיסי בן יהודה מיוחסת עמדה שונה הבאה לידי ביטוי בדרשה אחרת המצויה בחיבור שאיננו יודעים מה טיבו: "דאמר רב: מצאתי מגילת סתרים בי רבי חייא, וכתוב בה: איסי בן יהודה אומר, 'כי תבא בכרם רעך' – בביאת כל אדם הכתוב מדבר" (בבלי, צב ע"א). אם כן הפסוק איננו מדבר רק על פועל אלא גם על עובר אורח. על כך אומר רב: "לא שבק איסי חיי לכל בריה" (שם). רב סבור שאם כל עובר אורח רשאי להיכנס לכרם ולאכול – אי אפשר להתקיים כך. בהמשך רב אשי "מתרץ" שמדובר רק בפועלים מסוג מסוים. כלומר דברי איסי נותרים הגיוניים, אך לפי ההיגיון של רב.
אנו חייבים לציין שדברי איסי אינם כה חריגים, והביקורת של רב מופרזת. בעבר (בשנות החמישים של המאה הקודמת, אולי גם בזמנים אחרים) מקובל היה בכפר הערבי המסורתי שכל עובר אורח בתקופת הבציר היה מוזמן לאכול אשכול ענבים. גם יוספוס מתאר כך את ההלכה<sup class="footnote-marker">15</sup><i class="footnote">קדמוניות ד 234.</i>. הייתה אפוא עמדה הלכתית כזאת, ואף נוהג חברתי מקובל, וחכמים הגבילו אותו לפועלים בלבד. ייתכן שלפנינו דוגמה לאופי המשפטי-תאורטי של ההלכה. אכן אם כל אדם רשאי לקטוף כרצונו משדה אחר – אין קיום לחקלאות של תרבות. אבל במציאות, במסגרת נוהגי שכנות, הדבר מתקבל ואפשרי, וגם איננו מנוצל לרעה. במבוא למסכת נזיקין אספנו כמה הלכות כאלה של פעילות התנדבותית של יחסי שכנות, שכאשר הועברו למסגרת המשפטית התנפחו והפכו לאיסורים, כגון השכרת כלי עבודה (פ"ו מ"ז), שכנה מלווה לחברתה פירות ואין בכך חשש ריבית (לעיל פ"ה מ"ט), ואולי גם דברי רבי יוחנן בן מתיא במשנה הראשונה בפרק.
במדרש מצויה סדרת הגבלות המופיעות גם בסוגיית הבבלי (צא ע"ב – צב ע"א): "כי תבא בכרם רעך, יכול לעולם? תלמוד לומר ואל כליך לא תתן, בשעה שאתה נותן לתוך כליו של בעל הבית. 'רעך', פרט לאחרים. 'רעך', פרט לגבוה. 'ואכלת', ולא ממצץ<sup class="footnote-marker">16</sup><i class="footnote">לאכול את הפרי שלם ולא רק את חלקו העסיסי, וכן בתוס', פ"ח ה"ח; ירו', יא ע"ב; בבלי, צא ע"ב.</i>. 'ענבים', ולא תאנים. מיכן אתה אומר היה עושה בתאנים, לא יאכל בענבים. בענבים, לא יאכל בתאנים. אבל מונע את עצמו עד שמגיע למקום היפות ואוכל. רבי אלעזר חסמה אומר, מנין שלא יאכל פועל יותר על שכרו? תלמוד לומר 'כנפשך'. וחכמים אומרים 'שבעך', מלמד שאוכל פועל יותר על שכרו" (ספרי דברים, רסו, עמ' 286)<sup class="footnote-marker">17</sup><i class="footnote">ראו עוד מדרש תנאים לדברים, כג כה, עמ' 153.</i>.
<b>העושה במחובר לקרקע</b> – רק הוא רשאי לאכול, כלומר הקוטף, קוצר וכיוצא באלו, ולא העובדים בדיש, <b>בשעת גמר מלאכה</b> – אם הוא עובד בקטיף, ולא מי שעובד בשלב אחר של הגידול,<b> ובתלוש מן הקרקע</b> – ולא העודר סביב העצים או חורש סביבם,<b> עד שלא ניגמרה מלאכתו</b> – מותר לאכול רק למי שמבצע עבודות של קטיף, <b>ובלבד שגידוליו מן הארץ</b> – רק תוצר חקלאי מותר לאכול (לא החולב למשל).
<b>ואלו שאינן אוכלין העושה במחובר לקרקע</b> – זו כותרת, <b>בשעה שאינה גמר מלאכה</b> – או <b>ובתלוש מן הקרקע מאחר שניגמרה מלאכתו</b> – וכן<b> ובדבר שאין גידוליו מן הארץ</b> – אם כן נדרשים שלושה תנאים משלימים שהיעדר אחד מהם שולל את זכות האכילה. בבבלי (פז ע"ב; פט ע"א) מובאות דרשות לאישוש כל אחת מההגבלות הללו:
1. תוצר הגדל בקרקע,
2. שעת גמר מלאכה,
3. מחובר לקרקע שנתלש.
הירושלמי (יא ע"ב) מוסיף תנאי:
4. העושה בידיו ולא ברגליו. תנאי זה עומד בניגוד למשנה הבאה.
הקורא את העדויות מתרשם שחכמים השתדלו להגביל את זכויות הסעודה של העובדים, ומן הסתם הסעודה המסודרת שנדונה במשנה א נחשבה בעיניהם לביטוי טוב יותר של זכות הפועלים. מן הראוי להוסיף שבתוספתא (פ"ח ה"ג ואילך) יש סדרת הרחבות של ההלכה, כגון "רשאין פועלין לאכול פיתן בציר כדי שיאכלו ענבים הרבה. ורשאי בעל הבית להשקותן יין כדי שלא יאכלו ענבים הרבה", וכן בעניין איסור "לא תחסום" (שם ה"ד-ה"ה), ועוד מגבלה מעשית: "היה משמר ארבעה וחמשה מקשאות, לא יהא ממלא כריסו מאחת מהן, אלא אוכל מכל אחת ואחת לפי חשבון" (שם ה"ו). שומר המקשאות איננו עוסק בידיו, ואף לא בתלוש מהקרקע, ואף על פי כן זכאי לאכול מהמקשאה, מכאן שההגבלות שהצענו לעיל היו שנויות במחלוקת. ואכן במ"ח נקבע שהוא אוכל מ"הלכות מדינה", ולא מדין תורה.
מדוע רצו חכמים להגביל את זכויות הסעודה? להערכתנו הדבר נובע מהתהליך של הממסוד המשפטי. ההיתר לאכול תוך כדי עבודה הוא פריצה של הרצון הטוב לתוך המערכת המשפטית, או לעיתים הבנה של "אין ברירה" (אי אפשר למנוע מהפועל לזלול בדרך). חכמים כאן אינם מקילים על הפועלים אלא להפך, מצדדים בזכותם של בעלי הבית לצמצם את הפריצה ככל האפשר.

Mishnah 3

<small>עפ”י כתב יד קופמן</small>
<b>היה עושה בידיו אבל לא ברגליו ברגליו אבל לא בידיו אפילו על כתיפו הרי זה יאכל</b> – זאת בניגוד לתנאי שהוסיף התלמוד שחייב לעשות בידיו. גם התוספתא שהבאנו בדבר שומר במקשאה מוכיחה שהתנאי שיעבוד בידיו הוא הגבלה אמוראית נוספת שלא התקבלה. <b>רבי יוסה ברבי יהודה אומר עד שיעשה בידיו וברגליו</b> – לדעת רבי יוסי זו מגבלה חדשה, חמורה בהרבה. רק העובד בידיו וברגליו זכאי לאכול. רוב העבודות החקלאיות אינן כאלה. עוד נוסיף שברור שבעל המשנה הכיר את הדעה שרק העובד בידיו זכאי לאכול, ושולל אותה. בשני התלמודים דרשות הפוכות, וכמובן גם דרשה לשיטת רבי יוסי ברבי יהודה (צא ע"ב). שיטת רבי יוסי ברבי יהודה כמעט מבטלת את דין התורה, אך כמובן לא כביטול ישיר אלא בדרך הפרשנות היוצרת. ניכר שהמגמה הכללית היא לצמצם את זכויות הפועל בנושא זה, ורבי יוסי ברבי יהודה מקצין עמדה זו.
בתוספתא הלכה (הגבלה) זו נקשרת לדין "לא תחסֹם שור בדישו" (דברים כה ד): "1. רבי יוסה ברבי יהודה אומר מה שור מיוחד דבר שעושה בידיו וברגליו ובגופו, יצא עושה בידיו אבל לא ברגליו, ברגליו אבל לא בגופו. 2. מה דייש מיוחד דבר שלא נגמרה מלאכתו, יצא הלש, והמקטף, והאופה, דבר שנגמרה מלאכתו. 3. מה דייש מיוחד דבר שגדוליו מן הארץ, יצא החולב, והמחביץ, והמגבין, דבר שאין גידוליו מן הארץ. 4. מה דייש מיוחד דבר התלוש מן הקרקע, יצא המנכש בשום ובבצלים, דבר המחובר בקרקע. 5. מה דיש מיוחד דבר שלא נגמרה מלאכתו למעשרות, יצא הבודל בתמרים ובגרוגרות, דבר שנגמרה מלאכתו למעשרות. כל שאינו כיוצא בו בא לעונת המעשרות..." (פ"ח ה"ז). בבבלי דרשות אחרות, ובירושלמי עוד לימוד אחר, גם הוא סביב הפסוק שמובא בתוספתא.
כל הפרשה של סעודה לפועלים משקפת תנאי חיים פשוטים, שלא לומר עניים. כל פירור אוכל חשוב, ונדיבות הלב שאנו מכירים מהכפר המסורתי באה לידי ביטוי חלקי ביותר. במקרה זה לא משתקף בעל בית עשיר כמו בדיני הונאה וריבית, אלא בעל בית שגם הוא פחות או יותר באותו מעמד כלכלי, נמוך, של השכיר. זה אפוא משק של השכרה הדדית: בעל הבית של היום הוא השכיר של מחר, וכל אדם נשכר לעזרת חברו בימים שבהם עבודתו מועטת.

Mishnah 4

<small>עפ”י כתב יד קופמן</small>
<b>היה עושה בתאינים לא יאכל בענבים</b> – הפועל זכאי לאכול ממה ומהיכן שהוא עובד. אין הוא רשאי לאכול ענבים, למשל, בעת שעובד בתאנים.<b> בענבים לא יאכל בתאינים</b> – כמקודם. בירושלמי (יא ע"ב) ובבבלי (צב ע"א) מובא פסוק שהאמוראים נתלים בו. <b>אבל מונע הוא את עצמו עד שמגיע למקום היפות ואוכל</b> – הפועל רשאי לתכנן את אכילתו כך שיאכל פירות טובים יותר. אומנם הדבר מותר, אבל עצם הצורך להתיר פעולה כזאת פשוטה משדרת לפועל שהאכילה איננה חופשית. האווירה איננה חופשית אלא מתחשבנת. בפועל הוא רשאי לאכול כמה שירצה ומתי שירצה, ממילא ודאי שאי אפשר לחייב אותו להשביע ולמלא את עצמו בפירות גרועים, אבל עצם ההיתר מהווה קריאה לפועל לנהוג בצורה כלכלית שפויה ולא לנצל את ההיתר לאכול יתר על המידה.
ההלכה האחרונה משקפת משק מעורב. הפועל נשכר לעבוד במטע מעורב (בוסתן בלשוננו) של חברו, שיש בו עצים ממינים וזנים שונים. הפועל איננו עובד כל היום בניכוש או זירוד כרם גדול, אלא מטע מעורב.
<b>וכולם לא אמרו אלא בשעת גמר מלאכה</b> – כל ההיתר לאכול מהפרי הוא בשעת גמר מלאכה. אסור לו לאכול פירות בוסר. כאשר הפירות במצב זה (בשלים) הפועל רשאי לאכול כמה שירצה ומתי שירצה, <b>אבל מפני השב אבידה לבעלים</b> – למנוע מהבעל נזק כבד,<b> אמרו הפועלים אוכלין בהליכתן מאומן לאומן</b> – בזמן המעבר משורה לשורה. ה"אומן" הוא פס ישר לאורך השדה.<b> ובחזירתן מן הגת</b> – הפועלים נושאים סלי פרי מלאים וכבדים לגת, ואז לא נהוג לאכול שכן זה יחייב את הפועלים לעשות הפסקה בעבודה, אבל בדרך חזרה מהגת אין הם נושאים משקל ורשאים להתעכב ולקטוף לעצמם אשכול פרי. "אמרו" זה מצטרף למימרות המשדרות לפועל ירא השמיים שלא להגזים באכילה, ולנהוג ברכוש בעל הבית בזהירות ובנאמנות.
<b>וחמור עד שתהא פורקת</b> – מובילי חמור אוכלים בזמן שפורקים את החמור, או לאחר שפרקו אותו. הבבלי (צב ע"א) מפרש שאוכלים מהסחורה הנמצאת על החמור עד פריקת החמור, ולאחר מכן אסור לאכול מפרי שנשא החמור.
לעיל במשנה ב נקבע שמותר לאכול רק במחובר לקרקע, ובתלוש מן הקרקע עד גמר מלאכה. מתברר שלמעשה הפועלים אוכלים גם בשלב הבא של תהליך עיבוד התוצרת. ניתן בדוחק לתרץ שהובלת אשכולות הענבים לגת נחשבת להמשך הבציר, ועדיין אין כאן גמר מלאכה. אך זו התחכמות. כפשוטו הנוהג של הפועלים לאכול לא הוגבל במגבלות ההלכה הפורמלית. מנהגו של עולם שפועלים אוכלים, וקשה לשלוט על כך. ההלכה כאמור החמירה, והיא מעט תאורטית. בפועל ספק אם שררה התחשבנות וסביר יותר שהייתה אווירה של מעט רוחב לב, בצד איפוק של הפועלים. כך הייתה האווירה בכפר המסורתי כפי שהכרנו אותו בראייה אישית.

Mishnah 5

<small>עפ”י כתב יד קופמן</small>
<b>אוכל פועל קישות אפילו בדינר</b> – הקישות היה כנראה פרי יקר ביותר, אך לפועל מותר לאכול גם אותו, אף על פי שנגרם בכך לבעלים נזק שאיננו יחסי להנאה של הפועל.הקישות אינו הירק הנקרא בימינו "קישוא". הקישוא הוא אחד הירקות שהגיעו לאירופה ולמזרח התיכון רק בשלהי המאה השש עשרה מאמריקה, על כן ודאי שאינו מתאים כזיהוי ל"קישות". היו שהציעו לזהות את הקישות עם קישוא הגינה, המכונה כיום "מלפפון"<sup class="footnote-marker">18</sup><i class="footnote">ראו דיונו של פליקס, כלאים, עמ' 51-50.</i>. בארמית שימש השם "קתא", וכך גם מתורגמת המילה "הקִשֻאים" בתרגום יונתן<sup class="footnote-marker">19</sup><i class="footnote">תרגום יונתן לבמדבר יא ה.</i>. הקתא הוא מסוגי המלון. זיהוי זה אינו מסביר את כל האזכורים והתיאורים של פרי זה בספרות חז"ל<sup class="footnote-marker">20</sup><i class="footnote">כך, למשל, נאמר שה"קשוא" (קישות) הוא פרי שנאכל ליום אחד והמלפפון נשמר שלושה ימים (תוס', תרומות פ"ד ה"ה). לכאורה בתחום זה של שימור הפרי אין הבדל בין המלון והקתא. גם המימרה שתצוטט להלן, שאוכלים את הפירות הללו מבושלים, אינו מתאים. במשנה, מעשרות פ"א מ"ה, נקבע שגמר המלאכה של קישות ומלפפון הוא משיפקס, ואילו של אבטיח משישלק. כפי שנראה בפירושנו שם, יפקס וישלק הם מונחים קרובים (ושילוק אינו בישול אלא החלקה), עם זאת לכל ירק נקבע מונח שונה במקצת. </i>.
כסלו מזהה את הקישואים עם מלפפון הפקוס (C.melo.sspd.flexousus) שגדל במצרים, באנטוליה ובדרום אירופה, וכיום גם בארץ ישראל. הפירות שלו נאכלים חיים בעודם צעירים, וטעמם דומה לזה של מלפפון<sup class="footnote-marker">21</sup><i class="footnote">כסלו, הר ישי, עמ' 210-209.</i>. המלפפון שבדברי חז"ל הוא לדעת רוב החוקרים האבטיח הצהוב, המכונה כיום "מלון", ובמשנת כלאים (פ"א מ"ב) נקבע שכשות ומלפפון אינם כלאים זה בזה. על כן כסלו מחפש שני מינים קרובים שיש, מבחינה בוטנית, סיכוי להכלאה ביניהם. במערת הר ישי נמצאו זרעי ירקות שנותרו ממאכליהם של פליטי מרד בר כוכבא שברחו לאתר; שני הגרעינים שנמצאו במערת הר ישי עשויים להיות שייכים לדעתו של כסלו למלון מזרח אסיאתי, כדוגמת C.melo convar casaba או C.melo convar adana, שפרותיהם נאכלים ללא הקליפה, כשהם בשלים, אף על פי שאין הם בהכרח מתוקים<sup class="footnote-marker">22</sup><i class="footnote">כסלו, שם. תודתנו לטובה דיקשטיין ששיתפה אותנו במידע זה, מתוך עבודתה על המטבח היהודי בתקופת המשנה והתלמוד (דיקשטיין, המטבח).</i>.
מן הפרטים העולים ממשנת כלאים נראה כי חכמים ראו בכשות מין אחד עם הקישוא. לסברתם: "אדם נוטל מעה אחת מפיטמה של אבטיח ומעה אחת מפיטמא של תפוח ונותנן בתוך גומא אחת והן נתאחין ונעשין כלאים" (ירו', כלאים פ"א ה"ב, כז ע"א). גודלו הספיק לעשרה אנשים (ירו', תרומות פ"ח ה"ג, מ"ו ע"א). ניתן היה לשמור אותו למשך שלושה ימים, וגרעיניו שימשו למאכל (תוס', תרומות פ"ד ה"ה).
פליניוס רואה בו גם הוא מין אחד עם הקישוא ותורם פרטים נוספים: "זה קרה בתקופה די מאוחרת, שקשוא בעל צורה לגמרי שונה נוצר בקמפניה, והיתה לו צורה של חבוש. לגמרי במקרה, סופר לי, קשוא זה נרכש, ומזרעיו נוצרו כל האחרים. השם שניתן לו היה melopepo. הוא לא נתלה לגובה כמו האחרים אלא צומח על הקרקע. ראוי לציון כי למרות העובדה שאין הוא נתלה, הפרי ניתק מן הגבעול בעת ההבשלה"<sup class="footnote-marker">23</sup><i class="footnote">פליניוס, ההיסטוריה של הטבע, חלק יט כג, 10.</i>.
לדעתה של דיקשטיין, שאותה אנו מקבלים, הכשות הוא זן השייך למלון הקתא, נקרא במזרח הרחוק בשם Chamoe ובלטינית Cucumis melo var makua, ועשוי להיות דוגמה למלפפון הקדום. פירוש השם הקוריאני הוא "מלפפון אמיתי"<sup class="footnote-marker">24</sup><i class="footnote">אתר האוכל הקוריאני מתרגם לאנגלית את שמות המאכלים מקוריאנית:</i>
http://efl.htm,planet. corean_food.htm#chate . דבריו של כתב אוכל שמתאר מלון זה, כשנתקל בו בפעם הראשונה, מזכירים במידה רבה את תיאוריהם של פליניוס וחז"ל: "מלון הקתא שנקרא בקוריאנית 'שמוע'. פרוש השם 'מלפפון אמיתי' או 'מלפפון מעולה'. טעמו נע בין מלון למלפפון אך הוא אינו מתוק. קליפתו דקה ביותר, כמו של תפוח. היה קשה להחליט כיצד לקלף אותו"<sup class="footnote-marker">25</sup><i class="footnote">www.shaourjournal.blogspot.com.feed/postl</i>. צורתו העגולה, שמו, קליפתו הדומה לתפוח שייתכן שהייתה הסיבה לבחירתם של חז"ל דווקא בפרי זה, השתייכותו למלון הקתא הקדום – כל אלה תואמים את תיאוריו של המלפפון במקורות.
<b>וכותבת</b> – כותבת היא תמר ארוך. לא ברור האם זה פרי גדול במיוחד, או שמא זה זן מיוחד ששמו "כותבת" והיה גדול מהתמר הרגיל. <b>אפילו בדינר</b> – מהמשנה ברור שדינר הוא מטבע רב ערך, אף על פי שבסך הכול בעולם הרומי הוא מטבע פשוט (זול) למדי, אך לדינר כסף ערך משמעותי עבור הכפרי הפשוט. השתמשנו בעדות זו הנוגעת לערך הדינר כדי לתאר את הכפר הקדום, שהיה כנראה עני למדי<sup class="footnote-marker">26</sup><i class="footnote">ראו במבוא למסכת נזיקין.</i>. <b>רבי אלעזר חסמא אומר לא יאכל פועל יתר על שכרו</b> – רבי אליעזר בן חסמא, שהיה עשיר ובעל קרקעות, מגביל את זכות האכילה לגובה השכר היומי. מכיוון שהשכר היומי נמוך, גם האכילה מוגבלת. <b>וחכמים מתירין</b> – לאכול אפילו יותר משכרו.
במשנה שני נושאים: העדר הגבלה על מחיר המזון הנאכל, ומחלוקת על אכילה יותר משכרו. שני הנושאים קשורים, ואכן בירושלמי שניהם נושא אחד: "אוכל פועל קישות אפילו בדינר. רבי לעזר בן אנטיגנס אומר בשם רבי לעזר בירבי ינאי<sup class="footnote-marker">27</sup><i class="footnote">לירושלמי מסורת אחרת על שם החכם, לא אלעזר חסמא אלא חכם אחר בשם אלעזר.</i>, זאת אומרת אוכל פועל יותר על שכרו. ואית דמרין רבי יוחנן בשם רבי ינאי, זאת אומרת שיאכל פועל אשכול ראשון ואשכול אחרון" (יא ע"ב). אם כן לפי הירושלמי אלו שתי דעות, והמשנה ערוכה במבנה הרגיל: קביעה סתמית, מחלוקת שבה התנא הראשון מתנגד לאמירה הסתמית, והתנא האחרון מסכים עימה<sup class="footnote-marker">28</sup><i class="footnote">ראו פירושנו לשבת פ"ב מ"א, ומשנתנו מצטרפת לדוגמאות הרבות שהוצעו שם. </i>.
גם בתוספתא לא ברור האם שני הנושאים הם מחלוקת אחת: "אוכל פועל עד שלא יתחיל במלאכה אשכל, אפילו בדינר, וקישות אפילו בדינר, וכותבת אפילו בטריסית<sup class="footnote-marker">29</sup><i class="footnote">שליש דינר.</i>. משם רבי לעזר חסמא אמרו, לא יאכל פועל יתר על שכרו, וחכמים מתירין" (פ"ח ה"ח). התוספתא במסכת פועלים מקבילה למשנה, משתמשת כנראה באותם מקורות ומלקטת מהם מה שמלקטת, בלי קשר לדרכי הליקוט או העריכה של המשנה.
<b>אבל מלמדים את האדם שלא יהא רועבתן ויהא סותם את הפתח לפניו</b> – המשנה חוזרת על המסר מהמשנה הקודמת. אומנם לפועל זכות אכילה, אבל הוא צריך לנצלה בצורה כלכלית. אומנם ההיתר הוא מהתורה אך אין זו זכות המוקנית מאליה, והפועל צריך לנהוג בה בחיסכון. במשנה זו בעל השדה מיוצג יותר מהפועל, וכן במשניות הקודמות. בעל השדה איננו עשיר, אבל מן הסתם הוא אמיד יותר מהפועל השכיר. המשנה מכירה בזכויות הפועל המוקנות בתורה, אך משתדלת לצמצם, להגביל ולחנך את הפועל לנהוג בחיסכון, ולנצל את זכותו בצורה "מושכלת" (כפי שהמעסיק מבין אותה). כפי שכתבנו לעיל, המעסיק והמועסק הם באותה שכבה חברתית. אין כאן "צדק מתקן" או "צדק מעדיף" אלא צדק מרוסן, מערכת צדק שרואה לפניה לא את הזכות הפרטית בכל רגע ורגע אלא את מאזן הזכויות בחברה, זאת על חשבון הזכות המשפטית.
גם תקנת פרוזבול מתעתדת, לפי ההצהרות של חכמים, להוות צדק מאזן ולמנוע מצב שבו בגלל עודף של "אפליה מתקנת" יינזקו העניים, שכן המלווים יקמצו את ידם ולא ילוו. גם כאן הסייגים על זכויות הפועל וצמצומן נועדו למנוע מצב של "סתימת פתח" מצידם של בעלי השדות. אין ביטחון שאכן זו הסיבה ה"אמיתית" למגמה ההלכתית, אך זו המגמה המוצהרת. עצם הצגתה מלמדת שחכמים (עורך המשנה) היו מודעים לכך שההלכות נתפסות כמגינות על החזק.
המשפט "אבל מלמדים..." הוא לדעת הכול. יש המצמצמים את זכות הפועל ויש הנמנעים מצמצום יתר, אבל מחנכים את הפועלים לא להיות "רעבתן" כדי לא לפגוע בסיכויו לקבל עבודות נוספות.

Mishnah 6

<small>עפ”י כתב יד קופמן</small>
<b>קוצץ אדם על ידי עצמו</b> – "קוצץ" הוא כמו "פוסק", קובע מחיר ליום העבודה. "על ידי" משמעו לעיתים "בשביל" (שקלים פ"א מ"ו ועוד). אפשר לקרוא את המשנה באופן כללי, אבל מהמשך המשנה יש להבין שה"קציצה" היא שהפועל מקבל תשלום תמורת ויתורו על זכויות הסעודה; אולי בצורת הסעודה, אולי פשוט כתוספת תשלום על העבודה. רק כך אפשר להבין את המשפט, שהרי אם הכוונה לעצם קביעת שכר העבודה הרי ברור שאדם קובע את מחיר העבודה של עצמו. אבל אם המשפט מדבר על ויתור על זכויות האוכל, הרי שיש חידוש בעצם הקביעה שמותר לאדם "למכור" את זכויותיו מהתורה. "על ידי" פירושו "בשביל".
קוצץ במובן של קובע מחיר מצוי במשנה רק כאן, ואילו בפ"ה מ"ז המשנה משתמשת בפועל "פוסק". אבל בתוספתא שם נעשה שימוש בשני המונחים: "אין <u>פוסקין</u> לא על האפרוחין, ולא על הפרגיות, ולא על הדגים שבטבריא, ולא על חבילי קש. אבל <u>פוסקין</u> על הביצים, ועל הצפרים, ועל הדגים שבשאר כל מקומות, ועל חבילי עצים. זה הכלל, כל שיש לו גורן <u>קוצץ</u> עמו כשער גורן, וכל שאין לו גורן <u>פוסק</u> עמו כשעה שירצה" (פ"ו ה"ה). אם כן שני המונחים זהים, והעורך מחליף ביניהם. כמו כן משמש הפועל "מקצה" במשמעות קביעת מחיר להלן בתוספתא (פ"ט ה"ה; פי"א הכ"ג). במדרשי ההלכה שלושת המונחים אינם. האם לפנינו חילוף בשפת היום יום, או חילוף לשון של עריכות שונות?
<b>ועל ידי בנו וביתו הגדולים</b> – אומנם הם גדולים, אבל אדם רשאי להתנות את שכרם ואת הוויתור על סעודתם, זאת מכיוון שהמשק הוא משק של בית אב, וממילא האב הוא הראש הכלכלי של המשפחה<b>. ועל ידי עבדו ושפחתו העברים</b> – הם חייבים לאדון חובת עבודה, והוא זכאי לשאת ולתת על זכויותיהם, כולל הוויתור על האכילה בזמן העבודה, <b>ועל ידי אשתו</b> – קובע את מחיר הוויתור על המזון של אשתו, <b>מפני שיש בהם דעת</b> – הם בני דעת ויכולים לוותר על שכרם (זכות האכילה). את הדעת הזאת (זכות הבחירה) הם העבירו לידי מנהיג המשפחה (האב).<b> אבל אינו קוצץ לא על ידי בנו ובתו הקטנים</b> – הוא איננו רשאי לוותר על הזכויות האישיות שלהם, שכן הם אינם רשאים לעשות כך לעצמם, ואין לו הזכות לבצע זאת בשמם, <b>ולא על ידי עבדו ושפחתו הכנענים</b> – שאין להם "דעת" מבחינה משפטית,<b> ולא על ידי בהמתו</b> – לוותר על זכות האכילה שלה, "לא תחסֹם שור בדישו", <b>מפני שאין בהם דעת</b> – אין להם זכות ויתור על מה שמגיע להם. לפנינו תפיסה מעניינת מאוד שיש לה השלכות רבות: זכות שניתנה מהתורה איננה בת הפרה, אבל אדם רשאי להתנות עליה, ולקבוע לה תעריף. אך רק ל"אדם" זכות כזאת. זו זכות שאיננה נובעת מכוח או ממעמד אלא מ"דעת", כלומר מהחלטה מודעת של בעל הזכות.
ההלכה במשנה מבחינה בין השכר שאדם רשאי לקבוע על ידי עצמו או על ידי נציגיו המשפטיים ובין מרכיב של השכר שהוא מן התורה ועליו אין לוותר. בעל "דעת" רשאי להמירו, ולהסמיך מישהו אחר לנהל על כך משא ומתן, אך יסוד הוויתור הוא ב"דעת". ככל שאדם מוגבל יותר – כך גם התורה (ההלכה) מגינה עליו ואיננה מאפשרת לאדוניו לדבר בשמו.
ההלכה "מודרנית" בהשקפתה. התורה העניקה זכויות לכל בני האדם (לשכירים); אדם רגיל רשאי למכור את זכותו, אבל על ה"תלויים באדם" (ילדים קטנים, עבדים ואישה) התורה מגינה נגד מניפולציות שהאדון עושה עם בעל הבית. זכות האכילה איננה נובעת אפוא מכוח ההסכם הכספי של בעל הבית עם פועליו. זו זכות אישית מוסרית עצמאית.
ברקע הפִסקה על הבהמה עומד דין "לא תחסֹם שור בדישו". כאמור בפירושנו למשניות הקודמות הוא משמש בסיס גם לקביעת דינים פרטיים בנושא סעודת הפועלים (זכויות האכילה שלהם), אבל המשנה עצמה אינה מזכירה במפורש את איסור "לא תחסֹם" ואינה דנה בפרטיו. בתוספתא (פ"ח ה"י ואילך) מתנהלים דיונים רבים בפרטים אלו, אך המשנה מסתפקת ברמיזה בלבד, ולכן גם אנו לא נעסוק בהם.

Mishnah 7

<small>עפ”י כתב יד קופמן</small>
<b>השוכר את הפועלים לעשות עמו בנטע רבעי שלו</b> – נטע רבעי הוא השנה הרביעית לנטיעה. את פירות השנה הרביעית אין אוכלים אלא מעלים לירושלים, ורק שם מותר לאוכלם בטהרה. במקומות רחוקים ניתן לפדות את הפרי ולהמיר את קדושתו לכסף. הפועלים אינם יכולים לאכול בפשטות מהפירות. אומנם בעל הבית יכול לפדות את הפרי וכך להתירו לאכילה, אבל הוא לא חייב לעשות כן, והשאלה היא האם הבעל חייב לפצות את הפועלים על כך שהם מנועים (על ידי ההלכה) מלאכול פירות. <b>הרי אלו לא יאכלו</b> – הם אינם רשאים לאכול, ומפסידים מרכיב משכרם.<b> ואם לא הודיען</b> – השוכר לא הודיע על טיב הפירות לפני התחלת העבודה (בשעת שכירותם),<b> פודה ומאכילן</b> – פודה את הפירות, ואז הם רשאים לאכול מהם כרצונם. הווה אומר, יש פתרון המאפשר את אכילתם, אך הבעל איננו נדרש לעשותו. זאת בתנאי שהדבר היה ברור לפני שכירתם לעבודה, ואם נקבע שכרם אין הם רשאים לבוא בטענות אל המעסיק. זו עשויה להיות דוגמה למשנה הקודמת: אדם רשאי לוותר על זכותו לאכילה תמורת סכום כלשהו.
<b>ניתפרסו עיגוליו ניתפתחו חביותיו נתחתכו דילועיו</b> – הפועלים עבדו בפירות ארוזים. מתברר מההמשך שיש להם זכות לאכול מהפירות, אבל פרי שנארז לשוק כבר חייב במעשרות, והפועל איננו רשאי לאכול פירות שלא עושרו. לפי משנה ב אין לפועלים זכות לאכול פירות שכבר נארזו, אך כמו במשנה ד ההגבלה על אכילת פירות האמורה במשנה ב איננה נשמרת במציאות. ברור שאם הפירות ארוזים אין הפועל רשאי לפתוח חבילות כדי לאכול. פתיחת החבילות היא נזק לאדון. אבל אם החבילות נפתחו הם יכולים, מבחינה פיזית, לאוכלם. <b>הרי אילו לא יאכלו</b> – זכות האכילה היא רק במה שהיה מחובר ונתלש (לעיל משנה ב), ולפועלים אלו אין זכות אכילה.
<b>ואם לא הודיען</b> – מראש שיעבדו בחבילות סגורות, <b>מעשר ומאכילן</b> – מפריש מעשר כדי לאפשר להם לאכול מן הפירות. כלומר בעצם יש לפועלים זכות אכילה, אבל אם מראש הודיע להם שהם יעבדו בחבילות הרי שבכך נשללה מהם זכות האכילה, והכול תלוי בהודעה (ובהסכמתם לתנאי העסקה אלו). עוד דורשת המשנה הפרשת מעשר שני כדי שהפועלים יוכלו לאכול כאוות נפשם. גם תרומה הוא חייב להפריש. אבל חזקה על החבילות של תאנים ארוזות שכבר הופרשו מהן תרומה ותרומת מעשר.
ההלכה כמובן תאורטית. בפועל כשם שחזקה על בעל הבית שלא הרים מעשרותיו – כך חזקה על הפועלים שגם הם אינם מעוניינים בכך, שכן רוב העם היו עמי הארץ שלא עישרו.
בירושלמי מנוסחת המסקנה ככלל מופשט [בסוגריים הסברנו]:
א. "כל שכיוצא בו בא לזיקת המעשרות, ואיסור אחר גרם לו: שכרו סתם [ללא הודעה מוקדמת] פודה ומאכיל, מעשר ומאכיל. קצץ עמו [קבע מחיר תמורת האוכל] הרי זה אוכל.
ב. וכל שאין כיוצא בו בא לזיקת המעשרות, ואיסור אחר גרם לו: שכרו סתם אינו אוכל. קצץ עמו הרי זה אוכל" (יא ע"ב-ע"ג).
במשנה מוצגים שני מקרים שבהם הפועל מנוע מלאכול: פעם משום הלכות נטע רבעי, ופעם משום שאין הפועלים עובדים במחובר לקרקע. אבל העובדה שטרם הופרש מעשר עני איננה מונעת מהם לאכול. הבעלים חייב לספק פירות מעושרים (רק מעשר שני), אך הפועלים כנראה אינם חוששים לאכול פירות כאלה גם בשנה של חובת מעשר שני.
גם משנה זו מצטרפת למשניות המניחות ששמירת מצוות משפיעה על זכויות כספיות, כגון זכותו של מדליק נר חנוכה להדליק נר מחוץ לביתו, או זכותו של הרץ בערב שבת אף על פי שבימי חול אין לרוץ ברשות הרבים. כך גם כאן המצב ההלכתי (שרוב היהודים אינם מקפידים עליו) יוצר חיוב ממוני<sup class="footnote-marker">30</sup><i class="footnote">שוחטמן, אחריות, וראו המבוא למסכת נזיקין. </i>.

Mishnah 8

<small>עפ”י כתב יד קופמן</small>
<b>שומרי פירות אוכלין מהלכת המדינה אבל לא מן התורה</b> – הנוהג הוא לספק להם מזון, אבל אין הם בבחינת הזכאים לאכול מהתורה, כיוון שאינם עובדים בפירות עצמם. דין שומר מקשאות נזכר גם בתוספתא שהבאנו לעיל: "היה משמר ארבעה וחמשה מקשאות לא יהא ממלא כריסו מאחת מהן, אלא אוכל מכל אחת ואחת לפי חשבון" (פ"ח ה"ו, ראו לעיל פירושנו לפ"ב מ"ב). בניסוח התוספתא לא ניכר הבדל בין שתי מערכות אלו (בין "התורה" לבין "הלכות מדינה"), אך בפתיחת הפרק (משניות א-ב) הייתה הבחנה זו מרכזית. הירושלמי מדגיש: "רב הונא אמר בשומרי פירות היא מתניתא, אבל בשומרי גנות ופרדיסין אוכלין מן התורה" (יא ע"ג). שומר פירות הוא מי ששומר על ערימת פירות והוא איננו זכאי למזון מהתורה, אבל שומרי מטעים מותרים לאכול. לעיל במשנה ה ראינו שלפי המשנה גם שומרי מטעים אינם אוכלים, שכן הם אינם עובדים בידיהם או בכל גופם, ואכן כך סבור גם שמואל: "שמואל אמר בשומרי גנות ופרדיסין היא מתניתא, אבל בשומרי פירות אין אוכלין לא מתורה ולא מהילכות מדינה. תני רבי חייה ומסייע על רב הונא..." (ירו', יא ע"ג). אם כן זו מחלוקת אמוראים, ולעיל ראינו שבעצם זו מחלוקת תנאים בין המשנה לעיל (ח"ב) והתוספתא.
מכיוון שהוזכרו שומרי פירות, המשנה חוזרת להגדרת דיני שומרים.
כפי שהסברנו במבוא הכללי לפירוש המשניות אנו מהלכים בדרכם של גילת ודה פריס. "מהתורה" איננו תיאור היסטורי אלא רעיוני; "מהתורה" איננו מה שכתוב בתורה אלא הלכה שהיא חזקה וברורה. "מדברי סופרים" או "הלכות מדינה" הם הלכות פחות חזקות מבחינה הלכתית. בפועל הלכות מדינה תקפות לכל דבר, כמו כל הלכה, כאמור לעיל במשנה א.
בכך מסתיימת מסכת פועלים העוסקת בדיני אכילה. היא מצטרפת להלכות אבדה, הונאה וריבית שאינן חלק מהלכות ממון הרגילות. קבוצת הלכות אלו באות לעצב חברה תקינה כפי שחכמים ראו אותה, וכפי שהחברה ראתה את עצמה. הן כתובות בסגנון של דיני ממונות ומשולבות במסכת נזיקין כדי לשדר שמבחינתם של חכמים אלו הלכות ממון לכל דבר.
<b>מסכת שומרים</b> 
מכאן המשנה עוברת לדון בדיני שומרים. הדיון בשומרי פירות מהווה חוליית קישור בין דיני אכילה לדיני שמירה. כאן זה מקום מובהק לשאול האם העורך נגרר להתחיל בדיני שומרים אגב הזכרת שומרי פירות, או שלפנינו תכנון של העורך. הוא הכיר את דיני שומרים כיחידה עצמאית, ורצה להביאה במסגרת מסכת נזיקין; מכיוון שכך עשה מאמץ עריכתי וכיוון את הדברים כך שתיווצר חוליית קישור בין דיני פועלים לדיני שמירה, או אולי בין דיני ריבית לדיני שומרים. אין בידנו לא לענות על השאלה, ואף לא להתוות דרכים מתודולוגיות לבחינתה.
<b>ארבעה שומרים הן</b> [<b>שומרים הן</b>]<b> –</b> נכפל בטעות ונמחק. הניסוח הוא עקרוני וכללי, והמספר ארבע נועד להעביר מסר ספרותי שהנושא מוצה ונדון מכל היבטיו וצדדיו. משניות רבות נפתחות כך, ובדרך כלל בתחילה שני המקרים הקיצוניים ואחר כך שני מקרי הביניים<sup class="footnote-marker">31</sup><i class="footnote">לא תמיד זה הסדר. ראו אבות פ"ה מ"ח ואילך.</i>. ארבעת השומרים מופיעים גם בשבועות פ"ח מ"א. שם דינם מובא לעניין שבועה, אבל במשנה שם נפתח נושא. אצלנו הרשימה מובאת לצורך הדין הראשי, אך הרשימה מובאת כבדרך אגב. למעשה בכך נפתח דין מרכזי שיש לו הסתבכויות רבות, אך במשנתנו מובא רק מעט חומר הנוגע לעניין.
במקרה זה ברור שארבעה הוא מספר טיפולוגי, שהרי בעצם שלושה שומרים הם (שומר חינם, שואל, שומר שכר ושוכר שדינם אחד). כבר הבבלי שואל "ארבעה? שלשה נינהו!" (צג ע"א), ומתרץ: ארבע שומרים ושלושה דינים. לשיטתו של הנשקה<sup class="footnote-marker">32</sup><i class="footnote">ראו פירושנו לעיל פ"ג מ"א. לא ברור האם הנשקה רואה בהצעתו פתרון למניין במשנה, או להפך, בעזרת שיטתו הוא מתרץ את החריג במשנה. </i> המניין של ארבעה הוא הרכב שתי השיטות ההלכתיות. האחת מבחינה בין 1. שומר כסף, 2. שומר כלים, 3. שואל ושוכר (כסף או כלים), והאחרת בין 1. שומר חינם, 2. שומר שכר ושוכר, 3. שואל. המשנה הרכיבה את שתי המסורות (המניינים) הללו ונוצרו ארבעה, שכן דין שוכר שונה בשני המניינים (השיטות). בין אם נקבל הסבר זה ובין אם לאו, ברור שהכותרת מנותקת מתוכן המשנה ומעידה על מגמה ספרותית<sup class="footnote-marker">33</sup><i class="footnote">מקרה דומה הוא דרשת ארבעה בנים בהגדה של פסח, כאשר לרשות הדרשה עומדים רק שלושה פסוקים. </i>.
רוב המשנה איננו עוסק בתשלומים אלא בשבועה. אומנם אגב השבועה מובן גם גובה התשלום בכל מקרה; נשבע הוא נשבע ונפטר, ומי שאיננו נשבע משלם, אבל מטרת המשנה לעסוק בדיני שבועות. ואכן, כאמור, משנה זהה מופיעה בתחילת פרק ח בשבועות: "ארבעה שומרין הן: 1. שומר חנם, 2. והשואל, 3. נושא שכר, 4. והשוכר. 1. שומר חנם נשבע על הכל, 2. והשואל משלם את הכל. 4-3. נושא שכר והשוכר נשבעין על השבורה ועל השבויה ועל המתה, ומשלמים את האבדה ואת הגניבה". ניסוח זה, המתמקד בשבועה, מתאים למשנת שבועות, וכנראה משנתנו הועברה מתוך משנת שבועות.
<b>שומר חינם והשואל נושא שכר והשוכר</b> – המשפט מנוסח כחרוז בעל מקצב, כמו משנה א במסכת בבא קמא. דין ארבעה שומרים הוא מוסכמה מקובלת בספרות חז"ל, ודוגמה מאלפת לדרכה המשפטית של התורה שבעל פה. המונחים של דיני שומרים אינם נזכרים במקרא, וחז"ל ארגו מערכת מורכבת שיש בה היגיון משפטי הנשענת על כתובים ויוצרת מבנה משפטי משוכלל שאיננו בתורה. השומרים מתחלקים לארבעה סוגים שהם שלוש קטגוריות הלכתיות, וכל מה שייתכן שאירע לחפץ מתחלק לשלושה מצבים, כמובהר בטבלה להלן.
<b>שומר חינם נשבע על הכל</b> – ונפטר,<b> והשואל משלם את הכל</b> – ואין לו על מה להישבע. עד עתה תוארו מקרי הקצה, ועתה יבואו שני מקרי ביניים.<b> נושא שכר והשוכר נשבעים על השבר ועל השבויה ועל המיתה</b> – ופטורים,<b> ומשלמין את האבידה ואת הגניבה</b> – ופטורים מאונס.
רשימת המקרים היא הרשימה המקראית בתוספת אבדה, שאיננה במקרא, אך במדרשי ההלכה נקבע שאבדה כגנבה: "ואם גנוב יגנב. אין לי אלא גנבה, אבדה מנין? הרי אתה דן, הואיל וגנבה חסרון שמירה ואבדה חסרון שמירה, אם למדת על גנבה שהוא חייב עליה לשלם, אף אבדה יהא חייב לשלם. אם גנוב יגנב, רבי יוסי הגלילי אומר להביא את האבידה" (מכילתא דרבי ישמעאל, מסכתא דנזיקין, משפטים טז, עמ' 305). אם כן שני לימודים כאן, ואין ביניהם אלא מחלוקת על דרכי המדרש.
דיני שומרים בספרות חז"ל
כאמור משנתנו, כמו משנת שבועות, מתמקדת בהיבט השבועה, אך אגב כך היא קובעת באופן ברור שמי שנשבע אינו משלם (נשבע ונפטר), ומי שחייב אין לו על מה להישבע. השבועה היא "שלא שלח ידו", כלומר נטל את החפץ, וחז"ל הרחיבה אותה על כל פשיעה.
בירושלמי שבועות יש מסורת חולקת: "אמרת דברים שהשואל משלם נושא שכר נשבע, <u>דברים שנושא שכר נשבע שומר חנם יהא פטור</u>, דברים שנושא שכר משלם שומר חנם נשבע" (פ"ח ה"א, לח ע"ג). אם כן באונס שוכר נשבע ושומר חינם פטור גם משבועה. הניסוח כולו מקביל, ביתר חלקיו, למשנה, והוא ניסוח מתוחכם וחידתי, כאילו חיפשו חכמים כללים המחייבים חריפות, לחדד את התלמידים.
במשנה אין להלכות נימוק, אבל בירושלמי שבועות: "נושא שכר והשוכר לפי שנהנה מקצת ומהנה מקצת נשבע מקצת ומשלם מקצת" וכו' (פ"ח ה"א, לח ע"ב), ובמדרש: "אם שכיר הוא בא בשכרו. שומע אני ישבע ויהא פטור, הרי אתה דן, הואיל ונושא שכר מהנה והשוכר מהנה, אם למדת על נושא שכר שנשבע על האונסין ומשלם הגניבה והאבידה, אף שוכר נשבע על האונסין וישלם הגנבה והאבדה. והרי שומר חנם יוכיח, שהוא מהנה ופטור מלשלם, הוא יוכיח על שוכר אע"פ שהוא מהנה פטור מלשלם" (מכילתא דרבי ישמעאל, מסכתא דנזיקין, משפטים טז, עמ' 307).
מערכת דיני שומרים מוסכמת, כאמור, על הכול. היא באה לידי ביטוי בהמשך הפרק בשבועות ובתוספתא למשנתנו, בכל הפרק האחרון בתוספתא שבועות ובמדרשי הלכה<sup class="footnote-marker">34</sup><i class="footnote">מכילתא דרבי ישמעאל, מסכתא דנזיקין פט"ו-פט"ז, עמ' 307-298; מכילתא דרבי שמעון בן יוחאי, כב ו – כב ח, עמ' 203-199. </i>. פרק ג במסכתנו מבוסס כולו על הנחות יסוד אלו, אבל הבבלי בשבועות (מט ע"ב) אומר שזו עמדתו של רבי מאיר. כפי שאומר הבבלי עצמו, משמעות משפט זה היא שיש החולקים על ההלכה, אבל הבבלי תמה, הרי לא שמענו על מי שחולק. הבבלי מתרץ שרק רבי מאיר סבור שנושא שכר דינו כשוכר, ועל כך חולק רבי יהודה ואומר שנושא שכר דינו כשואל.
לא מן הנמנע שהבבלי משקף מסורת קדומה שבה יש מי שחולק על המבנה המשפטי שבמשנה ובמקבילותיה הרבות. ואכן העיון במקרא מציג אפשרות לטבלה שונה. הטבלה ערוכה לפי המתודה של חז"ל, אך במקום סוגי שומרים מופיעים חפצים שונים שלכל אחד מהם דין שונה.
דיני שומרים לפי פשט המקרא – אפשרות נוספת
באותיות מוטות – פרשנות
השכיר אינו נזכר כלל, רק נאמר "ובא בשכרו", ואפשר להבין שהשכיר הוא פועל שכיר אצל בעל הבית שפגע ברכוש בעל הבית, והוא פטור מלשלם וזכאי לתשלום שכרו. מסורת חז"ל הבינה שחמור או שה ניתנים לשומר שכר, וכסף או כלים לשומר חינם, אך זו כאמור פרשנות בלבד.
לדעת הנשקה טבלה זו היא ההלכה הקדומה. חלק גדול מהלכות שומרים נוסחו בראשונה לפי ההלכה הקדומה, ולאחר מכן נוסחו מחדש לפי ההלכה המאוחרת. יתר על כן, במשניות אחדות מופיעות הלכות שומרים באופן כללי, ואומנם בתלמודים פירשו אותן כהלכה הרגילה, אבל ייתכן שהן מהלכות בשיטה האחרת.
יוספוס מסכם שדין אחד לשמירת כסף ולשמירת חמור. על גנבה ואבדה נשבע ונפטר (קד ד' 287-285). למרות האריכות בדברי יוספוס הוא בסך הכול מסכם חלק מפסוקי המקרא ואיננו מתייחס לקשיים הפרשניים (מה ההבדל בין כסף לחמור). מצד שני גם הוא משקף אותה הלכה של חכמים שדין אבדה כדין גנבה (משנתנו; מכילתא דרבי שמעון בן יוחאי, כב יא, עמ' 206 ועוד).
את הפסוק "ונקרב בעל הבית אל האלהים" (שמות כב ז) יוספוס מסביר כעמידה לפני שבעה שופטים ושבועה, בדומה לחז"ל שפירשו את הפסוק כשבועה בבית משפט: "ונקרב בעל הבית אל האלהים. שומע אני לשאול באורים ותומים, תלמוד לומר אשר ירשיעון אלהים, לא אמרתי אלא אלהים שהם מרשיעין. ונקרב בעל הבית אל האלהים, לשבועה. אתה אומר לשבועה, או אינו אלא בשבועה ושלא בשבועה, הרי אתה דן, נאמר כאן שליחות יד ונאמר להלן שליחות יד, מה להלן שבועה אף כאן שבועה" (מכילתא דרבי ישמעאל, מסכתא דנזיקין, משפטים טז, עמ' 302), לעומת זאת: "ונקרב בעל הבית אל האלהים. הרי אחד, עד האלהים יבא דבר שניהם, הרי שנים, אשר ירשיעון אלהים, הרי שלשה, מכאן אמרו דיני ממונות בשלשה, דברי רבי יאשיה..." (מכילתא דרבי ישמעאל, מסכתא דנזיקין, משפטים טז, עמ' 302).
אם כן בחז"ל היו שני פירושים לפסוק, ושניהם מרכיבים את ההלכה, ויוספוס מזכיר רק פרשנות אחת.
גם בתרגום יונתן מצוי תרגום פשוט של הפסוקים מבלי להזכיר את המונחים "שומר חינם" ו"שומר שכר". היו חוקרים שראו בכך רמז להלכה קדומה או כיתתית, ברם אפשר גם שהתרגום מסתפק בתרגום מילולי ואין ללמוד מכך דבר<sup class="footnote-marker">35</sup><i class="footnote">היינמן, הלכה קדומה.</i>.
שתי העדויות הללו (יוספוס והתרגומים) נתונים לאותה בעיה מתודולוגית. האם ייתכן שסופר קדום, המקבל את מסורת חז"ל, יפרש את הפסוק כפשוטו מבלי לבטא בפרשנותו את הלכות חז"ל? בספרות המחקר מתנהלים דיונים מתודולוגיים רבים על כך, וקשה למצוא ראיה ברורה לכאן או לכאן. למעשה אין בידינו מתודולוגיה להכרעה בשאלה כזאת, למרות העיסוק האינטנסיבי של המחקר בשאלה.
בתלמודים מתנהלים דיונים בניסיון להגדיר את רמת השמירה הנדרשת (כגון בבלי, צג ע"ב; ירו', שבועות פ"ח ה"א, לח ע"ג). ברור שהשמירה תלויה בנוהג המקומי, וכל סיפור המצוי במקורות אינו אלא דוגמה מקומית. ניסיונות ההגדרה מתחילים למעשה כבר בתוספתא (פ"ח הי"ג-הי"ט).
המשך המשנה בשבועות מציג סדרה ארוכה של מקרים שבהם השומר נשבע שבועת שווא, ובסוף התברר שבאמת לחפץ אירע משהו אחר. לנוחות העיון סודרו השאלות לפי תוכנן.
המשנה מניחה שלחפץ אירע אחד מחמישה מקרים: 1. מת, 2. נשבר, 3. נשבה, 4. נגנב, 5. אבד. רשימת המקרים היא הרשימה במשנה ב בשבועות.
המשנה שלנו איננה מזכירה את עניין הפשיעה. היא מופיעה במפורש רק בתוספתא: "אימתי אמרו 'שומר חנם נשבע ויוצא', בזמן ששמר כדרך השומרין. נעל כראוי, וקשר כראוי, נתנו במקטורן והפשילו לאחוריו, בפונדתו ופיה למעלה, נתנו בשידה, בתיבה, במגדל, ונעל בפניו ואבד, הרי זה נשבע ויוצא. אם יש עדים שעשה כן, פטור מן השבועה" (פ"ח הי"ג). ההלכה בתוספתא מגדירה את האונס: "...והלכה למקום גדודי חיות וליסטין, טרפתה חיה, או שנטלוה ליסטין, הרי זה אונס. הוליכה למקום גדודי חיות וליסטין, טרפתה חיה או שנטלוה ליסטין, הרי זה אינו אונס. מתה כדרכה, הרי זה אונס, סיגפה ומתה, אינו אונס. עלתה לראש צוקין ונפלה, הרי זה אונס, העלה לראשי הצוקין ונפלה, אינו אונס. אילו הן אונסין ששומר שכר פטור בהן, כגון שהוא אומר 'ותפל שבא ותקחם' וגו' " (פ"ח הט"ו).

Mishnah 9

<small>עפ”י כתב יד קופמן</small>
המשפט כאילו נקטע ממה שלפניו. צריך היה להיות כתוב "ופטורים מאונס", ואיזהו אונס? מקום חיה, בסגנון התוספתא שציטטנו. המשנה והתוספתא יחדיו מסבירות את הנושא, והמשנה לקוחה מתוך מקור שכלל את התוספתא בצורה שלפנינו או בצורה מעט שונה. <b>זאב אחד</b> – שנראה באזור העדר או תקף את העדר,<b> אינו אונס</b> – הרועה אמור להתגבר על זאב בודד. בארץ ישראל רווח זן הזאב הסורי, שבדרך כלל נרתע מבני אדם. המשנה מתאימה מאוד כהמשך לתוספתא שהבאנו בסוף המשנה הקודמת, "אילו הן אונסין", כהגדרה מהו "מקום חיה".<b> שני זאבים אונס רבי יהודה אומר</b> [<b>אף</b>]– המילה נמחקה, <b>בשעת משלחת זאבים אף זאב אחד אונס</b> – המילה אף מיותרת, שכן מילית זו באה לחדד אמירה וכאן אין היא מוסיפה דבר. עם זאת מבחינת הנוסח ייתכן שנכתבה, ולעיתים קרובות היא נוספת בעדי נוסח שונים ללא תפקיד מוגדר במשפט. בתוספתא נוסח זהה (פ"ח הט"ז).
משנתנו מתחברת למשנת תענית: "מעשה שירדו זקנים מירושלם לעריהם וגזרו תענית על שנראה כמלא פי תנור שדפון באשקלון. ועוד גזרו תענית על שאכלו זאבים שני תינוקות בעבר הירדן. רבי יוסי אומר לא על שאכלו, אלא על שנראה" (פ"ג מ"ו). התלמוד הירושלמי שם מבקש ללמדנו שאין גוזרים תענית על זאבים שנראו אלא ש"נראו רצין אחריהן", כלומר רצו אחרי התינוקות, והירושלמי מפרש: "נראו במקום שאין ראוי להם", והיו ראשונים (כבעל פסקי הרי"ד) שאימצו ניסוח זה<sup class="footnote-marker">36</sup><i class="footnote">ירו', תענית פ"ג ה"ז, סו ע"ד; פסקי הרי"ד, עמ' קצה, והשוו לברייתא בתלמוד הבבלי כב ע"א.</i>. הביטוי מלמד על מצב שבו זאבים נראים אינם נתפסים כאסון, אך אם נראו במקום בלתי רגיל – יש חשש למכת זאבים, "משלחת זאבים" בלשונו של רבי יהודה.
כיום הזאבים בארץ נדירים, ואינם תוקפים בני אדם. כנראה בעבר רווחו יותר והיוו סכנה מוחשית יותר. עם זאת עדיין סתם זאב נקשר למדבר ולא לאזור יישוב. כך למשל "משלו משל למה הדבר דומה? לאחד שהיה מהלך בדרך ופגע בו זאב, וניצל ממנו, והיה מספר והולך מעשה הזאב. פגע בו ארי וניצל מידו, שכח מעשה הזאב והיה מספר במעשה הארי. אחר כך פגע בו נחש וניצל מידו, שכח מעשה שניהם והיה מספר והולך מעשה הנחש. אף כך ישראל, צרות האחרונות משכחות את הראשונות" (תוס', ברכות פ"א הי"א; מכילתא דרבי ישמעאל, מס' דפסחא בא פרשה טז, עמ' 59). כל החיות הרעות פוגעות באדם בדרך, ולא בתחום היישוב. כמו כן: " 'ויסע מלאך האלהים ההולך', רבי יהודה אומר הרי זה מקרא עשיר במקומות הרבה. משל למה הדבר דומה? לאחד שהיה מהלך בדרך, והיה מנהיג את בנו לפניו. באו לסטים לשבותו מלפניו, נטלו מלפניו ונתנו לאחריו. בא הזאב ליטלו מאחריו, נטלו מאחריו ונתנו מלפניו. באו לסטים מלפניו, וזאבים מאחריו, נטלו ונתנו על זרועותיו. התחיל הבן מצטער מפני החמה, פרש עליו אביו בגדו. רעב, האכילו. צמא, השקהו. כך עשה הקב"ה, שנאמר 'ואנכי תרגלתי לאפרים קחם על זרועותיו ולא ידעו כי רפאתים' (הושע יא ג). התחיל הבן מצטער מפני החמה, פרש עליו בגדו, שנאמר 'פרש ענן למסך ואש להאיר לילה' (תהלים קה לט). הרעיב, האכילו לחם, שנאמר 'הנני ממטיר לכם לחם מן השמים' (שמות טז ד). צמא, השקהו מים, שנאמר 'ויוציא נוזלים מסלע' (תהלים עח טז), ואין נוזלים אלא מים חיים, שנאמר 'מעין גנים באר מים חיים ונוזלים' וגו' (שיר השירים ד טו), ואומר 'שתה מים מבורך ונוזלים מתוך בארך' (משלי ה טו)"<sup class="footnote-marker">37</sup><i class="footnote">מכילתא דרבי ישמעאל, יתרו, מס' דבחדש, פרשה ב, עמ' 208; שם, בשלח, מס' דויהי, פרשה ד, עמ' 101; מכילתא דרבי שמעון בן יוחאי, פי"ד יט, עמ' 60; שם, פט"ו יא, עמ' 94.</i>. גם כאן הזאבים באים "בדרך", ולמעשה במדבר בעת נדודי בני ישראל שם.
כמו כן: " 'וידבר ה' אל משה נקום נקמת בני ישראל מאת המדינים'. להודיע שבחן של צדיקים שאין נפטרים מן העולם עד שהם מנקמים נקמת ישראל, שהיא נקמת מי שאמר והיה העולם: 'מאת המדינים', והרי מואבים הם היו תחילה לדבר שנאמר 'וילכו זקני מואב וזקני מדין' (במדבר כב ז), מימיהם לא עשו שלום זה עם זה וכשבאו להלחם עם ישראל עשו שלום זה עם זה ונלחמו עם ישראל. משל למה הדבר דומה, לשני כלבים שהיו בעדר והיו צהובין זה עם זה, בא זאב לטול טלה מן העדר והיה אחד מהם מתגרה כנגדו. אמר חבירו אם איני הולך ומסייעו עכשיו הורגו, ועוקף עלי והורגני. עשו שלום זה עם זה ונלחמו עם הזאב. כך מואב ומדין מימיהם לא עשו שלום זה עם זה, שנאמר 'המכה את מדין בשדה מואב' (בראשית לו לה), וכשבאו להלחם עם ישראל עשו שלום זה עם זה ונלחמו עם ישראל" (ספרי במדבר, קנז, עמ' 209). הזאבים תוקפים את הצאן, ולא באזור יישוב. או: "דבר אחר למה הדבר דומה, לרועה שנכנסו זאבים לתוך צאנו ובקעוה, מה עשה אותו הרועה, הגביה טליתו מעל כתיפו והניחה על ראשו ויצא משם בפחי נפש. כענין שנאמר (ירמיהו מג יב) 'כאשר יעטה הרועה את בגדו'. אף אני אם איני נכנס לארץ ישראל הריני יגיע והולך בפחי נפש בלא שכר" (מדרש תנאים לדברים, פל"א יד, עמ' 179-178).
כמו כן: "רבי יוסי בן חלפתא אמר, בירידתן למצרים היה בעלייתן מת<sup class="footnote-marker">38</sup><i class="footnote">איוב. </i>. משל לרועה שבא זאב ונזדווג לצאנו. מה עשה, העמיד תייש אחד לנגדו. הדא היא דכתיב 'יסגיריני אל אל עויל ועל ידי רשעים ירטיני' "<sup class="footnote-marker">39</sup><i class="footnote">איוב היה המגן השני של ישראל עד שבא הרועה עצמו (משה). ראו עוד שמות רבה, כא ז. משלי רועה וזאב מופיעים במקורותינו בכמה צורות.</i> (ירו', סוטה פ"ה ה"ח, כ ע"ג). התיש הנלחם בזאב מופיע במדרש אחר (שמות רבה, כא ז), ואותו משל בא לנמשל שונה לחלוטין.
מי שלוחם בזאב הוא התיש, ודי בו למגר את הסכנה. אם התיש איננו מבריח את הזאב עושה זאת הרועה עצמו: " 'לתת חרב בידם להרגנו' (שמות ה כא)<sup class="footnote-marker">40</sup><i class="footnote">זאת אמרו שוטרי ישראל למשה לאחר שפרעה החמיר את גזרותיו.</i>. אמר רבי יהודה בר שלום: אמרו לו למה אנו דומים? לשה שבא הזאב ליטול אותה ממנו ורץ הרועה אחריה להצילה מפי הזאב. בין הרועה ובין הזאב נבקעה השה. כך אמרו ישראל למשה: מבינך לבין פרעה אנו מתים. וכן 'ויסב אלהים את העם', זה שאמר הכתוב 'ירושלים הרים סביב לה וה' סביב לעמו' (תהלים קכה, ב), [מלמד שה]קיף הקב"ה שכינתו סביב על ישראל כרועה שראה זאבים שהן באים על צאנו, היה מתירא על הצאן מפניהם, מה עשה או[תו הרועה, הקיף] אותן תמיד" (קטעי מדרשים – גניזה [מאן], עמ' 115)<sup class="footnote-marker">41</sup><i class="footnote">במדרש זה יש קטע מהנוסח הארוך של מדרש תנחומא. במשל זה הרועה איננו משה אלא ה' עצמו, וממילא הכבשים בטוחות. </i>. גם כאן הרועה מתמודד עם הזאבים בהצלחה, ובעצמו.
כמו כן: "['נביאיך ישראל היו'] (יחזקאל יג ד), מה השועל הזה יושב ומצפה בחרבה, בשעה שהוא רואה אדם לאי זה צד הוא בורח? כך כשועלים בחרבות. כך 'לא עליתם בפרצות' (יחזקאל יג ה) כמשה. ולמה היה משה דומה? לרועה יפה שנפרץ גדר צאנו בערב שבת עם חשיכה, ועמד וגדרה ונשתייר שם פרצה אחת ועמד בתוכה. בא ארי ועמד כנגדו. בא זאב ועמד כנגדו. אבל אתם לא עליתם בפרצות כמשה" (רות רבה, א ה). הזאב הוא בעיה עבור הרועה, אך בעיה שיש לה פתרון, ואיננה בבחינת אונס אלא אתגר. כמו כן: "משל לזאב שצמא למים, ופרשו לו מצודה על פי המעין. אמר אם ארד לשתות הריני ניצוד, ואם לא ארד הריני מת בצמא" (אסתר רבה, ז ו, עמ' 126). הזאב מפחיד את הרועים, אך לבני האדם יש פתרון נגדו.
במדרשים אחרים הזאב מתואר כחזק מן הרועה: "שלמה אהיה כעוטיה, שלא אהיה כרועה זה שנכנסו זאבים בתוך עדרו ובקעוהו ועטה את בגדו ויצא"<sup class="footnote-marker">42</sup><i class="footnote">הרועה הפסיד את העדר. הרועה כאן איננו משה. </i> (שיר השירים רבה, פרשה א א [ז]), וכן: " 'פרשה ציון' (א נב), רבי יהודה ברבי סימון אמר לאחד שהיה לו מקל וצנית<sup class="footnote-marker">43</sup><i class="footnote">מעין מגן, כלומר שהיה רועה שכיר שאט אט התפתח לרועה עצמאי.</i>, עמד וסיגל וקנה לו צאן ונכנסו זאבין ובקעום, אמר אותו הרועה אחזור לאותו מקל ולאותה צנית. כך 'רועה' – זה הקב"ה, שנאמר 'רועה ישראל האזינה נוהג כצאן יוסף יושב הכרובים הופיעה', 'צאן' – אלו ישראל, שנאמר 'ואתן צאני צאן מרעיתי', 'נכנסו זאבין לתוך עדרו ובקעום' – אלו השונאים שנכנסו לבית המקדש. באותה שעה אמר הקב"ה 'מי יתן ראשי מים', כתיב (תהלים מב) 'אלה אזכרה ואשפכה עלי נפשי' " (איכה רבה, א נב<sup class="footnote-marker">44</sup><i class="footnote">באיכה רבה, א טז (נוסח בובר), המשל מצוי בקיצור. אצלנו המשל מופיע ולצידו פשר מסודר המציג את הנמשל.</i>). כמו כן: "לכך אמר לו הקב"ה למשה מנה אותם כמה חסרו, רבי מנחם בשם רבי ביבי אמר משל למלך שהיה לו צאן הרבה ונכנסו לתוכן זאבים ובקעום. אמר המלך לרועה מנה את הצאן כמה חסרו? כך אמר לו הקב"ה למשה לך מנה את ישראל כמה חסרו?" (מדרש תנחומא [ורשא], פרשת כי תשא סימן ט). במדרש זה, שעריכתו ארץ-ישראלית, הרועה איננו מסוגל להתמודד עם הזאב והוא בבחינת אונס. ההערכות השונות לעוצמת הזאב מתבטאות גם בהלכה במשנה שזאב אחד איננו אונס והרועה נדרש להתמודד עימו. אבל "משלחת זאבים", או אפילו כבר שני זאבים, נחשבים לאונס.
כפי שראינו היחס למתקפת הזאב איננו קבוע, ואכן כך בתחום ההלכתי. במשנתנו זאב אחד איננו נחשב לאונס, אבל בתוספתא: "רועה שהיה עומד ובא זאב וטרף, ארי ודרס, פטור. הניח מקלו ותרמילו עליה, חייב" (פ"ח הי"ז)<sup class="footnote-marker">45</sup><i class="footnote">בבבלי, צג ע"ב, מובאת ברייתא דומה בניסוח אחר המאפשר לתרץ "בשעת משלחת זאבים שנו". זו אוקימתא בבלית רגילה שמטרתה הרמוניסטית. </i>. אם כן כבר זאב יחיד הוא אונס, וזאב כארי. עוד אנו שומעים שאם הרועה הניח על הבהמה כלים הפך בכך לשואל, וממילא דינו שונה והתחייב בנזקיה<sup class="footnote-marker">46</sup><i class="footnote">הסברנו את המשנה בבהמה שכן כל התוספתא מתחילה בעיסוק בבהמה (שכרו לשמור את הבהמה, שם הט"ו). ברם אפשר גם שהמשפט "הוליכן הרועה..." הוא מקרה חדש ועוסק בכבשים. הנחת המקל או התיק על הכבשה מגבילה את זריזותה, ורק לכן הרועה חייב. כלומר ההסבר של התוספתא איננו משפטי (הרועה הפך לשואל) אלא מעשי, וכל משפט בתוספתא עומד בפני עצמו.</i>. אם כן לסיכום, כמחלוקת ההלכתית כך הגישות החברתיות השונות לזאב.
<b>שני כלבים אינן אונסין</b> – הכלב לעיתים מסייע לרועה, אך במשנה זו מדובר בכלב בר, שהוא אויב לעדר, אבל הרועה צריך להיות מסוגל לגרשם. <b>ידוע הבבלי</b> – תלמיד מבבל שעלה לארץ ישראל ולמד אצל רבי מאיר. הוא איננו מופיע אלא במשנתנו, כפי שכבר העיר הרמב"ם בהקדמתו לפירוש המשניות. <b>אומר משם רבי מאיר מרוח אחת אינו אונס משתי רוחות אונס</b> – הרועה איננו יכול להילחם בו בזמן בשני כלבים הבאים משני כיוונים, <b>הליסטיס הרי זה אונס</b> – הליסטים הוא שודד, סוג של גזלן הבא בכוח הנשק. המילה עצמה מקורה יווני, ליסטֵס (Λιστἡς – Listes), ובארץ ישראל נעשה בה שימוש לתיאור פושעים מדיניים וגזלני רכוש כאחד. עסקנו בכך במבוא למסכת נזיקין (מבוא לבבא קמא). <b>הארי והדוב והנמר והפרדלס והנחש הרי אילו אנסים</b> – זו חמישייה של חיות טרף. רשימת חמש החיות הללו חוזרת במקורות, והיא קבוצה ספרותית. עסקנו בפירושה במשנת בבא קמא פ"א מ"ד. ברשימה זו הפרדלס או הברדלס הוא יוצא דופן, ועסקנו בכך בפירושנו לבבא קמא.
<b>אמתי בזמן שבאו מאליהם</b> – ותקפו את העדר, <b>אבל אם הוליכן</b> – הרועה, <b>למקום גדודי חיה וליסטים אין אלו אנסים</b> – להפך, זו פשיעה, שכן הרועה לא היה צריך לחשוף אותם למקום סכנה. הקביעה "אונס" או "אינו אונס" תלויה כמובן בתנאי המקום וכל הגדרה קבועה היא שרירותית, ואכן בתוספתא: "רועה שהניח צאנו ונכנס לעיר ובאו ליסטין ונטלום, רואין אותו כאילו הוא שם; אם יכול להציל – חייב, ואם לאו – פטור" (פ"ח הי"ח). הרועה נדרש להשתדל אך לא לסכן עצמו, אלא להשתדל בלבד.
בבבלי מובא סיפור כזה על מקום ליסטים, הרועה יודע היכן הכנופיה ומה גודלה, ולוקח כל זאת בחשבון (צג ע"ב). אומנם הסיפור על רקע בבלי, אך דומה שמתאים גם לתיאור הליסטים הארץ-ישראלי.
המשנה מגדירה מהו אונס. הגדרה זו חשובה להבנת משנה ח (מהו האונס שבו השואל נפטר), אבל היא מתאימה גם להבנת המשניות בפרק ו – מתי המשכיר פטור מלהעמיד, לרשות השוכר, בהמת משא אחרת. העובדה שהנושא נדון במסגרת שומרים ולא במשניות לעיל היא עוד החלטה של העורך. כל הדיון מהו אונס חשוב בעיקר לשואל ושוכר, וכאמור גם לשומר שכר.

Mishnah 10

מתה כדרכה הרי הן אונס</b> – משפט זה פשוט ובא לנגד את ההמשך,<b> סיכפה</b> – סיגפה, העבידה קשה,<b> ומיתה אינו אונס</b> – איננו נחשב לאונס אלא השומר חייב, זאת אף שלא ברור עד כמה ה"סיכוף" גרם למוות.<b> עלתה לראשי הצוקים ונפלה הרי זה אונס</b> – הבאת צאן לראשי צוקים היא מהלך רגיל של רועה, ובדרך כלל נגמר ללא תקלות. בני הצאן זריזים ואינם נופלים והם עולים מרצונם ומיוזמתם גם למקומות מסוכנים, והליכה זאת איננה מסתיימת בתאונה אלא לעיתים רחוקות.<b> העלה לראשי היצוקים</b> – הרועה העלה את בני הצאן לראשי הצוקים,<b> ונפלה אינו אונס</b> – מלכתחילה צריך היה הרועה להימנע מלהביא את הצאן למצב סכנה.
<b>מתנה שומר חינם להיות פטור משבועה</b> – אדם שקיבל עליו שמירה בחינם רשאי להתנות את קבלת השמירה בכך שלא יתחייב להישבע. כמובן הבעל מצידו צריך להסכים לתנאי.<b> והשואל להיות פטור מלשלם</b> – שואל חייב תמיד, ושני הצדדים רשאים, בהסכמה הדדית, להתנות תנאי אחר.<b> ונשא שכר והשוכר להיות פטורין משבועה ומלשלם</b> – כל מי שחייב שבועה רשאי שלא להישבע ולשלם. אנשים עשו זאת מחשש טמיר מפני שבועת שווא, או אפילו שבועת אמת, אך כאן יש תנאי נוסף, שהשומר יהיה פטור גם מלהישבע וגם מלשלם. המשנה מציגה מה שמכונה כיום צדק התלוי בחירות הפרט. יש דין ("צדק"), אבל שני הצדדים רשאים, בחוזה הדדי, להחליט שהחוק לא יחול עליהם. זאת בניגוד לכתובה או לריבית שבה הסכמת שני הצדדים איננה עוקרת את ההלכה; ההסכמה בלתי חוקית ונדחית על ידי דין ה"צדק". בתוספתא פ"ח הי"ט הניסוח מקביל למשנה, אך משפטי יותר.
לכאורה המשנה פשוטה. לבעל זכויות, והוא רשאי לוותר עליהן ולהתנות עם השומר כל תנאי שמוסכם על שניהם. אבל מהמשנה הבאה עולה שאין זה כל כך פשוט.

Mishnah 11

<small>עפ”י כתב יד קופמן</small>
<b>כל המתנה על הכתוב שבתורה תניו בטל</b> – מי שמתנה תנאי שבעקבותיו יופר דין תורה התנאי בטל. למשל, מי שמתנה עם אשתו שיגרשה ללא גט התנאי בטל, או אדם שהודיע שבתו תירש את נכסיו. הוא מפר בכך את דין התורה, והתנאי בטל. הוא יכול כמובן לתת לבתו מתנה ככל שירצה, אך לא לקבוע שהיא יורשת<sup class="footnote-marker">47</sup><i class="footnote">נדון בכך בהרחבת-מה בפירושנו לבבא בתרא פ"ח מ"ה.</i>. ססמה זו שבמשנה היא מה שמכונה היום "צדק חוזי". התורה, או נכון יותר חכמים, מחליטים שהעיקרון המקובל עליהם גובר על החלטת שני הצדדים. במבוא למסכת עסקנו בכך.
במשנה מצויה דוגמה נוספת לתנאי כזה במסכת כתובות: "כתב לה 'דין ודברים אין לי בנכסיך ובפירותיהן ובפירי פירותיהן בחייך ובמותך', אינו אוכל פירות בחייה, ואם מתה אינו יורשה. רבן שמעון בן גמליאל אומר אם מתה יירשנה, מפני שהתנה על מה שכתוב בתורה, וכל המתנה על מה שכתוב בתורה תנאו בטל" (פ"ט מ"א). בפירוש המשנה עסקנו במסכת כתובות ושם הסברנו שבמשנה יש מחלוקת תנאים, אך היא איננה נסובה על הכלל "כל המתנה על מה שכתוב בתורה <u>בממון</u> תנאו בטל" אלא על מעמדן של הלכות ירושה, האם הן דיני ממון או שסדרי ירושה הם דין תורה מקודש מעבר לשיקולים הפרטיים של כל אדם. תפיסה זו מכונה כיום כאמור "צדק חוזי", והיא חותרת לכך שההסכמים הפרטיים לא יהוו עקיפה של כללי הצדק, כלומר של ההלכה.
אם אנו קוראים את המשנה ברצף הרי ששני המשפטים סותרים. לפי התורה שומר שכר נשבע על אונס ופטור מלשלם, ובהסכם שמירה פרקטי זה נקבע שהשומר פטור מלהישבע, אבל בהקשר של התוספתא יש למשנתנו משמעות אחרת: "מתנה שומר חנם להיות כשואל, והשואל להיות כשומר חנם, והשואל להיות כנושא שכר, והשוכר כנושא שכר, והשוכר להיות כשואל" (פ"ח הי"ט). שואל שאומר "הריני כשוכר" מפר דין תורה, וכאמור גם בענייני ממון התנאי בטל. מי שסבור שהוא רשאי לעשות כן סבור שמותר לאדם להתנות על תנאי תורה ולעוקפם, ובתנאי שתהא לכך הסכמה הדדית. כאמור בתוספתא זה ממש מתנה על מה שכתוב בתורה; במשנה הניסוח מעודן יותר: השואל אין לו דין שוכר אלא שפטור מלשלם במקרה מסוים, ואין כאן הפרת דין תורה אלא ויתור של הבעלים על המגיע לו. אבל לפחות לפי התוספתא לפנינו מחלוקת האם אדם רשאי להתנות תנאי כזה או לא.
אם נניח שהתוספתא עמדה ערוכה לפני עורך המשנה הרי שהמשנה מקבלת משמעות שונה ולפיה מותר להתנות בניגוד לתורה רק אם אין הפרה בוטה, ישירה, מפורשת וגלויה של דין תורה, אבל מותר לשני הצדדים לוותר זה לזה על חוב המגיע להם. אך אם התוספתא לא עמדה לפני עורך המשנה הרי שלפנינו מחלוקת האם דין תורה מבטל הסכמה הדדית.
<b>וכל תניי שהוא מעשה מתחילתו תניו בטל</b> – אם כבר בשעת התחלת העסקה נדרש מעשה שיש בו הפרת דין התורה התנאי בטל מעיקרו, <b>וכל שאפשר לו לקיימו בסופו והיתנה עליו מתחילתו</b> – אם בסופו של דבר אפשר שדין תורה יבוצע, אין כאן עקירת תנאי התורה, <b>תניו קיים</b>. כאשר יגיע המועד לא תהיה אפשרות לבצע את התנאי, אבל כרגע טרם הגיע מועד ביצוע התנאי, והתנאי תקף אף על פי שבסופו של דבר הוא יתגלה כאבסורדי. הדוגמה בבבלי היא: "דתניא: הרי זה גיטך על מנת שתעלי לרקיע, על מנת שתרדי לתהום, על מנת שתבלעי קנה של מאה אמה, על מנת שתעברי את הים הגדול ברגליך; נתקיים התנאי – הרי זה גט, לא נתקיים התנאי – אינו גט. רבי יהודה בן תימא אומר: כזה גט" (צד ע"א). זו דוגמה לתנאי בלתי אפשרי. לפי תנא קמא התנאי מתבטל (והגט מתבטל עימו). עוד מתברר שרבי יהודה בן תימא חלוק על הכלל, ולדעתו התנאי האבסורדי בטל והגט קיים, והוא (מי שהתנה) "אינו אלא כמפליגה". התנאי הוא משפט גוזמה, ובטל.
ניתן למצוא פתרון ליישוב הסתירה שבין משנה י (תנאי בשומרים) לבין הכלל של משנה יא. הכלל קיים, המתנה על מה שכותב בתורה תנאו בטל, אבל במקרים מסוימים כגון אלו שבמשנה י התנאי קיים. ודאי שאדם רשאי למחול על המגיע לו (שבועה או תשלום), אך אין הוא רשאי לעקור דבר תורה (להגדיר שלהלוואה זו יש ריבית, או שפלוני יירשנו). אדם רשאי לוותר על ירושתו, אך אין הוא יכול לוותר על זכות הירושה של הבן, זכות המוקנית בתורה. הצענו רק את אחד התירוצים מיני רבים המוצעים במקורות. עם זאת במקרה שלנו שתי המשניות המנוגדות (לכאורה) מצויות ברצף. העורך רצה לומר משהו בהצמדתו את שתי המשניות. לפי התוספתא אכן שתי הקביעות מנוגדות, ואילו את דעתו של עורך המשנה איננו יודעים בוודאות.

Chapter 8



Mishnah 1

המשנה ממשיכה לעסוק בדיני שומרים, וליתר דיוק בדיני שואל ושוכר כשה"חפץ" המושאל נפגם.
<small>עפ”י כתב יד קופמן</small>
<b>השואל את הפרה ושאל בעליה עמה</b> – לפנינו הסדר מסוג שונה משהיה עד כה. השואל מקבל מחברו את הפרה יחד עם בעליה החורש עימה. רגיל יותר הוא לשכור חמור עם בעליו המנהיג אותו (ראו לעיל פירושנו לפ"א מ"ב). בדרך זו הוא למעשה שואל את חברו, וחברו מביא עימו את רכושו, וכמובן עול השמירה מוטל על הבעל של הפרה המלווה את פרתו. בתורה הדין רומז להסדר זה: "אם בעליו עמו לא ישלם" (שמות כב יד). הסדר כזה הוא הסדר של עזרה מתוך גילוי חברות, אך בראייה ארוכת טווח זה הסכם לעזרה הדדית, והנשאל של היום הוא השואל של מחר.<b> שאל את הפרה ושכר בעליה עמה</b> – משלם שכר יום עבודה, והנשכר מביא עימו כטובה את הבהמה עצמה, או את כלי החריש.<b> שאל את הבעלים או שכרן ואחר כך ש</b>[<b>ו</b>]<b>אל את הפרה ומתה פטור</b> – אלו היו שתי עסקאות נפרדות. באחת שאל או שכר את בעל הפרה ולאחר מכן שאל את הפרה, אף על פי כן זו נחשבת לעסקה אחת, <b>שנאמר אם בעליו עמו לא ישלם</b> – המשנה מציעה את הפסוק כהסבר. במבוא עסקנו בכך והצענו שהבאת הפסוק איננה רומזת לכך שאין להלכה נימוק "הגיוני" מתחום הממון; הנימוק ההגיוני ברור. אם הבעלים בסביבה הרי שהוא השומר על רכושו. השוכר או השואל באים במקומו בהיעדר הבעלים בלבד. התנאי שהמשנה מציגה הוא שהשאלת החפץ תהיה בזמן שהבעלים "שאול" או "שכור".
<b>אבל שאל את הפרה ואחר כך שאל את הבעלים או שכרן ומתה חייב</b> – השואל חייב בגנבה ואבדה ובאונסין, ואין זה נחשב "בעליו עמו", שכן בזמן ההשאלה הייתה זו השאלה רגילה ולא שכירת הבעלים, <b>שנאמר</b> [<b>אין</b>]<b> בעליו עמו</b> – בתחילת ההשאלה,<b> שלם ישלם</b> – הצגת הפסוק כך מהווה ראיה ברורה למסקנת המשנה. ברם בפסוק לא נאמר מתי "אין בעליו עמו"; ניתן היה לפרש שאין בעליו עימו בכל זמן ההשאלה, או שרק אם בעליו איננו בזמן התאונה השואל פטור, או שבעליו עימו בעת תחילת ההשאלה. הדרשן בוחר בפירוש השלישי, ללא הנמקה נוספת.
המשנה מעלה את המקרים הבעייתיים, מתי יש כאן מצב של "בעלה עמה". ההלכה הבסיסית מצויה בתוספתא בשלמותה: "השואל את הפרה ושאל בעלה עמה, השוכר את הפרה ושכר בעלה עמה, שאלה ושאל בעלה, שכרה ושכר בעלה, שאלה ושכר בעלה, שכרה ושאל בעלה, ומתה או נשברה, אף על פי שהבעלים עומדין וחורשין במקום אחר, נפלה ומתה פטור, שנאמר 'אם בעליו עמו לא ישלם' " (פ"ח ה"כ). בהלכה הבאה בתוספתא מוצג בקצרה הדין שבמשנה. התוספתא אפוא מלאה יותר מהמשנה, ואפשר שהיא המקור לה. דחוק יותר לפרש שהתוספתא השלימה את המקרים ה"פשוטים" יותר מדעתה.
המשנה והתוספתא מציגות עמדה הלכתית פשוטה, ש"בעלה עמה" הוא בשעת הנתינה לשמירה. אבל בתלמוד הבבלי (צה ע"ב) מצויה גם עמדה חולקת בשם אמורא: "אמר רב המנונא: לעולם הוא חייב עד שתהא פרה וחורש בה, חמור ומחמר אחריה, ועד שיהו בעלים משעת שאילה עד שעת שבורה ומתה. <b>אלמא קסבר: בעליו עמו – אכולה מילתא משמע</b>" ("בעליו עמו" משמע על כל הדבר. באותיות מודגשות הצגנו את ההנמקה המאוחרת לקביעת ההלכה, ואין היא חלק מקורי מהמימרה אלא פרשנות לה). התלמוד רואה בכך סתירה למשנה ומציע שני כיווני פתרון, האחד להצליח להעמיד את המחלוקת (בין רב המנונא למשנה) כעמדות שונות כבר בתקופה התנאית, והאחר לפרש את המשנה כך שתסכים עם רב המנונא. כפשוטם של דברים אכן רב המנונא חולק על המשנה. כידוע בדרך כלל אמוראים אינם חולקים על משניות ולכן הבבלי מנסה לתרץ את המקרה, ולו במחיר פשט דברי המשנה. כפשוטו לפנינו מקרה חריג, אך לא יחידאי. אמוראים חלקו על משניות והביעו את דעתם הנובעת מנסיבות הזמן או מעמדה הלכתית שונה. מאוחר יותר השתרר הכלל שאמורא אינו חולק על משנה, ודברי האמוראים צומצמו או שונו או פורשו כך שלא יחלקו בגלוי על המשנה. נוהג זה של מחלוקת רווח יותר בירושלמי, אך גם בתלמוד הבבלי.

Mishnah 2

<small>עפ”י כתב יד קופמן</small>
<b>השואל את הפרה</b> – זו כותרת כללית,<b> שאלה חצי יום ושכרה חצי יום</b> – או<b> שאלה היום ושכרה למחר</b> – או <b>שאל אחת ושכר אחת</b> – השאילה התייחסה לצמד פרות ששימש לחרישה, אחת בהשאלה ואחת בשכירות. אם כן מדובר בסדרת מקרים שבהם ההשאלה מעורבת בשכירות. <b>המשאיל אומר</b> – לגבי המקרה הראשון,<b> שאולה מתה</b> – במקרה השני, <b>ביום שהיתה שאולה מתה</b> – לגבי המקרה השלישי שאל חצי יום ושכר חצי יום, המשאיל טוען: <b>בשעה שהיתה שאולה מתה</b> – המשאיל טוען שהפרה מתה בהיותה במצב של השאלה, <b>והלה</b> – השואל,<b> אומר איני יודיע</b> – מתי בדיוק נפטרה,<b> חייב</b> – השואל, כאילו הפרה מתה בהיותה שאולה.
לכל הדעות בשעה שהפרה שאולה חלים עליה דיני שאילה, ובשעה שהיא שכורה חלים עליה דיני שכירות. הוויכוח בין השניים הוא מתי מתה הפרה. המשאיל טוען בוודאות שזה היה בזמן שהפרה הייתה במצב של השאלה, והשוכר אומר אינני יודע. יש כאן מצב של טענת ברי מול טענת שמא (איני יודע), ובמצב כזה טענת המשאיל מהווה ראיה להוציא ממון מהשואל. <b>השוכר אומר שכורה מתה</b> – במקרה ששכרה היום ושאלה למחר, אם הפרה מתה בזמן שכירתה השוכר פטור מאונסין (ושואל חייב). <b>ביום שהיתה שכורה מתה</b> – במקרה שהשאיל והשכיר פרה, יום בהשאלה ויום בהשכרה.ברוב עדי הנוסח נוסף<b> בשעה שהיתה שכורה מתה</b> – המשפט איננו בכי"ק אבל כנראה נשמט, שכן הוא מופיע ברישא. במקרה שהשאיל והשכיר פרה, חצי יום בהשאלה וחצי יום בהשכרה. השואל/שוכר טוען שהפרה מתה בהיותה שכורה, <b>והלה</b> – המשאיל/משכיר,<b> אומר איני יודיע</b> – מתי מתה הפרה,<b> פטור</b> – השואל/שוכר, כלומר שוב טענה ברורה דוחה טענת ספק (ברי ושמא ברי עדיף).<b> זה אומר שאולה וזה אומר שכורה</b> – שניהם טוענים טענות נגדיות,<b> ישבע השוכר ששכורה מתה</b> – וייפטר, <b>זה אומר איני יודיע וזה אומר איני יודיע יחלוקו</b> – שניהם אינם יכולים להישבע, וממון המוטל בספק חולקים ואין אומרים "המוציא מחברו עליו הראיה". אפשר שזו דעת בית שמאי<sup class="footnote-marker">1</sup><i class="footnote">ראו לעיל בבא קמא פ"א מ"א, ופירושנו לה. שם הראינו שבית שמאי נוטים לדין "יחלוקו" ובית הלל ל"המוציא מחברו עליו הראיה". הבבלי כאן (צח ע"ב) מפרש שאכן סומכוס אומר "יחלוקו", וכפי שראינו בפירושנו לבבא קמא הבבלי מייחס לסומכוס את הדעה "יחלוקו", ואנו מצאנו את העיגון לה בדברי בית הלל. בדרך דומה מהלך הירושלמי להלן למשנה ד (יא ע"ד).</i>, ואפשר שכאן גם בית הלל, שאומרים בדרך כלל "המוציא מחברו עליו הראיה", יודו שיחלוקו, שהרי גם ה"מחזיק" איננו טוען בוודאות, כלומר זו החזקה טכנית ללא טענה.
דרכו של עולם שהשוכר יודע מתי הפרה מתה ואילו המשכיר איננו יודע. אפשר כמובן להעמיד את המשנה במקרה שהשוכר היה נוכח בזמן המוות (של הפרה), אך דומה שהמשנה מדברת בסתם. כלומר טענת השוכר איננה עדות אלא טענה סתמית שאין עימה ודאות פנימית, אך היא מוצגת כטענה ודאית.
ברי ושמא ברי עדיף הוא ניסוח בבלי בלבד, אבל סביר שכבר משנתנו מדברת על מקרה זה, אף שאיננה משתמשת במונחים "ברי" ו"שמא". לעיתים ברי ושמא הוא מקרה כשלנו (כתובות יב ע"א), אבל הבבלי משתמש במינוח זה גם כדי לתאר מקרה רגיל מול היוצא מהכלל (בבלי, כתובות טז ע"א).
כאמור הכלל איננו מופיע במשנה במפורש, אבל מופיעים כמה מקרים שבהם צד אחד טוען טענה ברורה (הכול שלי) והצד האחר עונה "איני יודע". מקרה אחד הוא בבבא קמא: "האומר לחבירו גזלתיך, הלויתני, הפקדת אצלי, ואיני יודע אם החזרתי לך אם לא החזרתי לך, חייב לשלם, אבל אם אמר לו איני יודע אם גזלתיך, אם הלויתני, אם הפקדת אצלי, פטור מלשלם" (פ"י מ"ז). שם לא הייתה טענת ודאי כלל, למעשה המשנה שם איננה מזכירה כלל מה השני טוען, ולהלכה זו מחלוקת אמוראים האם חייב לשלם כדין לכל דבר, או רק בבא לצאת ידי שמיים. "איני יודע" שם איננו דומה למקרה שלנו. במשנת בבא קמא הגזלן מודה שגזל ובכך יצר זיקת ממון כלשהי, אלא שמוסיף "איני יודע אם החזרתי" או "איני זוכר אם הלוותני". אם כן אין זו סתם טענת שמא אלא חצי ברי חצי שמא, והיא איננה עומדת מול טיעון אחר כלשהו.
המקרה הבולט השני הוא ממשנתנו עד משנה ד, והשלישי במסכת שבועות: "אין נשבעין אלא על דבר שבמדה ושבמשקל ושבמנין. כיצד, בית מלא מסרתי לך וכיס מלא מסרתי לך, והלה אומר איני יודע, אלא מה שהנחת אתה נוטל, פטור. זה אומר עד הזיז וזה אומר עד החלון, חייב" (פ"ו מ"ו). אמירת "איני יודע" מועילה לפטור אותו משבועה, שהרי איננו יכול להישבע על טענת "איני יודע", אך אין היא הופכת את טענת השני לראיה. אין כאן אפוא "ברי ושמא ברי עדיף". להפך, טענת "איני יודע" פוטרת אדם משבועה, ואילו היה טוען בוודאות "עד הזיז" היה מתחייב שבועה. על כל פנים, ברי ושמא אין ברי עדיף.
במשנתנו טענת "איני יודע" מונעת שבועה. בתוספתא מוצג מקרה דומה ללא המרכיב של שבועה: "המוכר פרה לחבירו וילדה, זה אומר ברשותי ילדה, והלה שותק, זכה. זה אומר ברשותי ילדה, והלה שותק, [זכה]. זה אומר איני יודע וזה אומר איני יודע, יחלוקו. זה אומר ברשותי וזה אומר ברשותי, הרי זה נשבע ואינו משלם, שכל הנשבעין שבתורה נשבעין ולא משלמין, דברי רבי מאיר. רבי יהודה לעולם הולד בחזקת המוכר, וחכמים אומרים המוציא מחבירו עליו הראיה" (פ"ח הכ"ג). אם כן טענת ברי ושמא – אכן בריא עדיף. אם שניהם אינם יודעים חוזרת המחלוקת הידועה "יחלוקו" או "המוציא מחברו עליו הראיה". במקרה זה נוספה גם עמדה נוספת שהוולד תמיד ברשות המוכר. יש להניח שהיה ידוע שהפרה בהיריון ומחיר הוולד גולם במחיר העסקה, אך לכך אין ביטוי בהלכה שבתוספתא. המקרה הבא בתוספתא (שם הכ"ד) הוא שבועה על עבדים, מעין המקרה שבמשנת שבועות.
הבבלי מביא מחלוקת נוספת המיוחסת לאמוראים: "מנה לי בידך, והלה אומר איני יודע, רב יהודה ורב הונא אמרי: חייב, ורב נחמן ורבי יוחנן אמרי: פטור. רב הונא ורב יהודה אמרי חייב, ברי ושמא ברי עדיף; רב נחמן ורבי יוחנן אמרי פטור, אוקי ממונא בחזקת מריה" (כתובות יב ע"ב). אם כן "ברי ושמא ברי עדיף" היא עמדת חלק מהאמוראים, ואילו רבי יוחנן מהלך בשיטת בית הלל ש"המוציא מחברו עליו הראיה". לא נאמר מה עמדת בית שמאי, אך טבעי לשער שבית שמאי לשיטתם יאמרו "יחלוקו". המחלוקת עולה גם בסוגיה אחרת: "אמר רבא, זאת אומרת: מנה לי בידך, והלה אומר איני יודע – פטור! אביי אמר: לעולם אימא לך חייב" (בבלי, בבא בתרא קלה ע"א-ע"ב). אם כן גם כאן הכלל "ברי ושמא" שנוי במחלוקת אמוראים. הבבלי מנסה להוכיח ממשנתנו את עמדת התנאים ומסביר שבמשנתו יש כבר "עסק שבועה" בין שני בעלי הדין. כפשוטה אכן משנתנו נוקטת עמדה במה שיהיה מחלוקת אמוראים. אבל המשנה עוסקת רק במקרה נקודתי, וכאמור גם בו יש מחלוקת תנאים, ואילו האמוראים הם שהופכים את השאלה לשאלה משפטית כללית.
בספרות הפוסקים התקדש והתפשט הכלל למרות ההיגיון הבעייתי שבו. ברור מדוע טענה ודאית חזקה יותר מטענת ספק, אבל כפי שהצבענו ייתכן מאוד שאין ההבדלים בעוצמת הטענות אלא הבדלי סגנון או חוצפה. אין מאחורי ה"ודאות" טענת אמת, וגם הניסוח "איני יודע" איננו מצביע על חולשה אלא על אמירת אמת. על כן העדפת טענת הברי בעייתית, וכאמור שנויה במחלוקת. מכל מקום בספרות התנאית מצויות עמדות שונות בעניין, וטרם נוצרה גישה משפטית אחידה למצב כזה.

Mishnah 3

<small>עפ”י כתב יד קופמן</small>
<b>השוליח את הפרה</b> – זו הכותרת, ולאחריה יבוא הפירוט. ברוב עדי הנוסח (<b>מפ</b>, <b>ה</b>, שני קטעי גניזהמספריית קיימברידג' ועוד<sup class="footnote-marker">2</sup><i class="footnote">וכן בסוגיות הירושלמי בקידושין פ"א ה"ג, ס ע"א; מעשר שני פ"ד ה"ג, נה ע"א.</i>)<u>השואל</u>, ב-<b>מל</b> הנוסח אינו ברור, <b>ושילחה</b> – המשאיל מבצע את נתינת הבהמה. גם אם כתוב "השולח" הרי שמדובר באותו מקרה. <b>לו ביד בנו ביד עבדו ביד שלוחו</b> – כולם הם שליחים חוקיים, וזכותו של המשאיל להשתמש בהם. אבל כל זמן שהם ביד השליח טרם יצאה הבהמה מיד המשאיל, והשואל פטור על נזקיה. <b>או ביד בנו ביד עבדו ביד שלוחו שלשואל</b> – על כן פירשנו שבמשפט הראשון מדובר בשלוחו של המשאיל.השואל שלח שליח למשאיל. אבל השליח איננו השואל עצמו, ורק כאשר תגיע הבהמה ליד השואל יתחייב השואל בשמירתה. <b>ומתה</b> – הבהמה, <b>פטור</b> – השואל.
<b>אמר לו השואל שלחה לי ביד בני ביד עבדי ביד שלוחי או ביד בנך ביד עבדך ביד שלוחך</b> – בכל המקרים הללו השואל מינה את השליח, ולכן השליח נחשב לזרועו הארוכה. אין זה משנה אם השליח הוא אדם עצמאי או עבד או בן קטן. הוא המינוי של השואל.<b> או שאמר לו המשאיל הרי אני משלחה לך ביד בני ביד עבדי ביד שלוחי או ביד בנך ביד עבדך ביד שלוחך</b> – עד כאן אין קשר (התקשרות) בין השואל לשליח, [<b>ואמר</b>]<b> לו השואל שלח</b> – השואל אישר את השליח שהציע השואל, וכך הפך אותו לשליח שלו,<b> ושלחה לו</b> – המשאיל, <b>ומתה חייב</b> – השואל, שכן השליח שלו. <b>וכן בשעה שהוא מחזירה</b>.
לפי פירושנו מדובר ברישא ב"שולח", ויד השליח כיד רבו. לא משנה האם העבד אדם עצמאי (עבד עברי) או עבד משועבד<sup class="footnote-marker">3</sup><i class="footnote">בכך נפתרת שאלת הבבלי, צט ע"א, והיא גם הצעת הירושלמי הנזכר בהערה הקודמת. בכולם ההלכה מצומצמת לעבד כנעני. התלמודים שאפו אפוא לצמצם את תפקיד העבד העברי, ועבד עברי או בן גדול הוא כבר עצמאי. </i>, גם אין זה חשוב אם הבן קטן או גדול. רגיל הוא להפקיד בהמה בידי קטן שיובילה, וכאמור גם שליח שהוא אדם בן חורין לגמרי עשוי להפוך לידו הארוכה של השואל או של המשאיל. השאלה היא רק מי מינה את השליח, ומעמדו האישי של השליח הוא רק תוצאה של המינוי. ואכן בכתב יד קופמן הנושא של המשנה הוא השולח – שואל ששולח. אבל התלמודים שגרסו "השואל" העמידו את המשנה באוקימתא מסוימת, שהשליח הוא תלוי באדון (עבר כנעני, בן קטן), והכול אתי שפיר לנוסח כתב יד קופמן אף שהוא חריג.

Mishnah 4

<small>עפ”י כתב יד קופמן</small>
<b>המחליף פרה בחמור וילדה</b> – הקניין הוא קניין חליפין. בעל הפרה משך את החמור, אך לא נעשה קניין בפרה עצמה, והיא ילדה. אם החמור (האתון) ילדה, הרי ברור מתי ילדה (או לפני הקניין או אחריו), אבל אם המשיכה הייתה בחמור והפרה ילדה, ואין ידוע מתי בדיוק ילדה, <b>וכן המוכר שיפחתו וילדה</b> – המכירה נעשית בשטר בין האדונים, והשפחה באותו זמן שרויה בביתה, <b>זה אומר עד שלא מכרתי וזה אומר משלקחתי</b> – שני הצדדים מודים שהיה קניין והייתה לידה, הבעיה היא מתי בדיוק אירעה הלידה, ברשות האחד או ברשות חברו, <b>יחלוקו</b> – מדין ממון המוטל בספק חולקים. גם כאן כמו במשנה א אפשר שזו רק דעת בית שמאי<sup class="footnote-marker">4</sup><i class="footnote">ראו לעיל הערה 1. </i>, ואפשר שכאן גם בית הלל, שאומרים בדרך כלל "המוציא מחברו עליו הראיה", יודו שיחלוקו, שכן אין כאן מחזיק מובהק. להלן נראה שאכן רגליים לדבר שבית הלל חולקים על המשנה שלנו<sup class="footnote-marker">5</sup><i class="footnote">למשניות שנסתמו כדעת בית שמאי ראו ספראי, הכרעה כבית הלל.</i>. אומנם מבחינה טכנית כרגע הוולד בחזקת אחד מהם, אך נעשה קניין שהוציא את השפחה, או את הפרה, מיד בעליה הקודמים, ומי שמחזיק בה כרגע הוא מחזיק טכני בלבד, ואין כאן החזקה עם טענה ("תמיד החפץ היה אצלי"), ועצם ההחזקה שלו היא נושא הוויכוח.
<b>היו לו שני עבדים אחד גדול ואחד קטן וכן שתי שדות אחת גדולה ואחת קטנה הלוקיח אומר</b> [<b>ה</b>]<b>גדול לקחתי והלה אומר איני<sup class="footnote-marker">6</sup><i class="footnote">אולי יש לגרוס בכי"ק "אינו יודיע". ביתר עדי הנוסח: "איני". </i> יודיע זכה בגדול</b> – באופן בסיסי מקרה זה דומה לרישא, אלא שכאן לפנינו טענת "איני יודע". תמוה שהמשנה, שרצתה להדגיש את ההבדל בין טענת ודאי לטענת שמא, איננה בוחרת לעשות זאת על אותו מקרה בדיוק. אומנם המקרה דומה; רישא בטענת ודאי, ומשפט זה בטענת ודאי מול שמא, <b>והמוכר אומר הקטן מכרתי</b> – טענת ודאי, <b>והלה</b> – השני, <b>אומר איני יודיע אין לו</b> – לשני, <b>אלא קטן</b> – ודאי ושמא טענת הוודאי עדיפה. <b>זה אומר גדול וזה אומר קטן</b> – לשניהם טענת ודאי, <b>יישבע המוכר שהקטן מכר</b> – וייטול את העבד הקטן, היקר יותר.<b> זה אומר איני יודיע וזה אומר איני יודיע יחלוקו</b> – אינם יכולים להישבע לכן יחלוקו, כדעת בית שמאי.
המשנה שלנו שונה מעט ממשנה ב, אבל התוכן ההלכתי זהה.
התוכן ההלכתי של משניות ב-ד
אם כן המשנה בעצם ריבועית, אבל "ודאי כנגד איני יודע" זהה ל"איני יודע נגד ודאי", והוצגו רק שלושה מקרים.
מדוע לא נשנתה משנה ב מייד לאחר משנה ד? במקביל ניתן גם לשאול לשם מה נשנו אותן משניות פעמיים, ומדוע נבחרו מקרים כה מיוחדים להצגת העיקרון ההלכתי. נראה שמשנה א שייכת לגוש משניות המתחיל במילים "השואל את הפרה"; יחידה דומה מצויה בתוספתא (פ"ח הכ"ג ואילך), ומשנה ד שייכת הייתה במקורה לחטיבה אחרת שכבר איננה עוסקת בשומרים. אבל העורך האחרון צירף את משנה ד לפרק בשל קרבתה ההלכתית למשנה א, למרות המקרים השונים.
למעשה לפנינו קו התפר בין יחידות שונות. משנה א עד משנה ג (החצי הראשון) עוסקות בדיני שומרים, אך במקרה בעל אופי מיוחד, אופי ספרותי ואופי משפטי. הנושא המשפטי הא מקרה של ספק, אך הסגנון מיוחד באריכותו ובפעילותו:
זה אומר ביום זה מתה, וזה אומר ביום אחר מתה (משנה ב)
זה אומר ביום זה מתה, וזה אומר איני יודע (משנה ב)
זה אומר עד שלא מכרתי (משנה ד)
זה אומר משלקחתי (משנה ד)
זה אומר גדול קניתי (משנה ד)
זה אומר קטן מכרתי (משנה ד)
זה אומר זיתי גידלו (משנה ה)
זה אומר ארצי גידלה (משנה ה).
למעשה אין חידוש בעצם נושא המשנה מבחינה משפטית; אלו דוגמאות לוויכוח, לעיתים של ודאי מול ודאי ולעיתים של ספק מול ספק, אך ויכוח שגרתי. המיוחד הוא בסגנון "זה אומר" וכו'. נראה שהייתה משנה קדומה שהייתה כתובה בסגנון זה ("זה אומר... וזה אומר...") שבה נכללו המשניות ב-ה; בעקבות הסגנון הביא העורך את כל המשניות ממשנה ב עד משנה ה כאחת. סגנון כזה נכנה לצורך הדיון "הסגנון הכפול". הווה אומר, מתחילה נשנו משניות א, ד ברצף; בשתיהן הדיון הוא בשואל פרה ושאל בעליה עימה (משנה א) ובמשנה ד המוכר השואל ושאל בנו או עבדו עימה. משנה ד ממשיכה אפוא בשאלת היסוד של "שאלה ושאל בעליה עימה". אגב משנה א הובאה משנה ב, הקרובה למשנה א<sup class="footnote-marker">7</sup><i class="footnote">משנה זו מופיעה גם בתוספתא פ"ח הכ"א, כחלק מדיני שאילה. </i>, ויחד עם משנה ב הובא כל גוש המשניות הכתוב "בסגנון הכפול". מכיוון שכבר הובאה משנה אחת בסגנון הכפול, הובאו כל המשניות באותה יחידה, משניות שמה שאיחד אותן היה הסגנון. חלקים מאותה יחידה הכתובה בסגנון הכפול מצויים גם בתוספתא. הווה אומר שהרעיון להביא את כל היחידה הכתובה בסגנון הכפול היה כבר במשנה הקדומה שממנה ליקטו עורכי המשנה והתוספתא את משנתם<sup class="footnote-marker">8</sup><i class="footnote">זאת בהתאם לשיטתנו שלמשנה ולתוספתא מקור משותף. המקרה שלנו איננו הוכחה לכך שלשני החיבורים מקור משותף, אפשר להסביר את שניהם גם בהנחה שהמשנה קדמה, ואולי גם בהנחה שהתוספתא קדמה. אך הסברנו את העריכה לפי שיטתנו, שכן זו השיטה שבה אנו מהלכים (על סמך כלל החומר שבמשנה ובתוספתא, וכפי שהצגנו במבוא).</i>. לפני שניהם היה קובץ קטן של דיני שאילה (שכלל את משניות א-ד, ואולי חומר נוסף), יחידה המתמקדת בנושא של "שאילה בבעלים" (שאל את הפרה ושאל בעליה עימה). עורך המשנה הרחיב במשנה ג, שחצייה הראשון עוסק בנושא הנדון והיה בתוך יחידה הכתובה ב"סגנון הכפול". אגב כך הביא את כל היחידה (או כמה משניות ממנה). בעל התוספתא בחר בהרחבות אחרות, כולל הרחבה בדיני מזון לבעלי חיים עובדים, וזאת כהרחבה לראשית הפרק העוסק במזון לעובדים. בתוספתא יש הרחבה רבה בדינים אלו.
בתוספתא מובאת סדרת הלכות מקבילה: "או שהיו שתים, אחת שאולה ואחת שכורה, זה אומר איני יודע וזה אומר איני יודע, יחלוקו. זה אומר שאולה וזה אומר שכורה, הרי זה נשבע (ונוטל) ואינו משלם, שכל הנשבעין שבתורה נשבעין ואין משלמין, דברי רבי מאיר. וחכמים אומרים המוציא מחבירו עליו הראיה" (פ"ח הכ"ב). דברי התוספתא מצויים במשנה, ומתברר שמשנתנו כרבי מאיר (וכאמור לעיל שורשיה בדברי בית שמאי), וחכמים (שאנו הגדרנום כבית הלל על סמך מקבילות) אומרים שהמוציא מחברו עליו הראיה. כך מפרש גם הירושלמי (יא ע"ד). בבבלי (צו ע"ב) מוצגת המחלוקת (שהבבלי מייחסה לסומכוס, תלמידו של רבי מאיר, מול חכמים), אך גם ניסיון לפרש שמשנתנו כדעת הכול, בניגוד לעולה מהתוספתא ובניגוד לעדות הירושלמי.
הברייתא הבאה (הכ"ג) היא דין המוכר פרה המקביל למשנה ד. התוספתא איננה מדקדקת להגדיר שמדובר במחליף פרה בחמור. גם כאן כמו בהלכה כב שתי טענות ודאי, בהלכה כג ודאי מול "שותק"<sup class="footnote-marker">9</sup><i class="footnote">"שותק" זהה ל"איני יודע", ואין ביניהם אלא חילוף סגנון ועריכה.</i> ו"איני יודע" מול "איני יודע". הסדר הוא אפוא כמשנה. עוד נוספה בתוספתא הדעה שהוולד תמיד למוכר. הלכה כד עוסקת במוכר שפחה בסדר אחר (ודאי מול "איני יודע", "איני יודע" מול "איני יודע", ודאי מול ודאי).
קשה להכריע האם התוספתא משלימה את המקרים ואת הדעות שבמשנה או שלהפך, המשנה קיצרה את כל הרשימה. לדעתנו במקרה כזה קרוב יותר לשער שהמשנה קיצרה, שאם לא כן נצטרך להניח שבעל התוספתא יזם את השלמת המערך של המקרים. על כל פנים החומר שבמשנה חוזר גם בתוספתא, ואין עדות לכך שהתוספתא נשענת על סידור המשנה, אלא ששתיהן מסודרות במקביל, אחת בנוסח שלם והאחרת בנוסח תמציתי ומקוצר.

Mishnah 5

<small>עפ”י כתב יד קופמן</small>
משנה זו הובאה בגלל הדין "יחלוקו" השנוי במשנה הקודמת. יתר על כן, לפי פירושנו בית הלל חולקים על ההלכה שבמשניות הקודמות ויטענו שגם במקרים אלו "המוציא מחברו עליו הראיה". גם במשנה ה הם יחלקו מאותה סיבה.
<b>המוכר זיתיו לעצים</b> – מכר את המטע כדי שהעצים ייעקרו וישמשו לתעשיית העץ, <b>ועשו פחות מרביעית לסאה הרי שלבעל הזתים</b> – אם היבול זניח הוא שייך לבעל הזיתים (הקונה). המידה המזערית היא פחות מרביעית לסאה, כלומר הזיתים הניבו רביעית (אחד חלקי תשעים ושישה) מסאה יבול מצופה, או מסאה של יבול זיתים, כלומר שהזיתים קשים ויש בהם רק מעט שמן.
בזית הלח שני מרכיבים עיקריים, שמן ומים, או נכון יותר מוהל, שהוא חומר שרובו המכריע מים ומעורבים בו שאריות שמן וחומרים נוספים. בדרך כלל יש בזית 25-20 אחוזי שמן. כיום בזיתים מושקים אחוז השמן נמוך יותר, על חשבון גידול בנפח של הזית. רביעית היא רביעית הלוג, הלוג הוא רבע קב, שהוא גם אחד חלקי עשרים וארבעה של סאה. על כן רביעית היא אחד חלקי תשעים ושישה של סאה. אם כן הזיתים הללו מניבים לא 20% שמן כרגיל, אלא פחות מאחוז אחד. ההבדל בין שני הפירושים שהצענו הוא האם די שיהיה בזית קצת פחות מאחוז אחד של כמות השמן הרגילה (אחד חלקי תשעים ושישה), או פי ארבעה עד חמישה מזה. הפירוש הראשון אפשרי כאן, אבל קשה במקבילה בשביעית פ"ד מ"ט (אותה נביא להלן). <b>עשו רבעית לסאה</b> – אם עשו כמות זאת לפחות,<b> זה אומר זיתיי גיד</b>[<b>ו</b>]<b>לו –</b> המצב הוא שבעל העצים איננו בעל הקרקע. בעל הזיתים אומר שעציו גידלו את הזיתים, <b>וזה אומר ארצי גידלה</b> – השמן הופק מהאדמה. הזיתים כנראה כרותים, אבל כפי שמפורש בירושלמי הם בגושיהם, כלומר הם נעקרו עם אדמה כך שהזיתים ממשיכים לינוק מעט מהאדמה, אבל ברור שהפרי גדל לפני שהעצים נכרתו. הוויכוח איננו עובדתי, מהיכן ינקו זיתי השמן, אלא האם העצים נמכרו כמות שהם, או שנמכרו לשם קורות עץ והפרי שעימם לא נמכר.<b> יחלוקו</b> – כדעת בית שמאי<sup class="footnote-marker">10</sup><i class="footnote">ראו המשנה לעיל ובבבא קמא פ"א מ"א.</i>. זה מקרה מושלם של ממון המוטל בספק. הספק איננו עובדתי אלא מהותי, מהיכן נוצר השמן.
<b>שטף הנהר זתיו ונתנן לתוך שדה חבירו</b> – שיטפונות כאלה תדירים באזורים מספר בארץ,<b> זה אומר זתיי גידלו וזה אומר ארצי גידלה יחלוקו</b> – השאלה המשפטית ברורה: זה ספק, וספק בממון חולקים. אבל הצד הריאלי של המעשה פחות ברור. שתי אפשרויות לתיאור המעשה. האחת היא שהנהר שינה את נתיב הזרימה. תופעה זו מתחוללת כאשר גוש קרקע מדפנות הנהר מתמוטט וחוסם את אפיק הזרימה. בראשית המאה התשע עשרה אירעה תופעה זו בקנה מידה גדול באפיק הירדן ביציאתו מהכינרת. הנהר החסום עלה על גדותיו וחפר לעצמו ערוץ אחר (איור 25).
ה"נהר" בכלל, והירדן בפרט, היה גם גבול בין חלקות, ושינוי הנתיב עשוי היה ליצור גם שינוי בגבולות החלקות. לכך מתייחסת ההלכה "ירדן שנטל מזה ונתן לזה, מה שנטל נטל ומה שנתן נתן" (תוס', בבא קמא פ"י הכ"ג). אם כן גבול החלקה נשאר אותו נהר, אף על פי שתוואי הנהר הוסט. האפשרות השנייה היא שבמקרה שלנו מדובר בעצים כרותים, ועליהם מדובר בהלכה הבאה בתוספתא: "שטף נהר עצים ואבנים וקורות מזה ונתן לזה, אם נתיאשו הבעלים הרי אילו שלהן. אם היו בעלים מרדפין, או שהיו במקום אחר, הרי אילו של בעלים" (שם הכ"ד; כתובות פ"ח ה"ד). בעל הזיתים לא התייאש מעציו וודאי שהעצים שייכים לו, הרי הוא אפילו איננו מוותר על מעט השמן שבהם. מקרה זה שבמשנה מנותק מהמקרה הראשון. בראשון דובר במוכר זיתיו וקצצם ועשו רביעית; בשני מדובר בשטח נטוע זיתים ובשאלה למי שייך יבול הזיתים בשנה הראשונה, ואכן בתוספתא ההלכה על שטיפת הנהר עומדת בפני עצמה. כך בתוספתא בבא קמא, וכך בתוספתא כתובות שאליה רמזנו (פ"ח ה"ד). אבל שני התלמודים הבינו שגם במקרה של שטיפת הנהר יש מוכר הזיתים ויש קונה הקרקע, והזיתים עשו רביעית (ירו', יא ע"ד; בבלי, ק ע"א). אבל במשנה עצמה אין רמז לאדם שלישי, הדיון הוא בין בעל הקרקע הקודם לבעל הקרקע העכשווי. המחבר את שני המקרים במשנה הוא הדין יחלוקו.
מהמשנה עולה תמונה מעניינת של חיסכון: מעט שמן שדורש עבודת מסיק רבה הוא עדיין מקור לוויכוח, ואף רכוש איננו מעט מדי מכדי שיהא שווה מאמץ<sup class="footnote-marker">11</sup><i class="footnote">הבבלי ק ע"ב מדגיש רביעית לסאה רווח, לא כולל ההוצאות למסיק. ניכר שהבבלי מרוחק מדרכי החיסכון המתבטא בדברי המקורות הארץ-ישראליים.</i>.
המידה של רביעית לסאה אינה מקרית. זו מידת השמן המזערית הנחשבת לבעלת ערך כלכלי<sup class="footnote-marker">12</sup><i class="footnote">בלשון הבבלי, ק ע"ב: "קפדי אינשי".</i> של ממש. "זיתים משיכניסו רביעית לסאה פוצע ואוכל בשדה. הכניסו חצי לוג כותש וסך בשדה" (משנה, שביעית פ"ד מ"ט). גם את המשפט הזה ניתן לפרש בשתי צורות: או שיש בסאה של זיתים רביעית שמן (רמב"ם, ר"ש ואחרים), או שיש בזיתים רביעית שמן באותה כמות שבזיתים לחים ראוי שתצא מהם סאה. גם במשנה זו, כמו במשנתנו, ההבדל בין שני הפירושים שהצענו הוא האם די שיהיה בזית קצת פחות מאחוז אחד של כמות השמן הרגילה (אחד חלקי תשעים ושישה), או פי ארבעה עד חמישה מזה. הפירוש הראשון קשה, שכן בשלב זה של גידול הזית השמן אינו מוכן עדיין לאכילה. במשנתנו ניתן לפרש כאמור גם את הפירוש הראשון. להערכתנו שתי המשניות (בבא מציעא ושביעית) "מתכתבות אחת עם רעותה" ויש לפרשן במקרה אחד, כלומר שהזיתים הניבו רביעית שמן לסאה זיתים. בשביעית הדבר נובע מכך שהשמן טרם התבשל כהלכה, ואין לאכול יבול שביעית שטרם הושלם בישולו, וכאן (בבא מציעא) הבעלות על יבול כזה מסופקת.

Mishnah 6

<small>עפ”י כתב יד קופמן</small>
ממשנה זו מתחילה תת-יחידה חדשה של דיני שוכר, והיא במסגרת היחידה שהחלה בראשית הפרק בדיני שואל ושוכר. בתחילת הפרק עסקה המשנה באחריות על ה"חפץ" נשוא העסקה, ואילו עתה היא עוסקת בדיני שכירות שונים.
<b>המשכיר בית לחבירו בימות הגשמים אינו יכול להוציאו מן החג ועד הפסח</b> – ההסכם שנעשה לא כלל כנראה תנאי סיום מסודרים, וההלכה מתערבת במשא ומתן הכספי בין השניים כדי לפרש לכמה זמן נקבע הסדר חכירה סטנדרטי. מן הסתם כל אחד מהצדדים רשאי לתבוע, בעת החתימה, שייקבע מועד סיום של העסקה, ועל כך מתנהל משא ומתן בין הצדדים. ההלכה מתערבת כאשר משא ומתן זה לא נעשה. ההלכה משקפת, מן הסתם, את הנוהג המקובל. בכפר המסורתי ובעיר המזרח-תיכונית מקובל היה שחודש האביב הוא חודש ה"מוחרם", ואז עברו אנשים דירות. זה היה מועד מוסכם על הכול, ובו דיירים חיפשו בית לשכירה<sup class="footnote-marker">13</sup><i class="footnote">קביעת המועד היא שרירותית אבל מושפעת ממזג האוויר, אך מזג האוויר הוא סיבה שמאחורי הקלעים, הגורם הקובע הוא המנהג. ראו בבלי, קב ע"א.</i>, ומשכירים חיפשו שוכרים. מהמשנה משמע שבהעדר הסכם מוגדר אף אחד מהצדדים איננו יכול לסיים באופן חד-צדדי את הסכם השכירות. לפי המשנה הסכם בחורף הוא מהחג עד פסח.
<b>ובימות החמה שלשים יום</b> – בזמן שצד אחד יחפוץ בכך, אבל בהתראה מוקדמת של שלושים יום. המשנה אינה מאוזנת, שכן אין היא קובעת איזו התרעה צריך לספק בחורף; האם בפסח ההסכם פג מעצמו או שנדרשת הודעה, ואולי גם התרעה מראש? לפי התוספתא דלהלן (פ"ח הכ"ז; ירו', יא ע"ד) הכוונה להודעה מראש. הבבלי מסביר ששני התאריכים הם מועד ההתראה (קב ע"א), וכך מושב האיזון על כנו, אבל זה איזון מלאכותי שאיננו כתוב במשנה עצמה. <b>ובכרכים אחד ימות החמה ואחד ימות הגשמים שנים עשר חודש</b> – התרעה של שנה, כנראה משום שבכרך קשה למצוא דירה חילופית.ההלכה הסתמית ברישא עסקה בעיירות (לפי ההמשך). בשביל חכמים הכפר הוא מקום המגורים התדיר, הכרך הוא צורת יישוב שונה. אם רוצים לדבר עליה, כמו במשנתנו, יש לומר זאת במפורש.לניגוד בין כרכים וכפרים ראו להלן.
<b>ובחניות אחד כרכים ואחד עיירות שנים עשר חודש</b> – קשה יותר למצוא מקום לחנות מאשר בית פרטי, שכן לחנות נדרשים תנאי מיקום מיוחדים. התוספתא מדגישה היבט אחר, שבעל החנות צריך לגבות את הלוואותיו ונדרשת לכך שנה מראש: "עד שיגבה כל הקיפו" (פ"ח הכ"ז). <b>רבן שמעון בן גמליאל אומר חנות שלנחתומים ושלצבעים שלוש שנים</b> – אלו למעשה בתי מלאכה<sup class="footnote-marker">14</sup><i class="footnote">ראו הדיון בבבא קמא פ"ב מ"א.</i>, וקשה למצוא חצר שבעליה יסכימו למטרד של הקמת בית מלאכה בחצר. מעבר לכך, בבית המלאכה נדרשות השקעות, והשוכר רוצה לנצל את השקעתו. בתוספתא שוב מודגש היבט גביית ההלוואות: "רבן שמעון בן גמליאל אומר, של נחתומין ושל צבעים שלש שנים, מפני שעסקן מרובה" (שם).
בשטרות של עמי הסביבה נדרשו שני הצדדים להכין שטר פורמלי שכלל תאריך תפוגה. כך למשל בחוק הדמוטי ממצרים. שם מרכיב סיום עסקת השכרה או חכירה הוא מרכיב קבוע במבנה הפורמלי של השטר. בארץ ישראל תרבות השטרות הייתה כנראה מפותחת הרבה פחות, ולא תמיד נכתבו הפרטים המהותיים בהסכם השכירות.
בספרות חז"ל רווחת החלוקה לשלוש רמות יישוב: כרך, עיר (ברבים עיירות) וכפר<sup class="footnote-marker">15</sup><i class="footnote">ראו פירושנו למגילה פ"א מ"ד.</i>, אבל לעיתים קרובות אין המקורות מקפידים על הבחנה מדויקת בין טיפוסי היישובים. לעיתים המשפט מחלק בין שני סוגי יישובים בלבד, כרך ועיר או כרך וכפר. גם במקרה שלנו לא ברורה עמדת המשנה בכל פרט.
זמני השכרה
פירשנו שעד פסח ושלושים יום הם בעיירות, מפני שההמשך עוסק בעיירות, אבל ייתכן שמדובר שם בכפרים. ההיגיון שלנו הוא שבכפרים אין בית להשכרה כלל. בתוספתא מובאת מסורת הלכתית דומה, אך מפורטת יותר: "1. השוכר חנות מחבירו אין פחות משנים עשר חודש. אמר רבי יהודה במה דברים אמורים? שחל שנים עשר שלו להיות במוצאי החג, אבל אם חל שנים עשר חודש להיות במוצאי הפסח נותנין לו שלשה רגלים, עד שיגבה כל הקיפו<sup class="footnote-marker">16</sup><i class="footnote">מה שהקיף ללקוחותיו.</i>. 2. רבן שמעון בן גמליאל אומר של נחתומין ושל צבעים שלש שנים, מפני שעסקן מרובה. 3. כשאמרו שלשים יום וכשאמרו שנים עשר חדש לא שידור בו שלשים יום ולא שידור בו שנים עשר חדש, אלא שיודיענו קודם שלשים יום ושיודיענו קודם שנים עשר חדש. 4. וכשם שאין השוכר רשיי לפנות עד שעה שיודיע, כך אין המשכיר רשיי לפנות עד שעה שיודיע. 5. גת, כל שעת הגת, בד, כל שעת הבד, יצירה, אין פחות משנים עשר חודש. אמר רבי נחמיה במה דברים אמורים, באילו העושין בעפר שחור, אבל באילו העושין בעפר לבן כונס את גרנו ומסתלק" (פ"ח הכ"ז)<sup class="footnote-marker">17</sup><i class="footnote">ראו לעיל פ"ו מ"א ופירושנו לה. בירו', יא ע"ד, מובאת ברייתא דומה בניסוחה.</i>. אותה ברייתא מובאת בירושלמי עם תוספת הסבר: "...אמר רבי יוסי במה דברים אמורים באילין שהן עושין בעפר שחור, אבל באילו שעושין בעפר לבן כונס גורנו ומסתלק" (יא ע"ד). התוספתא מוסיפה את האיזון ההדדי בין השוכר למשכיר (סעיף 4), ואת המתקנים החקלאיים שגם הם הושכרו (בכפרים ובעיירות – 5). עוד יש בתוספתא התייחסות לשכירות של פונדק ושל בגדים (שם הכ"ח).
אזכור כפר חנניה וכפר שחין חוזר גם בתוספתא פ"ו ה"ג (ובבבלי, עד ע"א) באותו סגנון לעניין הלכתי אחר: "אמר רבי יוסי במי דברים אמורים באילו העושין בעפר לבן, אבל באילו העושין בעפר שחור, כגון כפר חנניה וחברותיה, כפר שיחין וחברותיה, מותר לקוץ, שאף על פי שאין לזה יש לזה". המשפט של רבי יוסי נאמר, מן הסתם, רק על אחד הנושאים, אבל העורך העבירו גם לעניין השני.
אגב כך אנו לומדים שמשך ההתראה הארוך בחנויות אינו נובע מהיקף ההלוואות שנתן בעל החנות, אלא מהקושי למצוא מבנה פנוי לשכירות, אחרת אין הבדל בין חנות של קדרים בכפר חנניה לבין זו שבעיירה רגילה.
בכל ההלכות האחרונות מצאנו ניסוחים שונים אך מעט מחלוקות הלכתיות. קרוב להניח שההלכות הללו מייצגות את מנהג המדינה המקובל בשוק, ולכן המחלוקות מעטות. אומנם המשנה מתארת כנראה את המנהג המקובל, אבל לא היה זה המנהג היחיד.
התוספתא במסכת ראש השנה<sup class="footnote-marker">18</sup><i class="footnote">תוס', פ"א ה"א; מכילתא דרבי ישמעאל, בא, עמ' 7; מכילתא דרבי שמעון בן יוחאי, בא יב, עמ' 9, והמכילתא דרבי שמעון בן יוחאי היא כדעת היש אומרים שבתוספתא.</i> מוסיפה על המשנה וקובעת שניסן הוא ראש השנה גם לחודשים ולתרומת שקלים, ו"יש אומרים אף לשכר בתים". והתוספתא מסבירה: "כיצד לשכר בתים? המשכיר בית לחבירו לשנה שכר הימנו שנים עשר חדש, מיום ליום. אם אמר 'לשנה זו' אפילו לא שכר ממנו אלא באחד באדר, אין לו אלא עד אחד בניסן" (ראש השנה פ"א ה"ה<sup class="footnote-marker">19</sup><i class="footnote">ראו עוד בבלי, ראש השנה ז ע"א.</i>). אם כן הסכמי שכירות הם עד אחד בניסן, וזה חודש ההעברות. תאריך זה קרוב ל"חג", ומן הסתם הוא התאריך הרגיל. הרי לא סביר שמעבר הבתים יהיה בחג הפסח, אלא מעט לפניו. הוא הדין לגבי תשרי. מן הסתם פקיעת מועד השכירות היה אחרי החגים או לפניהם, אך לא באמצע החגים. על כל פנים התוספתא איננה מכירה בתשרי כמועד לפקיעת חוזי שכירות, ורק בבבלי על אתר (ראש השנה ז ע"א) מופיע גם תאריך זה המופיע גם במשנתנו.
במקביל, במשנת שביעית אנו שומעים על השכרת בית עד לימות הגשמים, והמשנה מפרשת שהכוונה לרביעה שנייה, שהיא בערך בכסלו (פ"ט מ"ו). היו אפוא מן הסתם מועדים שונים, ואין המשניות סותרות זו את זו. ניתן היה לסיים שכירות מתי שרצו, אך היה גם מועד מקובל. על כל פנים שכירות רגילה היא לשנה, "שנים עשר חודש מיום ליום" (בבלי, ראש השנה ז ע"ב)<sup class="footnote-marker">20</sup><i class="footnote">ראו עוד בבלי, פסחים ד ע"א, המעלה מקרה שבו שכירות החלה לפני פסח. זו כמובן עשויה להיות שאלה תאורטית בלבד.</i>.
מבחינה קונצפטואלית המשנה מציגה מושג שונה של "צדק" (ההכרעה ההלכתית נתפסת כמובן כ"צדק"). הצדק במשנה הוא צדק מפרש. הוא איננו קובע מה נכון ומה טוב, אלא למה התכוונו הצדדים. זאת בהעדר תנאי מפורש, אבל הצדדים רשאים להתנות תנאי מפורש הקובע סוף לשכירות. בתחילת פרק ז הצגנו מקרה אחר שבו אומנם הצדק משמש כפרשן, אך יש לו גם עמדה עקרונית כיצד צריכים היו הצדדים לנהוג, והשאלה היא רק האם הם רשאים לנהוג כרצונם.
כפר חנניה וכפר שיחין נחקרו בשנים האחרונות בידי דוד אדן<sup class="footnote-marker">21</sup><i class="footnote">אדן-ביוביץ, כלי חרס.</i>. הוא גילה שכפר חנניה אכן היה מרכז הייצור של כל כלי הגליל היהודי, וזאת לפי ההרכב הכימי של הקרקע (טרה רוסה = אדמה אדומה) למרגלות האתר. הוא סקר גם את האתר עצמו, מצא שם אזור שבו זיהה כבשני כלי חרס, וחפר כבשן אחד כזה. היישוב דעך בשלהי המאה הרביעית כחלק מגל נטישה שפקד את הגליל היהודי. הוא חקר את כלי כפר שיחין, וטרם פרסמם. בעקבות מחקריו נערכו חפירות גם באתר של כפר שיחין, ואושר שגם כפר שיחין היה מרכז ייצור לכלים אחרים שרווחו בגליל. ממצא זה טרם פורסם.

Mishnah 7

<small>עפ”י כתב יד קופמן</small>
<b>המסכיר בית לחבירו</b> – סתם ללא פרטים,<b> המסכיר חייב בדלת ובנגר ובמנעל</b> – דלת היא לוח עץ הסותם את הפתח. הנגר הוא הבריח המצוי בצד שאליו הדלת נפתחת (בדרך כלל בתוך הבית) והמנעול הוא חור בדלת שדרכו ניתן, בעזרת מפתח, להזיז את הבריח=נגר (איור 26). <b>ובכל דבר שהוא מעשה אומן</b> – זה הכלל, ומכאן שהדלת וחלקיה היו מעשה אומן. הירושלמי מוסיף לרשימת מעשי האומן את המזוזה (יא ע"ד), מכאן שאת המזוזה אמור המשכיר לספק<sup class="footnote-marker">22</sup><i class="footnote">בבבלי, קב ע"א, הלכה משפטית זו מוצגת כמידה טובה בלבד. </i>. זה ספק תיאור של המציאות ספק המציאות שחכמים היו רוצים שתתקיים.
בפועל בבתים קדומים אנו מוצאים רק לעיתים רחוקות עדויות למקום מזוזה. ייתכן שהמזוזה ההלכתית הודבקה לצידי השער (הפצימין) בחומר מתכלה, ולכן לא נשמרה (איור 27). ברם היעדר שקעים למזוזות באתרים יהודיים אומר דרשני. רק בדרום הר חברון נמצאו שקעים למזוזה. קיומם של שקעים כאלה בדרום הר חברון – כתופעה נפוצה – מוכיח שהיה צורך בשקע כזה לשם קיום המצווה. היעדרם של שקעים כאלה באתרים יהודיים בגליל או ביהודה מרמז, אולי, שמצווה זו לא נשמרה.
<b>אבל דבר שאינו מעשה אומן השוכר עושהו</b> – כגון תנור, מדפים בבית וכדומה.<b> הזבל של בעל הבית</b> – הלכלוך שהדיירים מפנים שייך לבעל הנכס, אבל הזבל המופק מהתנור שהשוכר מבשל בו שייך לשוכר. על ערכו החשוב של הזבל עמדנו בפירושנו לבבא קמא פ"ג מ"ג.<b> אין לשוכר אלא היוצא מן התנור ומן הכירים בלבד</b> – ההגבלה נראית מוגזמת. כך למשל הגללים של החמור שייכים מן הסתם לבעל החמור, שהוא השוכר, וכן גללי פרה, צואת התרנגולים וכו'. כנראה בנושא זה היה תנאי מוסכם, מעין "מנהג מדינה". בתוספתא הניסוח שונה: "הזבל היוצא מן החצר, מה שהוא קולט באויר הרי אילו שלו. שברפת ושבחצר, הרי הן של בעל חצר" (פ"ח הכ"ט). חלוקה זו נשמעת ריאלית יותר. גם הבבלי (קב ע"א) התחבט בעניין ונאלץ להעמיד את המשנה בסדרת מקרים מיוחדת.
בתוספתא (שם) מובא דיון דומה על היבט אחר, האם המשכיר רשאי למנוע הצבת מתקן במקום מסוים: "השוכר בית מחבירו ממחה בידו על מקום התנור, ואין ממחה בידו על מקום הכירה. שכר הימנו חצר, אין ממחה בידו לא על מקום התנור ולא על מקום הכירה, אלא מעמיד את התנור במקום הראוי לה, ואת הכירה במקום הראוי לה".

Mishnah 8

<small>עפ”י כתב יד קופמן</small>
<b>המסכיר בית לחבירו לשנה</b> – ההסכם היה לשנה. בפירושנו למשנה ו ראינו כי זה היה אכן הנוהג הקבוע. בשטרות העמים בסביבה מועד פקיעת השטר כתוב במפורש כתאריך (כך וכך לחודש כך וכך שנה זו וזו). לו היה השטר שהמשנה מדברת עליו כתוב בדרך זו לא הייתה מתעוררת השאלה שבמשנה. [<b>ו</b>]<b>ניתעברה השנה</b> – את ההחלטה על העיבור יכולים היו שני הצדדים לצפות, אבל לא בביטחון מלא. מעבר לכך, ייתכן שההסכם הוא רב-שנתי, וכולל תשלום חודשי המצטרף לסך שנתי קבוע. השאלה היא האם חודש העיבור הוא חודש נוסף. <b>ניתעברה לסוכר</b> – השוכר מרוויח את חודש העיבור. מבחינה מילולית אפשר היה לפרש את המשנה ש"נתעברה לסוכר (לשוכר)" משמעו שהשוכר צריך לשלם את חודש העיבור. אבל מתוך הניגוד למשפט הבא עולה שנתעברה לשוכר הוא שהשוכר מרוויח. <b>היסכיר לו לחדשים</b> – ההסכם היה שכל חודש השוכר משלם סך מסוים,[<b>ו</b>]<b>ניתעברה השנה ניתעברה למסכיר</b> – המשכיר מקבל תשלום עבור החודש הנוסף.
<b>מעשה בציפורין באחד שסכר מרחץ מחבירו בשנים עשר</b> [<b>דינר</b>]<b> זהב לשנה מדינר זהב לחודש</b> – הנוסח של ההשכרה כלל גם אזכור של חודשים וגם סך שנתי, שנים עשר דינר לשנה ולא שלושה עשר לשנה, <b>ובא מעשה לפני רבן שמעון בן גמליאל ולפני רבי יוסה</b> – שני חכמי דור אושה (180-140 לספירתם),<b> ואמרו יחל</b>[<b>ו</b>]<b>קו את חודש העיבור</b> – מכיוון שהנוסח בשטר כולל גם אזכור של חודשים וגם של שנה הרי זה ממון המוטל בספק, וחולקים. גם במשנה זו אפשר שלפנינו ביטוי לדעתם של בית שמאי בלבד, ואפשר שבמקרה זה בית הלל יסכימו שאין אומרים "המוציא מחברו עליו הראיה" כיוון שההחזקה איננה משפרת את הטענה, כלומר איננה מעניקה לטענה תוקף משפטי אלא רק תוקף טכני. הרי גם "המחזיק" מסכים שיש חוזה, ושעליו לשלם. הוויכוח הוא רק על סכום התשלום, ואין זו החזקה עם טענה נוסח "הנכס היה שלי מעולם", או "הנכס היה של אבותיי".
המעשה איננו מתאים בדיוק לכלל שברישא, שכן יש בו שתי קביעות סותרות. הבבלי כדרכו שואל "מעשה לסתור?" (קב ע"ב), ומתרץ כדרכו "חיסורי מחסרא". מבחינה עניינית הבבלי עונה שהמעשה איננו בדיוק הכלל שברישא, אלא מקרה מיוחד דומה אך שונה. נעיר על כך שלעיתים קרובות המעשה במשנה איננו תואם את ההלכה, הבבלי שואל על כך (ברוב המקרים) ומתרץ כאשר מתרץ. אנו הצענו שהמסר הספרותי העיקרי של המעשים הללו הוא להראות את הפער שבין ההלכה העקרונית לבין הביצוע בתנאי החיים. המשנה רוצה להראות שההלכה הלכה, אבל בבוא חכמים ליישמה הלכה למעשה נוצרים גוונים וגווני ביניים שונים, ולא תמיד ההלכה העקרונית מיושמת כלשונה<sup class="footnote-marker">23</sup><i class="footnote">ראו פירושנו לברכות פ"א מ"א; פ"ב מ"ה; נדרים פ"ח מ"ו ועוד. </i>.
בתוספתא יש ניסוח אחר של אותה הלכה [בסוגריים מרובעים הסברים שלנו]: "המשכיר בית לחבירו לשנה בשנים עשר זהובים לשנה, הרי זה מחלקן כל ימות השנה. 'עד אדר' [ההסכם היה שנים עשר זהובים לשנה עד אדר], נתעברה שנה, זה אומר עד אדר ראשון וזה אומר עד אדר שני, חולקין ביניהן. 'עד סוף אדר' [בהסכם נכתב שהשכירות תהיה עד סוף אדר], זה אומר עד סוף אדר ראשון וזה אומר עד סוף אדר שני, חולקין ביניהן" (פ"ח הל"א). אם כן לפי התוספתא הבעיה במשנה נוצרה מהעמימות שבמונח "לשנה", ולא משום שבשטר היו שני משפטים סותרים ("לשנה" ו"לשנים עשר חודשים").
שני התלמודים (ירו', יא ע"ד; בבלי, קב ע"ב) מעלים את השאלה לרמה משפטית כוללת, האם "ביטל לשון אחרון את הראשון" (בירושלמי) או "תפוס לשון אחרון" (בבבלי), כלומר האם המינוח הראשון, "שנים עשר דינר לשנה", בוטל על ידי הלשון האחרון, "דינר לחודש"<sup class="footnote-marker">24</sup><i class="footnote">המינוח מופיע בהקשרים אחרים, בעיקר בדיני הקדש (בבלי, תמורה כו ע"א; זבחים ל ע"א; מנחות קג ע"א), אבל גם בדיני ממונות.</i>. זו שאלה שבה עוסקת המשנה להלן (בבא בתרא פ"ז מ"ג). גם שם המונחים המשפטיים "לשון ראשון" ו"לשון אחרון" אינם מופיעים. אלו מונחים אמוראיים ומשפטיים, אבל הנושא עומד שם לבירור. במשנה מובאים דברי בן ננס (שלפיהם "תפוס לשון אחרון"), המשפט האחרון ביטל את הראשון ובבבלי שם (קה ע"א): "חולקין עליו חביריו על בן ננס", וכן עמדה שלישית: "אמר רב יהודה אמר שמואל: זו דברי בן ננס, אבל חכמים אומרים: הלך אחר פחות שבלשונות". על כל פנים בירושלמי כאן ובבבלי לבבא בתרא מקשרים את שתי המשניות, ולפנינו תפיסה משפטית המעוגנת גם בירושלמי לבבא מציעא וגם בבבלי, תוך העלאת הדיון מרמה נקודתית לרמה משפטית עקרונית<sup class="footnote-marker">25</sup><i class="footnote">הבבלי המשיך לפתח את המונח מהתחום המשפטי של הסכמי ממון ללשון נדר וקורבן (בבלי, מנחות פא ע"ב; קג ע"א; תמורה כו ע"א). גם המינוחים המשפטיים "תפוס לשון ראשון" או "אחרון" הם אמוראיים, ושניהם משולבים בשלב השני של הסוגיה. השלב הראשון היה עדיין נקודתי והוצע בו החיבור בין המשניות, ותו לא. </i>. כאמור, לפי התוספתא שני ההסברים הללו אינם מכוונים לפשט המשנה. העמימות נובעת מהשאלה מהי "שנה" – שנים עשר חודשים או שנה עם עיבורה. אין כאן לשון ראשון ואחרון, אלא משפט אחד בלבד.
ההבדל בין התלמודים בולט לעין. בירושלמי המינוח "ביטל לשון אחרון" מופיע רק בהקשר של משנתנו, ואילו בתלמוד הבבלי זה עיקרון המופיע בסדרת הקשרים. הוא אשר כתבנו במבוא, בעקבות זוסמן, שהחשיבה ההלכתית בתלמוד הירושלמי לסדר נזיקין קרובה לדרך החשיבה הבבלית הכללית. ביתר מסכתות הירושלמי הקרבה לדרך הסוגיה הבבלית מעטה הרבה יותר.
עוד מודגש בירושלמי שבמשנה מדובר במי שבא באמצע החודש. הנימוק לקביעה זו הוא טכני, אבל בעיקרו של דבר הוא מאפשר לתלמוד להעמיד את משנתנו גם כבית הלל. באמצע החודש "יחלוקו" זהה ל"המוציא מחברו עליו הראיה". אם כך התלמוד הבין שמשנתנו כבית שמאי, ועשה מאמץ להסבירה גם לשיטת בית הלל.
כאמור בתוספתא מובא פירוש אחר לבעיה שבמשנה, בלי הנושא של "תפוס לשון ראשון", ואכן ההכרעה היא יחלוקו. עוד יש להדגיש שייתכן ששני הצדדים לא היו מודעים כלל לאפשרות שהשנה תעובר, וממילא לא התכוונו שמשפט אחד יסתור את השני אלא שהאריכו בלשון, וכך נוצרה בדיעבד סתירה. אבל התלמודים הילכו בדרך משפטית יותר. התלמודים ידעו שהבעיה של "תפוס לשון ראשון או אחרון" עולה במשנת בבא בתרא פ"ז מ"ג, ושם נאמר "תפוס לשון אחרון"<sup class="footnote-marker">26</sup><i class="footnote">במשנה שם לא מופיע המונח "תפוס לשון אחרון", אבל משמעות הדין הוא שהמשפט האחרון ביטל את הראשון. </i>, ונזכר שם במשנה גם "כדברי בן ננס". אומנם כפי שנראה בפירוש המשנה שם אפשר לפסק את המשנה כך שדברי בן ננס אינם קשורים לשאלה של "תפוס לשון ראשון או אחרון", אבל כנראה התלמודים פירשו שבמשנת בבא בתרא דברי בן ננס מצדדים בגישה של "תפוס לשון אחרון" (או אולי יש לנסח שדברי בן ננס מתאימים יותר לגישה של "תפוס לשון אחרון"), ולכן פירשו כאן שלא כתוספתא.

Mishnah 9

<small>עפ”י כתב יד קופמן</small>
<b>המשכיר בית לחבירו ונפל</b> – הבית,<b> חיב להעמיד לו בית</b> – ההתחייבות של המשכיר היא להעמיד בית בכפוף לתאריך התפוגה של ההסכם, כאמור במשנה ו.<b> היה</b> – הבית שנשכר מלכתחילה,<b> קטן</b> [<b>ו</b>]<b>לא יעשנו גדול</b> – אסור לבעל הבית לתת בית גדול יותר, וקל וחומר לא בית קטן יותר. הבית הגדול אומנם לכאורה טוב יותר, אבל ייתכן שלפלוני השוכר דווקא הגודל מפריע. ההלכה מזכירה הלכה אחרת העוסקת בזכות של בן הזוג לנייד את אשתו למקום שהוא טוב יותר (משנה, כתובות פי"ג מ"י). גם שם בסופו של דבר עצם השינוי נחשב כהרעת תנאים, אף על פי שמבחינה אובייקטיבית אפשר לראות בזה גם יתרון.
<b>גדול</b> [<b>ו</b>]<b>לא יעשנו קטן</b> – ודאי שאסור למשכיר להרע את התנאים. <b>אחד ולא יעשנו שנים</b> – אם יש בו חדר אחד לא ייתן במקומו שני חדרים,<b> שנים</b> [<b>ו</b>]<b>לא יעשינו אחד</b> – זה כבר לא רק סתם שינוי, אלא הרעת תנאים.<b> לא יפחות מן החלונות ולא יוסיף עליהם אלא מדעת שניהם</b> – מגמה זו של חיוב המשכיר למלא את כל רצונותיו של השוכר, בהתאם לחוזה המקורי, שלמעשה מעולם לא נכתב, חוזרת בתוספתא: "המשכיר בית לחבירו ונפל, חייב להעמיד לו בית. היה מקורה בארזים לא יקרינו בשקמים, בשקמים לא יקרינו בארזים"<sup class="footnote-marker">27</sup><i class="footnote">אף על פי שמבחינת השוכר ובטווח הקצר אין הבדל בין צורות הקירוי. ההבדל ניכר רק בטווח הארוך.</i> (פ"ח הל"ב), ובהמשך (שם הל"ג): "היו בו חלונות, אינו רשיי שלא לפתוח בו חלונות, לא היו בו חלונות, אינו רשיי לפתוח בו חלונות. אימתי, בזמן ששכרו לזמן מרובה, אבל שכרו ממנו לזמן ממועט, אומר לו הרי שלך לפניך". המשפט האחרון מצמצם מעט את המשנה, ונחזור אליו להלן.
המשנה מתעלמת למעשה מהבעיות של המשכיר. ביתו נפל, ועליו להוציא הוצאות מיוחדות וגדולות כדי למצוא בית בדיוק בגודל המתאים. למעשה אירעה תאונה שמבחינת המשכיר היא אונס לכל דבר, נזק כלכלי חמור ביותר, בראש ובראשונה לעצמו. עתה בנוסף על הנזק שלו הוא חייב להעמיד לשוכר רכוש זהה. המשנה איננה מתחשבת בצערו ובהפסדו של המשכיר אלא עומדת עמידה מלאה מאחורי השוכר ודרישותיו, שאולי אף ניתן להגדיר אותן כגחמות. אפשר שגם בהלכה חד-צדדית זו מסתתרת הנחה מוקדמת שהמשכיר הוא העשיר והחזק והשוכר החלש, וחכמים בדרכם עומדים לימין החלש. למגמה חברתית זו עדויות רבות, וריכזנו אותן במבוא. ברם במקרה של משנתנו אפשר גם שסיבת ההלכה איננה העדפה של השוכר, אלא ברוח המשניות הקודמות דרישה משני הצדדים לעמוד בדרישות החובה הפורמליות, למרות השינוי בנתונים.
עם זאת ראוי לציין שהתביעה משני הצדדים לעמוד בקפדנות בדרישות החוזה איננה מוחלטת. כך למשל אם הייתה מכת מדינה הצד הנפגע מהמכה רשאי להפר את החוזה (להלן פ"ט מ"ו; בבא קמא פ"י מ"ה).
אכן התלמוד הירושלמי (יא ע"ד), שכנראה חש בחוסר השוויון כלפי המשכיר (בלשוננו כיום "אפלייה מתקנת" לשוכר), מצמצם את המשנה למקרים שהחוזה המקורי הדגיש שהבית <u>הזה</u> מושכר, והמשכיר איננו יכול לעמוד בהתחייבות שבה התחייב<sup class="footnote-marker">28</sup><i class="footnote">בתוספתא: "המשכיר בית לחבירו ונתנגע, אומר לו הרי שלך לפניך" (פ"ח ה"ל). מבחינה חברתית אין כאן התחשבות יתר בשוכר, ברם ייתכן שאין כאן מגמה חברתית אלא העמדת הדין על מצבו המשפטי. בנגע אשמים השוכר או המשכיר, ואין האחד יכול לגלגל על רעהו את האשמה. מעבר לכך, הבית עומד והמשכיר ממלא את אשר התחייב, ולכן השוכר נמצא מפסיד (אם הוא אכן רוצה לשמור על ההלכה). </i>. הירושלמי אף מדגיש שהסכם ההשכרה "לא על דעת שזה ימות ברעב" (יא ע"ד). דומה שהאמוראים לא סטו בנקודה זו מהמחשבה התנאית, אלא שהתמודדו עם מציאות שונה. אולי במציאות של האמוראים המשכיר לא היה בהכרח בעל ההון, והשוכר לא היה בהכרח העני הנזקק<sup class="footnote-marker">29</sup><i class="footnote">או שחכמים לא היו יכולים לנקוט מדינות של אפליה מתקנת בגלל לחצם של העשירים.</i>, ואכן בירושלמי מובא גם סיפור על משכיר שהיה זקוק למכירת ביתו משום שבתו הייתה ממושכנת אצל רומאי אחד, וחכמים התירו לו להתיר את חוזה ההשכרה, או להעמיד לשוכר בית חילופי נחות יותר<sup class="footnote-marker">30</sup><i class="footnote">הנוהג הרומי היה למשכן את בני משפחת החייב (אישה או בנים) עד שהחייב ישלם את חובו. אם החוב לא שולם ניתן היה להפקיע את בן החייב לצמיתות. תנאי המאסר היו כמובן חמורים בפני עצמם. </i>.
כאמור, המגמה החברתית להגן על השוכר מופיעה במשנה ובברייתא אחת בתוספתא. המגמה ההפוכה (שאין לתת עדיפות לשוכר) מופיעה בירושלמי. בתוספתא שהבאנו (הל"ב) כבר מופיע השלב הראשון בצמצום האפליה המתקנת כלפי השוכר. ההגבלה שזכות השוכר היא רק בשכירות לטווח ארוך מדגישה שהמרכיב החברתי הוא לב השאלה ההלכתית ולא המרכיב הפורמליסטי; הרי מבחינה משפטית-פורמלית ההבדל באורך השכירות איננו אמור להשפיע על פרשנות השטר. אבל טווח הזמן בהחלט משפיע על הפן החברתי.
שכירות לזמן קצר היא צעד כלכלי "טקטי" של משכיר זעיר שנזקק למימון, או שנתפנה לו, באופן מקרי, חדר מתאים בביתו. אבל שכירות לזמן ארוך היא צעד אסטרטגי של בעל רכוש המחפש תנובה לרכושו.

Chapter 9



Mishnah 1

עשר המשניות הראשונות בפרק עוסקות בקבלן, שהוא סוג משנה של שוכר (להלן). יתר משניות הפרק עוסקות בפועל שכיר. המכנה המשותף לשתי הקבוצות ולפרקים הקודמים הוא העיסוק בהיבטים חוזיים וממוניים של החלשים בחברה: משלמי הריבית, הנתונים לחשש הונאה מצידו של התגר העשיר, השכיר והמשכיר עצמו וכן הלאה.
<small>עפ”י כתב יד קופמן</small>
<b>המקבל שדה מחבירו</b> – בדרך כלל נהוג להבין ש"מקבל" או "קבלן" הוא מי שמקבל עליו לבצע עבודה מסוימת בשכר שנקבע מראש, כלומר הוא אחד ממיני השכיר. במקרה זה הקבלן קיבל עליו לקצור, והשאלה היא באיזו שיטה עליו לבצע את הקציר. במקרה זה פירוש המשנה ברור גם אם המונח "קבלן" טרם הובהר. עם זאת, מכיוון שה"מקבל" הוא מונח מרכזי בפרק מן הראוי לבררו עד תום.
<b>ה'מקבל' או ה'קבלן'</b>
נפתח מהסוף. המונח "קבלן" כמעט איננו מופיע בירושלמי, אבל בתלמוד הבבלי הוא מופיע רבות בשתי משמעויות מרכזיות. האחת היא ערב להלוואה מיוחדת. לא מצאנו מינוח זה במקורות התנאיים אלא רק בבבלי (בבא בתרא קעג ע"ב – קעד ע"א; ערכין כג ע"ב). המשמעות האחרת היא סוג של שכירות, והוא שהסברנו בפתיחת המשנה: שכיר שקיבל עליו עבודה עד סיומה (לפי מהות העבודה ולא לפי זמן קבוע מראש).
הקבלן שונה מאריס או חוכר ולכך ראיות בבליות רבות, כגון "בעו מיניה מרב ששת: קבלנות, עובר עליו משום בל תלין או אינו עובר?" (קיב ע"א; בבא קמא צט ע"ב). קבלנות נחשבת לשכירות, ולכן יש מקום לברר האם המעכב תשלום עובר ב"בל תלין". מחכיר כמובן איננו קשור ל"בל תלין", שכן אין הוא חייב לחוכר כל תשלום. כמו כן: "פועל יכול לחזור בו אפילו בחצי היום! וכי תימא: שאני ליה לרבי דוסא בין שכירות לקבלנות, ומי שאני ליה? והתניא: השוכר את הפועל, ולחצי היום שמע שמת לו מת או שאחזתו חמה, אם שכיר הוא – נותן לו שכרו, אם קבלן הוא – נותן לו קבלנותו" (בבלי, עז ע"א). אם כן שכיר יכול להתפטר באמצע היום, וכן קבלן.
שימוש זה במילה "קבלן" חוזר ברוב עדויות הבבלי, להוציא משפטים מספר: "יובל מי מפקעא קבלנות? לצמיתות אמר רחמנא!" (קט ע"א – האם יובל מפקיע קבלנות, הרי נאמר "לצמיתות" ואין איסור על החכרה לשנים מעטות). כאן קבלנות היא חכירה, שהיא מטיבה מעין מכירה זמנית (מצומצמת), בניגוד למכירה מלאה.
כמו כן: "אמר רבן שמעון בן גמליאל: אם היה אומן לרבים, וספר ובלן לרבים, והגיע עת הרגל ואין שם אומן אלא הוא, הרי זה יעשה. האריסין והחכירין והקבלנין – הרי אלו יעשו אחרים בשבילן. החמרין הגמלין והספנין – הרי אלו לא יעשו, ואם היו מוחכרין או מושכרין אצל אחרים – הרי אלו יעשו" (בבלי, מועד קטן יא ע"ב). אריסים, חכורות וקבלנים רשאים להעסיק שכירים אך לא לעבוד בחול המועד בעצמם. ברור שאריס וחכיר אינם קבלן וקבלן איננו שוכר רגיל, אבל קבלן דומה לחוכר ושוכר והוא מצוי עימם בקבוצה אחת. זאת בניגוד לפועל שכיר שהדוגמאות לו הן חמרים וספנים. התלמוד מתדיין על סדרת עבודות ומסכם: "אמר רב פפא: הני תרתי מתניתא קמייתא משכחת לה בין בחכרנותא בין בקבלנותא, מכאן ואילך דאיתא בקבלנותא – ליתא בחכרנותא, ודאיתא בחכרנותא – ליתא בקבלנותא" (בבלי, קד ע"א – שתי המשניות הקודמות אפשר לפרשן בין בחכירה בין בקבלנות, מכאן ואילך מה שיש בחכירה – אין בקבלנות, ושיש בקבלנות – אין בחכירה). משפט זה נאמר על משנתנו, ולפיו שתי המשניות האחרונות עוסקות בחכיר או בקבלן, וכל האחרות הבאות אחריהן או בחכירה או בקבלנות. קבלן וחוכר הם אפוא מונחים קרובים, אך לא זהים.
עד כאן העברית האמוראית. במקורות התנאיים ההבחנה בין הקבלן לחכיר מוצקה פחות. בהמשך פירושנו נצטט ברייתות מהתוספתא, בחלק מהן הקבלן מבצע עבודה מסוימת כמו נטיעה, אבל בחלק מהן הוא כנראה חוכר לכל דבר (דוגמה 4 להלן). במסכת שביעית יש דיון על קבלן אחר: "אבני כתף באות מכל מקום,והמקבלן מביא מכל מקום" (משנה, שביעית פ"ג מ"ט – המקבל עליו לבנות בית או כל עבודת בנייה, ובלשון הר"ש משנץ: "מלשון מקבלי קיבולת שדרכו לעשות בנינים". הר"ש הציע פירוש נוסף: "שקיבל שדה באריסות דלא חשיב האי שדה משלו ונוטל ממנו אפילו קטנות אף על פי שהוא אריס בה". מעין פירוש זה פירש רמב"ם בפירושו ובהלכותיו (הלכות שמיטה ויובל פ"ב הי"ב).
ראב"ד בהשגותיו לרמב"ם פירש שהקבלן במשנתנו הוא קבלן שקיבל לעשות את החיץ. אולם אין כל הכרח לפרש את משנתנו בתור המשך של המשנה הקודמת ולהניח שהקבלן קיבל לבנות את החיץ, וקשה להניח כי המשנה מתכוונת לקבלן שקיבל באריסות. רבי יהוסף כבר התריס נגד הצעת פירוש זו, ודבריו מובאים במלאכת שלמה: "פירוש זה אינו נראה כלל דלא מצינו אריס שיקרא קבלן, ותו דהיאך שייך לומר מביא מכל מקום? הוה לי למיתני מביא משדהו דבשאר שדות אין הפרש בינו לבין אחר. על כן נראה דקבלן רוצה לומר שקבל עליו לבנות בנין, שמביא מכל מקום, כלומר ואפילו מתוך שדהו. שהוא כן נראה מדברי ר"ש ז"ל", כפירושו הראשון של הר"ש. הירושלמי (שביעית פ"ג ה"ט, לד ע"ד) מוסיף: "אפילו פחות מאבני כתף". אם כן במסכת שביעית הקבלן איננו החוכר עצמו, אבל במשנה ד נפרש (בעקבות משנה ד) שהמקבל הוא חוכר לכל דבר. אם כן פירוש הראשונים מבוסס על פרשנות הבבלי, אבל את המשנה ניתן לפרש גם בחוכר רגיל, והכוונה שאסור לו להפוך את נחלת החכירות שלו למחצבה.
בתוספתא: "השוכר את הפועל ומת לו מת, או שאחזתו חמה. הרי אילו שמין לו. כיצד שמין לו? אם היה שכיר חודש נותנין לו לפי שכירותו, קבלן, נותנין לו לפי קבלנותו" (פ"ז ה"ג). קבלן כאן ודאי איננו חוכר. החוכר יושב אבל במשך שבעה ימים וממשיך בעבודתו, אבל אם היה קבלן לביצוע עבודה מסוימת הוא איננו עובד ומקבל שכר לפי החוזה המקורי. להלן בבבא בתרא פ"י מ"ד נשנה: "אין כותבין שטרי אירוסין ונשואין אלא מדעת שניהם, והחתן נותן שכר. אין כותבין שטרי אריסות וקבלנות אלא מדעת שניהם, והמקבל נותן שכר". מן הסתם הכוונה כאן לשטר חכירה המקביל לשטר אריסות, וכן מהמשניות ב-ד ברור שקבלן הוא אריס, או נכון יותר סוג של אריס. כמו כן: "אין משכירין להם בתים שדות וכרמים ואין נותנין להם עיריסיות וקבלנות" (תוס', עבודה זרה פ"ב ה"ח, עמ' 462). המדובר בנוכרים ואין איסור להעסיקם כעובדים אלא רק אסור למנותם כאריסים או חוכרים, כי יש בכך אחיזה בקרקע ארץ ישראל.
שני פרקים במשנה עוסקים במקבל. האחד הוא הפרק השישי בדמאי. בדמאי המקבל הוא חוכר או אריס לכל דבר: "1. המקבל שדה מישראל מן העובד כוכבים ומן הכותי יחלק לפניהם. 2. החוכר שדה מישראל תורם ונותן לו. אמר רבי יהודה אימתי בזמן שנתן לו מאותה השדה ומאותו המין, אבל אם נתן לו משדה אחרת או ממין אחר מעשר ונותן לו" (משנה, דמאי פ"ו מ"א). "3. החוכר שדה מן העובד כוכבים מעשר ונותן לו, רבי יהודה אומר אף המקבל שדה אבותיו מן העובד כוכבים מעשר ונותן לו" (שם מ"ב). "4. המקבל זיתים לשמן כשם שחולקין בחולין כך חולקין בתרומה. רבי יהודה אומר ישראל שקבל מכהן ומלוי זיתים לשמן למחצית שכר המעשרות לבעלים" (שם מ"ה). ברור שהמקבל והחוכר הם מונחים קרובים, והפשוט ביותר לפרש ש"מקבל" כאן הוא המונח לאריס, כלומר למי שמקבל שדה לעיבוד תמורת תשלום חלק מן הפירות כדמי אריסות. הירושלמי, בעקבות התוספתא, מסביר: "החוכר בפירות, השוכר במעות, המקבל למחצה לשליש ולרביע" (דמאי פ"ו ה"א, כה ע"א)<sup class="footnote-marker">1</sup><i class="footnote">בתוספתא (פ"ו ה"ב) מתוארים רק השוכר והחוכר. </i>. דרך שלישית, בנוסף לאריסות ולחכירה הנזכרות כאן, היא של שכירות, ובה השוכר משלם כסף מזומן עבור קבלת השדה לעיבוד, וכל ההכנסה היא של השוכר. הפרק כולו עוסק במקבל, וכן התוספתא הצמודה לו (פ"ו ה"א ואילך). בדרך כלל המקבל הוא אריס, ולעיתים חוכר.
כן היא משמעות ה"מקבל" להלן במשנה ט: "המקבל שדה מחבירו לשנים מועטות לא יזרענה פשתן, ואין לו בקורת שקמה. קיבלה ממנו שבע שנים זורעה שנה ראשונה פישתן ויש לו בקורת שיקמה". גם כאן המקבל הוא אריס, הוא קובע מה ייזרע בשדה, במגבלות מסוימות. זאת בניגוד לחוכר החייב לזרוע את שדהו מאותו מין שבו ישלם, או לפחות לזרוע כך שיוכל לשלם את חובו מיבולו. אבל במשנה שלאחריה (י): "המקבל שדה מחבירו שבע שנים בשבע מאות דינר ואין השביעית מן המינין. שבוע אחד בשבע מאות דינר השביעית מן המינין". המדובר בחוכר, שכן האריס איננו משלם סכום כסף אלא אחוז מהיבול.
אותה משמעות יש למקבל בהקשר לבהמות. אחת מדרכי הטיפול בבהמה היא: "המקבל צאן ברזל מן הנכרי ולדות פטורין וולדי ולדות חייבין, העמיד ולדות תחת אמותיהם..." (משנה, בכורות פ"ב מ"ד ומקבילות רבות). המקבל כאן מטפל בבהמה תמורת תשלום של חלק מרווחיה, תמורת סכום קבוע או תמורת אחוזים מההכנסה. כמו כן: "הלוקח עובר חמורו של נכרי והמוכר לו, אף על פי שאינו רשאי, והמשתתף לו, הנותן לו בשותפות והמקבל הימנו והנותן לו בקבלה, פטור מן הבכורה, שנאמר בישראל ולא באחרים" (תוס', בכורות פ"א ה"א, עמ' 534).
זו משמעות המונח "קבלן" או "מקבל" ברוב העדויות. רק חלק קטן מהעדויות ניתן להבין במי שקיבל עליו לבצע עבודה (סוג של שכיר), כגון "המקבל שדה לקצור, לא ילקט בנו אחריו. רבי יוסי אומר ילקט בנו אחריו. אבל העריסין (והעכורות) והחכורות והמוכר קמתו לחברו לקצור, ילקט בנו אחריו" (תוס', פאה פ"ג ה"א). דין קבלן שונה מזה של אריס וחוכר. כמו כן: "דרש רבי מאיר, המקבל שדה מחבירו ומשזכה בה הבירה, שמין אותה כמה היא ראויה לעשות ונותן לו, שכך כותב לו אם אוביר ולא אעביד אשלם במיטבא" (תוס', כתובות פ"ד ה"י; ירו', יבמות פט"ו ה"ג, יד ע"ד – להלן מ"ג). גם משפט זה עשוי להתפרש באריס או בחוכר, אך לא ב"קבלן הדומה לשכיר". כמו כן: "המקבל שדה מחבירו והיא בית השלחין או בית האילן, אם יש שם מחוברין בקרקע שמין לו. המקבל שדה מחבירו והגיע שנת השמטה, אם יש שם מחוברין בקרקע שמין לו. [המקבל שדה מחבירו והגיע זמנו לצאת, אם יש שם מחוברין לקרקע שמין לו], וכולן שמין להן כעריס" (תוס', כתובות פ"ח ה"ו-ה"ז). קבלן הוא אפוא אריס.
כמו כן במקבילה: "המקבל שדה לקצור אסור בלקט שכחה ופאה ומעשר עני" (משנה, פאה פ"ה מ"ה). כן היא משמעות המונח "מקבל" במקורות תנאיים נוספים, והדבר משתמע מרוב ההלכות ונסתפק במקצת מהדוגמאות: "המקבל שדה מחבירו, מקום שנהגו ליתן פול בעדשין, שעורין כפליים בחטין, נותנן כפליים בחטין, וכל דבר שמתקבל לאוצר. רבי יהודה אומר עדשין וכרשינין הרי הן כחטים, וכל דבר שמתקבל לאוצר" (תוס', פ"ט ה"י). התשלום הוא בפירות, וייתכן שמדובר באריס או בחוכר. כמו כן: "המקבל שדה מחבירו, קוצר ומעמר ודש וזורה, הכילין<sup class="footnote-marker">2</sup><i class="footnote">בדפוסים (נפולי ווילנא) הביילין, ואולי צריך להיות הבלנים, או מודדי המידה, כיילין. </i> והחכירות<sup class="footnote-marker">3</sup><i class="footnote">כך בכתב יד וינה; בכתב יד ברלין והחפורות, ונראה שנוסח זה עדיף, שכן התשלום לחוכרים עצמם הוא על בעל הבית כמובן. </i>, הסנטר והאנקולמוס באין ונוטלין מן האמצע" (שם הי"ד)<sup class="footnote-marker">4</sup><i class="footnote">השוו ירו', יב ע"א, שנביאו בפירושנו בסוף המשנה. </i>.
בהלכה אחרת (שם הכ"ו): "המקבל שדה מחבירו לא יהא נייר חצייה וזורע חציה, ולא זורעה שני מינין. החוכר הימנו שתי שדות, נייר אחת זרע אחת, זורע שני מינין. החוכר עיר מחבירו, נאר חציה וזורע חציה, וזורעה מינין הרבה". אם כן יש הבדל בין חוכר עיר, כלומר בית אחוזה ובו שדות רבים, לבין החוכר שדה אחד, וכן הבדל בין חוכר וקבלן. אם כן הקבלן הוא אריס ולא חוכר.
ממקורות מספר ניתן להבין שקבלן הוא סוג של שכיר: "המוכר כרם לחבירו בצד שדה לבן, וכל [וכן]<sup class="footnote-marker">5</sup><i class="footnote">כך בכתב יד ברלין.</i> המקבל מחבירו חצי שדה ליטע, נותנין לו ארבע אמות בצד שדה לבן, שעל מנת כן קבל עליו בעל הכרם. נקצץ הכרם או שיבש, הקרקע של בעל הכרם" (תוס', בבא בתרא פ"ד הט"ו). המדובר בדרישה להרחקת כלאיים, והמקבל קיבל שדה במטרה לנטוע בו כרם. לכאורה אפשר להבין שהקבלן קיבל עליו לבצע רק את הנטיעה, ולא היא. הקבלן קיבל את השדה בחכירה או באריסות, ובמסגרת ההסכם עליו לשדרג את הנחלה ולנטוע בה כרם. אילו היה רק שכיר לא היה לו אכפת כמה שטח בור להשאיר סביב השדה, הרי הוא מקבל את שכרו לפי העבודה ובכך נגמר הקשר שלו לשדה. אלא ברור שהוא מעבד את השטח לאורך זמן, ובמסגרת זאת גם משקיע בנטיעת כרם, ותו לא.
כך יש לפרש גם את הברייתא בתוספתא (פ"ט הי"ח): "המקבל שדה מחבירו ליטע, מקום שנהגו להיות נוטע על ארבע נוטע על ארבע, על חמש חמש, על שש שש, על שבע שבע, ואין משנין ממנהג המדינה. המקבל שדה מחבירו ליטע, עד מתי חייב ליטפל בנטיעות, עד כדי שיחולו, רבן שמעון בן גמליאל אומר בתאנים משיעכבו המחרישה". לכל עץ מרחקי נטיעה משלו. ארבע אמות הן בכרם (משנה, כלאים פ"ג מ"ז, וראו פירושנו לה). המקבל נשאר בשדה לפחות לשנים מספר, ומעמדו כאריס או כחוכר. המיוחד הוא שהסכם נטיעה הוא הסכם המגביל את שני הצדדים לתקופה ארוכה יותר מסתם הסכם קבלנות.
כן אנו שומעים על המוסר שדהו בקבלה לנוכרי (כלומר מחכיר או מוסר באריסות – ירו', דמאי פ"ו ה"א, כה ע"ב), וכן שם הלכה נוספת בהמשך (ה"ג): "ישראל שקיבל שדה מכהן, אמר לו על מנת שיהו המעשרות שלי, או שלך, או שלי ושלך – מותר. כהן שקיבל שדה מישראל, אמר לו על מנת שיהו המעשרות שלי – מותר. שלך – אסור. שלי ושלך – אסור. קיבלה ממנו כדרך המקבלין – מותר, ואם לאו – אסור".
כן משמע ממקורות תנאיים נוספים. אם כן "המקבל" הוא מינוח כללי לחוכר ולאריס כאחד, משתמשים בו כאשר אין הבדל בין אריס לחוכר, ואם יש הבדל הרי המשך המשפט אמור להבהיר על מה מדובר.
עוד הזכירה סוגיית הירושלמי לעיל את השוכר, והוא נזכר גם במקורות תנאיים. השוכר משלם את חכירתו בכסף: "השוכר שדה מחבירו והיה נרה שנה אחת וזורעה שנה אחת, לא יאמר לו לגורן תן לי חכירי של שתי שנים אלא נותן לו של שנה שנה בפני עצמה" (תוס', פ"ט ה"ח). המחכיר סבור היה שמכיוון שהוא מקבל את דמי החכירה בכסף אין התשלום קשור במה שהחקלאי גידל באותה שנה. כרגיל "החוכר שדה מחבירו לא יהא נרה שנה וזורעה שנה, אלא נר חציה וזורע חציה, כדי שיהא לו מאין לגבות" (שם ה"ז). בדרך כלל משביתים חצי מהשדה וכל שנה זורעים רק חצי ממנו. כלומר הזריעה היא במחזור דו-שנתי, כדי לאפשר לאדמה לחדש את כוחה. כך עושה חוכר רגיל, ואם החוכר החליט להוביר את כל השדה שנה ולזרוע את כולו בשנה הבאה אין הוא רשאי לעשות כן. במקביל, גם המחכיר איננו רשאי לדרוש את כל התשלום בשנה אחת.
אם כן קבלן הוא שם כללי לחכיר או אריס. ייחודו כנראה שההסכם שלו ארוך טווח, ואילו להם, לאריס או החוכר, יש הסכם לשנה בלבד (אף שמן הסתם נהוג להאריכו).
<b>מקום שנהגו לקצור יקצור</b> – שיטה אחת היא "קציר", כלומר חיתוך ראש הצמח (התפרחת עם הגרעינים) במגל והשארת הגבעול בשדה. <b>לעקור יעקור</b> – בשיטה זו החקלאי תולש את הגבעול עם התפרחת. לעיתים התלישה נעשית באמצע הגבעול (איור 28). בשיטת העקירה ניתן להשתמש בגבעולים להאבסת הבהמות או להכין מהם תבליל מתאים. בשיטת הקצירה הכוונה להעלות על השדה את העדר ולאפשר לו לרעות בשטח הקצור.
<b>לחרוש אחריו יחרוש</b> – לעיתים מיד אחרי הקצירה נעשה חריש. החריש הופך את הקרקע ו"מצניע" את כל הגבעולים לתוך השדה הנחרש. הגבעולים אינם משמשים למרעה אלא לדישון הקרקע. כיום ברור לחקלאים שחשיבות החריש מיד לאחר הקצירה לרענון הקרקע ולשירוש העשבים המזיקים עולה על החשיבות של ניצול הגבעולים למרעה. ההחלטה איזו שיטה לנקוט היא החלטתו של בעל השדה, ובהעדר תנאי מוסכם מראש יעשו כמנהג המדינה. הבבלי מעלה חלק מהשיקולים (קג ע"א), ולמעשה הם תאורטיים, שכן מה שקובע הוא רצון הצדדים ובהעדר רצון משותף עושים כמנהג המדינה (הצדק מפרש למה התכוונו הצדדים). השאלה איזו משתי הדרכים לעיבוד הקרקע "צודקת" או "כלכלית" יותר אינה יכולה להידון, שכן לא עמדה לרשות קדמונינו מערכת מחקר ושתי השיטות נהגו. ממבט בן זמננו נעיר שלכל אחת מהשיטות יתרונות משלה. בשיטת הקציר הקש נועד להיות מוטמן בקרקע לגידול הבא, או שנועד למרעה. בשיטת התלישה הובא הקש לבית, ושימש להאבסת בני הבקר שלא יצאו לשדה לרעות. שיטת התלישה גם קשה יותר לעבודה.
<b>הכל כמנהג המדינה</b> – חובת הקציר כוללת את מגוון העבודות המקובלות באזור ביחס לגידול הנדון. <b>כשם שחולקים בתבואה</b> – הקבלן או האריס מקבלים חלק קבוע מראש מן מהיבול,<b> כך חולקים בתבן ובקש</b> – אם התבן והקש נאספים הרי שכללי החלוקה של היבול חלים על כל תוצרי השדה.<b> כשם שחולקים ביין</b> – קבלן או אריס של כרם ענבים,<b> כך חולקים בזמורת ובקנים</b> – שהם תוצר שולי של שיחי הגפן. אגב כך אנו שומעים שהאריס או הקבלן משלם לבעלים ביין ולא בענבים, כלומר פרי לאחר עיבודו. <b>ושניהם מספקים את הקנים</b> – הקנים משמשים להדליית הגפן. מן הסתם השאלה האם להדלות ובאיזו שיטה תלויה ב"מנהג המדינה", אבל אנו שומעים שהנוהג הוא ששניהם מתחלקים בהוצאות ההדליה. כך היה המנהג בארץ ישראל, ובבבל האמוראים מדווחים על הסדרים אחרים (קג ע"א).
העיקרון של המשנה הוא שהמקבל לעשות עבודות חייב לבצען כמנהג המדינה, ובדרך המקובלת. בתוספתא עוד רשימת הסדרים דומים החלים על האריס, שגם הוא חייב לעבד את השדה ברמה המקובלת, ותוך כד כך אנו שומעים כיצד נהגו החקלאים בתקופה זו<sup class="footnote-marker">6</sup><i class="footnote">לשיטת ארגון האריסות ויחסי אדון-אריס ראו הנספח למסכת דמאי. </i>, כגון "1. המקבל שדה מחבירו ליטע הרי זה מקבל עליו עשר בוראות לבית סאה. יתר על כן, מגלגלין עליו את הכל" (תוס', פ"ט הי"ז). מותר לקבלן להגיע עד עשרה עצי בור לבית סאה. את העצים נטעו במרחקים שונים (להלן); אם הכוונה לכרם ענבים הרי שמרחק הנטיעה היה ארבע אמות מרחק מעץ לעץ (כלומר לכל שיח 16 אמות מרובעות, כלומר 157 עצים לבית סאה, והמקובל הוא שלכל היותר אחד חלקי 16-15 הם עצים שאינם מניבים (כך בכפר המסורתי). אחוז אי-פריון זה קרוב לאחוז ההונאה (אחד חלקי שישה עשר). מותר לקבלן להגיע עד עשרה עצי בור לבית סאה. זו כוונת הסוגיה בבבלי, בבא בתרא צח ע"א.
2. "המקבל שדה מחבירו ליטע, מקום שנהגו להיות נוטע על ארבע נוטע על ארבע, על חמש חמש, על שש שש, על שבע שבע, ואין משנין ממנהג המדינה<sup class="footnote-marker">7</sup><i class="footnote">עד כאן בגפנים.</i>. המקבל שדה מחבירו ליטע, עד מתי חייב ליטפל בנטיעות, עד כדי שיחולו. רבן שמעון בן גמליאל אומר בתאנים משיעכבו המחרישה" (תוס', פ"ט הי"ח).
3. "המקבל כרם מחבירו חייב ליטפל בו עד שיעשנו יין, זתים עד שיעשם ציבור, פשתן עד שיעשנו קירצין<sup class="footnote-marker">8</sup><i class="footnote">קרצין הם צמות, כלומר סיבים מלופפים.</i>. חולק ונותן לו, זה מכניס חלקו וזה מכניס חלקו, זה מכניס חלקו לעיר וזה מכניס חלקו לעיר" (שם הי"ט). חלוקת היבול היא עד סוף שלב א בעיבוד. בענבים זה עד שיעשנו יין (בציר, דריכה בגת ואכסון ליין); בזיתים הבדידה (הוצאת השמן) היא כבר מעבר לדרישות מהחקלאי; בפשתן האריס מתחייב לעבד את הגבעולים עד אחר שלב הסירוק.
4. "המקבל שדה תאנים מחבירו, מקום שנהגו לעשותן קציעות עושה אותן קציעות, גרוגרות עושה אותן גרוגרות, דבילה עושה אותן דבילה, ואין משנין ממנהג המדינה" (שם ה"כ). בכל אזור עיבוד שונה לתאנים – עד גרוגרות (תאנים מיובשות בודדות), דבלות (תאנים מיובשות בגושים) או למכירה של תאנים טריות בשוק. כמובן היו גם הסדרים אחרים, שהאריס מעבד את הזיתים עד שלב עשיית השמן (תוס', דמאי פ"ו ה"ז). בירושלמי יש קביעות דומות לגבי שדה תבואה: "תני המקבל שדה מחבירו הרי זה קוצר, ומעמר, ודש, וזורה, ובורר. החופר, והכייל, והסנטר, שומרי העיר, והאיקונומוס, נוטלין שכרן מן האמצע<sup class="footnote-marker">9</sup><i class="footnote">כלומר שני הצדדים משתתפים בעלות שכרם. </i>. הכייר, והבלן, והספר, בזמן שבאין מכח האריס נוטלין מכח האריס. מכח בעל הבית נוטלין מכח בעל הבית. אין משנין על מנהג מדינה" (יב ע"א)<sup class="footnote-marker">10</sup><i class="footnote">ראו התוספתא פ"ט הי"ד שצוטטה לעיל. </i>.
5. "המקבל שדה ירק מחבירו, מקום שנהגו למכור בשוק מוכר בשוק, בשדה מוכר בשדה, אין משנין ממנהג המדינה" (תוס', פ"ט הכ"א). יש המוכרים לשוק ויש המכניסים לבתיהם את הירק, כפי שעולה גם ממקורות אחרים<sup class="footnote-marker">11</sup><i class="footnote">משנה, מכשירין פ"ב מ"י, וראו פירושנו לה.</i>, וכן סדרת הלכות ארוכה המשקפת את מורכבות הסכמי החכירה והאריסות השונים.

Mishnah 2

<small>עפ”י כתב יד קופמן</small>
<b>המקבל שדה מחבירו והוא בית שלחים</b> – בית שלחין הוא שדה המושקה ממים זורמים ממעיין או מתעלה. באזור ההרים פזורות חלקות שלחין בהיקף של פחות מ-5% מהשטח החקלאי (איור 29).<b> או בית האילן</b> – שדה שיש בו אילנות, כלומר מטע. מתברר שבציבור מקובל היה לסווג את הקרקעות, וכל סוג של שדה צוין בשם החלקה. <b>יבש המעיין</b> – והשדה נותר ללא מקור מים,<b> ניקצץ האילן<sup class="footnote-marker">12</sup><i class="footnote">"יבש המעין נקצץ האילן" מופיע במשנת ביכורים פ"א מ"ו במשפט שלא מצאנו לו הסבר. ראו פירושנו שם.</i> אינו מנכה לו מחכורו</b> – דמי החכירה נשארים בתוקף. נסביר את ההלכה בהמשך.<b> אם אמר לו השכר לי שדה בין שלחים זה</b> – בהסכם השכירות (בעל פה או בכתב) נאמר שההסכם כולל את המעיין,<b> או שדה בית האילן זה</b> – או כולל את האילן.
<b> ייבש המעין ניקצץ האילן מנכה לו מחכורו</b> – אם חלק מההסכם איננו מבוצע זו עילה לשינוי המחיר. אף על פי שהמשנה די מקילה על בעל הקרקע, הבבלי מחמיר בהרבה: "וכי הא דאמר רבין בר רב אדא אמר רבי יצחק: מעשה באחד שאמר לחבירו דלית שעל גבי פרסק זה אני מוכר לך, ונעקר הפרסק, ובא מעשה לפני רבי חייא ואמר: חייב אתה להעמיד לו פרסק, כל זמן שהדלית קיימא" (קטז ע"ב). כאן היה תנאי מפורש, לכן בעל הקרקע חייב להעמיד לו עץ בדיוק באותו תנאי. כפי שנראה להלן מדיניות זו מחמירה מאוד עם בעל הבית. אבל הירושלמי מסתייג מקביעה זו: "אמר רבי לעזר מעשה בדלית אחת שהיתה מודלה על פרסיקו של חבירו ונפשח הפרסק. ובא מעשה לפני רבי חייה הגדול, ואמר לו, צא והעמד לו פרסק. אמר ליה רבי יוחנן ולא מתניתא היא? וכן בית הבד שהוא בנוי בסלע וגינת אחר על גביו, ונפחת, שמענו שאין כופין? והתני רבי חייה כופין" (פ"י ה"ד, יב ע"ג).
אם כן המעשה דומה לסדרת המקרים בפרק הבא, מ"א-מ"ד, ומתברר שההלכה היא שצריך להעמיד לו עץ אחר, או בית אחר, במקום הבית שנפגע. כאמור בירושלמי יש על כך מחלוקת<sup class="footnote-marker">13</sup><i class="footnote">ראו להלן פ"י מ"ג ומ"ד.</i>, אבל המחלוקת האמוראית היא האם כופים על כך, או שזו דרישה תאורטית ומוסרית שאמורה שלא להופיע כפסק הלכה. אם כן מה שברור כהלכה, והבבלי רואה אותה כך, איננה מתבצעת בגלל קשיי הביצוע. נרחיב בכך מעט להלן פ"י מ"ד.
***במשנתנו ראינו דרישה לשנות את התשלום בגין שינוי התנאים, והראינו על גישה שונה שלפיה המשכיר חייב לתת לשוכר בדיוק את התנאי שהבטיח (לעיל פ"ח מ"ט). במציאות המשכיר איננו יכול לבצע זאת, והמשמעות היא שעל המשכיר לפצותו בסכום ניכר. עוד אנו שומעים שלא תמיד כופים מימוש זכות זו, ולעיתים כופים. לעיל פ"ח מ"ט הייתה דרישה דומה לשמירה קפדנית ומילולית של ההסכם, ועמדנו גם על הגישה שמכת מדינה פוטרת מקיום ההסדר. הצענו שאין כאן מגמה פורמליסטית אלא תמיכה (בבחינת "אפליה מתקנת") לשוכר העני.
אשר לצד הריאלי. מעיין בשטח החקלאי הוא מקור הכנסה מרכזי. הוא מאפשר השקאה של השדה. ההשקאה דורשת מאמץ, אך הרווחים עולים בהרבה על ההשקעה. שדה שלחין שווה הרבה יותר משדה בעל, ולייבוש המעיין השפעה דרמטית על ערכו של השדה. תופעה של התייבשות מעיין היא תדירה, ואנו נוכחים בה בסיורים בשטחים חקלאיים כאשר נתקלים במעיינות שהיו פעילים בעבר ויבשו, או במעיינות שהם פעילים רק חלק מהשנה. התייבשות מעיין נגרמת עקב ירידת מפלס המים, או סתימה במעברי המים התת-קרקעיים. בדרך כלל מעיין שיבש הניב רק מעט מים. לעומת זאת יבש האילן הוא תופעה אחרת. אין מדובר במטע שלם, אלא בעץ בודד שנפגע. בדרך כלל לא ייפגעו כל העצים, וודאי שלא באותה מידה. המדובר כנראה בחלקה שיש בה עץ והיא מכונה "חלקת החרוב" או "שדה התאנה", ואילן זה יבש או נקצץ בתאונה (פגיעת ברק). כאן הנזק פחות מהותי.
העיון משנה מעלה סדרת שאלות:
במה מדובר, בקבלן או בחוכר?
מדוע שינוי בסיסי בתנאי ההסכם איננו מהווה עילה לשינוי המחיר?
האם לא נכון יותר להחליט על פקיעת ההסכם ולא על תיקון בלתי ברור של דמי החכירה?
נפתח בשאלה הראשונה. כפי שראינו במשנה הקודמת, "קבלן" הוא שם כללי לאריס או חוכר. במקרה זה בהמשך המשנה נאמר ש"מנכה לו מחכורו", כלומר מדובר בקבלן חוכר. האם אותו דין נכון יהיה גם על אריס? נראה שכן, ולכן המשנה משתמשת במינוח הכללי "קבלן". במקרה זה הקבלן משלם דמי חכירה, כלומר כמות מסוימת מהיבול. גודל היבול מושפע כמובן מתנאי השדה שהשתנו, אבל ההסכם הוא על השדה הנדון, ואיננו משתנה אף על פי שיש שינוי בתנאים. שינוי כזה הוא חלק מהסיכון שגם החוכר וגם המחכיר נוטלים על עצמם. ההבדל בין הרישא והסיפא הוא שברישא מדובר בהסכם שלא הוזכר בו בית השלחין במפורש. מה שנמסר בחכירה הוא "שדה סתם", ולכן התייבשות המעיין איננה הפרה של סעיף בהסכם. לעומת זאת בסיפא נאמר שנשוא ההחכרה הוא בית שלחין, ועתה אין זה כבר בית שלחין. עד כאן הנימוק המרכזי המעצב את ההלכה איננו הצד החברתי אלא הצד הפורמליסטי.
בפועל, אם בשדה יש מעיין הרי הדבר משפיע במידה דרמטית על מחיר השדה ועל מחיר ההחכרה. גם אם הדבר לא נכתב ודאי שההסכם נעשה על דעת כך שהמעיין פעיל. ההבדל בין שני המצבים הוא רק בצד הפורמלי, מה נכתב במפורש.
בתוספתא: "שדה בית השלחין אני שוכר ממך, שדה בית האילן אני שוכר ממך, יבש המעיין ונקצץ האילן חייב להעמיד לו מעיין אחר, וחייב להעמיד לו אילן אחר. שדה בית השלחין זו אני שוכר ממך, שדה בית האילן זו אני שוכר ממך, יבש המעיין ונקצץ האילן מנכה לו מן חכירו" (פ"ט ה"ג). בתוספתא המקרה הראשון הוא שנאמרו במפורש שני מרכיבים, גם "בית שלחין" וגם "שדה זו", לכן המחכיר צריך לבצע את ההסכם כלשונו, כלומר גם לתת לו בית שלחין וגם שדה זו, כלומר להעמיד לרשות החוכר מעיין חילופי או אילן חילופי. זו כמובן דרישה בלתי אפשרית, הרי מן הסתם אין למחכיר מעיין חילופי, ובוודאי לא עץ חילופי שגם עומד באותו שדה. החוכר יכול אפוא לדרוש כל פיצוי, גבוה ככל שיהיה. בניסוח החילופי שלפיו ההסכם בטל החוכר לא ניזוק, אבל גם לא מרוויח. ייכתב הסכם חדש, ובו תשלום מחודש המבטא את טיב השדה במצבו החדש. כלומר ייקבעו דמי חכירה מחודשים.
אם כן לפנינו שלושה מקרים:
1. רישא במשנה – ההסכם לא הזכיר את המעיין כלל. אין שינוי בדמי החכירה.
2. סיפא במשנה ובתוספתא – ההסכם הזכיר את המעיין (וחישוב דמי החכירה חושב על בסיס זה). שינוי קל בדמי החכירה, יד המחכיר על העליונה.
3. רישא בתוספתא – ההסכם הזכיר <u>שדה "זו" ואת המעיין כאחד</u>. יד החוכר על העליונה, עד כדי ביטול ההסכם או העמדת שדה אחר, כלומר דמי פיצויים גבוהים.
בסיפא של המשנה ושל התוספתא המקבל משלם דמי חכירה ומהם מנכים לו את מרכיב הנזק שנגרם לו מהפרת ההסכם (שלא באשמת המחכיר כמובן). כאמור המחכיר איננו אשם, אבל בולט ההבדל בינו לבין המשכיר בית. המשכיר בית חייב להעמיד בית אחר (סוף הפרק הקודם), ללא כל שינוי בטיבו, אפילו ללא שדרוג טיב הבית, ואילו המחכיר מפצה רק על נזק ישיר ואמיתי, ושינוי מצב השדה איננו עילה להפרת ההסכם ולפקיעתו אלא לשינוי במחיר החכירה. דעת לנבון נקל שאם אין לחוכר זכות להפר את ההסכם בגין התייבשות המעיין הרי שמעמדו במשא ומתן על הפיצוי חלש והמחכיר יוכל להסתפק בפיצוי קטן, שכן החוכר הוא מה שמכונה כיום בכלכלה "לקוח שבוי", ללא אפשרות מיקוח אמיתית. המקרה השלישי (הרישא בתוספתא) מבליט את ההבדלים בין הסיפא של המשנה (ושל התוספתא – 2) למקרה זה. בסיפא של התוספתא יד החוכר על התחתונה ולכל היותר יזכה לשיפוי קל שיבטא בעיקר את רצונו הטוב של החוכר, ואילו ברישא שבתוספתא יד החוכר על העליונה. בעצם אין למחכיר דרך לשפות אותו; אם ירצה יוותר החוכר למחכיר ויסתפק בתיקון הסכום, ואם לא יוותר החוכר נוצר מצב משונה שבו המחכיר אינו יכול להוציא את החוכר משדהו, ואיננו רשאי לגבות ממנו דמי חכירה.
אם כן במשנתנו מצוי צירוף של דין חברתי (אפליה מתקנת לחוכר, כמו שהצענו לעיל פ"ח מ"ט) בשילוב גישה משפטית פורמליסטית המבוססת על בדיקת נוסח השטר.
הסדר נוסף הוא: "השם קומתו של חבירו בעשרת כורין חטין, ועשת בפחות או ביתר, 1. נותן לו שומו. 2. רבי יהודה אומר עשת בפחות נותן לו שומו, ביתר נותן לו כל מה ששדה עושה. 3. רבי יוסי אומר, עולה ויורד עמו" (תוס', פ"ט ה"ט). כאן מדובר במעין שכיר; הבסיס להסכם הוא הערכה (שומה) של יבול שטרם נאסף. בכפר הערבי המסורתי כונה ההסדר מכירה ב"פדאן", כלומר הערכה שנעשתה לפני הקטיף, ולעיתים זמן רב לפניו. זה כמובן סיכון ששני הצדדים נוטלים על עצמם. הבעל מסתפק בתשלום פחות אך מיידי<sup class="footnote-marker">14</sup><i class="footnote">במהותה אין זו עסקת אשראי כמו בפ"ה מ"ו. מחיר החיטים קבוע, ואין מדובר בעליית מחיר. יתר על כן, הסיכון הוא של שני הצדדים. לפחות במכירת "פדאן" בכפר המסורתי התשלום מתבצע בפועל (ניתן) רק לאחר הקציר. </i>, ואילו הקונה עשוי להרוויח או להפסיד, תלוי בכמות האמיתית של היבול בשעת הקטיף. לפי הברייתא השומה תקפה, ואם הקוצר הרוויח או הפסיד הרווח או ההפסד שלו. זו דעת תנא קמא ורבי יוסי. רבי יהודה סובר שההסכם צריך להיטיב עם בעל הקרקע: אם הפרי מועט בעל הקרקע צריך לתת לקונה את השומה, כלומר שבעל השדה הפסיד, ועליו לקנות תוספת חיטה מהשוק כדי לעמוד בהסכם; אם השדה הניב יבול יתר, בעל השדה נותן את הרווח לקונה, והקונה הרוויח (בעל השדה לא הפסיד, אך איננו שותף לרווח). ההסבר היחיד לעמדתו של רבי יהודה הוא רצון להיטיב עם הקונה. רבי יהודה מנסה להיטיב עם הקונה, וכנראה הקונה היה החלש שבין השניים, ובלשוננו זו אפליה מתקנת לטובת הקונה. זו עמדה אוטופית ומן הסתם בלתי ניתנת לביצוע, שכן איש לא יסכים להסדר שבו אם ירוויח יצטרך להחזיר את רווחיו.
רבי יוסי אומר שהשומה הכמותית המקורית איננה תקפה, אלא המחיר שהקונה משלם נקבע לפי כמות הסחורה (כפול המחיר שנקבע). כך אף אחד איננו מרוויח על חשבון השני. הכוונה המקורית של ההסכם נשמרת, וה"שומה" היא נתון שאיננו מחייב, מעין הערכה ראשונית שמתבטלת מול המציאות, כמה השדה הניב.
ברור שמערך הלכתי זה מציג תמונה מציאותית של דיני אריסות וחכירה. אי אפשר לדעת עד כמה נשמרו ההלכות השונות, אבל ההלכות משקפות מציאות קיימת שאיש מיושבי בית המדרש לא יכול היה, ולא צריך היה, להמציא ולחדש.

Mishnah 3

<small>עפ”י כתב יד קופמן</small>
<b>מי שזכה בה הבירה</b> – אריס שקיבל קרקע באריסות. אנו מפרשים כך משום שרק שכרו של האריס תלוי בגובה היבול, החוכר משלם סכום קבוע ולאיש לא משנה כמה השדה הניב. המשנה עוברת מחוכר, במשנה הקודמת, לאריס, מבלי לציין זאת, אף שבפועל אלו הסדרים שונים לחלוטין. <b>שמין אותה כמה היא</b> – השדה,<b> ראֻיה לעשות</b> – כמה צריך היה להיות היבול בהתחשב בתנאי השדה והשנה,<b> ונותנין לו</b> – האריס נותן את הסכום לבעל הקרקע. המשנה איננה מדייקת בניסוח. מבחינה מילולית "נותנין לו" הם מי שעליהם נאמר "שמין אותה", כלומר בית הדין מבצע שומה ובית הדין גם אחראי לתשלום לבעל השדה. ולא היא. "שמין" הם בית הדין, או השיפוט החברתי הבלתי פורמלי, ו"נותנין" הם האריס, <b>שהוא אומר לו</b> – כך כתוב בשטר או בהסכם שבעל פה,<b> אם אביר ולא אעביר אשלם במיטבה</b> – אם אוביר [את השדה] ולא אעבד אותו אשלם במיטב. הכוונה שישלם כאילו הניב יבול טוב. אבל פסק ההלכה של המשנה איננו מציין שהתשלום הוא ב"טוב" או ב"מיטב". תשלום כזה נזכר גם בתשלום נזק: "מיטב שדהו ומיטב כרמו ישלם" (שמות כב ד). פסוק זה התפרש על ידי חז"ל (רבי עקיבא) שאת הנזק שמין לפי יבול משדה טוב (רבי עקיבא), או שאת תשלום הנזק המזיק משלם מהפקעה של שדהו הטוב ביותר (רבי ישמעאל).
כפי שראינו בפירושנו לגיטין<sup class="footnote-marker">15</sup><i class="footnote">משנה, גיטין פ"ט מ"ה; מכילתא דרבי ישמעאל, מסכתא דנזיקין, משפטים א, עמ' 296; מכילתא דרבי שמעון בן יוחאי, כב ד, עמ' 196 (אין כל ביטחון שבין התנאים יש מחלוקת הלכתית); גיטין פ"ה מ"א; תוס', כתובות פי"ב ה"ב; בבא קמא פ"א ה"ז; בבלי, שם ז ע"א ואילך.</i> ספק רב אם ההסבר ל"מיטב שדהו" הוא פרשנות או דרשה. על כל פנים בהקשר שלנו אין משמעות לקביעה שהאריס ישלם "במיטבא", אלא אם כן הכוונה שהשומה תהיה לפי הכנסה משדה דומה טוב. כלומר האריס משלם כאילו עיבוד הקרקע הצליח והניב יבול טוב.
למרות אזכור נוסח השטר, בפועל אין ביטוי במשנה לתשלום במיטבא. למעשה המילה "במיטבא" היא חסרת משמעות. המשנה אומרת שמשלם לפי שומא, ולא שמשלם לפי "מיטב". "מיטבא" הוא אפוא תשלום ריאלי לפי הסביבה, ולא תשלום טוב במיוחד.
<b>נוסח שטרות אריסות</b> 
כל השטרות המצוטטים בספרות חז"ל כתובים בארמית. זו הייתה שפת הדיבור, אך מה שיותר חשוב זו שפת השטרות. היה מקום לצפות לכך שהשטרות ייכתבו בעברית, שהרי זה מעשה בית דין, ובית הדין של חכמים, כמו בית המדרש, מתהדר ומבטא את ייחודו בכך שהוא כותב ומתנהל בעברית. על כל פנים ספרות חז"ל מציגה את בית המדרש ואת החכם כדובר עברית, אבל שפת המשפט ארמית. כמובן בתחום זה העדיפות העיקרית הייתה ליוונית, שהילכה גם בבית הדין הנוכרי (התקף), אבל בספרות חז"ל אין הצגה של שטר ביוונית, אם כי נזכרים מונחי משפט ביוונית. אף על פי ששפת בית המדרש הייתה עברית, הרי שגם לפי ספרות חז"ל שפת השטרות הייתה ארמית. בספרות חז"ל שטרות מצוטטים רבים, תמיד בארמית, כמו במשנתנו וכמו בכתובות פ"ה, שם מצוטטים משפטים מספר מהכתובה.
עם זאת נמצאו במדבר יהודה גם כמה שטרות בעברית. שטרות בעברית כאלה נכתבו רק בתקופת המרידות, ויש לפרשם ככתיבה המשקפת תפיסה לאומית לעומתית. מדוע נכתבו השטרות בארמית ולא בעברית – מן הסתם זו הייתה השפה שבה הילך הציבור הרחב. יתר על כן, השטרות נכתבו על ידי הציבור, ולמען בתי הדין המקומיים שלא דבקו דווקא בעברית. זאת בניגוד לספרות חז"ל שיש בה העדפה לעברית כשפה מייצגת. האם בבית המדרש דיברו ארמית או עברית? זאת איננו יודעים. כל שאנו יודעים הוא ששפת הייצוג החיצונית, השפה שבה נערכו חיבורי ההלכה בתקופת התנאים, היא עברית. גם בתקופה האמוראית עיקר הפסיקה היה בעברית, ורק הדיונים (השקלא וטריא) היו בארמית.

Mishnah 4

<small>עפ”י כתב יד קופמן</small>
<b>המקבל שדה מחבירו</b> – לפי ההמשך מדובר בחוכר. החוכר משלם לבעל הבית כמות יבול קבועה, ללא קשר להכנסותיו או הוצאותיו. מכאן ההבדל בין משנתנו למשנה הקודמת העוסקת באריס. <b>ולא רצה</b> – החוכר, <b>לנכש</b> – כל שדה חקלאי חייב בניכוש; החוכר כאן פועל אפוא בניגוד ל"מנהג המדינה". <b>אמר לו</b> – החוכר למחכיר,<b> מה אכפת לך הואיל ואני נותן לך חכורך</b> – החוכר טוען שהעדר ניכוש לא יפגע בהכנסותיו של המחכיר, שהרי סכום התשלום קבוע, <b>אין שומעין לו</b> – לטענת החוכר,<b> שהוא</b> – המחכיר, <b>אומר לו למחר את יוצא ממנה והיא מעלה לפני עשבים</b> – המחכיר טוען שהזנחת השדה תגרום לנזקים ארוכי טווח. בכך הוא כמובן צודק. האריס איננו יכול לטעון טענה זו שכן ברור שירידה ביבול תגרום לירידה בהכנסות החוכר והמחכיר כאחד. אגב כך אנו שומעים שבעל השדה מקפיד כיצד האריס או החוכר מבצעים את עבודתם. אם הוא עשוי לטעון שהחוכר מזניח את הטיפול בשדה אזי הוא מפקח עליו הלכה למעשה ובודק האם חרש כהלכה, האם עישב כראוי, האם שמר על מערכת המדרגות וכן הלאה.
כפי שרמזנו, היו שתי שיטות מסירה עיקריות של הקרקע, אריסות וחכירה. האריס שילם אחוז מהיבול, והחוכר סכום קבוע של כסף או יבול. מִנהל בר כוכבא הפעיל את שטחי הממלכה בשיטת החכירה, והשטרות שהנפיקה מערכת מִנהל זו נמצאו. שטר אחד (מורבעת 24)<sup class="footnote-marker">16</sup><i class="footnote">ירדני, תעודות, עמ' 107. המילים החסרות הושלמו לפי השטרות המקבילים.</i> כולל העתקים של כמה שטרות חכירה ממחכיר ראשי (הלל בן גריס) שהיה פקיד במִנהל המרד והחכיר קרקעות מטעמו לסדרת אריסים (לעיל איור 6).
בכל שטרות החכירה מימי בר כוכבא ההסכם מוצג בדרך כלל כהסכם שנתי, ואולי אף ניתן להפרה באמצע השנה, אבל למעשה האריסות והחכירה היו הסדרי קבע שנמשכו דורות. שטרות בר כוכבא הם עד השנה השביעית, מתוך הפגנה של שמירת הלכה, אבל מן הסתם נועדו לחידוש אחרי השמיטה לו היה המִנהל הבר-כוכבאי ממשיך להפעיל את האדמות. בתאוריה היה הבעל רשאי להפסיק את ההסדר, וגם החוכר יכול היה לעזוב את הקרקע; בפועל שני הצדדים עשו מאמץ להמשיך את העסקה, כלומר לשמור בהקפדה על עיבוד מושלם של הקרקע.
ממשנתנו אנו לומדים שה"מקבל" איננו קבלן אלא בעצם מונח אחר לחוכר, ובכך באה על פתרונה השאלה שהצגנו במשנה א.

Mishnah 5

<small>עפ”י כתב יד קופמן</small>
<b>המקבל שדה מחבירו</b> – בחכירה,<b> ולא עשת</b> – בגלל תנאי בצורת או מחלה או סיבה אחרת לא היה יבול בשדה,<b> אם יש בה כדי להעמיד בה כרי</b> – כרי הוא ערמת הגדיש. אם היבול מועט אך עדיין קיים,<b> חייב</b> – החוכר,<b> ליטפל בה</b> – החוכר חייב לטפל בה, ואולי משמע מכאן שחייב לשלם למחכיר את חלקו. כלומר החוכר נושא בעול הנזק הכספי. אפשר גם לפרש שהמחכיר חייב להעניק הנחה בתשלום, אבל פרט זה, שהוא בעצם עיקר הדין, איננו נכתב במפורש. אין לנו אלא להסיק שהחוכר ישלם את מלוא דמי החכירה. <b>אמר רבי יהודה מה קיצבה כרי</b> – רבי יהודה מכיר את ניסוחה של המשנה הקדומה לזמנו, ותמה על ההלכה הקדומה. קִצבה היא כמות, או שיעור כמותי, <b>אלא אם יש בה כדי ניפלה</b> – כדי נפילה היא כמות הזרעים שהושקעו בשדה. כלומר אם יש בה רווח כלשהו הרווח למחכיר, והוא חייב לעבוד בשדה, ואם אין רווח החוכר פטור מהעבודה, ולא נאמר מה לגבי חובו למחכיר.
כאמור, יש רק משמעות מעטה להלכה שהמחכיר חייב לעבוד. הרי זכותו לא לעבד את הקרקע, אלא שאז ישלם דמי חכירה שנתיים כרגיל (ויפסיד). החובה לעבד את הקרקע היא רק הכתוב במשנה הקודמת. לפי המשנה הקודמת החוכר חייב לעבד את הקרקע כרגיל, גם אם איננו מעוניין ברווחים ממנה, על כן המשנה קובעת שחובה זו של עיבוד פגה אם השדה איננו רווחי כלל. אנו מציעים שבתנאים כאלו, שבהם המחכיר פטור מלהשקיע בשדה, גם החוכר חייב לנכות לו מן חכורו. ברם אפשר גם להסביר את המשנה כעוסקת רק בחובת העיבוד של החוכר.
בתוספתא: "המקבל שדה מחבירו ולא עשת, אם יש בה כדי לעמוד כרי חייב ליטפל בה, שכך הוא כותב לו, אנא אניר, ואזרע, ואכיש, ואחצוד, ואוקים כריא, ואת תיתי ותיסב פלגא בעיבורא ובתיבנא, ואנא בעמלי ובנפקות ידי פלגא. וכשם ששדה הזרע אם יש בה כדי להעמיד כרי, מיטפל בה, כך שדה בית האילן אם יש בה כדי להעמיד יציאותיו מיטפל בה, ואם לא אין מיטפל בה" (פ"ט הי"ג). לפי התוספתא דין שדה אילן (מטע) כדין שדה חיטה, אבל בפועל דינו כמו פרשנותו של רבי יהודה, וכנראה בעל התוספתא קיבל את הפרשנות (עמדתו החולקת) של רבי יהודה. אגב כך אנו שומעים עוד משפט מנוסח השטר. מתברר שהשטר היה מנוסח כהצהרה של האריס (בתרגום): "אני אחרוש ואזרע (ואנכש?) ואקצור ואעמיד כרי, ואתה תבוא ותיקח חצי מהתבואה והתבן, ואני [בזכות] עמלי והוצאות ידיי חצי". כנראה בעל התוספתא מדקדק בלשון השטר שהאריס מתחייב להעמיד כרי ואחר כך יחולק היבול, מכאן שעליו (על האריס) לסיים את עבודותיו עוד לפני חלוקת ההכנסה.
בתוספתא יש חלוקה מפורטת מקבילה של ההוצאות (בניגוד למשנה העוסקת בעבודות עצמן): "המקבל שדה מחבירו, קוצר ומעמר ודש וזורה. הכילין, והחכירות [והחפורות], הסנטר והאנקולמוס<sup class="footnote-marker">17</sup><i class="footnote">הסנטר הוא השומר והאנקולמוס הוא האוקונומוס, המשגיח מטעם בעל האחוזה. מדובר אפוא בחוכר (אריס) משנה המקבל את אדמתו מאריס ראשי. </i>, באין ונוטלין מן האמצע. הבייר והבלן, הספר והספן, בזמן שבאין מכח בעל הבית נוטלין מכח בעל הבית, מכח עריס נוטלין מכח עריס, ואין משנין ממנהג המדינה" (פ"ט הי"ד).
במקרה זה המקבל הוא אריס, שהרי החוכר משלם סך קבוע של יבול (או כסף). חלוקה לפי אחוזים (במקרה זה 50%) היא דרך הפעולה המגדירה יחסי בעל-אריס. ההחלטה ההלכתית של המשנה אין בה רחמים על החוכר, אלא מיצוי משפטי של ההסכם. לפי המשנה יש בנושא הבדל בין אריס לחוכר. החוכר איננו פטור מניכוש, ואילו האריס פטור אם היבול קטן מהוצאות המזרע. ההבדל בין השניים נובע מנוסח השטר ולא מחישובים של מדיניות חברתית (רחמים).
בתוספתא: "1. המקבל שדה מחבירו, זרעה שנה ראשונה ולא צימחה, כופין אותו לזורעה שנייה. זרעה שנייה ולא צימחה, אין כופין אותו לזורעה שלישית. 2. המוכר זרעוני גנה לחבירו, זרעים שאין נאכלין, זרען ולא צימחו, חייב באחריותן. זרעים הנאכלים, זרען ולא צימחו, אין חייב באחריותן. 3. ואם התנה עמו מתחלה לזרע חייב באחריותן. מה נותן לו, דמי הזרע, ויש אומרים כל יציאותיו" (פ"ט הט"ז)<sup class="footnote-marker">18</sup><i class="footnote">בתלמודים יש החמרה על החוכר ודעה שגם שנה שלישית צריך החוכר לזורעה (ירו', פ"ט ה"ט, יב ע"א; בבלי, קו ע"ב).</i>. ההלכה הראשונה מעדנת מעט את היחס לחוכר (אריס): אם השדה התברר כגרוע אין מחייבים את המקבל לזורעו בשנה השלישית. סעיף 2 איננו קשור למשנתנו, וסעיף 3 חל על סעיף 2 ואולי גם על סעיף 1. אם הוא חל גם על הרישא הרי שלפנינו דרך להתחשב בסיכון של החוכר, כלומר בתוך הגישה הפורמליסטית הכללית מצויות "נישות" של גישה שיש בה אפליה מתקנת לטובת החלש.
עוד בתוספתא הלכה משלימה למערכת שלפנינו: "המקבל שדה מחבירו, נרה ולא זרעה, נותן לו חכירו. אף על פי כן שמין לו, שאינו דומה מניחה נירה למניחה שלף" (פ"ט הכ"ט). מי שחרש ולא זרע חייב לשלם דמי חכירה (וכנראה פטור מדמי אריסות), אבל משלמים לו עבור כך שהשדה הטייב בשנה שלא נזרע, שכן חריש (נירה) ללא זריעה עדיף לשדה מאשר השארתו ב"שלף", כלומר השארת הקש עליו.

Mishnah 6

<small>עפ”י כתב יד קופמן</small>
<b>המקבל שדה מחבירו ואכלה חגב</b> – מכת ארבה היא אחת מהצרות והסכנות הרגילות בארץ ישראל. בתולדות החקלאות הארץ-ישראלית במאה השנים האחרונות היו כמה אירועים של מכת ארבה, ולחקלאי הקדום היו רק מעט דרכי התגוננות מפניה<sup class="footnote-marker">19</sup><i class="footnote">ראו נבו, פגעים, עמ' 124-106.</i>,<b> או נישדפה</b> – שידפון גם הוא מחלת צמחים הנזכרת רבות,<b> אם מכת מדינה היא</b> – אם זה מפגע כללי שפגע בשטחים רבים,<b> מנכה לו מחכורו</b> – המחכיר אמור להתחשב בצרה המשותפת לכולם ולוותר על חלק מההכנסות שציפה להן. לא נאמר על איזה חלק עליו לוותר, ומן הסתם יידרש המחכיר לוותר כמו שכולם מוותרים בשנה זאת. <b>ואם אינה מכת מדינה</b> – אלא מכה מקומית,<b> אינו מנכה לו מחכורו</b> – ההחלטה אין בה ממידת הרחמים; הרי לחוכר אין זה משנה האם מכתו היא מכת מדינה. אדרבה, אם זו מכת מדינה ייתכן שבאופן יחסי מצבו טוב יותר משל המחכיר, אבל במכה פרטית אין התחשבות. מצד שני בעצם מן הדין המחכיר איננו חייב לוותר מאומה, הרי התשלום שסוכם עם החוכר איננו קשור לרמת היבול. בהסכם יש חלוקה שווה, של סיכונים וסיכויים, של המחכיר והחוכר. להערכתנו במצב של מכת מדינה המחכיר איננו נתבע למידת רחמים. גם המחכיר נפגע, ואין לחוכר עדיפות. אבל במכה מקומית המחכיר נדרש לגלות רחבות לב ומידת רחמים. פעם נוספת יש כאן אפליה לטובה של החוכר העני.
<b>רבי יהודה אומר אם קיבלה ממנו במעות בין כך ובין כך אינו מנכה לו מחכורו</b> – המחכיר מנכה מכמות התבואה שעליו לקבל. היבול הושפע מהמכה החקלאית, אך כאילו קבלת המעות איננה קשורה לכמות היבול. כמובן זה טיעון פורמלי בלבד, הרי המעות יבואו ממכירת היבול. שוב לפנינו שיקול פורמליסטי ולא ביטוי של מדיניות חברתית או רחמים. לתלמוד הבבלי לא היה נוח עם מדיניות זו של אפליה "מתקנת" לטובת החוכר, והוא צמצם את ההלכה בהגדירו את המונח "מכת מדינה" כפגע שפגע במספר קטן של שדות מסביב. התלמוד מציג זאת כפרשנות ל"מכת מדינה", אבל להערכתנו לפנינו פרשנות ממניעים של מדיניות חברתית.
הבבלי מביא ברייתא נוספת: "היתה שנת שדפון וירקון, או שביעית, או שהיו שנים כשני אליהו – אינו עולה לו מן המנין" (קו ע"א). אם כן שנת בצורת אינה נחשבת כשנת חכירה. מדובר בהסכם חכירה לשנים מספר (להלן משנה ט), בתשלום קבוע, ושנה זו איננה נחשבת, כלומר החוכר משלם אותו סכום תמורת אותו מספר שנים כמו בהסכם המקורי, ללא תשלום לשנה הבעייתית. לא רק "מנכה לו מחכורו", אלא איננו משלם דמי חכירה לאותה שנה. זו הקלה גדולה לחוכר, וקשה לדעת האם היא עמדה בבלית או ברייתא ארץ-ישראלית שמקורות ארץ ישראל לא הזכירו. כמו כן, הבבלי שולל את דעתו של רבי יהודה במשנה. אנו כבר טענו שבעמדתו אין התחשבות במצב החברתי, והיא דוגלת בגישה פורמליסטית יבשה. הבבלי מסכם את דעתו בנושא: "לית דחש לה לדרבי יהודה" (קו ע"ב).
הברייתא ששנת בצורת איננה נחשבת לוקה במידה של סטראוטיפיות יתר. שנת בצורת איננה שנה שאין בה יבול כלל; בדרך כלל הבצורת איננה מלאה והאדמה מניבה מעט. אין אפוא סיבה ממשית שהחוכר ידלג כביכול על השנה כאילו אין לו יבול כלל. זה תיאור מוקצן המעיד על מקור שאיננו משקף מציאות מורכבת, אלא מצב סטראוטיפי. זאת ועוד; הברייתא חולקת על משנה ה לעיל שקבעה שהתשלום לשנה גרועה הוא חלקי. המשנה שם מציעה שיעור הגיוני, ומשנתנו תמונה תאורטית (חולקת).
לעומת זאת הירושלמי מגדיר מכת מדינה הגדרה רחבה יותר וממילא מחמירה על החוכר, ובמקביל התלמוד דורש מהחוכר לזרוע את השדה למרות החששות למכת מדינה (יב ע"א). המושג "מכת מדינה" מופיע פעמים מספר. רק בבבלי יש ניסיון להגדיר את המונח. בשם "בני מערבא" (ארץ ישראל) נמסרת בבבלי הגדרה מינימלית: "נשדף תלם אחד על פני כולה" (קה ע"ב). זו הגדרה מינימלית מאוד הנוטה, במקרה זה, לטובת החוכר. בשם חכמי בבל נמסרו הגדרות מרחיבות ומצמצמות, כנראה לפי הנושא הנדון, כגון שנשדף רוב העמק בין שתי תעלות ("רובא דבאגא" – שם), או "ארבע שדות מארבע רוחותיה" (שם), וגם זו הגדרה מצמצמת (לעיל). "בין שתי תעלות" היא הגדרה המתאימה בעיקר למציאות הבבלית של השקאה בתעלות הצפה.
במשנת בבא קמא (פ"י מ"ה) נקבע שהטלת מס של השלטונות נחשבת ל"מכת מדינה". מס כזה מוטל על אזור מנהלי שלם, וזו הגדרה מרחיבה. בעניין אחר התוספתא קובעת: "גשמים היורדין בין הגיתות, אם מכת מדינה היא אין צריך להודיעו, ואם אין מכת מדינה היא צריך להודיעו" (בבא בתרא פ"ו הי"א). גשמים "בין הגיתות" הם מכת גשם באמצע הקיץ, ובארץ ישראל זו בדרך כלל תופעה אזורית הרבה מעבר לתופעה מקומית.
הבבלי מגדיר ביתר פירוט שנהר גדול (נהרא רבה) שיבש הוא מכת מדינה, ויבש נהר "זוטא" (נהר קטן, תעלה בין נהרות) איננו מכת מדינה (קג ע"ב). זו אפוא הגדרת ביניים, על רקע המציאות הבבלית, המקבילה בערך ל"גשם בין הגיתות" בארץ ישראל. דיון זה כנראה נאמר במקורו לגופו, להגדרת המונח, אבל בסוגיה הוא משמש כפרשנות למושג "יבש המעיין".

Mishnah 7

<small>עפ”י כתב יד קופמן</small>
<b>המקבל</b> – חוכר,<b> שדה מחבירו בעשרת כורים חיטים</b> – התשלום השנתי הוא עשרה כורים.<b> לקת נותן לו מתוכה</b> – אם התבואה בשדה לקתה (חלתה, נפגעה), משלם מתוך היבול, ואין הבעל יכול לטעון שאלו חיטים פגועות והוא דורש כתשלום דווקא חיטים טובות המקובלות בשוק. גם בשטרות החכירה של בר כוכבא מסתמן שהתשלום נעשה מתוך החיטים בשדה הנחכר<sup class="footnote-marker">20</sup><i class="footnote">כגון פפירוס מורבעת 24. ירדני, תעודות, עמ' 107. </i>. <b>היו חיטיה</b> – של החלקה החכורה,<b> יפות</b> – באופן יחסי לחיטים בשוק.<b> לא יאמר לו</b> – החוכר למחכיר,<b> הרי אני לוקיח לך מן השוק</b> – חיטים ממוצעות,<b> אלא נותן לו מתוכה</b> – התשלום הוא מתוך החיטים שצמחו בחלקה, ללא קשר לשאלת טיבן היחסי. על משפט זה היה מתאים משפטו של רבי יהודה במשנה הקודמת: "רבי יהודה אומר אם קיבלה ממנו במעות בין כך ובין כך אינו מנכה לו מחכורו"<b>. א</b>ם התשלום ננקב במעות ולא בכמות תבואה החוכר רשאי לחשב בכסף מזומן, או בחיטים שקנה מהשוק, ואף המחכיר רשאי לתבוע זאת. הגישה במשנה היא פורמליסטית, ללא עדיפות לאחד הצדדים.
המשנה מדברת על חוכר. אריס בוודאי משלם מתוך פירות השדה; משם מתפרנסים גם המחכיר וגם האריס.

Mishnah 8

<small>עפ”י כתב יד קופמן</small>
<b>המקבל שדה מחבירו</b> – בחכירה,<b> לז</b>[<b>ו</b>]<b>רעה שעורים</b> [<b>ו</b>]<b>לא יזרעינה חיטים</b> – החיטים יקרות פי שניים משעורים. זאת אנו לומדים מלוחות המזון שבו זוכים העני<sup class="footnote-marker">21</sup><i class="footnote">ראו בהרחבה פירושנו לפאה פ"ח מ"ה ולספרות הרמוזה שם. </i> או האישה (משנה, כתובות פ"ה מ"ח). החוכר רוצה לשדרג את שדהו ולזורעו בגידול רווחי יותר, אבל סכום התשלום שלו קבוע. על כן המחכיר רשאי לטעון שאיננו רוצה שהאריס יגדל גידול רווחי יותר, שכן בכך יתיש יותר את הקרקע, מבלי שבעל השדה ירוויח מכך יותר. אבל אריס רשאי לבחור בגידול הרווחי ביותר, שכן ברווחים האריס מתחלק עם הבעלים. <b>חיטין</b> – החוכר קיבל את השדה על מנת לזורעו חיטים,<b> יזרעינה שעורים</b> – שעורים הן גידול רווחי פחות, ומתיש פחות את הקרקע. המחכיר ירוויח שכן הקרקע תוטש פחות, והרווחים הצפויים למחכיר לא יקטנו שהרי הם כבר קבועים בשטר. <b>רבן שמעון בן גמליאל אוסר</b> – אפילו שהמחכיר מרוויח, שכן המחכיר קובע מה יגדלו בשדהו וכל שינוי מצריך את הסכמתו. <b>קיטנית לא יזרעינה תבואה</b> – קטנית כמובן רווחית הרבה פחות מחיטה, ובעיקר השפעתה על כוח החיות של הקרקע קטנה יותר.<b> תבואה יזרעינה קטנית</b> – שכן המחכיר מרוויח (כמקודם). <b>רבן שמעון בן גמליאל אוסר</b> – כמפורש לעיל.
בתוספתא מצויה אותה הלכה לגבי שעורים (היקרות יותר מתלתן ומתישות את הקרקע יותר משעורים), וכן: "תלתן לא יעשנה מקשה, מקשה יזרענה תלתן. תלתן לא יזרענה שעורין, סטיס לא יזרענה פשתן, פשתן יזרענה סטיס" (פ"ט הל"ב), וכן הלאה.
הירושלמי תמה על ההלכה שהמקבל לחיטים לא יזרענה קטנית, הרי המחכיר מרוויח (יב ע"א), לפיכך הירושלמי גורס שמדובר במקום ששעורים אינן שוות בדיוק חצי מחיטים, ולכן הרווח של המחכיר מסופק. זו ספק פרשנות ספק עמדה שונה במקצת.
המשך סוגיית הירושלמי מעלה היבט אחר, של מחזור זרעים. מחזור זרעים רגיל כולל שנה חיטין שנה קטניות או גידולי מקשה. חיטים ושעורים דורשים מהקרקע אותן דרישות, ואילו פשתן דורש הפסקה של שש שנים. רק בשנה השביעית ניתן לזרוע באותה קרקע פשתן. כיום אנו יודעים שהנזק לקרקע איננו סתם "מותשות" אלא פיתוח של מזיקים האופייניים לכל גידול. מזיקי הפשתן זקוקים לשש שנים של היעדר פשתן כדי למות, ולכן גידול פשתן אחר פשתן שנה אחר שנה, ללא הפסקה של שש-שבע שנים, יגרום לגידול במספר המזיקים ולמחלות בצמחים. לכך מתכוון הירושלמי באומרו שבפשתן "לוקה הארץ שלש שנים" (יב ע"א)<sup class="footnote-marker">22</sup><i class="footnote">ספראי, פשתן.</i>, כלומר שלוש שנות חיטים שהן שש שנות מזרע. החוכר, וכן האריס לפי זה, אינם רשאים לבחור בגידול רווחי יותר, שכן הם אינם מכירים את חישוב לוח הזמנים של המחכיר ואת מחזור הזרעים שתכנן. דין כזה יחול גם על האריס, אך לא על מי שקיבל שדה מחברו לשנים רבות, שכן אז החוכר (או האריס) הוא האחראי על מחזור זרעים נכון, מחזור שהוא אינטרס משותף וזהה של המקבל ושל הבעלים.
הבבלי מביא ברייתא שונה מהמשנה ומתרץ שארץ ישראל שונה מבבל, "הא לן והא להו" (קז ע"א), והדברים ברורים. יש להניח שהסבר זה נכון במשניות נוספות, כגון משמעות המונח "קבלן" שבה עסקנו לעיל.

Mishnah 9

<small>עפ”י כתב יד קופמן</small>
<b>המקבל שדה מחבירו</b> [<b>ל</b>]<b>שנים מעוטות לא יזרענה פשתן</b> – משום שהפשתן פוגע בקרקע למשך שש שנים, כפי שכתבנו בפירוש המשנה הקודמת. <b>ואין לו</b> [<b>ב</b>]<b>קורת שקמה</b> – אם יש בשדה שקמים אין הוא זכאי לכרות אותם וליהנות מהגזע. השקמה נתפסת כעץ הנפרד מהשדה. <b>קיבלה ממנו שבע שנים זורעה שנה ראשונה פישתן</b> – מכאן שמחזור הזרעים של הפשתן הוא שש שנים. בשנה הראשונה הוא רשאי לזרוע את שדהו פשתן, והוא יסבול את תשישות הקרקע (מחלות הקרקע) עד לסיום הנזק. <b>ויש לו</b> [<b>ב</b>]<b>קורת שיקמה</b> – ההנחה היא שאת השקמה כורתים בשנה השביעית. כמו כן: "המקבל שדה מחבירו שנים מועטות אין לו בקורות שקמה, לפיכך הזמורות והקנים שלו. קיבלה ממנו שבע שנים, מקום שנהגו לזרעה פשתן אפילו חמש שנים, זורעה שנה שנייה פשתן, ויש לו בקורות שקמה" (תוס', פ"ט הל"א)<b>.</b> 
התמונה שהמשנה מעלה היא של שדה דגנים הנמסר באריסות, אבל יש בו גם עץ או שניים. הם אינם חלק מהשדה. אחת התופעות המקובלות הייתה מכירת השדה ללא העצים, או העצים ללא השדה. במשנה לעיל כבר נתקלנו במכירת זיתים לעצים, כלומר זיתים לעקירה, אך התופעה נרחבת יותר וכוללת גם עצי פרי.
כך למשל במסכת ביכורים מתנהל דיון על מי שיש לו עצים ללא קרקע, האם מביא ביכורים: "הקונה שתי אילנות בתוך של חברו מביא ואינו קורא, רבי מאיר אומר מביא וקורא" (משנה, ביכורים פ"א מ"ו). את נוסח המשנה ביררנו במקומה, ונסתפק כאן בכך שהמחלוקת היא האם מי שיש לו שני עצים בשדה אחר יש לו גם בעלות על הקרקע שבה העצים נטועים. כמו כן במשנת בבא בתרא (פ"ה מ"ד): "הקונה שתי אילנות בתוך שדה חברו, הרי זה לא קנה קרקע. רבי מאיר אומר קנה קרקע". בשני התלמודים (ירו', ביכורים פ"א ה"ו, סד רע"ב; בבלי, בבא בתרא פא ע"ב) עולה כי לדעת רבי מאיר הקונה שני אילנות קנה בוודאי קרקע, לכן הוא מביא ביכורים וקורא, אך החכמים ספק להם האם קנה קרקע, ולכן הוא יכול להביא אך לא לקרוא. מעין השלמה למחלוקת זו ערוכה בתוספתא ביכורים (פ"א ה"ב): "הקונה אילן אחד בתוך שדהו של חבירו, הרי זה מביא ולא קורא, מפני שלא קנה קרקע, וחכמים אומרים לא מביא ולא קורא". בקונה שני אילנות ספק להם לחכמים אם קנה קרקע, אך בקונה אילן אחד ברור לחכמים שלא קנה קרקע ולכן אינו מביא ואינו קורא, ולרבי מאיר ספק אם קנה קרקע ומשום כך מביא ואינו קורא.
בסוף פרק א בביכורים (מי"א) שנינו: "הקונה שלשה אילנות בתוך של חברו מביא וקורא". בשלושה אילנות אף לחכמים ודאי שקנה קרקע ומביא וקורא. המשנה ממשיכה: "רבי מאיר אומר אפילו שנים". כל המקרים והמחלוקות הם כשלא קנה במפורש את האילן וקרקעו, אבל "קנה אילן וקרקעו מביא וקורא" (שם).
במסכת פאה (פ"ג מ"ה) מתנהל דיון אחר על אותה מציאות מורכבת: "שנים שלקחו את האילן, נותנין פאה אחת. לקח זה צפונו וזה דרומו, זה נותן פאה לעצמו וזה נותן פאה לעצמו. המוכר קלחי אילן בתוך שדהו נותן פאה מכל אחד ואחד. אמר רבי יהודה אימתי, בזמן שלא שייר בעל השדה, אבל אם שייר בעל השדה הוא נותן פאה לכל"<sup class="footnote-marker">23</sup><i class="footnote">לפירוש המשנה ראו פירושנו לפאה שם שם; בבלי, חולין קלח ע"א.</i>.
המשנה להלן (בבא בתרא פ"ד מ"ח) מבהירה: "המוכר את השדה, מכר את האבנים שהם לצורכה. ואת הקנים שבכרם, שהם לצורכו. ואת התבואה שהיא מחוברת לקרקע, ואת מחיצת הקנים שהיא פחותה מבית רובע, ואת השומרה שאינה עשויה בטיט, ואת החרוב שאינו מורכב, ואת בתולת השקמה". בתולת השקמה היא חלק מהשדה, וכן חרוב שאינו נושא פרי (איננו מורכב). אין להסיק מכך שתמיד השקמה נמכרה עם השדה, אלא שאם מכר אדם "שדה" ללא פירוט נכללים בו שקמה וחרוב, שאינם עצי פרי רווחיים (עצים שגודלו לשם עצי פרי ורגילים לאכול את פירותיהם), אבל עצי פרי "רגילים" אינם נמכרים עם השדה אלא אם כן הוא מוגדר מראש כ"בית אילן". בתוספתא שם (פ"ג ה"ד): "המוכר את השדה לא מכר את הגת ולא את השמירה<sup class="footnote-marker">24</sup><i class="footnote">שומירה.</i> אף על פי שהן כרם. אבא שאול אומר אף לא מחיצה הקנים, שהיא בית רובע. מכר לו כל האילנות, חוץ מחרוב המורכב וסדן שיקמה".
אם כן עצי סרק נמכרים, אך לא שקמה במצב סדן (גזע ישר). על רקע זה עולה גם השאלה כיצד להגדיר שדה שיש בו עצים ושטחים פתוחים, האם הוא נחשב ל"בית האילן" או ל"שדה" (שביעית פ"א מ"ב ואילך). נושא זה מעסיק סדרת משניות.

Mishnah 10

<small>עפ”י כתב יד קופמן</small>
<b>המקבל שדה מחבירו שבע שנים בשבע מאות דינר ואין השביעית מן המינין</b> – בשנת שביעית השדה הוא הפקר, וממילא לפי ההלכה אי אפשר להחכירו לשנת שביעית. את שדה הדגנים אי אפשר לעבד, ואת המטע (שדה האילן) אי אפשר לקטוף והפירות הם הפקר. עד כאן ההיבט ההלכתי של דיני שביעית. המשנה מעלה בעיה משפטית. בשטר החכירה (הקבלנות) נאמרו שתי קביעות, האחת שהסכום הכללי הוא שבע מאות דינר והאחרת שהשדה מוחכר לשבע שנים, ולא נאמר שהן חייבות להיות רצופות. גם לא נאמר במפורש מה דינה של שנת שביעית. אפשר להבין מהשטר שכל שנה יש לשלם מאה דינר, ובשבע שנות מזרע (שמונה שנים) התשלום יגיע לשבע מאות דינר. לאמיתו של דבר מן הסתם שבע שנים הן שנים רצופות, הרי אין זה סביר שהחוכר יכול להחליט ששבע שנות המזרע תשתרענה על עשר שנים למשל. אבל בחברה שומרת שביעית ברור ששבע שנים אינן כוללות את שנת השביעית, והמשנה מניחה שבחברה היהודית הנחה כזאת הוטמעה ללשון הדיבור. לכן ההסכם חל על שמונה שנים, ושנת השביעית איננה חייבת בתשלום.
אבל אם נוסח השטר הוא: <b>שבוע אחד בשבע מאות דינר השביעית מן המינין</b> – ברור מהשטר שההסכם הוא על שבע שנים רצופות, וההסכם כלל החכרה בשביעית למרות האיסור. חכמים מבינים שאומנם שני הצדדים עברו עבירה, אבל השטר תקף. המשנה מבטאת כמובן חברה שבה שנת השביעית איננה נשמרת בקפדנות. אם אין ביטוי מפורש בשטר אפשר לפרש אותו על בסיס ההנחה ששני הצדדים התכוונו לשמור על שנת השביעית, אבל אם בשטר מפורש ששנת השביעית נכללת בהסכם – ההסכם, הפסול כשלעצמו, תקף.
כפי שאמרנו במבוא למסכת שביעית מדור יבנה ואילך התמעטה שמירת השביעית, בעיקר בגלל שינוי מערכת המס שיצר לחץ על המגדלים. המשנה אכן משקפת מצב שבו יש רבים שאינם שומרים שביעית, וחכמים בעצם מקבלים את המצב ואינם כופים את שמירת השביעית. המצב דומה ליחס לריבית שבו דנו בפרק ה ובמבוא. לעומת זאת המִנהל של מרד בר כוכבא מפגין את שמירת השביעית. בשטרות החכירה של ימי המרד, שהונפקו על ידי נציגי נשיא ישראל, מודגש שההסכם חל על כל השנים להוציא את שנת השמיטה. למעשה ההסכם מסתיים בשנת השמיטה, מן הסתם בכוונה לחדשו לאחר השנה השביעית.
באחד השטרות (השלם מכולם) נכתב (מורבעת 24, שטר ה)<sup class="footnote-marker">25</sup><i class="footnote">ירדני, תעודות, עמ' 107. המילים החסרות הושלמו לפי השטרות המקבילים.</i>:
השטר מדגים כמה מהעקרונות שעמדנו עליהם במהלך הפרק. את השטר ארגן המחכיר, שהיה נציג מִנהלת בר כוכבא, או אולי עדיף לומר חוכר עשיר ראשי שהחכיר חלקות אישיות קטנות יותר<sup class="footnote-marker">26</sup><i class="footnote">התשלום הוא 4-3 כורים, שהם כ-780 ליטר. אם שדה קדום הניב כ-200 ליטר הרי שזה היבול של כ-4-3 דונם לערך, ומכיוון ששדה נזרע כל שנתיים הרי שהתשלום כולו היה יבול מלא משטח של 8-6 דונם. לעיל הוצג תשלום של כחצי מיבול הדגנים, כלומר שטח החכירה כולו היה עד 16 דונם. שטח כזה מתאים לעיבוד על ידי משפחה גרעינית בודדת. אדם בודד צרך חצי קב חיטים ליום (ראו פירושנו לכתובות פ"ה מ"ח; פאה פ"ח מ"ח), כלומר 180 קב לשנה, שהם 30 סאה (כור). אם כן התשלום השנתי היה קצת פחות מהצריכה של משפחה קטנה, ומה שנשאר לחוכר סיפק כשלושה רבעים מצריכת הדגנים של משפחה גרעינית קטנה (ארבע נפשות). כמובן ייתכן שלחוכר הייתה אדמה נוספת שלו או בחכירה, או עדר צאן. "עיר נחש" אמורה לשכון באזור הרודיס (הרודיון).</i>. ההסכם הוא עד ערב שנת השביעית, לפי ההלכה.
בתלמוד הבבלי (קט ע"א) נרמז דבר קיומה של תפיסה אחרת הבאה לידי ביטוי במסכת ערכין (פ"ז מ"א) ובה דמי החכירה מותאמים לפי ההלכה כך שהפדיון נעשה לפי חישוב שנת היובל, "נותן סלע ופונדיון לשנה". מסכת ערכין בנויה על ההנחה (האוטופית לחלוטין) שדין יובל נוהג, אחרת אין פדיון ערכין. במשנה שם אין ביטוי לכך שבימי חז"ל לא נהג יובל כלל<sup class="footnote-marker">27</sup><i class="footnote">ראו במבוא למסכת ערכין.</i>. לעומת זאת משנתנו מתחשבת בעוברי עבירה, כלומר במציאות. היא איננה מציגה הלכה אוטופית אלא הלכה מעשית. בשילוב זה של הלכה מעשית ורעיונות אוטופיים עסקנו במבוא למסכת.

Mishnah 11

<small>עפ”י כתב יד קופמן</small>
המשנה עוברת מחכירה לתשלום משכורת. עבור המשנה המעבר טבעי מחוכר לשכיר, ושניהם קרובים מבחינה חברתית זה לזה. בתוספתא מצויה ברייתא המחברת את שתי המשניות, זו העוסקת בשביעית וזו העוסקת בשכיר שבת (שכיר לכל השבוע) הנזכר במשנתנו: "השוכר את הפועל לשמור לו את הפרה, לשמור לו את התינוק, אין נותן לו שכרו של שבת, לפיכך אין אחריותו עליו בשבת, ואם היה שכיר שבת, שכיר חדש, שכיר שנה, שכיר שבוע, נותן לו שכרו של שבת, לפיכך אחריותן עליו בשבת. ואם היה שכיר שבת<sup class="footnote-marker">28</sup><i class="footnote">שכיר לשבת (יום השביעי בלבד).</i>, לא יאמר לו תן לי שכרי של שבת, אלא אומר לו תן לי שכרי של עשרה ימים" (פ"ח ה"א). אם כן בשכיר לשבוע אין השבת נכללת בשכירות, זאת בניגוד לשכיר לשבע שנים שהשכירות כוללת לעיתים את שנת השביעית האסורה בעבודה. אבל שכיר לשבוע משמעו שישה ימי עבודה בלבד, גם אם העבודה עצמה מותרת (כגון לשמור על תינוק). במשנה הקודמת ראינו שחכמים מתחשבים בכך שבמציאות רבים זלזלו באיסורי שביעית, אך ברור לתנאים ששמירת שבת היא חלק מכל חוזה העֲסקה ששני צדדיו יהודים.
סידור המשנה מתבסס כנראה על התוספתא, שכן היא מספקת את חוליית החיבור והשרשור בין משנה י למשנה יא.
ההנחה היא שיש לשלם עבור כל יום עבודה, כמו שנאמר: "לֹא תַעֲשֹׁק שָׂכִיר עָנִי וְאֶבְיוֹן מֵאַחֶיךָ אוֹ מִגֵּרְךָ אֲשֶׁר בְּאַרְצְךָ בִּשְׁעָרֶיךָ. בְּיוֹמוֹ תִתֵּן שְׂכָרוֹ וְלֹא תָבוֹא עָלָיו הַשֶּׁמֶשׁ כִּי עָנִי הוּא וְאֵלָיו הוּא נֹשֵׂא אֶת נַפְשׁוֹ וְלֹא יִקְרָא עָלֶיךָ אֶל ה' וְהָיָה בְךָ חֵטְא" (דברים כד יד-טו). התוספתא מדגישה: "הכובש שכר שכיר עובר משום חמשה לוין. משום 'בל תעשק', ו'בל תגזול', ו'בל תלין', ו'לא תבא עליו השמש' " (פ"י ה"ג; בבלי, קיא ע"א). חמישה לאווין, כמו חמשת האיסורים שעליהם עוברים חמשת העבריינים השותפים לעבירת הריבית (לעיל פ"ה מי"א), וכבר עמדנו בפירושנו שם על ייחודו הספרותי של המספר חמש בהקשרים דומים. אבל כמובן ההעמדה של חמישה לאווין יש בה מעט מהדרש האגדי וההפרזה הספרותית; בפועל המשנה להלן (משנה יב) מכירה רק שני לאווין עיקריים. בספרי דברים (רעח, עמ' 296) נזכרים ארבעה לאווין בלבד. ריבוי הלאווין, ובמיוחד הצירוף הקבוצתי של חמישה לאווין, נועד לייפות את כוחו של השכיר ולהגן עליו מעושק של המעסיק. זה מרכיב נוסף במערכת הבאה להגן על השכיר נגד בעל הבית.
<b>שכיר יום גובה כל הלילה</b> – את התשלום היומי. כלומר "יומו" הוא עשרים וארבע שעות, המתחילות בראשית הבוקר (עם התחלת העבודה). חובת התשלום מתחילה עם סיום העבודה, ומותר למעסיק לעכב את התשלום עד תחילת היום הבא. <b>ושכיר לילה גובה כל היום</b> – אם נשכר לעבודת לילה ספירת עשרים וארבע השעות מתחילה בלילה, ומסתיימת בסוף היום. חובת התשלום היא מהבוקר ועד סוף שעות האור. <b>ושכיר שעות</b> – שנשכר לשעות מספר ביום,<b> גובה כל הלילה וכל היום</b> – יממה מתחילת העבודה. המשפט במשנה איננו ברור. לאור ההלכות הקודמות מן הסתם הספירה מתחילה מתחילת העבודה, ואם נשכר לשעות השישית והשביעית גובה כל הלילה ועד השעה השישית למוחרת. בתוספתא הניסוח שונה במקצת (פ"י ה"ב).
הבבלי מעלה את שאלת הביניים המבחינה בין שכיר שעות של לילה לשכיר שעות של יום. הבבלי רואה בכך מחלוקת אמוראים (רב ושמואל), שהיא גם מחלוקת תנאים (בבלי, קיא ע"א). גם בירושלמי עולה הבחנה זו, אך לא כבירור הלכתי אלא כדרך לפתור בעיה צדדית של סתירה בין מקורות אמוראיים. לפנינו ראיה נוספת לקשר שבין התלמודים. החומר הבסיסי של הסוגיה בשני התלמודים דומה, אם כי בכל תלמוד הוא פותח לכיוון שונה. ייתכן שההבחנה בירושלמי הועברה לתלמוד הבבלי ושם הועצמה והוגשה כבעיה עצמאית, אבל אפשר גם שהירושלמי הכיר את המחלוקת הבבלית והשתמש בה כדי לפתור סתירה בין דברי האמוראים הארץ-ישראליים. כך או כך, השאלה הזאת של שכיר שעות של לילה איננה עולה במקורות התנאיים, ומן הסתם הדבר נובע מכך שבדרך כלל אדם נשכר לעבודה ביום, ומקרה של שכיר לילה היה נדיר יותר, אבל התלמודים רצו לברר את השאלה הפחות נפוצה של שכיר שעות בלילה. זו דוגמה נאה להתפתחות הלכה על ידי בירור הפן המשפטי של ההכרעה התנאית.
<b>סכיר שבת</b> – שנשכר לשבוע. לפי ההמשך הוא נשכר לכל ימי השבוע, לכל היממה, כלומר לשישה ימים של עשרים וארבע שעות. <b>שכיר חודש</b> – שנשכר לחודשלפי אותו עיקרון, שהוא עומד לרשות המעביד כל היממה.<b> שכיר שנה</b> – שנשכר לשנה. בכל המקרים הללו לא נקבע כמה שעות מותר להעביד את השכיר. מן הסתם הוא זכאי לשעות שינה כמקובל, אבל הוא בכוננות כל היממה.
כל אלה גובים גם הם לפי אותה שיטה, כך:<b> שכיר שבוע יצא ביום גובה כל היום</b> – שבעת הימים מסתיימים בבוקר, ולכן הוא צריך לקבל את שכרו במהלך היום. <b>יצא בלילה</b> – סיום השכירות היה בערב, <b>גובה כל הלילה וכל היום</b> – למעביד עשרים וארבע שעות לבצע את התשלום. בכך שכיר שבת שונה משכיר לילה או משכיר יום. מותר למעסיק לעכב שכר של שכיר יום עד סוף היממה מתחילת העבודה, ולשכיר שבת מותר למעסיק לעכב את התשלום מעט יותר. כן גם בתוספתא פ"י ה"ב.
ההלכה עומדת לצידו של השכיר ומונעת עיכוב תשלום, אבל במשנה להלן (מי"ב) יש הקלת מה בכך. גם ניסוח ההלכה נעשה מנקודת מבטו של השכיר: הוא גובה, ולא בעל הבית חייב לשלם.
המונחים "שכיר שבת" ו"שכיר חודש" מופיעים בספרות התנאית והאמוראית לעיתים נדירות, בעיקר בהקשר שלנו, ומעט בהקשרים אחרים (כגון תוס', כאן פ"ז ה"ג לעניין אחר). יש להניח שהתופעה הייתה נדירה. גם שכיר שעות מופיע רק לעיתים רחוקות, אבל למעשה כל השוכר פועלים לבצע עבודה מוגדרת עשוי להפוך את השכיר לשכיר שעות (כגון להעלות פשתנו מהמשרה).

Mishnah 12

<small>עפ”י כתב יד קופמן</small>
<b>אחד שכ</b>[<b>י</b>]<b>ר האדם</b> [<b>ו</b>]<b>אחד שכר הבהמה</b> – כשאדם השכיר לחברו בהמה (כגון פ"ו מ"ג), <b>ואחד שכר הכלים</b> – שהשכירו קרדום או מחרשה,<b> יש בו משם ביומו תתן שכרו</b> – כלומר זו הלנת שכר האסורה,<b> ויש בו משם לא תלין פעולת שכיר אתך עד בקר</b> – גם זה אחד הלָאווין האמורים בעניין. כאמור בפתיחת משנה יא, בתוספתא מנויים חמישה לאווין שעליהם מלין השכר עובר, אבל בפועל היו שני לאווין עיקריים. לפי המשנה שכר אדם כשכר בהמה, אבל בתוספתא מוצגת גם דעה חולקת: "אחד שכר אדם, ואחד שכר בהמה, ואחד שכר כלים, עובר משום שמות הללו. רבי יוסי ברבי יהודה אומר שכר אדם עובר משום שמות הללו, שכר בהמה ושכר כלים עובר משום 'בל תעשק' " (פ"י ה"ד). אם כן איסור הלנת שכר הוא על שכר אדם משום שהשכיר נזקק לו לפרנסת יומו, אבל הכנסות רכוש אין בהן דין הלנת שכר אלא רק איסור כללי לעשוק את הזולת.
<b>אמתי בזמן שתבעו</b> – שהפועל בא לקבל את שכרו. המשנה רואה לפניה תמונה חברתית שבה הפועלים עובדים בשדה, עם בעל הבית או בלעדיו. בסוף יום העבודה הם מגיעים לבעל הבית ומקבלים את שכרם. זה דרך חיים חברתית המדגישה את תלות הפועל בבעל הבית. הפועל מגיע אל בעל הבית (ולא ההפך), אף על פי שמבחינה הלכתית חובת התשלום היא מצווה המוטלת על בעל הבית. ברם מבחינה מעשית השכיר הוא המעוניין בתשלום. לפי ההלכה בעל הבית צריך היה לרדוף אחר הפועלים כדי לבצע את המצווה, אבל ההסדר החברתי גובר כאן על ההלכה הפורמלית, והנוהג הוא שהפועל מעוניין יותר בתשלום השכר מאשר בעל הבית, ומבחינה חברתית זה מעמד שיש בו ניגודי מעמדות. זו ההזדמנות של בעל הבית לשפוט את טיב העבודה, ולעיתים לתגמל פועל ראוי או אף שלא לתגמל פועל ראוי. בסוף המשנה נתרכז בהיבט החברתי של יחסי פועל ובעל הבית. <b>לא תבעו</b> – הפועל את בעל הבית,<b> אינו עובר עליו</b> – בעל הבית איננו בחזקת מלין שכר. כמובן עדיין בעל הבית חייב כסף לפועל, והפועל הופך למעין מלווה. <b>הימחהו אצל החנווני או אצל השולחני</b> – המשנה דנה בהסדר מעניין שבו בעל הבית משלם לפועל על ידי העמדת אשראי בחנות או אצל השולחני. החנווני יספק סחורות, והשולחני ישלם מתי שיתבקש. <b>אינו עובר עליו</b> – מבחינת בעל הבית זה תשלום בו ביום, אף על פי שהכסף עצמו ישולם רק בעתיד. לפנינו הסדר מעניין של אשראי, ועמדנו עליו בהסברנו לטיב החנות והשולחני כמוסדות חברתיים-כלכליים (לעיל פ"ד מ"ד).<b> השכיר נשבע בזמנו ונוטל</b> – במקרה של חילוקי דעות בסוף יום העבודה, השכיר נשבע. מדובר כנראה במקרה שבו אין ספק בעצם השכירות אך יש מחלוקת בהיקף העבודה וטיבה. הפועל נשבע כי הכלל ההלכתי הוא שכל הנשבעים נשבעים ונוטלים<sup class="footnote-marker">29</sup><i class="footnote">ראו פירושנו לשבועות פ"ז מ"א ואילך, ובמבוא למסכת שבועות. </i>. מעבר לכך, בעל הבית בדרך כלל איננו יודע כמה זמן עבד הפועל ומה בדיוק עשה.
<b>עיבר זמנו</b> – עבר על זמנו. הנוסח "עיבר" מצוי בעדי הנוסח הטובים (כי"ק, <b>פ</b>, <b>ל</b>,), אבל בדפוס נפולי ובעדי נוסח בבליים "עבר זמנו". עבר זמנו הוא הסבר נכון, אבל עיבר יש לו משמעות נוספת של קלקול ופגם. אם השכיר לא בא לתבוע את שכרו בזמן הוא לא רק התרשל אלא אף פגע בסדר החברתי התקין. בעל הבית מנוע מלהישבע. מבחינה משפטית הנימוק לכך הוא שכל הנשבעים נוטלים, אבל מבחינה חברתית ומעשית בעל הבית איננו יודע את הפרטים; הוא אומנם משגיח מלמעלה, אבל יש לו פועלים רבים והוא איננו מתמצא בפרטים. כך גם החנווני איננו נאמן והשולחני איננו נאמן כי יש להם עיסוקים רבים ובאופן טבעי הם מכירים את הפרטים פחות טוב מהפועל. מעבר לכך, האמון בפועל ומיעוט האמון בחנווני, במלווה ובמעסיק הם כולם חלק ממגמת האפליה המתקנת ("צדק מתקן").
אם עבר הזמן והפועל לא תבע את כספו מעמדו נחות יותר, שכן בדרך כלל הפועל תובע את שכרו בו ביום, כך הסדר החברתי, והפועל גם הפר אותו וגם פגע באמינותו (בבחינת "מה פתאום נזכרת?").
<b>אינו נשבע ונוטל –</b> אם השכיר בא לאחר זמן, פגע באמינותו. השכיר אינו יכול לתבוע את שכרו מסתם אדם ולומר לו "בעבר שכרתני ולא שילמת". רק שכיר שברור שנשכר ובא בסוף יום העבודה יכול לקבל את שכרו לאחר שבועה כזאת.
עד כאן הצד המשפטי, אך להלכה גם נימוקים חברתיים, או לפחות תוצאות חברתיות. מצד אחד ההסדר החברתי כולל את אותו מעמד המבטא את הבדלי המעמדות בין המשתתפים השונים ב"משחק" החברתי. הפועל נדרש למלא את "תפקידו" במחזה של החיים. בבוקר הפועל אמור להתייצב בשוק הפועלים, ובערב לבוא לבעל הבית, לבקש את שכרו ולקבלו, ואולי גם תוספת שבח או "טיפ" כספי (בלשון ימינו). כל זה איננו מונע, מבחינת ההלכה, מהפועל לתבוע את שכרו בבית דין. במקביל אם מתעוררים חילוקי דעות בין השכיר לבעל הבית, הפועל איננו נרמס ויש לו זכות להתלונן בבית הדין על בעל הבית ולזכות בצדק. לפי ההלכה המאוחרת (התנאית המאוחרת) השבועה היא רק בבית דין, כלומר חילוקי הדעות בין הפועל לבעל הבית הגיעו לפני בית הדין ושם שניהם שווי מעמד, ובפועל לשכיר עמדת כוח גדולה יותר מזו של בעל הבית (הוא זה שנשבע ונוטל).
בהלכה הקדומה השבועה הייתה מעמד פרטי בין אדם לחברו, לא בנוכחות בית הדין<sup class="footnote-marker">30</sup><i class="footnote">ראו המבוא למסכת שבועות.</i>, וניתן לתאר מצב של ויכוח בין בעל הבית ובין הפועל. למרות הבדלי המעמד בעל הבית איננו יכול להתעלם מדרישת הפועל, ואם הפועל נשבע (מיוזמתו של אחד הצדדים) בעל הבית חייב לשלם מיד. <b>אם יש עדים שתבעו</b> – העדים מעידים שהשכיר תבע בזמן, <b>הרי זה</b> – השכיר,<b> נשבע ונוטל</b> – זו הלכה מעניינת מבחינה חברתית. העדים אינם מעידים על העבודה עצמה. בדרך כלל העבודה התנהלה בשדה המרוחקואיש איננו יודע מה נעשה בו, אבל התביעה נעשתה בעיר בפומבי, והעדים מעידים רק על התביעה שנעשתה בזמן.
<b>גר תושב יש בו משם ביומו תתן שכרו</b> – המצווה לשלם בזמן חלה על תשלום לגר תושב. זו הרחבה לרישא של המשנה המדברת ב"שכר אדם", אם כן כל המשפט באמצע המשנה, מ"אמתי בזמן שתבעו" עד "הרי זה נשבע ונוטל", הוחדר לאמצע המשנה, והוא תוספת לגוף המשנה. גוף המשנה הוא: <u>"אחד שכ[י]ר האדם [ו]אחד שכר הבהמה ואחד שכר הכלים, יש בו משם 'ביומו תתן שכרו' ויש בו משם 'לא תלין פעולת שכיר אתך עד בקר'. גר תושב יש בו משם 'ביומו תתן שכרו' ואין בו משם 'לא תלין פעולת שכיר אתך עד בקר' ".</u> הפִסקה מ"אמתי" היא תוספת לגוף המשנה<sup class="footnote-marker">31</sup><i class="footnote">קארל, הערות.</i>. בתוספתא המקבילה: "אחד שכר אדם ואחד שכר בהמה ואחד שכר כלים עובר משום שמות הללו. רבי יוסי ברבי יהודה אומר שכר אדם עובר משום שמות הללו, שכר בהמה ושכר כלים עובר משום בל תעשֹק, [גר ותושב עובר משום בל תעשֹק] ומשום ביומו תתן שכרו" (פ"י ה"ד). משנתנו איננה כדברי רבי יוסי בר יהודה.
<b>ואין בו משם לא תלין פעולת שכיר אתך עד בקר</b> – אבל אין איסור על הלנת שכר. גר תושב הוא מונח מקראי שחכמים פירשו אותו כנוכרי, תושב ארץ ישראל הנכנע לרשויות היהודיות אך איננו יהודי. בפועל בימי חכמים לא היה שלטון ישראלי, וגם לא היה מעמד ממשי של גר תושב. הנוכרי כונה "נכרי" או "גוי" והוא היה הזר והעוין, ובדרך כלל גם האמיד והחזק מבחינה חברתית, שאין חייבים כלפיו במצוות החסד כגון איסור ריבית<sup class="footnote-marker">32</sup><i class="footnote">לעיל פ"ה מ"ו ובבא קמא פ"ד מ"ג.</i>. לפנינו חלוקה חשובה שבה גר תושב חייבים כלפיו במצוות עשה, אך לא בלאו. זו כמובן הבחנה משפטית ללא שיקולים חברתיים. הרי מבחינה חברתית אין הבדל אם פרט מסוים הוא מצווה אם לאו.
אכן גר תושב איננו מציאות שחכמים נדרשו לה הלכה למעשה, והוא נזכר בדרך כלל רק בהקשר של דיונים התלויים במקרא. בתוספתא יש גם דעה חולקת: "גר ותושב עובר משום 'בל תעשֹק'<sup class="footnote-marker">33</sup><i class="footnote">איננו בכתב יד וינה, אבל מצוי בתלמודים. ראו הערת ליברמן בפירוש הארוך, עמ' 298.</i> ומשום 'ביומו תתן שכרו' " (פ"י ה"ד). אם כן אין במקרה כזה לאו של הלנת שכר, אבל יש הלאו הכללי של "לא תעשֹק". ייתכן שמשפט זה הוא חלק מדברי רבי יוסי ברבי יהודה שצוטטו לעיל, ואפשר שבתוספתא הוא דעת כל המשתתפים בה. בפועל אין הבדל מהו הלאו המדויק שמלין השכר עובר עליו, וכל הדיון בגר תושב הוא יותר במישור העקרוני. בתלמוד הבבלי (קיא ע"ב) ההלכה שבמשנה מיוחסת לרבי ישמעאל. כל המקורות שהבאנו מקבלים את ההבחנה בין יהודי לגר תושב, וחלוקים בפרטים. עמדה מנוגדת מצויה במסכת גרים: "ועוברים עליו משום בל תונה ובל תעשֹק ובל תלין פעולת שכיר" (מסכת גרים פ"ג ה"ב). אם כן דינו כישראל לעניין הלנת שכר.
כאמור כל הדיון בגר תושב דורש הסבר שכן זו מציאות בלתי קיימת, ובדרך כלל, בנושאים אחרים, החלוקה היא בין נוכרי ליהודי ואין מצב ביניים. ברוב הנושאים המשפטיים שאלת מעמדו של גר תושב אינה עולה. כך למשל במשנתנו יש דיון על הלוואה בריבית לגר תושב (לעיל פ"ה מ"ד), אך לא במזיק לגר תושב. ברם דיני ההיזק שלו מצויים במדרשי הלכה: היזק לשור של גר תושב (מכילתא דרבי ישמעאל, מסכתא דנזיקין, יב, עמ' 290; מכילתא דרבי שמעון בן יוחאי, כא לה, עמ' 187), והיזק לאדם עצמו (מכילתא דרבי שמעון בן יוחאי, כא יח, עמ' 173). אומנם הדין נזכר אך ללא מקבילות, בניגוד לקטן למשל שדינו מופיע במספר רב של מקבילות לכל הנושאים. כמו כן אין דיון במעמדו לעניין השבת אבדה, עזוב תעזוב עימו, חובת הלוואה ועוד נושאים בדיני ממון שיש בהם היבט מוסרי, ומצוות של בין אדם לחברו.
לדעתנו כל הדיון בגר תושב במשנה הוא לא רק אוטופי אלא דרשני-ספרותי. הפסוק בדברים כד יד אומר: "לֹא תַעֲשֹׁק שָׂכִיר עָנִי וְאֶבְיוֹן מֵאַחֶיךָ אוֹ מִגֵּרְךָ אֲשֶׁר בְּאַרְצְךָ בִּשְׁעָרֶיךָ". כפשוטו אין מדובר בהלנת שכר אלא באי תשלום או בתשלום חלקי, במניעת הטבות וכו'. אבל בויקרא יט יג: "לֹא תַעֲשֹׁק אֶת רֵעֲךָ וְלֹא תִגְזֹל לֹא תָלִין פְּעֻלַּת שָׂכִיר אִתְּךָ עַד בֹּקֶר". כאן מדובר בהלנת שכר, ומודגש "רעך". לפיכך צירפו את "לא תעשֹק" ללאווים של הלנת שכר (לעיל, ראש מי"א). אם כן נשאלת השאלה מיהו "גרך" הנזכר בפסוק בדברים. גר ותושב הוא פתרון ביניים טוב, הוא גם רעך וגם גרך. מעבר לכך, סתם גר במקרא הוא גר תושב, זה פשוטו של מקרא. אבל כידוע בכל מקום שבו דיברה התורה על גר פירשו חכמים שהכוונה לגר של ימיהם (מה שמכונה בספרות חז"ל "גר צדק").
גר תושב
במקורות התנאיים אין כאמור הגדרה, אך ניתן להבין כיצד תיארו הם לעצמם את המעמד. כך למשל במדרש: " 'וינפש בן אמתך', זהו עבד ערל. אתה אומר עבד ערל, או אינו אלא בן ברית? כשהוא אומר (שמות כ ט) 'עבדך ואמתך' הרי בן ברית אמור, הא מה תלמוד לומר 'וינפש בן אמתך'? זה עבד ערל. 'והגר', זה גר תושב; אתה אומר זה גר תושב, או אינו אלא גר צדק? כשהוא אומר 'וגרך אשר בשעריך' הרי גר צדק אמור, הא מה תלמוד לומר 'והגר'? זה גר תושב. הרי הוא בשבת, כישראל ביום טוב. הלוקח עבדים ערלים מן הגוים הרי הן בשבת כישראל בחולו של מועד" (מכילתא דרבי ישמעאל, משפטים, מסכתא דכספא, כ, עמ' 331; בבלי, עא ע"א). אם כן גר תושב חייב במצוות שבת, אך לא ממש כישראל אלא כישראל ביום טוב. אם כן הוא מצטייר כיהודי למחצה.
קביעה זו של המדרש היא דעה אחת, ובמדרש המקביל עוד שתי דעות: "[...אמור] מ[עת]ה גר תושב ועבד תושב עושין מלאכה ב[שבת כישראל בחולו] שלמועד: רבי יוסי אומר: כתוב אחד אומר 'גרך ובהמתך' וכתוב אחד אומר 'וינפש בן אמתך והגר', הנח לו. אמ[ור] [מ]עתה גר תושב עושה מלאכה בשבת כישראל [בחולו שלמועד]. עבד תושב עושה מלאכה בשבת כישראל בחול<sup class="footnote-marker">34</sup><i class="footnote">כך גם בבבלי, כריתות ט ע"א; גיטין מד ע"א.</i>: רבי שמעון אומר, אחד גר תושב ואחד עבד תושב עושין מלאכה בשבת כישראל בחול" (מכילתא דרבי שמעון בן יוחאי, כ י, עמ' 151). אם כן לפי רבי שמעון גר תושב פטור לחלוטין ממצוות שבת, ולפי רבי יוסי ותנא קמא הוא עושה מלאכה כישראל בחול המועד. אם כן ברור שגר תושב איננו חייב בכל המצוות כישראל, אך לפי המכילתא דרבי ישמעאל הוא כמעט כישראל, לפי מכילתא דרבי שמעון בן יוחאי לדעת תנא קמא הוא חייב בפחות מצוות, ולפי רבי שמעון הוא נוכרי ממש<sup class="footnote-marker">35</sup><i class="footnote">המכילתא מיוחסת לרבי שמעון בן יוחאי, אך איננה מעשה ידיו. רבי שמעון מופיע בה כמו גם תנאים אחרים. </i>.
אבל במדרש אחר: " 'איש', פרט לקטן. 'רעהו', פרט לאחרים. 'רעהו', פרט לגר תושב. מוצ&lt;י&gt;א אני את אחרין שאין להן מצות כישראל, ועד אן לא אוציא את הגר תושב שיש לו מצות כישראל? תלמוד לומר 'רעהו', פרט לאחרים" (מכילתא דרבי שמעון בן יוחאי, כב ט, עמ' 204; שם שם, כב יג, עמ' 206). המדובר בדיני החזרת אבדה. החזרת אבדה איננה חלה על אבדת גר תושב, אבל הוא מוגדר כמי שחייב במצוות כישראל. חייב במצוות, אך אין לו זכויות כישראל לעניין אבדה, וכן לעניין נזיקין: "פרט לגר תושב" (מכילתא דרבי שמעון בן יוחאי, כא יח, עמ' 173), וכן לעניין ריבית (ספרי דברים, קיב, וכן שנינו לעיל פ"ה מ"ו)<sup class="footnote-marker">36</sup><i class="footnote">רק בספרי מצויה הדרשה המבוססת על המילה "רעהו"; במשנה ההלכה אינה מנומקת ומשמע שם שגר תושב כנוכרי, אם כי הדבר לא נאמר במפורש. </i>, ואולי גם לעניין "לא תעשֹק" הקשור גם לריבית (בבלי, ערכין ל ע"ב). במקרה זה המדרש משקף מצד אחד את הגדרת גר תושב, אך את זכויותיו (את העדרן) הדרשן לומד מהפסוק המדבר ב"רעהו", וגר תושב איננו רֵע לישראל.
במדרש אחר עולה שגר תושב אוכל נבלות בהיתר, כלומר שאיננו חייב במצווה זו<sup class="footnote-marker">37</sup><i class="footnote">ספרי דברים, קד, עמ' 163; ירו', ערלה פ"ג ה"א, סב ע"ד; פסחים פ"ב ה"א, כח ע"ג.</i>. אִזכור אכילת הנבלות תלוי ישירות בפסוק המתיר לישראל למכור נבלה ל"גר".
אם כן במקורות התנאיים יש עיסוק במעמדו ההלכתי של גר תושב, והוא במעמד ביניים. ברם אין במקורות התנאיים הגדרה או הסבר מיהו "גר תושב"; כיצד סתם נוכרי הופך לגר תושב. הגדרה מפורשת לגר תושב מופיעה רק במקורות אמוראיים.
מיהו גר תושב
אם כן לפנינו שלוש הגדרות, ומעצם המחלוקת ברור שלא היה גוף שהגדיר אנשים כ"גר תושב" או העניק להם תואר זה. הפער בין ההצעות החילופיות גדול – החל מנוכרי המקיים את כל המצוות (חוץ מאחת) ועד נוכרי שאיננו שומר מצוות כלל אך אינו עובד עבודה זרה. אגב כך מובאת במסכת גרים מסורת אחרת בדברי רבי יהודה.
למרות ההגדרות האמוראיות שהבאנו גם אמוראי בבל ממשיכים להתחבט מיהו גר תושב: "תניא, רבי אומר: גר צדק האמור לענין מכירה, וגר תושב האמור לענין רבית, איני יודע מה הוא. גר צדק האמור לענין מכירה, דכתיב 'וכי ימוך אחיך עמך ונמכר לך', ולא לך אלא לגר, שנאמר 'לגר', ולא לגר צדק אלא לגר תושב, שנאמר 'לגר תושב'. 'משפחת גר' זה הנכרי, כשהוא אומר 'או לעקר' זה הנמכר לעבודת כוכבים עצמה" (בבלי, עא ע"א; ערכין ל ע"ב). אם כן גר תושב הנזכר לעניין "וְכִי יָמוּךְ אָחִיךָ וּמָטָה יָדוֹ עִמָּךְ וְהֶחֱזַקְתָּ בּוֹ גֵּר וְתוֹשָׁב וָחַי עִמָּךְ" (ויקרא כה לה) הוא גר תושב, ומעמדו כנוכרי. אבל בסוגיה אחרת: "והאמר רבה בר בר חנה אמר רבי יוחנן: גר תושב שעברו עליו שנים עשר חדש ולא מל הרי הוא כמין שבעובדי כוכבים! התם כגון שקיבל עליו למול ולא מל" (בבלי, עבודה זרה סה ע"א).
אם כן בשלב השאלה ברור שגר תושב הוא מעמד זמני, נוכרי שקיבל עליו למול, ואילו בשלב התשובה מסתבר שגר תושב איננו חייב לקבל עליו מילה, אך רשאי לעשות כן, ואם הצהיר על כך חייב לבצע, או שיחזור להיות נוכרי.
בירושלמי מספר הדיונים המוקדשים לגר תושב קטן בהרבה מאשר בתלמוד הבבלי. ביבמות (פ"ח ה"א, ח ע"ד) יש דיון קצר ובו דעות אחדות:
1. "גר תושב הרי הוא כגוי לכל דבר".
2. "רבי שמואל בר בר חייה בר יהודה בשם רבי חנינה, גר ותושב מגלגלין עמהן שנים עשר חודש, אם חזר בו הרי יפה, ואם לאו הרי הוא כגוי לכל דבר". גר תושב הוא מעמד זמני של העומד להתגייר, ואם לא התגייר הרי הוא כגוי. עמדה זו מצאנו גם בבבלי, כאן קד ע"א.
3. "רבי שמואל בר חייה בר יהודה רבי חנינה בשם רבי, גר תושב צריך לקבל עליו על מנת שיהא אוכל נבילות". אם כן לגר תושב אסור לקיים את כל המצוות, אבל משמע שמקבל עליו את רובן.
4. "אית תניי תני, גר תושב אין מקבלין אותן עד שיקבל את כל המצות שכתובות בתורה".
5. "אית תניי תני, גר תושב אין מקבלין אותו עד שיכפור בעבודה זרה שלו".
6. "רבי בא בשם רבי חייה בר אשי, גר תושב אין מקבלין אותו עד שיכפור בעבודה זרה כגוי".
6א. "אמר רבי זעירא, מדברי כולהון עד שיכפור בעבודה זרה כגוי". האמורא מתכחש לכל הדעות המובאות לעיל ועומד על ההגדרה שיכפור בעבודה זרה. העמדה החמישית מצמצמת דעה זו וקובעת שכבר כשכפר בעבודה זרה <u>שלו</u> הוא גר תושב. כלומר גר תושב עדיין עובד אלילים, אבל כפר באל האישי שייחס לעצמו.
מבחינה הלכתית לגר תושב משמעות בכמה הלכות, את חלקן מנינו לעיל, אבל שאלה זו של מעמדו ההלכתי משנית מבחינת עיוננו<sup class="footnote-marker">38</sup><i class="footnote">"...והוא שווה לישראל בשלשה דברים: בלא תעשֹק, בלא תונה וגולה כישראל (ירו', יבמות פ"ח ה"א, ח ע"ד; משנה, מכות פ"ב מ"ג; ספרי דברים, רעח, עמ' 296), אך אינו מטמא בנגעים כנוכרי (משנה, נגעים פ"ג מ"א).</i>.
במדרש אחר מוצג נעמן ההיסטורי כגר תושב (מדרש איכה זוטא, א כ). נעמן גר בסוריה, לא התגייר אך שמר מצוות אחדות והאמין באלוקי ישראל. זו אפוא המשמעות שהמדרש הזה נותן למונח "גר תושב".
גר ותושב – אוטופיה או מציאות?
האם היה בפועל טיפוס אתני-חברתי כזה של גר תושב? לאור סקירת העמדות השונות בקשר למהותו ומעמדו ההלכתי, ברור שזה לא היה מונח מציאותי. לו היה במציאות טיפוס כזה של גר תושב הייתה לו הגדרה חדה יותר. בפועל הוא נוכרי המקיים חלק מהמצוות, אך לגבי מהותו של חלק זה הדעות שונות זו מזו במידה רבה. יכול להיות שחכמים הכירו נוכרים שהושפעו מדת ישראל, אבל כאשר נקבע טקס ברור של גיור הרי שנוכרי איננו יהודי עד שיעבור גיור, וקיום מצוות בלבד איננו משמעותי.
יתר על כן, "רבי שמעון בן אלעזר אומר: אין גר תושב נוהג אלא בזמן שהיובל נוהג" (בבלי, ערכין כט ע"א). מכיוון שבימי התנאים יובל לא נהג<sup class="footnote-marker">39</sup><i class="footnote">ראו המבוא למסכת ערכין. </i>, הרי שהתנא אומר שלמעשה גם גר תושב איננו מעמד הנוהג במציאות אלא מסגרת משפטית תאורטית. בדוחק אפשר גם שיש לקרוא את המדרש של רבי שמעון בן אלעזר בצורה מצומצמת. הוא מדבר על הפסוק בויקרא המדבר על פדיון עבדים, ושם מדובר בתורה על מכירת ישראלי לגר תושב: "...וּמָטָה יָדוֹ עִמָּךְ וְהֶחֱזַקְתָּ בּוֹ גֵּר וְתוֹשָׁב וָחַי עִמָּךְ" (ויקרא כה לה). דין גר תושב זה הוא רק כשהיובל נוהג ופדיון עבדים נוהג, אבל סתם גר תושב עדיין אפשר שיהיה. פירוש זה אפשרי אך דחוק, ולאור סיכום ההגדרות השונות למהותו של גר תושב ברור למדי שהייתה זו הגדרה תאורטית.
לפי הסבר זה המונח "גר תושב" לא צמח מהמציאות אלא מפסוקי התורה המזכירים את הגר התושב. מעבר לכך, המקרא מדבר על "גר" שאיננו גר הצדק של חז"ל. את הפסוקים עליו הסבו חכמים לטיפוס תאורטי זה של גר תושב. אם כך הרי שגר תושב הוא תיאור אוטופי של חכמים כיצד היו רוצים לראות את מעמדם של הנוכרים תחת שלטון יהודי.
עם כל זאת ייתכן שהמונח "גר תושב" צמח גם מהמציאות. בימי החשמונאים התרחבה ארץ ישראל. היהודים כבשו את הגליל, את חבל אדום, וערים ממישור החוף. במסגרת כיבושים אלו נכנסו תחת כנפי השלטון החשמונאי-יהודי גם לא-יהודים, חלקם צאצאי השבטים היהודיים מתקופת המקרא.
התייהדות האזורים הנכבשים אינה רק פעולה דתית, אלא בראש ובראשונה תהליך של גיבוש זהות לאומית. ההבחנה בין דת ולאום בעולם הקדום הייתה מטושטשת, וברור שלכל עם נוהגים דתיים משלו. על כן "התייהדות" תושבי הגליל, היטורים או האדומים היא בראש ובראשונה הצטרפות אל העם היהודי<sup class="footnote-marker">40</sup><i class="footnote">ראו ספראי, ייהודה של יהודה.</i>.
בתפיסה המסורתית במחקר הלאום נחשב ליסוד טבעי בחיי הציבור המבוסס על היסטוריה ומשקע תרבותי רב שנים. כל מעבר של קבוצה או יחיד מלאום ללאום נתפס אפוא כאירוע טראומטי שיש לתור אחר סיבותיו המיוחדות.
בספרות המודרנית של המחקר הסוציולוגי נבחנה הנחה זו מחדש, ונמצא שהלאומיות היא יסוד מתחדש הנתון לשינויים. הלאומיות אינה נתון טבעי אלא תחושה ציבורית הנתונה לגחמות הזמן ועשויה להשתנות. תרבות משותפת, היסטוריה, שפה ואפילו מסגרת מדינית הן תנאים המאפשרים גיבוש לאום, אך אין הם מבטיחים כי כן יקרה, ואף אינם תנאי בל יעבור לגיבוש האומה. כל אל הם מאפיינים של הלאומיות, אך לא הגדרה שלה. הלאומיות היא תחושה שאנו יחד, ערבים זה זה ומאוחדים, ושכל מי שאיננו בן העם הוא "אחר" ואף עוין. בעם היהודי תחושת היחד, אחדות הגורל והעוינות לנוכרים הייתה מושרשת ומוכרת לכול. הדימוי היהודי ה"קלאסי" של כבשה נגד שבעים זאבים מדגים את תחושת הלאום, הייחוד והנרדפות.
הדוגמה המפורסמת ביותר בספרות המחקר הסוציולוגית היא זו של הברברים במרוקו. כאשר לחמו בני מרוקו על עצמאותם תמכו שבטי הברברים בצרפתים וראו עצמם כעדה נפרדת שאינה חלק מהלאומיות הערבית בכלל, וודאי שלא חלק מהלאום המרוקאי שהיה בשלהי התגבשותו. הברברים שיתפו פעולה בדיכוי בני מרוקו, ואף לחמו בערבים. פחות מעשרים שנה לאחר קבלת עצמאותה של מרוקו כבר ראו הברברים את עצמם כחלק מהאומה המרוקאית<sup class="footnote-marker">41</sup><i class="footnote">גלנר, לאומיות; אנטוני, לאומיות. </i>. תופעה דומה אירעה נגד עינינו בירדן. בשנות השבעים של המאה הקודמת עוד טבחו חייליו של חוסין בפלשתינאים שמרדו בשלטון הבדווים, וראו עצמם כאומה נפרדת מהבדווים. עשרים שנה מאוחר יותר הפלשתינים מזהים עצמם כבני אומת ירדן. המתח הפנימי לא נעלם, אך אין מדובר עוד בשני עמים אלא בעדות שונות בתוך אותו עם.
החשמונאים הכובשים מצאו אזורים מיושבים בדלילות שמזה 500 שנה כבר איבדו כל שלטון לאומי. הדת הרווחת הייתה הדת הארמית הבינלאומית, ותרבות ארמית גלובלית. יתר על כן, ההלניזם תרם תרומה משמעותית לאובדן התרבות המקומית. העילית התרבותית התייוונה והותירה את הציבור הכפרי ללא מנהיגות תרבותית ולאומית. הכפרי הפשוט אולי העריץ את ההלניזם, אך לא יכול היה להשתלב בו בגלל פערי מנטליות ושפה<sup class="footnote-marker">42</sup><i class="footnote">מנדלס, ארץ ישראל; וורמן, נכרים; רגב, חשמונאים.</i>.
גלנר מפקפק בערכה של התרבות העממית ("תרבות הפרא" בלשונו) כמניע לגיבוש לאומי. דומה שבשנים האחרונות גברה ההערכה לתרבות העממית ולעוצמתה, אך עדיין ברור שבציבור מפוזר שתרבותו עממית קל היה לתחושות לאומיות חדשות להיקלט<sup class="footnote-marker">43</sup><i class="footnote">גלנר, לאומיות.</i>.
עם כיבוש כל הגליל וחבל אדום נוצר צורך לצרף את האוכלוסייה הנכבשת לעם היהודי. מעמד גר תושב עשוי היה להיות מצב ביניים רצוי המאפשר להטמיע את האוכלוסייה הנכבשת בתוך העם היהודי בתהליך איטי. המקרה שבו אנו עוסקים הוא של צירוף, במידה רבה מרצון, של אוכלוסיות שלמות לאומה מגובשת (האומה היהודית). יש לכך דוגמאות רבות ומאלפות<sup class="footnote-marker">44</sup><i class="footnote">ראו ספראי, ייהודה של יהודה. </i>.
בתנאים אלו של תקופת החשמונאים ההצטרפות ללאום היהודי הייתה קלה יותר. ניתן להבין מדוע התעוררות הלאומיות היהודית עוררה את התנגדות רוב תושבי הגליל. בשלב זה צידדו תושבי הגליל בשלטון ההלניסטי. ברם ההצלחה היהודית עוררה גאווה לאומית יהודית, וקל להבין מדוע בחרו ציבורים שלמים בגורם החדש והזדהו עם היהודים. התודעה בדבר המוצא הגנטי המשותף של תושבי הגליל עם יהודי ירושלים (לפי המסורת המקראית), כמו גם השפה והעדר תרבות מקומית גבוהה, היו גורמים מאיצים. תושבי הגליל יכולים היו לאמץ את המיתוסים היהודיים המתארים את תולדות הגליל ללא קושי, וזאת ללא קשר לשאלה האם התיאור המקראי הוא גם מיתוס או רק היסטוריה.
הוא הדין ביחס ליטורים או לאדומים<sup class="footnote-marker">45</sup><i class="footnote">האדומים שכנו בשפלת לכיש ובדרום הר חברון, והיטורים בצפון הגולן, בחרמון ואולי גם בגליל העליון, או לפחות בחלקו המזרחי.</i>. לאלו היו מסגרות לאומיות רופפות, ולכן הצטרפותם לאומה היהודית הייתה איטית יותר. לכיבוש צבאי חברו מעט לחץ פוליטי-חברתי ופגיעה בעילית, בתוספת הגירה מסוימת מיהודה. כל אלו הפכו את האזורים הנכבשים ליהודיים תוך שני דורות לכל היותר.
בשלב ראשון פגשו אפוא החשמונאים ציבור עובדי אלילים שהיה בחלקו לפחות בלתי עוין. מן הסתם עובדי אלילים אלו לא הפכו ליהודים בבת אחת, אלא בתהליך שנמשך לפחות שניים-שלושה דורות. אפשר אפוא שבשלב הביניים כונו אלו "גרים תושבים", אוכלוסייה בתהליך התבוללות ובתהליך של הגדרה עצמית משתנית שהסתיים בסופו של דבר בהגדרת העצמית כיהודים, ואולי אף כיהודים צאצאי עשרת השבטים. מינוח זה של "גר תושב" אִפשר לציבור החשמונאי שלא להגלות את התושבים ולא להשמידם, למרות הצו המקראי ליהושע בן נון. באופן כללי ראו החשמונאים עצמם כמבצעי הצו שניתן ליהושע בִּן נון ובני דורו. זו הייתה הרטוריקה שבה השתמשו, גם אם לא האמינו בכך בעמקי ליבם. היחס לתושבי הארץ היה אמור להיות קשה ביותר: "וַיְגָרֶשׁ מִפָּנֶיךָ אוֹיֵב וַיֹּאמֶר הַשְׁמֵד" (דברים לג כז), וכן: "וְשַׁתִּי אֶת גְּבֻלְךָ מִיַּם סוּף וְעַד יָם פְּלִשְׁתִּים וּמִמִּדְבָּר עַד הַנָּהָר כִּי אֶתֵּן בְּיֶדְכֶם אֵת יֹשְׁבֵי הָאָרֶץ וְגֵרַשְׁתָּמוֹ מִפָּנֶיךָ. לֹא תִכְרֹת לָהֶם וְלֵאלֹהֵיהֶם בְּרִית. לֹא יֵשְׁבוּ בְּאַרְצְךָ פֶּן יַחֲטִיאוּ אֹתְךָ לִי כִּי תַעֲבֹד אֶת אֱלֹהֵיהֶם כִּי יִהְיֶה לְךָ לְמוֹקֵשׁ" (שמות כג לא-לג). החשמונאים לא כרתו ברית לאלוהי הגויים, להפך, המקדשים נהרסו, אך התושבים עצמם לא נרדפו, וכך התאפשר תהליך טמיעתם בעם ישראל.
זה רקע היסטורי אפשרי לתופעת ה"גר תושב", אם כי, כאמור, ייתכן גם שמדובר במינוח תאורטי לחלוטין ללא כל רקע היסטורי.

Mishnah 13

<small>עפ”י כתב יד קופמן</small>
<b>המלוה את חבירו לא ימשכנינו אלא בבית</b> [<b>דין</b>]<b> –</b> משכון הוא חפץ שנועד להבטיח את החזרת ההלוואה. במקרה הגרוע הוא משמש כתשלום ישיר להלוואה, כשהמלווה מוכר אותו ישירות לקונה אחר (בדרך כלל בפחות מערכו האמיתי). בתנאים רגילים המלווה ישלם את ההלוואה, והחזקת המשכון היא סנקציה המהווה לחץ על הלווה להשיב את ההלוואה ולפדות את המשכון. לעיתים ניתן המשכון כבר בעת ההלוואה כבטוחה להשבת החוב וכחלק מההסכם המקורי, ולעיתים המשכון נלקח בעת מועד החזרת החוב, כאשר הלווה נמנע מהשבת החוב והמלווה רוצה ללחוץ על הלווה.
בדרך הטבע המשכון הראשון אמור להיות חלק מהסכם ההלוואה והשני הוא בעצם דחייה של התחלת תהליכי גביית החוב, והוא מחווה מצד המלווה שמוותר באופן זמני על אכיפת התשלום. כמובן באופן מעשי גם המלווה מבין שאכיפה היא לעיתים חסרת תועלת, ולכן מסכים לקבל את המשכון.
מבחינתם של חכמים הבעיה המרכזית היא מצד אחד עצם הלחץ שיש בו משום "אִם כֶּסֶף תַּלְוֶה אֶת עַמִּי אֶת הֶעָנִי עִמָּךְ <u>לֹא תִהְיֶה לוֹ כְּנֹשֶׁה</u> לֹא תְשִׂימוּן עָלָיו נֶשֶׁךְ" (שמות כב כד). מבחינה הלכתית הנשך נתפס כריבית, אבל כפשוטו קודם כול הנשך הוא לחץ רב של המלווה על הלווה. זה פן אחד של בעיית המשכון. הבעיה השנייה היא בעיית הריבית. לעיתים קרובות המשכון מהווה דרך ללקיחת ריבית. מקרים כגון אלו נדונו לעיל: "המלוה את חבירו לא ידור בחצירו חינם ולא ישכור ממנו בפחות" (פ"ה מ"ב), וכן "אין מקבלין צאן ברזל מישראל מפני שהיא רבית" (פ"ה מ"ו).
כנגד זה התירה המשנה אפשרויות אחרות שעלולות להתפתח למעין ריבית. תפקיד בית הדין הוא לסדר את הדברים כך שלא יהיה חשש ריבית.
ניסוח המשנה משאיר את השאלה מה היחס בין הסכמת שני הצדדים לבין בית הדין פתוחה: האם בית הדין נדרש גם כאשר שני הצדדים מסכימים ביניהם, או שמא אם הלווה מתנגד לנתינת המשכון המשנה באה למנוע מהמלווה לאכוף על הלווה לספק משכון.
את ההלכה צריך להעריך על רקע המצב הקיים בעולם הרומי. בעולם הרומי הייתה למלווה, ולעשיר בכלל, מעמד עדיף. המלווה היה רשאי לאסור את הלווה שלא עמד בהתחייבותו, "למשכן" או "להרהן" את בני משפחתו, ולכך עדויות מקבילות, כגון "העיד רבי יוסי הכהן ורבי זכריה בן הקצב על תינוקת שהורהנה באשקלון, ורחקוה בני משפחתה, ועדיה מעידים אותה שלא נסתרה..." (משנה, עדיות פ"ח מ"ב). תינוקת זו הורהנה אצל נוכרים, ולכן נחשדה כמי שנטמאה. כך היה המשטר הרומי, ועל רקע זה המשנה מגבילה את זכותו של הלווה<sup class="footnote-marker">46</sup><i class="footnote">למקרים נוספים ראו דן, העיר הביזאנטית, עמ' 190.</i>.
ההלכה במשנה מגינה על הלווה כנגד החוק הכללי. כמובן אם ירצה המלווה יפנה לבית הדין הרומי, ויפקיע משכון כרצונו. הוא אף יכול לבצע זאת ללא סמכות בית הדין הרומי, אך המשנה מרסנת מעט את העשיר ומעמידה אותו בעימות עם החברה היהודית. נמצאנו למדים שהתביעה במשנה מרסנת את המלווה (העשיר), אך גם מאפשרת בסופו של ההליך את החרמת המשכון.
להערכתנו אם שני הצדדים מסכימים על נתינת משכון בית הדין אינו צריך להתערב בנושא. קשה לנו להניח שהסכם בין הצדדים היה מגיע לבית הדין כלל ועיקר; עם זאת, בחברה הרומית הסכם הלוואה היה פומבי ונשמר בארכיון, ויש להניח כי כך היה המצב גם בעדה היהודית. פומביות המעשה הבטיחה בין השאר שהמלווה לא ינהג בעושק, והלחץ החברתי הגביל את שני הצדדים להתנהגות "הוגנת". נוכחות בית הדין מבטיחה את הוגנות ההליך, ולו רק בגלל הלחץ החברתי של החשיפה לעין השמש. מכל מקום בית הדין מתגלה כגורם בעל השפעה בלתי מבוטלת על ענייני המסחר בעיר. חכמים מתארים אותו כ"מגרש" החיוני לביצוע עסקאות, וממילא הוא גם מתערב בתוכנם. קביעת משכון וגבייתו מחייבות בית דין, כשם ששבועה חייבת להתבצע בבית דין. ייתכן שהיה שלב קדום שבו לקיחת המשכון נעשתה באופן פרטי, ואכן המשנה מדברת על כך שהמלווה עצמו לוקח את המשכון, אבל בית הדין קיים ברקע.
<b>ולא יכנס לביתו ויטול את משכונו שנאמר</b> (דברים כד יא)<b> בחוץ תעמוד והאיש וגו'</b> – המלווה מנוע מלהיכנס לבית הלווה. עצם הכניסה של העשיר ובעל הכוח הוא מצב מביך, ואף משפיל. הוא יכול לבחור את המשכון הנראה בעיניו, ואולי אף להפעיל אלימות ברמה זו או אחרת. ההלכה הזאת סותרת את הרישא: הרי נאמר שההפקעה היא מעשה בית דין, וכאן נראה שהמלווה מפקיע אך נדרש לעשות זאת בצורה עדינה יותר ולא באלימות בוטה.
כבר התוספתא עונה על השאלה (מבלי להזכירה) בכך שהיא מפרשת שההלכה עוסקת בשליח בית דין. זו גם הגישה השולטת בתלמודים<sup class="footnote-marker">47</sup><i class="footnote">תוס', פ"י ה"ח; ספרי דברים, רעו, עמ' 295-294; ירו', יב ע"ב; בבלי, קיג ע"א-ע"ב. בתלמוד הבבלי: "אמר שמואל: שליח בית דין, מנתח נתוחי – אין, אבל משכוני – לא". המילים "מנתח נתוחי" הוסברו באחת משתי דרכים: רש"י הסביר שמותר לשליח בית דין להפקיע (לחתוך מהלווה) רכוש הנמצא בשוק, אך לא למשכנו מביתו, והרא"ש הסביר שמותר לשליח בית דין לכפות על הלווה באלימות (חיתוך איברים) אך לא להפקיע ישירות מביתו.</i>. אבל ההסבר קשה: הרי לבית דין זכות להפקיע ממון לפי החלטתו, וקשה לקבל הגבלה כה מהותית על כוחו. הרי ברור שעל הלווה מוטלת חובה להחזיר את חובו, ותביעת המלווה צודקת (לפחות מהפן המשפטי).
לדעתנו יש לקרוא את המשנה אחרת. התורה הסתפקה בהגבלת המלווה שלא ייכנס לבית הלווה; חכמים אימצו את המגמה והעצימו אותה בכך שדרשו שהמלווה לא יוכל להפקיע ממון כלל, אלא ברשות בית דין. אבל הפסוק בתורה עומד על כנו והוסבר בדרך שהוסבר, זה אפוא מדרש המנותק מההלכה שבמשנה. זאת ועוד; הרישא התובעת שגביית המשכון תהיה בבית דין היא דרישה מרחיקת לכת בעולם הרומי. הרי במשפט הרומי הכללי המלווה נהנה מעדיפות חוקית, וזכותו הייתה לכפות כל דבר על הלווה. באופן מעשי מן הסתם לא כולם הקפידו על שמירת ההלכה. אם בית הדין הוא המפקיע את המשכון אין צורך במגבלה של התורה שהמלווה לא יחדור לבית, אלא שהרישא התובעת שבית הדין יהיה אחראי על גביית המשכון לא נשמרה הלכה למעשה והדין הנוכחי הוא בעצם מעין קו הגנה שני של הלווה<sup class="footnote-marker">48</sup><i class="footnote">הסבר זה הוא לדעתנו דברי הבבלי, קיג ע"א: "לעבור עליו בשני לאוין", אבל ההסבר הרווח בתלמוד הוא "בשליח בית דין".</i>.
התוספתא מקצינה עוד יותר את העדפת הלווה: "המלוה את חבירו אינו רשיי למשכנו, ואם משכנו צריך לחזור בו, ועובר על כל שם ושם שיש בו. שלוח בית דין הבא למשכן, הוא עומד מבחוץ והלה מוציא לו את המשכון, שנאמר 'בחוץ תעמד' וגו' " (פ"י ה"ח). אם כן כל נטילת המשכון אסורה, ומשמע שגם בית הדין ראוי שלא יצטרף למהלך זה. אבל אם כבר נקבע משכון שליח בית הדין גובה אותו מבלי להיכנס לבית הלווה, בעדינות, ובהסכמה של הלווה.
כמו כן בבבלי: "תנו רבנן: המלוה את חבירו אינו רשאי למשכנו, ואינו חייב להחזיר לו, ועובר בכל השמות הללו. מאי קאמר? אמר רב ששת, הכי קאמר: המלוה את חבירו אינו רשאי למשכנו, ואם משכנו – חייב להחזיר לו" (קיד ע"ב). הרישא קובעת שאין למשכן, אבל אם המלווה משכן בכוח חפץ אין הוא חייב להחזירו. זה צירוף בלתי אפשרי מבחינה משפטית. אם הגבייה אסורה הרי איננה תקפה, ואכן המשך הסוגיה מתקן את המימרה, ולשיטתנו התיקון הוא משפטי בלבד. ברמה המוסרית אסור למשכן ואם משכן חייב להחזיר, ומבחינה משפטית המשכון תופס. חכמים מבינים שאי אפשר לאכוף את גישתם האוטופית על הציבור. מצב דומה של סתירה בין התביעה המוסרית של חכמים לבין מעשי הציבור ראינו גם בדיני ריבית (לעיל סוף פרק ד).
לכאורה המשפט שאסור למשכן סותר גם את ההמשך ששליח בית הדין ממשכן, ולכאורה גם צריך לתרץ ש"למשכן" משמעו רק להיכנס לבית הלווה ולהפקיע באופן חד-צדדי ובאלימות חפץ כלשהו. לדעתנו אין הדבר כן. התוספתא עוסקת בפן האוטופי: ראוי שלא למשכן כלל, ואם כבר ממשכנים אז רק באופן המתואר (שליח בית דין, בעדינות וכו'). המשנה והתוספתא מערבות אפוא את הפן המוסרי (התאורטי בדרך כלל) עם ההיבט המשפטי. ייאמר עוד שאיננו בטוחים שאפילו הדרישה למתן את הפקעת המשכון עלתה בידי חכמים. מכל מקום, במקורות זכות המשכון מופיעה כמובנת מאליה. כך למשל הבבלי מדגיש שאין למשכן רחיים ורכב (המשך המשנה על בסיס דברים כד ו), מכאן שניתן למשכן חפצים אחרים (קיג ע"א).
<b>היה לו</b> – ללווה,<b> שני כלים</b> – העשויים לשמש כמשכון,<b> נוטל אחד ומחזיר אחד</b> – אין ממשכנים את שני הכלים אלא רק אחד מהם בדרך קבע. לדוגמה,<b> מחזיר את הכר בלילה ואת המחרשה ביום</b> – מכיוון שאדם זקוק לכר בלילה ולמחרשה ביום, טוב וראוי אם המחרשה תהיה המשכון בלילה והכר ביום. מאחורי ההלכה "מסתתר" הרצון להקל על הלווה. ברור שהמלווה מעוניין במצב הפוך, הוא רוצה שהמשכון יכביד על הלווה ככל האפשר. בהלכה זו בולטת מגמתם של חכמים להקל על הלווה. באופן מעשי הלכה כזאת קשה לביצוע והיא אוטופית, הרי המלווה לא יהפוך עצמו לעבד ללווה בכך שיצטרך להחזיר לו כל יום חפץ אחר. הלכה זו סותרת גם את הדעה שנביא להלן שחפץ שהוחזר לא ימושכן שנית. כמו כן מתברר מהמשנה ששליח בית דין או המלווה קובעים את טיב המשכון, ובכך משפט זה סותר את המשפט הקודם שבו בעצם הלווה בחר איזה חפץ לתת. לדעתנו אין כאן סתירה, אלא הלכה עקרונית והלכה מעשית שיש בה נסיגה מהרעיון האוטופי.
העיקרון שאין להפקיע רכוש חיוני יופיע רק בהמשך המשנה. גם כאן התוספתא מקצינה את ההלכה לפי אותה מגמה של הגנת החלש: "1. משכנו בשני כלים אחד שצריך לו ואחד שאין צריך לו, זה שצריך לו נוטלו ומחזירו, וזה שאין צריך לו נוטלו ואין מחזירו. 2. ואם מחזירו, מחזירו עד עולם. ואם מחזירו למה הוא נוטלו? 3. רבי אומר, אומר אני שמא תבוא שמטה ותשמיטנו, או שמא ימות הלה ונמצאו מטלטלין ביד היורשין" (פ"י ה"ט). אם המלווה מחזיר את המשכון (בגלל נחיצותו) אין הוא רשאי לגבות אותו בשנית. למעשה ההפקעה היא כמעט חסרת ערך, על כן רבי שואל מה הטעם בעצם הפקעת המשכון. התשובה האמיתית היא שהפקעת הממון היא באמת מעשה הראוי לגינוי, ואם המלווה ירא שמיים עליו להימנע מכך, ואם הוא מתעלם מרוח חז"ל ומגמתם מן הסתם יתעלם גם ממגמה זאת. רבי כמובן איננו יכול להסתפק בהסבר ריאלי זה, מבחינתו כל פרטי ההלכה הם מעשיים, והוא איננו דן בעבריינים, לפיכך הוא עונה שתי תשובות אפשריות. הראשונה היא שאם תחול שמיטה ולמלווה וללווה אין פרוזבול הלווה פטור מהחזר החוב, לכן המלווה רוצה להחזיק בחפץ של הלווה כבטוחה להחזר החוב. זאת לפי דרישת חז"ל ש"המחזיר חוב בשביעית רוח חכמים נוחה ממנו" (משנה, שביעית פ"י מ"ט). בהלכה זו שבמסכת שביעית נראה כאילו חכמים מגינים על המלווה ודורשים ממנו לא לנצל את זכות השמיטה. ההסבר השני הוא שאם הלווה ימות יתפסו הבנים את המטלטלין ואין גובין חוב ממטלטלין, ואם הלווים לא ישיבו את ההלוואה לא יהיה למלווה כל מנוף נגדם. לכן הוא גובה את המשכון.
שני ההסברים יפים ומסבירים היטב את רצון המלווה, אבל על השאלה למה המלווה גובה משכון קל לענות בפשטות – כדי ללחוץ על הלווה. השאלה הייתה: הרי גביית משכון שאיננו נחוץ ללווה איננה יעילה, ועוד שאם המשכון נחוץ (או שהלווה "ייצור" צורך דחוף במשכון) יוחזר המשכון לנצח, ממילא המשכון בלתי יעיל; על כך אין בדברי רבי תשובה. לדעתנו שוב ברמה האוטופית חכמים מנסים למזער את לקיחת המשכון, אבל הם לא יכלו לעקור את הדבר, והתביעה שבית הדין יבצע את גביית המשכון היא פשרה בין הרצון האוטופי לבין המציאות.
אגב אורחא אנו למדים שההלכה במשנה איננה רק אוטופית אלא משקפת תנאים מציאותיים. לו הייתה ההלכה רק אוטופית-תאורטית לא הייתה המציאות מכרסמת בה. הכרסום בהלכה העקרונית מלמד על לחצי ההווה וההתחשבות בהם.
הירושלמי מנסח את ההלכה במשנה בחן רב: "אמר רבי לא, זימנין דתיפתר ההן קרא 'לא תבוא עליו השמש' – לא תדנח עלוי שמשא, וזימנין דתיפתר לה לא תטמע עלוי שמשא, דכתיב 'השב תשיב לו את העבוט כבוא השמש', עם מעלי שמשא, 'עד בוא השמש תשיבנו לו', עד מטמעי שמשא" (יב ע"ב – אמר רבי אילא: לעיתים יוסבר אותו פסוק "לא תבוא עליו השמש" – לא תזרח עליו השמש [בכלי יום שצריך להחזירו לפני זריחה], ולעיתים יוסבר הפסוק – לא תשקע עליו השמש [בכלי לילה הנחוץ ללילה], שכתוב "השב תשיב לו את העבוט כבוא השמש" [עם הערב שמש], "עד בוא השמש תשיבנו לו", עד זריחת החמה).
בפועל, התביעה של חכמים בלתי אפשרית ואוטופית. הרי לא נצפה שהמלווה יגיע לבית הלווה יום יום לפנות ערב להחזיר לו את העבוט (הכר והכסת) ואחר כך ישכים לאחר הבוקר לגבות אותו חזרה. זו תביעה בלתי אפשרית, והיא כאמור ברמה האוטופית בלבד. דואליות זו בין האוטופיה למציאות עולה גם בבבלי: "אמר רבי מאיר: וכי מאחר שממשכנין – למה מחזירין? למה מחזירין?! רחמנא אמר אהדר! אלא: מאחר שמחזירין – למה חוזרין וממשכנין?" (קיד ע"ב).
<b>ואם מת</b> – הלווה,<b> אינו מחזיר ליורשיו</b> – המלווה איננו חייב להחזיר את המשכון ליורשים, אלא מוכר אותו כהחזר החוב. מן הסתם ליורשים זכות קדימה להשבת החוב וקבלת המשכון, אך אם לא שילמו המלווה רשאי למכור את המשכון או לקחתו לעצמו.<b> רב שמעון בן גמליאל אומר אף לעצמו</b> – ללווה עצמו. רב הוא מן הסתם קיצור של רבן, וכן (רבן) ב-<b>מיל</b>, <b>מפ</b> ועוד. <b>אינו מחזיר</b> – המלווה אינו צריך להשיב את המשכון ללווה,<b> אלא עד שלשים יום ומשלשים יום ולהלן מוכרו בבית דין</b> – המשכון, במקרה זה, נגבה עם פקיעת מועד ההלוואה. הלווה לא השיב את הכסף, והמלווה גבה משכון. אם הלווה החזיר את הכסף תוך (עד) שלושים יום המשכון חוזר, ואם לא – המלווה רשאי לחלוט אותו ולמוכרו. אבל המכירה היא בבית דין. תפקיד בית הדין לדאוג לזכויות הלווה ולכך שהמשכון ישמש רק להחזר החוב ולא מעבר לכך, ואולי תפקידם גם למתן את המלווה, להשיג ללווה אורכה, או סתם לרכך את המלווה ולצפות שיוותר מעט.
<b>אלמנה בין שהיא ענייה ובין שהיא עשירה אין ממשכנין אתה שנאמר</b> (דברים כד יז)<b> לא תחבל בגד אלמנה</b> – בתורה וגם במשנה אלמנה היא הדוגמה לאישה ענייה, אבל לפי המשנה גם אם היא עשירה יש להתחשב בסבלה. בתוספתא ובירושלמי ההלכה שנויה במחלוקת: "אלמנה בין שהיא ענייה בין שהיא עשירה אין רשיי למשכן, שנאמר 'לא תחבול בגד אלמנה' – אחת ענייה ואחת עשירה, דברי רבי יהודה, ורבי שמעון אומר ענייה אין רשיי למשכן, עשירה נוטל ואין מחזיר, שלא יהא הולך ובא אצלה, שלא להשיאה שם רע" (תוס', פ"י ה"י; ירו', יא ע"ד). שני עקרונות עולים מהברייתא. ראשית, אין בהלכה רק התחשבות בחולשתה ובסבלה של האישה אלא גם חשש של פגיעת שם רע בכך שהמלווה ייכנס לבית האישה, ושנית, רבי שמעון חולק על המשנה וברור שלדעתו התורה מרחמת על הענייה. אבל לגבי עשירה הוא מוסיף סייג שאיננו רשאי להחזיר משכון לפנות ערב ולאחר הבוקר, כדי שלא יצא עליה שם רע שעשתה מעשה מכוער. כמובן החשש של שם רע עומד, לדעת רבי שמעון, גם לזכות הענייה, אבל הענייה זוכה להגנה טובה עוד יותר מכוח חולשתה. כך בירושלמי.
הבבלי הופך את הנימוק המגדרי לבסיס ההלכה: "תנו רבנן: אלמנה, בין שהיא ענייה בין שהיא עשירה, אין ממשכנין אותה, דברי רבי יהודה. רבי שמעון אומר, עשירה, ממשכנין אותה, ענייה אין ממשכנין אותה, שאתה חייב להחזיר לה ואתה משיאה שם רע בשכנותיה" (קטו ע"א). הנימוק "שאתה חייב להחזיר לה" חל על ענייה כעשירה, וממילא הוא חוזר לדברי רבי יהודה האוסר כל משכון של אלמנה בגלל השם הרע. זו דרכו של הבבלי לערב את ההיבט של דיני צניעות, אף שמלכתחילה דיני צניעות אינם הגורם המקורי להלכה. גם כאן החומר ההלכתי שבשני התלמודים זהה, אך העורך מֵסב אותו בכל תלמוד למקום אחר. שינוי קל בסדר הדברים הופך את הדעות והופך את המשני למרכזי ואת המרכזי למשני. סוגיית הבבלי כופה את דיני צניעות והופכת את דרישת הצניעות למניע ממוני, ואילו בירושלמי המניע הדתי (צניעות) נותר במקום משני.
<b>החובל את הריחים עובר בלא תעשה</b> – כתוב במפורש "לֹא יַחֲבֹל רֵחַיִם וָרָכֶב כִּי נֶפֶשׁ הוּא חֹבֵל" (דברים כד ו), והנימוק הוא שהרחיים הם צורכי נפש. התורה והמשנה מניחות שלאדם רק זוג רחיים אחד, ואכן אם יש לו יותר מזוג אחד המלווה רשאי למשכן את הרחיים (תוס', פ"י הי"א), ואם הוא זקוק לכל הזוגות חל עליו דין תורה (שם). <b>וחייב משם שני כלים</b> [<b>שנאמר לא יחבל</b>]<b> ריחים ורכב</b> – אומנם אם לקח רחיים לחוד או רכב לחוד כבר השבית את הלווה, אבל עובר על שני לאווים, אחד על כל כלי. יש להניח שחכמים רצו להקצין את האיסור<sup class="footnote-marker">49</sup><i class="footnote">בבבלי, קטז ע"א, מובעת התנגדות לכך, ולדעת התלמוד שם עובר רק על לאו אחד. </i>. <b>ולא ריחים ורכב בלבד אמרו אלא בכל דבר שעושין בו אוכל נפש שנאמר</b> – (שם),<b> כי נפש הוא חובל</b> – נפש הוא חובל הוא נימוק להלכה שבתורה, וכן בתוספתא (פ"י הי"א, ובספרי דברים, רעב, עמ' 292 ועוד).
אם כן חז"ל מתנגדים למשכון, והתנגדותם והסתייגותם באות לידי ביטוי בהלכות הבאות (מהפתרון הדרסטי ביותר למעשי יותר):
אין לקחת משכון;
אם לקח והחזיר אין לקחת את המשכון בשנית;
אין המלווה רשאי להפקיע בכוח, אלא רק דרך בית דין;
גם שליח בין דין איננו נכנס לבית הלווה;
יש להחזיר חפץ נחוץ (זה דין תורה פשוט);
לאלמנה זכויות יתר גם כאישה וגם בגלל חולשתה.
<b>מסקנות</b>
הלכות משכון, כמו גם הלכות שכיר ו(פועל) ובעל הבית, מגלות שילוב של הלכה משפטית עם תפיסה מוסרית. הרקע להן הוא הלווה העני והמלווה העשיר והחזק, כמו גם בעל הבית העשיר והפועל הנזקק.את התפיסה המוסרית של חכמים הגדרנו כמוסרנית ואוטופית, כלומר כתפיסה שבתנאי התקופה לא הייתה אפשרות ליישמה בפועל, בוודאי לא במלואה; כנראה קשה היה ליישמה בכלל, גם לא בשום תקופה אחרת המוכרת לנו. בכל מערכת חוקים יש פרקים אוטופיים, ובוודאי ביצירת בית המדרש שמלכתחילה מחויבת לצדק, לחסד ולרחמים. במקרה זה ראשיתה של התפיסה במקרא, אבל חכמים העצימו אותה מעבר לתחומי הכלכלה.
לעומת זאת במסכת שביעית שהזכרנו (פ"י) ניכרת תפיסה אחרת, משפטית הרבה יותר, המסתייגת משמיטת חובות אף על פי שזו למעשה כתובה בתורה. במקביל להלכות במשנת שביעית יש לזכור גם את המימרה הבבלית "פריעת בעל חוב מצוה" (בבלי, כתובות פו ע"א; ערכין כב ע"א), או "מצוה על היתומים לפרוע חוב אביהן" (כתובות צא ע"ב; בבא בתרא קנז ע"א). בתפיסת הבבלי מצווה משמעה חוב מוסרי, אך לא חובה משפטית<sup class="footnote-marker">50</sup><i class="footnote">ראו פירושנו לסוטה פ"ח מ"ז. במקורות התנאיים כנראה מצווה וחובה אחת הן, אך מימרה זו בבלית ולכן יש לפרשה לפי פרשנות הבבלי. </i>. על כל פנים הלכה זו מציגה תפיסה של שוויון בין הלווה למלווה.
במשנתנו לא רק שללווה זכויות יתר, אלא שיש בה שוויון משפטי בין השניים. למלווה אין זכויות לפעולה חד-צדדית, וכל שביכולתו הוא לפנות לבית הדין. זו אגב גם התפיסה הדמוקרטית בת זמננו, וחסידי הדמוקרטיה, וכן חסידי התביעה ל"שוויון כל אדם בפני החוק", רשאים למצוא עיגון משפטי בפרקנו. כך גם לגבי היחס בין השכיר לבעל הבית (לעיל פרק ז), אם כי בעניין זה ההגנה על השכיר קטנה יותר.
מדוע אם כן משנת שביעית מציגה פן אחר, האם יש כאן מחלוקת? נראה לנו שאין כאן מחלוקת, אלא התפתחות.
נראה שהמחקר הכלכלי של מדיניות ציבורית עשוי לשפוך אור נוסף על הפרשה. בכל מדיניות כלכלית של התערבות בחוקי השוק מתברר שהמחוקק יכול לחוקק חוקים בעלי אופי של התערבות. המחוקק עושה זאת במטרה לתקן תיקון נקודתי את כשל השוק. לפעמים החוק גם מצליח לאכוף את מימושם המלא של התיקונים. אבל התוצאות של החקיקה מחטיאות לעיתים קרובות את מטרתן, שכן מתפתח כשל שוק במקום אחר. כך למשל הגנת יתר על קביעות התפתחה במדינת ישראל בת זמננו לריבוי התופעה של פועלי קבלן, ולמעביד כדאי לשלם לקבלן משנה על תיווך, כסף שהוא בעצם בזבוז, ולא להסתכן בתשלום זכויות סוציאליות לפועל.
כך גם תמיכת יתר בלווה. חוקת הפרוזבול מבטאת כשל שוק כזה: "נמנעו העם מלהלוות" (משנה, שביעית פ"י מ"ג). ההלוואה מובילה לעיוותים רבים, אך מניעת הלוואות חמורה לעיתים יותר. בסופו של דבר מוסד ההלוואה, הריבית והמשכון הקשורים בו הוא כנראה תשתית נרחבת לשחיתות מוסרית (בשם המשפט ובשם העיקרון ש"פריעת בעל חוב מצוה"), אבל היא כנראה הכרחית כי חברה ללא הלוואות היא כנראה בעייתית לא פחות. על כן אנו רואים כיצד חכמים אינם מצליחים לאכוף מדיניות של העדר ריבית.
חכמים היו רוצים לבטל את מוסד המשכון, אבל לכל היותר הצליחו לעדן אותו, ועדיין אנו נזקקים להוכחה שההחלטה לגבות משכון בבית דין בלבד הצליחה, ושררה בציבור. אם אכן היא הצליחה זו הצלחה כבירה למעמד החכמים, וחיזוק רב לעוצמתו של בית הדין. איננו יודעים אם הצליחה בפועל, אבל ברור שהעלאתה מעידה על העדר הצלחה מלאה בתביעה למנוע גביית משכון באופן כללי.
מכל מקום, משנת שביעית מלמדת על הצורך במוסד ההלוואה, ואילו בפרק זה עולה באופן חזק יותר המרכיב האוטופי, אך גם העדויות לאי-היכולת לממש את המדיניות האוטופית.
עוד אנו לומדים שבתחום זה של הלוואות נוסדו הלכות חז"ל על שילוב של מדיניות מתקנת (צדק מתקן), מגמות רעיוניות, והמצב הריאלי בשוק. כוחות השוק ועוצמתה של העילית הכלכלית הגבילו את יכולתם של חכמים לעצב את הנורמות הציבוריות. חכמים נאבקו במציאות והתפשרו עימה, ובמקרה זה ההלכות מבטאות אומנם תקוות אוטופיות של חכמים (דרישות מוסריות), אך גם מפגש בין התביעות המוסריות והמציאות.

Chapter 10



Mishnah 1

פרק י במסכת שייך למעשה למסכת בבא בתרא ולדיני שותפות הנידונים בה. בכך מתחילה חטיבה חדשה. ויס מכנה את קבוצת הפרקים הזאת, המסתיימת בסוף פרק ג, "מסכת בעלות", ועיסוקה במקרים של בעלות חלקית, כלומר הגבלות על בעל נחלה בהפעלת שדהו כדי למנוע פגיעה בשכנים<sup class="footnote-marker">1</sup><i class="footnote">ויס, רבי יוסי.</i>. לדעתנו שונים הם פני הדברים. המשנה איננה מתמקדת בנושא הבעלות ומגבלותיה אלא ביחסי שכנים; עצם עובדת השכנות יוצרת צורך בהסדרים הדדיים. ההבדל בין הניסוח המוצע לבין זה שהציע ויס הוא בהבנת המרכיב העיקרי של ההלכות. ויס, במידה מסוימת בעקבות הבבלי, מגיש את הפן המשפטי, ואנו מציעים שהמפתח העיקרי הוא ההסכמות המקובלות. לעיתים הן מנוסחות כ"תנאי יהושע" או כ"תנאי בית דין", כפי שהדגשנו במבוא ובמסכת בבא קמא פרק ג. כדוגמה להבדלים בין שתי הגישות (החברתית והמשפטית) תשמש עבורנו המשנה בבבא בתרא פ"ב מי"א.
שלוש המשניות הראשונות נפתחות במינוח "הבית והעליה", ובהמשך דיני שותפות בבתים; משנה ד איננה נפתחת באותו סגנון, אבל חלקה הראשון מקביל בתוכנו למשנה ב בפרק הקודם. משנה זו וראשיתה של משנה ה חוצצות שם באמצע הפרק בין דיני שותפות להמשך דיני שותפות (סוף בבא מציעא – תחילת בבא בתרא). זאת משום שהדין במשנה ד דומה למשנה ג וקשור בעזרת המינוח "וכן".
<small>עפ”י כתב יד קופמן</small>
<b>הבית והעליה של שנים שנפלו</b> – העלייה היא קומה שנייה. זו רווחה באזורי המגורים, אם כי קשה להכריע באיזה אחוז משטחי המגורים הייתה קומה שנייה, שכן בבית הנחפר מתגלה בדרך כלל רק הקומה הראשונה, ורק לעיתים רחוקות מתגלים השרידים לקומה שנייה. דוגמה לכך הוא בית F במירון, שם נמצאו שרידי גרם המדרגות לקומה ב (איור 30), ברם עדיין שחזור שטח הקומה השניה משוער בלבד. הנחת המשנה היא שבעל הבית איננו בעל העלייה, והם נחשבים לשותפים. <b>שניהם חולקים בעצים ובאבנים ובעפר</b> – שרידי הבית הם רכוש משותף, אלא אם כן ניתן להבחין אילו אבנים היו בבית ואילו בעלייה (להלן).<b> רואין אלו אבנים ראויות להישתבר</b> – השותפות מתחלקת לפי הסיכוי של האבנים להישבר; סביר שאבנים שנפלו מגובה רב יותר נשברות יותר, ולכן בעל העלייה אמור לקבל כמות רבה יותר של אבנים שבורות. להערכתנו קביעה זו עומדת בניגוד למשפט הראשון. בפועל אי אפשר לקבוע מה אחוז השבירה של אבני עלייה לעומת אבני הקומה הראשונה. על כן "שותפות" של חצי-חצי היא חלוקה כללית, שכן אי אפשר לברר את הפרטים, ואילו המשפט המתחשב בסיכויי השבירה נכון יותר מבחינה משפטית, אך תאורטי<sup class="footnote-marker">2</sup><i class="footnote">הירושלמי (יב ע"ג) נותן שני כללים לזיהוי סיכויי השבירה, ואין אלו אלא דוגמאות תאורטיות.</i>.
המשנה גם מניחה שמספר האבנים בבית ובעלייה שווה ולשניהם אותו גובה; גם זו הנחה שרירותית ובאה רק לפשט את הדוגמה הנידונה, ואכן התוספתא מעשית יותר: "הבית והעליה של שנים שנפלו, שניהן חולקין בעצים ובאבנים ובעפר. במה דברים אמורים בזמן שהיו שניהן שוים, אבל אם היה אחד גדול ואחד קטן, זה נוטל לפי שלו וזה נוטל לפי שלו, ורואין את העליונות כאילו הן ראויות לישתבר" (פי"א ה"א). המונח "במה דברים אמורים" מופיע לעיתים כהסבר ולעיתים כמחלוקת<sup class="footnote-marker">3</sup><i class="footnote">ראו למשל פירושנו לכלאים פ"ב מ"ב.</i>. גם במקרה שלנו ייתכן שלפנינו מחלוקת, והמשנה כמו גם הרישא בתוספתא דוגלות בחלוקה שווה בגלל הקושי לברר מה בדיוק היו הפרשי הגבהים בין הבית לעלייה. זאת ועוד, בעל העלייה היה לו חלק מסוים בבית, שהרי אחרת לא היה בעל הבית מסכים לבניית העלייה. אך עשרות רבות של שנים לאחר שהעלייה ניצבת על הבית קשה לברר מה היו היחסים המקוריים בין שני הצדדים, ולכן המשנה מציעה חלוקה שווה שאיננה נכנסת לפרטים.
אבל גם ייתכן שאין כאן מחלוקת, ואם הבית והעלייה היו שונים בגודלם או בגובהם מחלקים את האבנים בהתאם, ומשנתנו מדברת על מקרה שהיו שניהם שווים.
<b>היה אחד מהן מכיר מקצת אבניו</b> – כגון שהיה על חלק מהאבנים סימן מיוחד,<b> נוטל</b>[<b>י</b>]<b>ן ועולות לו מן החשבון</b> – נטילת אבנים מיוחדות אינה מזכה אותו בתוספת אבנים, על כן גם הדחף להתווכח ולטעון "אני מכיר אבן זו" מועט, שכן בסך הכול יקבל חצי מהאבנים ולא יותר.
הבית והעלייה של שני שותפים הם חלק מתופעת החצר המשותפת. ספרות חז"ל מדברת על חצר השייכת לשותפים שונים<sup class="footnote-marker">4</sup><i class="footnote">ראו משנה, בבא בתרא פ"א מ"א ובמבוא למסכת שם.</i>, ומן הסתם זו הייתה תמונת המצב בימיהם. ברם סביר גם להניח שראשיתה של התופעה בבית חצר השייך למשפחה מורחבת, אלא שברבות הדורות התפצלה המשפחה והפכה לקבוצת משפחות נפרדות שמתגוררת בחצר אחת<sup class="footnote-marker">5</sup><i class="footnote">עמד על כך בעל אור זרוע לבבא מציעא סימן שעט. בדרך פירושנו נסמכנו על הנחה זו והילכנו בעקבות פירוש הרשב"א לסוגיה (בבא בתרא סג ע"א): "...אלמא כל שותפין: לזה בית ולזה עלייה, בית משועבד לעלייה. שאם נפלה חוזר ובונה אותה. ולא עוד אלא שמכריח לבעל הבית לבנות ביתו, כדי שיבנה הוא עלייתו על גביו. והעמידה הרב ז"ל לההיא באחין או בשותפין שחלקו, דמסתמא על מנת כן חלקו. דכמו שיש לזה בית לעולם, כך תהיה לזה עלייה לעולם, וסתמן כפירושן, אי נמי בלוקח ומוכר ובשהתנו בפירוש, זהו תורף פירושו של הרב ז"ל".</i>. עסקות מסחריות שנעשו בעבר של מכירה וקנייה גם הן שיבשו את הזיקה של המשפחה המורחבת בחצר. חלוקת המרחבים בחצר המשותפת דינמית; משפחות גדלות וקטנות, נחלקות, מתפצלות ומתאחדות. על רקע זה נבין שהבית והעלייה היו פעם, מן הסתם, נחלתה של משפחה אחת, והיחידה התפצלה מסיבות שונות, כגון חלוקה בין אחים, מכירת חלק מהיחידה, חזרת הבת לבית אביה לאחר התאלמנות או גירושין וכן הלאה. במצב הנוכחי שבו המשנה דנה תושבי הבית והעלייה שותפים מלאים, ואי אפשר לשחזר מה היו היחסים בין הבעלים השונים בעבר (רשב"א).

Mishnah 2

<small>עפ”י כתב יד קופמן</small>
<b>הבית והעליה של שנים</b> – הבסיס העובדתי הוא המקרה שבמשנה הקודמת. לבית בעל אחד ולעלייה (הקומה השנייה) בעלים אחרים,<b> ניפחתה העליה</b> – העלייה נפגעה בגלל התמוטטות חלקית של ה"בית", אבל הקומה התחתונה (הבית) ניתן לשימוש, <b>ואין בעל הבית רוצה לתקן</b> – לבעל הבית אין סיבה לתקן את הנזק, הרי הוא ממשיך להשתמש בביתו למרות הפגיעה,<b> הרי בעל העליה יורד למטן עד שיתקן לו את העליה</b> – ההסכם הסמוי בין בעל הבית לבעל העלייה הוא שבעל הבית מאפשר את קיום העלייה, ואם בעל הקומה הראשונה איננו עומד בתנאים עליו להעמיד לבעל העלייה דיור חילופי. המקרה דומה למקרה שבו יבש המעיין של השדה (לעיל פ"ט מ"ב). שם נדרש בעל הבית לספק שדה אחר רק אם החוזה כלל הגדרה מפורשת של החכרת המעיין. כאן המשנה מבינה שזכות בעל העלייה מקובעת אף על פי שאין חוזה כתוב. מצד שני, בעל הקומה התחתונה איננו מחויב להעמיד לרשות שותפו דירה זהה לזו שהייתה לו אלא רק לתקן את ביתו בקומה התחתונה, כדי שבעל העלייה יוכל לתקן את שלו ולהכשירו בשנית למגורים.
איננו חושבים שהמשניות סותרות, אלא שחלוקת הזכויות והאחריות של בעל הבית ובעל העלייה כאילו כתובות במפורש, ונובעות מהסכם שנעשה בעבר ועוגן במשך שנים רבות של חיים משותפים.
<b>רבי יוסה אומר</b> – דברי רבי יוסי אינם קשורים לרישא של המשנה, אינם חולקים עליה, אלא עוסקים בפרט אחד מתוך הדיון במצב הרגיל שבו שניהם מתקנים את הבית ובעל העלייה בונה את עלייתו. <b>התחתון נותן את התיקרא</b> – התקרה היא גג ביתו והיא צורך הבית,<b> והעליון את המעזיבה</b> – בבית בן קומה אחת יש גג שעשוי מעץ ועליו שכבת טיח למניעת חדירת מים. בבית בן שתי קומות התקרה היא ללא טיח, וכך בעל הבית חוסך לעצמו את תשלום הטיוח והוא איננו נדרש להשתתף בדמי המעזיבה שעל תקרת העלייה, אף על פי שגם הוא (בעל הבית התחתון) נהנה ממנה.
בתוספתא עמדה זו מיוחסת לרבי מנחם ברבי יוסי, מראשוני דור רבי: "רבי יוסי אומר, מנחם בני אומר, התחתון נותן את התקרה והעליון נותן את המעזיבה. כגון חנויות הפתוחות לסטיו, שהתחתון נותן את התקרה והעליון נותן את המעזיבה" (פי"א ה"ג).
כאמור, הרשב"א מעמיד את המשנה במקרה שיש הסכם היסטורי בין השותפים, או שמן הסתם יש הסכם היסטורי שנעשה בעת חלוקת החצר. אין זו אוקימתא, אלא הנחת מוצא. בכל חצר קיים סטטוס קוו בין הדיירים על חלוקת השטח המשותף וחלוקת האחריות. ההסכם לא נעשה מעולם, אלא כך התהוו הדברים. חכמים מציעים כאן "צדק מפרש" הבא במקום הסכם ומשמר את הסטטוס קוו. כל המשנה לא רק שידו על התחתונה, אלא כאילו היה כתוב "לא תשנה".
בירושלמי (יב ע"ג) חלוקה דומה המיישמת את דין המשנה: "1. רבי יוסטא בשם ריש לקיש. התחתון נותן תקרה ולווחים, ועליון נותן המעזיבה. 2. באי זו מעזיבה רבי יעקב בר אחא בשם רבי לעזר מעזיבה עבה, רבי אבהו בשם רבי לעזר מעזיבה בינונית. 3. לא אמרו אלא להדיח את הכוסות, ברם אין הוה בעי משזגא מאנין אוף רבי אבהו בשם רבי לעזר מודי במעזיבה עבה. 4. הורי רבי חנינה לאילין ציפוראי שיהו שניהן נותנין את התקרה ואת הלווחין, דאינון זקוקין מיסק חמריהון תמן, ומיסק פיריהון תמן" [משום ששניהם זקוקים להעלות את יינם, ולהעלות את פירותיהם שם (על הגג)]. סעיף 1 הוא הרחבה של המשנה ובו הסבר שהתקרה היא לוחות וקורות. בבבלי (קיז ע"א) הסבר אחר לטיב התקרה ולפיו היא כוללת: "קינים וסנאין, וסטיני. אמר רבי שמעון בן לקיש: לווחים". ריש לקיש הארץ-ישראלי מדבר על תקרה דומה לזו שבירושלמי, ואילו סתם הגמרא הבבלית מדברת על גג מקנים האופייני כנראה לבבל, לצורך פריקת התוצרת. הבתים בנויים במדרון כך שיש לבהמות כניסה לגג.
סעיף 2 דן בטיב המעזיבה שבעל העלייה חייב לבנות (או לממן), ובסעיף 4 דעה חולקת של רבי חנינא החולק על המשנה ואיננו חש כלל לדברי המשנה. לדעתו שניהם נותנים את המעזיבה משום ששניהם משתתפים בניצול הגג לאחסון יין ופירות.
<b>גג הבית</b>
גג הבית הקדום שימש כמרחב פעילות נוסף לתפקוד הבית הצפוף. בדרך כלל היה הגג שטוח ומטויח. כאן אחסנו חפצים ובעיקר פירות, וכאן אף ישבו בימים חמים כשהיה קשה לשאת את חום הבית. משנת מעשרות פ"ג מ"ד מדברת על מי שמניח קנקנים לייבוש. מצב דומה מתואר גם בתוספתא: "היתה לו ערימה של בצלים ושל גרוגרות ושל חרובין בראש גגו, בורר ואוכל, בורר ומניח על השלחן, בורר ומשליך לפני בהמתו. רבי שמעון בן אלעזר אומר אין בהמה אוכלת עריי בחצר. וכולן שהכניסן מן השדה לעיר לא יאכל מהן עריי, לפי שאין סופו להחזיר את המותר" (מעשרות פ"ב הי"ט). הפירות על ראש הגג פטורים ממעשר. כאשר הבעל מוריד פירות מהגג ומכניסם לביתו הם מתחייבים במעשר. אם השולחן בבית הרי שמה שהוריד לביתו חייב במעשר, אבל כל הפירות נשארו עדיין באותו מצב של פטור. אם השולחן על הגג האכילה נחשבת עדיין לאכילת ארעי, שאינה "טובלת" למעשר. כל זאת בתנאי שמקובל שאת העודף מחזירים לערמה שעל ראש הגג. אבל אם היה מקובל שהעודף נותר לשימוש – הייתה בהורדה מהגג הצהרה שפירות אלו מוכנים לאכילה ואזי היה הדבר נחשב לגמר מלאכה הטובל למעשרות.
כמו כן: "נשברה כדו וצלוחיתו ברשות הרבים ובא אחר והוזק בהן, הרי זה חייב, רבי יהודה פוטר, שאין שמירתן עליו. מודה רבי יהודה לחכמים במניח אבנו וצלוחיתו ברשות הרבים ובא אחר והוזק בהן שהוא חייב, ששמירתו עליו. מודים חכמים לרבי יהודה במניח קנקנים לראש הגג לנגבן ונפלו ונשברו ובא אחר והוזק בהן שהוא פטור, מפני שאין שמירתן עליו" (תוס', בבא קמא פ"ב ה"ד). כן העלו עליו פירות כדי לייבשם, או סתם כדי לאחסנם, כגון בדברי רבי חנינא כאן, וכן: "האוכל תאנים מערב יום טוב והותיר והעלן לראש הגג לעשותן גרוגרות" (תוס', ביצה פ"ד ה"א). גם המשנה במנחות (פ"י מ"ד) מדברת על העלאת זיתים לראש הגג כדי לרככם או לייבשם, וכן מקורות רבים אחרים. על ראש הגג ביצעו פעולות מלכלכות, כגון שחיטה: "לעולם שוחטין בין ביום ובין בלילה, בין בספינה ובין בראש הגג" (תוס', חולין פ"א ה"ד, עמ' 500), ואפילו ישבו על הגג לקרוא בנחת (משנה, עירובין פ"י מ"ג).
סדרת הלכות אחרת עוסקת במעלה פירות על הגג ונרטבו במים, האם המים הם לרצונו (ב"כי יותן"), כגון "המעלה פירותיו לגג מפני הכנימה וירד עליהם טל" (משנה, מכשירין פ"ו מ"א), או "המעלה את האגודות ואת הקציעות ואת השום לגג בשביל שימתינו אינן בכי יתן" (שם מ"ב), וכן: "היו זיתיו נתונים בגג" (שם פ"ג מ"ו) – הזיתים על הגג כדי שיתרככו, ובעיקר משום שהעבודה בבית הבד איטית יותר מהמסיק ולא תמיד אפשר היה למסוק בו ביום. יתר על כן, לעיתים הזיתים עדיין בוסריים מדי ומשלימים את ההבשלה בערמות. תהליך זה של השלמת ההבשלה מופיע גם במשנת מנחות (פ"ח מ"ד), וכן: "1. המעלה האגודות לגג בשביל שימתינו להיות אוגד בהן הרי זה בכי יותן. 2. רבי יהודה אומר אינו בכי יותן. 3. המעלה לגג ללותתן בטל ובגשמים הרי זה בכי יותן. 4. העלן מפני הכנימה וירדו עליהן גשמים, אם צמח בכי יותן, 4א. ורבי יהודה אומר אי אפשר שלא לצמח<sup class="footnote-marker">6</sup><i class="footnote">ראו לעיל פ"ג מ"ז, וזו שיטת רבי יהודה. </i>, אלא עודהו טל וגשמים עליהן, חישב עליהן הרי זה בכי יותן, אם לאו אינו בכי יותן" (תוס', מכשירין פ"ג ה"א, עמ' 675). במסגרת הלכות שבת נשאלת שאלה על רקע דומה, האם מותר להעביר את הפירות מהגג לבית: "משילין פירות דרך ארובה ביום טוב אבל לא בשבת" (משנה, ביצה פ"ה מ"א).
עיקר הדיון חסר במשנה. אם העלייה נפלה בגלל פגם בבית, האם בעל הבית צריך להשתתף עם בעל העלייה בשיקום העלייה? ולחילופין אם בעל העלייה נהנה מקיום הבית, האם הוא צריך להשתתף עם בעל הבית בשיקום ביתו? בירושלמי (יב ע"ג) מצוי דיון חלקי בכך, ולדעת הירושלמי יש גם מקרים הפוכים שבניית הבית תלויה בעלייה. זאת כאשר העלייה בנויה על עמודים, וה"בית" הוא למעשה רק סגירת המרחב שבין העמודים. עם זאת אין בירושלמי דיון בשאלה שהעלינו.
בתוספתא יש השלמה של החסר במשנה: "הבית והעליה של שנים, ורצו שניהם שלא<sup class="footnote-marker">7</sup><i class="footnote">כך גם בכתב יד וינה, וצריך להיות "לבנות" ולא "שלא לבנות". ייתכן שהמימרה מוסבת על משנה א: רצו שלא לבנות אלא לחלק את האבנים, תחתון נוטל שני שליש, וראו ההערה הבאה. </i> לבנות, התחתון נותנין שני חלקין והעליון שליש" (פי"א ה"ב; בבלי, קיז ע"א בשם רבי נתן<sup class="footnote-marker">8</sup><i class="footnote">בבבלי, קיז ע"ב, נוסף: "ואחרים אומרים: תחתון נוטל שלשה חלקים, והעליון נוטל רביע". ייתכן שהמימרה מוסבת על משנה א ולכן "נוטל" ולא "משלם", וראו ההערה הקודמת.</i>). האם הכירה המשנה את התוספתא והסתמכה עליה, או שמא התוספתא השלימה את החסר? התחבטנו בבעיה דומה גם במשניות קודמות. על כל פנים משנה א סברה שהחלוקה בין בעל הבית לבעל העלייה היא חצי-חצי, והתוספתא שלנו חולקת על כך. התוספתא בפרק זה בהלכה א מתנסחת כך שלא ברור האם היא סוברת כמשנה, או כהלכה ב בפרק התוספתא. בהלכה ב בתוספתא נקבעה חלוקה של שני שליש – שליש (הבית שני שליש והעלייה שליש). לפי עיקרון זה הבית והעלייה חולקים שווי שטח, ולפי חישוב זה שני הצדדים מממנים את הבנייה המשותפת או את השיפוץ המשותף. זו דעה שונה ממשנה א, והיא מציאותית יותר.

Mishnah 3

<small>עפ”י כתב יד קופמן</small>
<b>הבית והעליה של שנים</b> [<b>שנים</b>]<b> שנפלו</b> – הבית והעלייה התמוטטו, כמו במשנה א,<b> אמר בעל העליה לבעל הבית לבנות והוא אינו רוצה</b> – בעל העלייה רוצה לשקם את ביתו ובעל הבית איננו רוצה לבנות כלל, כמו במשנה ב. משנתנו היא אפוא מקרה ביניים בין משנה א למשנה ב. <b>הרי בעל העליה בונה את הבית ויושב בתוכו</b> – כמו במשנה ב, <b>עד</b> – שבעל הבית,<b> שיתן לו את יצאתיו</b> – יחזיר בעל הבית לבעל העלייה את ההוצאות, ואזי בעל העלייה שקיבל את הוצאות בניין הבית יבנה לעצמו את העלייה באין מפריע. למעשה הדין כמו במשנה הקודמת, שבעל העלייה רשאי לכפות על בעל הבית לבנות את ביתו (את הקומה הראשונה), ואם אין בעל הבית רוצה, בעל העלייה רשאי להפקיע ממנו את הנזק שנגרם לו (לבעל העלייה). ליתר דיוק, בעל הבית רשאי להציע פיצוי כספי, ועד אז הוא אחראי למגורי בעל העלייה.
<b>רבי יהודה</b> – ב-<b>ל</b> רבי יוסי,<b> אומר אף זה</b> – בעל העלייה,<b> דר לתוך שלחבירו צריך להעלות לו שכר</b> – באופן עקרוני בעל העלייה, או כל אדם אחר שדר ברשות חבירו, צריך לשלם שכר, לפיכך רבי יהודה (יוסי) מתנגד להצעת קודמו ומציע הצעה אחרת.<b> אלא בעל העליה בונה את הבית ואת העליה</b> – ברוב עדי הנוסח נוסף "ומקרה את העלייה", כלומר בעל העלייה מסיים את הבנייה, ובעצם הדבר משתמע כבר מנוסח כתב יד קופמן.<b> ויושב בבית עד שיתן לו את יצאותיו</b> – לכאורה ההצעה של רבי יהודה זהה לקודמתה. בפועל בעל העלייה נדרש לבנות גם את העלייה, ואחר כך הוא דר ב"בית" עד שישולמו הוצאותיו. ההבדל בין רבי יהודה לתנא קמא איננו ברור, גם כך וגם כך בעל העלייה מתגורר בבית עד שיקבל החזר הוצאות.
הפרשנים המסורתיים מסבירים שברישא אין לבעל העלייה בית דירה ועל כן הוא נהנה מדירת חברו (בעל הקומה הראשונה), ולכך רבי יהודה מתנגד. ברם לפי רבי יהודה גם העלייה בנויה, ולכן יש לבעל העלייה היכן לגור, וממילא אין כאן מי שנהנה מרכוש חברו. ברם ההסבר קשה: עדיין בעל העלייה נהנה מרכוש חברו גם אם הנאתו אולי פחותה. הטיעון המופיע במפרשים שיש כאן בבחינת "זה נהנה (בעל העלייה) וזה (בעל הבית) אינו חסר", כיוון שבעל הבית לא התכונן כלל לבנות את ביתו ולא הוא מימן את הבנייה, עדיין אינו מספק, שהרי בעל הבית יצטרך בסופו של דבר לשלם, וממילא זה ביתו לכל דבר<sup class="footnote-marker">9</sup><i class="footnote">הרעיון מופיע למשל בתוספות הרא"ש על אתר. </i>.
היבט בעייתי אחר של המשנה הוא שהיא איננה נוקבת בעיקר הדין. צריך היה לכתוב שבעל העלייה כופה על בעל הבית לשקם את ביתו, ולכל היותר יכולה הייתה המשנה להוסיף שאם בעל הבית מתחמק מחובתו אזי רשאי בעל העלייה לבנות את הבית ולהתגורר בתוכו. הפרק הקודם הדגיש את מקום בית הדין בגביית משכון, ואילו כאן תפקיד בית הדין נעלם, כאילו בעל העלייה רשאי לרדת לחצר חברו ולבנותה ללא רשות וללא תיאום. רבנו חננאל, ואחריו ראשונים רבים כגון בעל נמוקי יוסף, הציעו שבעל הבית איננו ולכן הוא בבחינת נעדר, ולכן בית הדין אינם יכולים לכפות עליו את הבנייה. נושא זה נדון בין המפרשים. זה תירוץ בשיטת האוקימתא, ובאופן טבעי קשה לקבלו כפירוש למשנה שאיננה מזכירה תנאי כזה.
מעבר לכך, תירוץ זה של "אוקימתא" בעייתי מבחינה מעשית. לפי איזו תוכנית יבנה את הבית? והאם בעל הבית איננו רשאי לקבוע בעצמו את תוכנית הבית? מההיבט המעשי ברור שמגורים בבית אינם משלמים את הוצאות הבנייה של הבית אלא לאחר שנים רבות של מגורים. ההתגוררות בבית לא נועדה אפוא להוות תשלום, אלא נועדה להוות תמריץ לבעל הבית לסלק את חובו.
ההבחנה שהוצעה בשם נמוקי יוסף, לדבריו על בסיס הירושלמי<sup class="footnote-marker">10</sup><i class="footnote">איננו לפנינו בירושלמי, אבל מופיע להלן במשנה ד. רבנו חננאל מדגיש פרט זה, וראו תוספות יום טוב. </i>, מקרבת את משנתנו לסוגיית היורד לשדה חברו, כלומר מי שנעדר ואדם אחר יורד לנחלתו ומעבד אותה, או משקם אותה. דין זה נדון בתוספתא כתובות פ"ח ה"ג (וכן בבבלי, כאן לח ע"א ועוד). בדרך כלל ההשקעות שהשקיע הן על חשבון ה"יורד" (הפולש), וגם הרווחים עד שבא בעל הבית הם של הפולש (תוס', כתובות פ"ח ה"ט). דין זה רחוק ממשנתנו, שהרי במשנתנו בסופו של דבר ההוצאות על חשבון בעל הבית, ובעל העלייה מקבל את הרווחים עד שבעל הבית יתרצה, ולא עד שיחזור. את דין היורד לשדה חברו נברר בסוף המשנה.
עוד קשה מדוע משנתנו שונה מדין חוב רגיל. הרי בעל הבית חייב כסף לבעל העלייה (דמי בניית הבית), ושנינו לעיל שהמלווה איננו רשאי לדור בבית הלווה ללא תשלום הוגן (פ"ה מ"ב), מחשש ריבית. כיצד זה מה ששם נדחה הופך לדרך המלך ההלכתית, והיכן חשש הריבית? ועוד, מדוע לא מוטל על בית הדין לבצע את ההלכה ששניהם חולקים בשברי האבנים ובחובות הבנייה?
הירושלמי איננו תורם לבירור המשנה, כל שהוא מברר הוא המצב ההפוך, שבעל הבית רוצה לבנות ובעל העלייה אינו רוצה לבנות (יב ע"ג). את השאלות המשפטיות שהעלינו העלו כמובן הראשונים. הרמב"ן למשל מונה את כולן ומוסיף: "ובירושלמי גרסינן שמענו שאין כופין אותו. והתני רבי חייא כופין אותו? נימא לא פליגי, מאן דמר כופין באותו שהוא עומד שם, ומאן דמר אין כופין באותו שאינו עומד שם, ופירשו בו דהכי קשיא ליה אמאי בונה את הבית משלו ויורד ודר למטה עד שיתן לו יציאותיו, יכפהו לבנות, ומוקמי לה למתניתין בשאינו שם, כלומר שהלך לו בעל הבית למדינת הים, ואין אתה יכול לכופו, שאין בית דין יורדין לנכסיו שלא בפניו לבנות בית. אלא אם ירצה ירד ויבנה אותו וידור בו, והא דקתני 'והוא אינו רוצה לבנות' כלומר שלא רצה לבנות והלך לו ואגב שיטפא דרישא תנא הכי" (קטז ע"ב ד"ה ויש שדקדקו)<sup class="footnote-marker">11</sup><i class="footnote">כעין הרמב"ן ברשב"א, בר"ן ובאחרים. </i>.
תירוץ הרמב"ן הוא האוקימתא שהצענו בשם הבבלי. בירושלמי שלנו מצוי הסבר זה לגבי המשנה הבאה, ויש לזכור שבנוסחאותיהם לא שובצו המשניות כלל. הירושלמי מוסב אכן על המשנה הבאה, אך שתי המשניות עיקרון אחד להן. כן שנינו בירושלמי (יב ע"ג): "1. אמר רבי לעזר מעשה בדלית אחת שהיתה מודלה על פרסיקו של חבירו ונפשח הפרסק, ובא מעשה לפני רבי חייה הגדול, ואמר לו צא והעמד לו פרסק. 2. אמר ליה רבי יוחנן ולא מתניתא היא, וכן בית הבד שהוא בנוי בסלע וגינת אחר על גביו ונפחת, שמענו שאין כופין. 3. והתני רבי חייה כופין? 4. נימר ולא פליגי, מאן דמר כופין שהוא שם ומאן דמר אין כופין בשאין עומד שם". אם כן כפשוטם של דברים לפנינו מחלוקת תנאית האם התחתון חייב להעמיד לעליון משענת לעץ שלו, או שצרכיו של עליון אינם משמעותיים והתחתון אינו חייב לעליון דבר. בשני המקרים (גינה מעל מערת בית בד וגפן מודלית על גבי אפרסק) התחתון איננו זקוק לעליון, הוא יכול השתמש בבית הבד או באפרסק באופן שוטף כרצונו, והשני נפגע. במקרה כזה לכאורה השני עשה טובה לעליון, אך אין הוא חייב לו דבר.
לפי הירושלמי (3) אכן משנתנו (משניות ג-ד) חולקת על משנה ב. יתר על כן, גם מי שמצדד במשנה ב אינו מציע את דרך הביצוע שבמשנה ב. שם דובר בכך שבעל העלייה יבנה (ישפץ) את הקומה התחתונה, כסנקציה או כדי לגבות את הוצאותיו, ואילו בברייתא של רבי חייה נאמר בפשטות "כופין אותו". ההבדל הוא בין פתרון הנעשה על ידי בית דין מסודר ובכוח (כופין) ובין פתרון מאולתר של גבייה עצמית.
אם כן, במקורות המשנה ובברייתות בירושלמי שלושה פתרונות, ובכולם ברור שהתחתון חייב לשמר את המצב הקדום, גם כשאין ראיות שהיה בין שני השותפים הסכם מסודר:
א. גבייה עצמית עם סנקציה כזאת או אחרת;
ב. כפייה בבית דין;
ג. אין כופין בבית דין.
הירושלמי מתרץ שההבדל בין שתי הדרכים (כנראה ב ו-ג) תלוי בשאלה אם בעל הבית (התחתון) נמצא. זו נראית אוקימתא קשה, במיוחד כשבמשנה נאמר "אין בעל הבית רוצה לתקן". אם כן הוא נמצא, וברצונו הדבר תלוי. התחתון פשוט מסרב לבצע את הדין, ואיננו נעדר<sup class="footnote-marker">12</sup><i class="footnote">כך שואל הרמב"ן, שלא היסס להקשות על הירושלמי. </i>. אנו מתקשים לקבל את האוקימתא של הירושלמי ראשית משום שאיננה כתובה במפורש, ושנית משום שנושא זה של היורד לשטחי נטושים נדון במקומות אחרים (להלן) וכאן לא נזכר כלל.
על כן עלינו לחזור לדרך הניתוח החברתית-היסטורית. ההלכה היא פשוטה: כופין את התחתון. משניות א-ג משקפות חברה שבה אין בית הדין מצליח לכפות על התחתון בניית בית המיותר מבחינתו. אפשר לראות בכך חולשה של בית הדין, והיעדר יכולת אכיפה. אבל הנושא מורכב יותר. ניתן להרוס מבנה הראוי להריסה, מביאים פועלים והם הורסים, אבל קשה יותר לכפות על בעל הבית לבנות. הוא אומנם צריך לבנות, אבל אינו עושה כן. אם בעל הבית אינו רוצה איש לא יבנה ממקומו. מעבר לכך, לעיתים בעל הבית איננו יכול לבנות. אין לו מימון, או אין בו די עצה ותושייה לבנות. במקרים כאלה המשנה מציעה פתרון מעשי של גביית החוב ודרבון בעל הבית לעשות את שלו.
קיים הבדל עקרוני בין החזר הוצאות ("יתן לו את יציאותיו") לבין הסקנציה של ההפקעה עד שיעשה התחתון את המוטל עליו. אבל שני הפתרונות באים כאשר כוח בית דין איננו מספיק. שתי הדרכים הן הצעות פעולה, ואם יש לעליון פתרון לחץ אחר מותר לו להשתמש בו.
ראוי להדגיש שכל המשניות משתדלות לשמר את השותפות כמות שהיא. אומנם השותפות איננה מעוגנת בחוזה, ואי אפשר לבדוק את תנאיה, אך המצב הקיים קדוש. לבעל הגפן זכות להדלות את גפנו ובעל האפרסק איננו יכול למנוע זאת ממנו, אף על פי שבעלותו על גזע האפרסק מוחלטת. ההסדר הקיים (ה"סטטוס קוו") מקודש. אנו נשוב לעיקרון זה בפירושנו לבבא בתרא פרק ב.
כאמור, קיימת גם הדעה ש"אין כופין". כלומר זכות הפרט גוברת על הסדר הציבורי המקובל. ייתכן שאם יש לעליון ראיות על הסכם שסוכם בעבר הוא יכול לפנות לבית דין, אך זכות ה"סטטוס קוו" אינה עומדת לו. במקרה כזה גם גבייה עצמית נאסרה.
<b>היורד לחורבת חברו</b> 
היורד לחורבתו של חבירו ובנאה שלא ברשות, כשהוא יוצא אומר (היורד" לבעלים) תן לי עציי ואבני, אין שומעין לו. היורד לחורבתו של חבירו ובנאה שלא ברשות, שמין לו וידו על התחתונה, ברשות, שמין לו וידו על העליונה. כיצד ידו על התחתונה, אם השבח יתר על ההוצאה נותן לו ההוצאה, ואם הוצאה יתירה על השבח נותן לו את השבח"<sup class="footnote-marker">13</sup><i class="footnote">תוס', כתובות פ"ח ה"ט-ה"י; בבא קמא פ"י ה"ו-ה"ז; ירו', בבא קמא פ"ט ה"א, ו ע"ד; גיטין, פ"ה ה"ה, מז ע"א; בבלי, קא ע"א; כתובות פ ע"א.</i>.
אם כן, שלוש הלכות נאמרו:
1. היורד אינו רשאי למשוך את השקעתו, משום יישוב ארץ ישראל.
2. זכותו של היורד לקבל מהבעל תשלום, כלומר את הסכום של "שבח" (תוספת ערך של הנכס) או את הוצאותיו, ומכאן:
* אם ירד שלא ברשות – מקבל את הסכום הנמוך.
* אם ירד ברשות – מקבל את הסכום הגבוה.
הבבלי רומז שה"רשות" היא רשותו של בעל הנכס, אך אם כך הוא, והבעל שלח את "היורד", ברור שאין הוא רשאי לסלקו, ומצד שני ברור שאין היורד רשאי למשוך את השקעתו, שהרי עשה זאת בשליחותו של הבעל. יתר על כן, אם ירד אדם לשדה חברו שלא ברשות הוא בחזקת גזלן, והיה מן הראוי שההלכה תבטא את סלידתה מפשע זה. הן מדובר בגזלן המנצל את היעדרו מאונס, או את חולשתו, של הבעלים. על כן נראה שה"רשות" היא רשות בית הדין או הקהילה. מכל האזכורים ברור שמדובר בתופעה מוכרת. מישהו משתלט על רכוש נטוש, ועצם התופעה זוכה לברכת הציבור המעוניין בחידוש חיי היישוב ושגשוגו. בהלכה הראשונה נשמרת זכות הבעלים של בעל הנכס, וההלכה השנייה מעניקה למתנחל פיצוי על הוצאותיו. לעיתים לא חזרו הבעלים, המתנחל זכה והציבור הרוויח יחד עימו, אך אם חזר הבעל זכה שנית בנחלתו, מבלי שהיורד ייפגע יתר על המידה.
לפי החוק הרומי היעדרות בעלים משמעה שהבעלים אינם משלמים את המס הנדרש, וכל הרוצה רשאי להתנחל בשטחים אלו, לשלם את המיסים ולספחם לעצמו. על כן כל בעל בית ששילם מיסים זוכה בכך בבעלות על הנכס הנטוש. מספרות חז"ל מתברר כי התפתחה תופעה של "יורד לחורבת חברו", אנשים שתפסו את האדמות או את הבתים הנטושים וניצלום. המשפט הרומי ראה את התופעה בחיוב, שכן מבחינתו האינטרס הראשוני הוא תשלום המיסים.
נראה שהתופעה הייתה רחבה יותר מן הנרמז במקורות, ונראה גם שההיתר של השלטונות להתנחל בשטח פנוי לא נעדר כוח משיכה. ההלכה ניסתה לשמור על העיקרון שקרקע אינה נגזלת, אך למעשה חל כרסום במדיניות זו. בגלל בעיות הביטחון והמיסוי התפתחה תופעה של שטחים נטושים שנתפסו. מבחינה משפטית אלה שייכים לבעלים הנעדרים, ולכל היותר יש ליורשים עילה לתבוע את ירושתם. מסתבר שהתופעה הגיעה לשיאה אחרי מרד בר כוכבא כשרבים נהרגו, נשבו או ברחו, ונותרו נחלות פנויות רבות. חז"ל מצאו עצמם במלכוד. מחד גיסא בעלותו של היחיד שרירה וקיימת, ברם מאידך גיסא חשוב היה להם גם שהארץ לא תיעזב. על כן לא אסרו חכמים את הדבר, ואף קבעו שהמתנחל זכאי לפיצוי על הוצאותיו<sup class="footnote-marker">14</sup><i class="footnote">ראו בהערה הקודמת.</i>, מצד שני אין המתנחל-הפולש זוכה לבעלות משפטית, ואינו רשאי לקחת את השקעותיו מהנכס: "ביקש ליטול עציו ואבניו, אין שומעין לו". הנימוק לכך הוא, שוב, משום "יישוב" או משום "יישוב ארץ ישראל" (ירו', בבא קמא וגיטין, שם שם).
גם בהלכה זו שיקולי הפיתוח חשובים יותר מזכויות הפרט. עם זאת, עדיפותם מוגבלת. בשם הפיתוח אין הצדקה להפקעת זכויות הבעלות של הבעל הנעדר. יתר על כן, ההלכה מעניקה לפולש "ביטוח" שלא יפסיד את כל השקעתו. בהלכה זו יש איזון בין האינטרסים של שני הצדדים תוך מתן עדיפות לשיקול הציבורי. לעומת זאת החוק הרומי העניק עדיפות מכרעת לאינטרס הפיתוח (גידול במיסים). על כן היורד לשטח נטוש זוכה אחר שנים מספר לבעלות, ואם הנוטש שב לאחר זמן קצר החוק "מבטח" את היורד לשדה הנטוש והבעלים חייב בהחזר הוצאות. בפועל תשלום מיסים על שדה במשך כשלוש שנים מהווה קניין של השדה.

Mishnah 4

<small>עפ”י כתב יד קופמן</small>
<b>וכן בית הבד שהוא בנוי בסלע</b> – לפי התיאור בית הבד בנוי במערה, במדרון הר,<b> וגינת אחר על גביו</b> – גג המערה הוא קרקעית הגינה, או בניין אחר. התמונה שבמשנה אופיינית לאזורי ההר. למעשה יש כאן מבנה של בית ועלייה, אלא שהבית הוא בית בד, והעלייה היא הגינה. <b>וניפחת</b> – מערת בית הבד התמוטטה, ובעל הגינה איבד את גינתו. לעומת זאת בעל המערה יכול להמשיך להפעיל את בית הבד למרות החור שבתקרה, או אפילו אם כל הגג התמוטט ניתן להפעיל את בית הבד כמתקן קטור (בלתי מקורה). <b>הרי בעל הגנה יורד וזורע למטן</b> – בעל בית הבד חייב להעמיד לרשות בעל הגינה קרקע, שכן ההסכם שנעשה בעבר כלל מעין שותפות בין השניים. כאמור הרמב"ן פירש שמדובר בשכירות (בעל המערה השכיר-החכיר את הקרקע לבעל הגינה ולכן ההתחייבות של בעל המערה ברורה). זאת לפי המשנה לעיל (פ"ט מ"ב) שהמחכיר חייב להעמיד לרשות החוכר שדה שווה ערך לשדה שנפגע. ברם לפי ההסבר שהצענו במשנה א חלוקת הזכויות מבוססת על הסכמי עבר בעת שהרכוש חולק אי אז בין שני אחים שחלקו את נחלת אביהם, או בעת שבעל המערה חצב את המערה מתחת לגינה של חברו.על כן אין צורך בהסבר של שכירות, ובעל המערה חייב באופן חוזי להעמיד לבעל הגינה קרקע. התחייבות איננה תלויה בחוזה אלא בכך שזה המצב הקיים, והנוהג הקיים חזק מכל הסכם כתוב. <b>עד שיעשה לבית בדו כיפים</b> – אפשר שבעל בית הבד (בעל המערה) יכין עמודים שיתמכו בגג.
<b>הכותל והאילן שנפלו לרשות הרבים והיזיקו</b> – נפילת האילן בוודאי איננה מיוזמת בעל הבית אלא היא סוג של אונס, ושל דרכו של עולם. בית עלול ליפול, והסיכון ההדדי של כל בעלי הבתים הוא חלק מהסכם החיים בצוותא. דנו בנושא זה בפירושנו לבבא קמא פ"ג מ"א, ושם ראינו גם את הדעה שאפילו אם מותר להשתמש ברשות הרבים הרי שבכל מצב את הנזק צריך לשלם. כנגד זה הופיע הנימוק "שעל מנת כן הנחיל יהושע את הארץ", כלומר יש ויתור הדדי על נזקים מעין אלו, בגלל צורכי הציבור, שהרי כולם בחזקת מזיקים וניזוקים כאחד. סביב משנתנו נימוק זה איננו מופיע. הוא איננו נזכר במפורש, אך לדעתנו כמחלוקת שם תהיה מחלוקת גם כאן.
<b>פטורין מלשלם</b> – כאמור מתוך התפיסה "שעל מנת כן הנחיל יהושע את הארץ". בתוספתא הצמודה למשנה (פי"א ה"ח) נדון גם דין המוציא זבל לרשות הרבים, ולעיל בבבא קמא פ"ג הבאנו דין זה במסגרת ההלכות שם על בניית מפגעים ברשות הרבים, ושם מופיע הנימוק "שעל מנת כן הנחיל יהושע...". זה אפוא הנימוק של המשנה כאן. <b>נתנו לו זמן לסתור את הכותל ולקוץ את האילן</b> – הנהגת הקהילה סימנה את המבנה כמסוכן והקציבה לבעל זמן לקצוץ את האילן, או להרוס את הבית.<b> ונפלו בתוך זמן פטור</b> – שכן עדיין לא הגיע מועד החיוב,<b> לאחר זמן חייב</b> – בעל הבית התמהמה ולכן חייב.
אגב אורחא אנו שומעים שהקהילה מקיימת פיקוח על המבנים ומקפידה על הריסת מבנים ועצים מסוכנים. כמו כן אנו שומעים שהפיקוח לא היה יעיל במאה אחוז, ובעל הבית עיכב את הביצוע. התוספתא מגבילה את ההלכה: "נפל הכותל מחמת הזיעות, מחמת הרוח, מחמת הגשמים: 1. אם בנאו כדרכו פטור, ואם ליו, חייב. 2. נתנו לו זמן ונפל לתוך זמן, פטור, לאחר זמן, חייב. וכמה הוא זמן, אין פחות משלשים יום" (פי"א ה"ז)<b>.</b> ההלכה הראשונהמדגישה שהפטור חל רק על כותל הבנוי "כדרכו", כלומר באופן תקין, שאין התרשלות תורמת בבנייה, וההלכה השנייה מגדירה שזמן בית דין הוא שלושים יום. עדות מפורשת על קשייה של הנהגת העיר לאכוף ביצוע הריסת בתים מופיעה בירושלמי מועד קטן, שם אנו שומעים שהתירו לבעל הבית לסתור ולבנות כותל רעוע בחול המועד כדי לתמרץ אותו לבצע את התיקון, אף על פי שבעצם צריך היה לאסור עבודה זו בחול המועד: "אם היה כותלו גוהה, סותרו ובונהו. ויסתור ולא יבנהו? רבי חנניה בשם רבי יוחנן, התירו סופו מפני תחילתו. שאם אומר את לו שלא יבנה, אף הוא אינו סותרו, ונמצא בא לידי סכנה" (פ"א ה"ד, פ ע"ג). התלמוד מדגיש את הסכנה לבעל הקיר, אבל בסכנה מתחלקים ומשתתפים, כמובן, כל בני העיר.
כפי שהערנו לעיל, במבחן המעשה ביצועה של ההלכה קשה.
אגב דיון זה בירושלמי אנו שומעים שהבעיה של משנתנו היא בעצם אותה בעיה שבפרק ט מ"ב, מצב שבו יבש המעיין או נקצץ האילן, כך גם נהרס ה"בית" (הקומה התחתונה) או התמוטטה מערה. בכל המקרים הללו הדין הוא אותו דין.
בבבל מי שפיקח על הריסת בתים איננה הנהגת העיר אלא החכם, ומסופר על רב הונא שהיה בודק את הבתים לאחר ימי הגשמים ומסייע לנזקקים בתיקון הבית (בבלי, תענית כ ע"א). מעבר זה מהנהגת העיר לחכם אופייני ליהדות בבל, או ליתר דיוק ליהדות בבל שסביב בית המדרש. שם ראש הישיבה היה הנהגה אזרחית, לפחות לקהילה שסביב בית המדרש<sup class="footnote-marker">15</sup><i class="footnote">לכל הפרשה מההיבט של הנהגת הקהילה ראו ספראי, קהילה, עמ' 183-182. </i>.
במשנה ד שני חלקים; הראשון מתקשר למשניות לעיל שבהן מדובר על בית שנפל והעלייה ניזוקה, אלא שבמשנה ד יש דוגמה מציאותית אחרת, אך אותה תפיסה הלכתית. החלק השני עוסק בנושא אחר, וכנראה מה שמקשר את שני החלקים הוא הבעיה לאכוף את ההלכה, ומכאן המחלוקת אם כופין או אין כופין. כפי שראינו, בעיקר בסוף משנה ג, ניסוח המשנה משקף מצב של היעדר כוח כפייה של הקהילה במקרה בעייתי כזה. בעל הבית איננו רוצה לשקם את ביתו, וקשה לאכוף אותו לעשות ברכושו משהו בשביל בעל העלייה.

Mishnah 5

<small>עפ”י כתב יד קופמן</small>
במשנה שני חלקים. הראשון עוסק במקרים שבהם אחד הצדדים חזר בו, והשני בשימוש ברשות הרבים. החלק הראשון מתחיל במקרה של נפילת כותל ובעלות על האבנים, ומתקשר לחצי הראשון של הפרק, ובעיקר למשנה א שגם בה מדובר בבעלות על האבנים. אבל הקשר הוא מילולי וטכני בלבד, ואין כאן קרבת עניינים תוכנית. יתר המקרים עוסקים בהסכמים אחרים. חלק זה קשור לארבע המשניות הקודמות גם בקשר רעיוני רופף. המשניות הראשונות נובעות מהמחויבות להסכמי עבר מעורפלים, וגם במשנה זו מדובר במחויבות להסכם, אבל הסכם אחר לחלוטין, מיידי וקצר זמן. החצי השני של המשנה גם הוא עוסק ברכוש המצוי ברשות אחר, הפעם ברשות הרבים, וברשות השימוש ברשות הרבים. הוא מתקשר למקרה האחרון של החצי השני שכן שניהם עוסקים בזבל (תבן וקש), ושוב לפנינו קשר הבנוי על מילה חוזרת ועיסוק בנושא משפטי אחר. המקרה האחרון בפרק קשור לשימוש ברשות הרבים. שרשור כל החלקים הוא מעשה אומנות כשלעצמו, אך הצירוף אין בו תוכן ואיננו מעניק עומק משמעותי נוסף לטקסט.
<small>עפ”י כתב יד קופמן</small>
<b>מי שהיה כ</b>[<b>ו</b>]<b>תלו סמוך לגינת חבירו ונפל</b> – הכותל של האחד נפל לגינה של האחר. במשנה הקודמת ראינו שנפילת הכותל איננה מחייבת פיצוי על הנזק. <b>אמר לו</b> – בעל הגינה,<b> פנה את אבניך</b> – מהשטח שלי, <b>אמר לו</b> – בעל האבנים,<b> היגיעוך</b> – האבנים שייכות לך, כלומר בעל הקיר שנפל מוותר על רכושו, נותן במתנה את האבנים לבעל הגינה, ובלבד שלא יצטרך לעמול בהוצאתן. <b>אין שומעין לו</b> – על בעל האבנים לפנות את הנזק שגרם, אף שאינו חייב בפיצוי על ההרס שהאבנים גרמו. <b>משקבל עליו</b> – בעל הגינה לפנות את האבנים בעצמו (תמורת גוף האבנים), <b>אמר לו</b> – בעל הכותל,<b> הילך את יצאותיך וא</b>[<b>י</b>]<b>ני אטול את שלי</b> – בעל הכותל חוזר בו, עתה הוא מעדיף לשלם לבעל הגינה את הוצאות פינוי האבנים ולקבל את גוף האבנים,<b> אין שומעין לו</b> – מאחר שבעל הכותל ויתר על האבנים אין הוא יכול לחזור בו, כדין כל מעשה מכר.
<b>ערך אבני הבניין</b>
הלכה זו מצטרפת למשנה הראשונה בכך ששתיהן מדגימות וממחישות את ערך האבנים. האבנים המשמשות בכותל מסותתות מארבעה צדדים לפחות כדי שתתאמנה לאבנים שסביבן, ובדרך כלל הן גם מסותתות מהפאה החמישית הפונה החוצה, ואף בפאה השישית הפונה לפנים החדר. כדי לסתת אבן רגילה שמידותיה 40x30x30 ס"מ צריך לסתת שטח של 0.18 מ"ר. מתוך בדיקות שערכנו זו עבודה של כחצי יום לפחות, ויחד עם החציבה נדרש כמעט יום עבודה שלם. לפיכך אבני בניין היו יקרות. גם אבני שדה לא היו מצרך זול, אך פחות יקרות מאבן מסותתת<sup class="footnote-marker">16</sup><i class="footnote">ספראי וששון, חציבה, עמ' 33-32. לפי חשבון זה לבניית חדר בגודל 5x5 מ' ברום 3 מ' (כך מקובל היה בבית המסורתי הערבי) נדרשות 600 אבנים, כלומר 1,080 ימי עבודה; לכך יש להוסיף עלויות שינוע. בניית חדר מגורים דרשה אפוא השקעת עבודה של 6-5 שנות עבודה לפחות.</i>.
על מחיר האבן אנו שומעים מהמדרש: "אמרו פעם אחת ראה<sup class="footnote-marker">17</sup><i class="footnote">רבי חנינא בן דוסא החסיד והעני.</i> אנשי עירו מעלים עולות ושלמים אמר כולם מעלים שלמים לירושלים ואני איני מעלה כלום מה אעשה, מיד יצא למדברה של עירו בחורבה של עירו, ומצא שם אבן אחת. יצא, וסירקה, וסתתה, וכרכמה. אמר הרי עלי להעלותה לירושלים. בקש לשכור לו פועלים, אמר להם מעלים לי אתם את האבן הזאת לירושלים? אמרו לו תן לנו שכרנו מאה זהובים, ואנו מעלים לך את אבנך לירושלים. אמר להם וכי מנין לי מאה זהובים, או חמשים לתת לכם? ולא מצא לשעה. מיד הלכו להם. מיד זימן לו הקב"ה חמשה מלאכים בדמות בני אדם, אמרו לו רבי תן לנו חמשה סלעים ואנו מעלים אבנך לירושלים, ובלבד שתתן ידך עמנו. ונתן ידו עמהם, ונמצאו עומדין בירושלים. בקש ליתן להם שכרם, ולא מצאן. בא המעשה ללשכת הגזית, אמרו לו דומה רבינו שמן השמים העלו לך את האבן לירושלים. מיד נתן לחכמים אותו השכר שהשכיר עם המלאכים" (שיר השירים רבה, א ד; קהלת רבה, א א). החסיד העני איננו יכול לתרום כסף, אך תורם אבן שסיתת לטובת בניין המקדש. הסיפור גם ממחיש את עלות השינוע של האבנים.
<b>השוכר את הפועל לעשות עמו בתבן ובקש</b> – העבודה בתבן או בקש היא דוגמה בלבד,<b> אמר לו</b> – הפועל, <b>תן לי שכרי</b> – בסוף היום הפועל רוצה את שכרו. המקרה שייך לפ"ט מי"א העוסקת במועד תשלום שכר עבודה.<b> אמר לו</b> – המעסיק, <b>טול מימה שעשיתה בשכרך</b> – בעל הבית המעסיק מציע לשלם בסחורה מתוך מה שהפועל עשה. כנראה הייתה זו דרך תשלום מקובלת, אבל על הפועל להסכים לכך לפני העבודה, <b>אין שומעין לו</b> – יד הפועל על העליונה, ובעל הבית איננו רשאי להמיר את שכרו בשכר אחר, גם אם שווה ערך. זו דוגמה יפה הממחישה שמשק העבודה מבוסס היה על תשלום במזומן ולא על החלפת עבודה בסחורה. <b>משקיבל עליו</b> – הפועל,<b> אמר לו</b> – המעסיק,<b> הילך את שכרך ואני נוטל את שלי</b> – המעסיק רוצה להתחרט, לשלם כסף מזומן ולא סחורה,<b> אין שומעין לו</b> – המעסיק איננו יכול לחזור בו. איננו שומעים שהיה כאן הסכם כתוב, אלא סיכום בעל פה. יש להניח שבמגזר הכפרי עיקר ההסכמים היה בעל פה.
<b>המוציא זבלו לרשות הרבים</b> – נושא זה נדון לעיל בבבא קמא פ"ג מ"ג.<b> המציא מוציא</b> – מותר להוציא זבל לרשות הרבים,<b> והמזבל מזבל</b> – הזבל הפקר, וכל הקודם זכה בו.
העיקרון מוסבר בתוספתא: "מוציא אדם זיבלו וצוברו על פתח ביתו ברשות הרבים, להוציאו לזבלים. ואם לשהותו, הרי זה אסור, ואם בא אחר והוזק בו, הרי זה חייב. רבי יהודה אומר בשעת הוצאת זבלים מוציא אדם זבלו וצוברו על פתח ביתו ברשות הרבים כדי שישוף ברגלי אדן וברגלי בהמה, שלשים יום, שעל מנת כן הנחיל יהושע לישראל את הארץ" (פי"א ה"ח; ירו', יב ע"ג).
שעל מנת כן איננו המשך דברי רבי יהודה, אלא נימוק גם לרישא. בתוספתא שלוש ההגדרות של ארעי – "שעת הוצאת זבלים", "שלשים יום" ו"כדי שישוף ברגלי אדם" – כולן כנגד "לשהותו" שאסור. מהתוספתא כפי שהיא מופיעה ברור שלפנינו מחלוקת. בפירושה הרחבנו בבבא קמא פ"ג מ"ג. אבל הבבלי (קיח ע"א) לא הכיר מחלוקת מפורשת, וניסה להעמיד את המשנה כדעת הכול.
<b>אין שורין טיט ברשות הרבים ולא לובנים ל</b> – המעתיק לא השלים את המילה, וביתר עדי הנוסח <u>לבינים</u> (או בכתיב דומה). מותר להוציא זבל אך לא להשרות טיט במים כי זה נזק גדול, והפיכת רשות הרבים לאזור תעשייה פרטי. לליבון הלבנים נדרש להכין תבנית מתאימה, לתוכה לשפוך את הטיט עם חומרי המלט, ולתת ללבנים להתקשות במשך שעות מספר. זה כבר ניצול מופרז של רשות הרבים, יש בכך קביעות ולא שימוש זמני. <b>גובלין טיט ברשות הרבים</b> – מותר לגבול טיט, כלומר לערבב חול במים, שזו מלאכת ארעי,<b> אבל לא לבינים</b> – להכין לבנים.
בארץ ישראל בנו בדרך כלל באבן. האבן עצמה מצויה בשפע, אך נדרש לחצוב אותה ולסתתה. הלבנה זולה יותר אך גם חלשה יותר, ולפי הממצאים הארכאולוגיים שבידינו מיעטו להשתמש בה, ובדרך כלל היא נזכרת בהקשר של אתרי השרון. כל זה לגבי התקופה הרומית. בתקופות קדומות וכן בכפר הערבי היו הדברים לעיתים שונים, והשימוש בלבנים רחב יותר<sup class="footnote-marker">18</sup><i class="footnote">ראו פירושנו לבבא בתרא פ"א מ"א.</i>.
<b>הבונה ברשות הרבים</b> – בונה קיר ברשותו, אך סמוך לרשות הרבים,<b> המביא אבנים מביא</b> [<b>ו</b>]<b>הבונה בונה</b> – מותר להשתמש ברשות הרבים במהלך העבודה הפרטית, אבל <b>ואם היזיק משלם מה שהיזיק</b> – מותר להשתמש, אך המשתמש נושא באחריות על נזקים, כשם שמותר להניח כד ברשות הרבים אך המניח חייב באחריות על נזקים שיגרום, ואם הזיק אחר את הכד (את האבנים) הוא פטור (לעיל בבא קמא פ"ג מ"א). בירושלמי מובאת ברייתא הדומה בסגנונה לברייתא שציטטנו מהתוספתא לגבי פריקת זבלים: "פורק אדם עפרו בפתח חצירו ברשות הרבים, לשרותו ולהעלותו על גבי דימוס<sup class="footnote-marker">19</sup><i class="footnote">צריך להיות בומוס, כלומר פיגום.</i> מיד, לשהותו אסור. בא אחר והוזק בו חייב. לא יהא גובל בצד זה ובונה בצד זה, אלא במקום שבונהו. פורק אדם אבניו בפתח חצירו ברשות הרבים לפנותן מיד, לשהותן אסור. בא אחר והוזק בהן, חייב" (יב ע"ג). ההלכה זהה אפוא לגבי כל המקרים שבמשנה. בפירושנו לבבא קמא (פ"ג מ"י) עמדנו על גישה דומה: מותר לפרט להשתמש ברשות הרבים, ברמה המקובלת בזמנו. אומנם אין זו רשות הפרט, אך יש מעין הסכם הדדי של תושבי העיר על שימוש מסוים ברשות הרבים. עם זאת, העובדה שאין פשיעה בשימוש איננה נחשבת כעילה לפטור מתשלומי נזק. השימוש לגיטימי, אך הבעלים חייב על נזקים שנגרמים עקב מעשהו המותר. מכאן גם הסקנו, במבוא למסכת בבא קמא, שחיוב המזיק איננו מותנה בפשיעה. יש גם שימוש מותר הנחשב להיזק, וחייבים עליו.
<b>רבן שמעון בן גמליאל אומר אף מתקין הוא את מלאכתו לפני שלשים יום</b> – במשך שלושים יום יש לו זכות שימוש מהותית יותר ברשות הרבים.
הרקע הרעיוני נדון בפירושנו לבבא קמא פ"ג מ"א ומ"ד. ראינו כי יש בנושא שתי גישות, האחת בחנה את הנושא מבחינה משפטית טהורה. רשות הרבים איננה רשותו של פרט זה או אחר, וממילא אסור להניח בה חפצים של יחיד; האחרת בחנה את הנושא בצורה חברתית יותר, וכביכול היה תנאי קדום המאפשר להשתמש שימוש ארעי ברשות הרבים, שימוש הפתוח לכולם. המחלוקת עסקה בשאלה העקרונית האם מותר להשתמש ברשות הרבים. התוצאות המשפטיות (הנפקות הלכה למעשה) השתנו בהתאם לזכות השימוש ברשות הרבים. במשנתנו הגדרה ברורה יותר של המינוח "רשות ארעי" (שלושים יום), ואיסור ברור יותר על שימוש תעשייתי ומתמיד ברשות הרבים. בניגוד לכך, ברור שבעלי חנויות רשאים להציג סחורתם ברשות הרבים (ראו פירושנו לבבא קמא פ"ב מ"ב והמקבילות שהבאנו שם).

Mishnah 6

<small>עפ”י כתב יד קופמן</small>
<b>שתי גנות זו על גבי זו והירק בנתיים</b> – הרקע למשנה הוא תרבות הטרסות (מדרגות ההרים). שתי גינות בשני מפלסים שונים וקיר טרסה מפריד ביניהן. בקיר גדל מעט ירק. בין הבעלים של שתי הגינות חוזה קדום, בלתי ערוך ובלתי מנוסח, של שיתוף פעולה. אדמה ומים נגרפים מהמדרגה העליונה לתחתונה; אם בעל המדרגה העליונה יתרשל באחזקת המדרגה שלו אדמה תיסחף למדרגה התחתונה ומי הגשמים יקלחו בעוז ויזיקו, ואם בעל הגינה התחתונה יתרשל ויאפשר, למשל, לעץ לחתור תחת קיר המדרגה, הקיר המפריד יתמוטט והגינה של העליון תכורסם, וברבות הימים תתפורר לחלוטין. זה הקשר למשניות שבראשית הפרק. בכל המשניות מדובר באותו הסכם בלתי מנוסח בין שני שותפים. זאת ועוד, גם במשנתנו יש עליון ותחתון כמו בבית ועלייה, ובכלל משניות א-ד. למעשה משנה ה חריגה בפרק בכך שאין בה עליון ותחתון, אך יש בה שותפים ברמה אחרת.
המדרגה ההררית בארץ ישראל היא בדרך כלל מאונכת לחלוטין (קיר רגיל), בנויה אבני שדה, ולכל היותר מאפשרת גידול מעט ירק, בעל חשיבות משנית, בין סדקי האבנים. אלו הן הפרעות: "אלו הן הסככות אילן שהוא מיסך על הארץ, והפרעות היוצאות מן הגדר" (משנה, אהלות פ"ח מ"ב). התיאור המופיע בספרות הפרשנית של קיר מדרגה אלכסוני ובו שטח גידול נרחב כמעט ואיננו קיים בארץ, אך מאפיין את נוף ההרים באזורים נרחבים באירופה (איור 31). ההבדל בין צורות הגידול נובע כנראה ממשק הגשמים. באירופה הגשמים יורדים כל השנה והאדמה מתקבעת בזכות שורשי העצים. כך ניתן לחרוש שדה באלכסון במורד ללא מדרגות. בארץ ישראל אופיינית תרבות המדרגות, שכן האדמה מתייבשת בקיץ ועם הגשמים היא עלולה להיסחף.
<b>רבי מאיר אומר שלעליון ורבי יהודה אומר שלתחתון</b> – ההבדל נובע מההיבט המשפטי המפורט להלן. <b>אמר רבי מאיר ומה אם ירצה עליון ליטול את עפרו אין כאן ירק</b> – העליון יכול (רשאי) לחפור את שטחו ולהתיישר עם המדרגה התחתונה, וממילא קיר הטרסה ייעלם. יש להבין שהקיר עצמו רחב וחלקו העליון נראה כחלק מהגינה העליונה. <b>אמר רבי יהודה ומה אם ירצה התחתון למלאת גנתו עפר אין כאן ירק</b> – התחתון יכול להגביה את הטרסה שלו, ואז תהיינה שתי גינות כאשר ביניהן קיר מפריד. בלשון אחרת, רשות הבעלים בעצם יורדת עד תהום ומגביהה לשמיים. בפועל בדרך כלל אין לכך ביטוי, שהרי איש איננו שולט בשמיים, אבל בעל נכס קנה גם את עומקו ורומו (משנה, בבא בתרא פ"ד מ"ב). במקרה זה רומו של אחד הוא עומקו של האחר, ונותרה בעלות כפולה.
<b>אמר רבי מאיר וכי מאחר ששניהם יכולים למחות זה על ידי זה</b> – העליון יכול לדרוש מהתחתון לא למלאות את גינתו והתחתון יכול למנוע את הורדת המפלס של המדרגה שמעליו. על מהותו המדויקת של המשפט עמדנו בראשית המשנה. בין שני הצדדים קיים הסכם שותפות קדמון, בלתי כתוב, המחייב כל אחד לשמור על המדרגות ולעבדן כהלכה. אם כן יש כאן הסכם שיתוף פעולה, ולכן הטיעונים הקודמים שהובאו כאילו כל אחד רשאי לבטל את הקיר המפריד אינם נכונים. אם כן מה הטיעון הקובע?<b> מנין ירק זה חייא</b> – או חייה, כלומר חי; צריך לבחון מהיכן הירק שואב את חיותו, להיכן שורשיו נוטים, למעלה או למטה. בדרך כלל השורשים יחפשו את הקרקע הקרובה, וממילא זו הגינה של העליון. רבי מאיר נסוג אפוא מהטיעון שלו, אך מציע טיעון אחר להגנת עמדתו. מה יטען רבי יהודה? אולי יקבל טיעון זה, ואולי יטען שיש לבדוק להיכן נופו של הירק נוטה (מהיכן ירק זה נושם). הרי הירק נושם מאווירו של תחתון. בכך מתקשרת המשנה למחלוקת קדומה, האם באילן הולכים אחר נופו או אחר עיקרו, כלומר שורשיו<sup class="footnote-marker">20</sup><i class="footnote">ראו פירושנו למעשר שני פ"ב מ"ז.</i>.
<b>רבי שמעון אומר כל שהעליון יכול לפשוט את ידו וליטול הרי הוא שלו והשאר שלתחתון</b> – רבי שמעון מציע קנה מידה אחר של שליטה ונגישות בקלות<sup class="footnote-marker">21</sup><i class="footnote">כך לפי הירושלמי (יב ע"ג) וכן הבבלי (קיט ע"א).</i>. מי שבשבילו הירק נגיש יותר הוא בעליו. מהירושלמי (יב ע"ג) מובן שאין במשנה פסיקה ולכן הוא מציע "יחלוקו", או את ההצעה של רבי שמעון שבמשנה, בצורה אחרת (עד עשרה טפחים של תחתון). מעניין שהתנאים קרובים יותר לגישה של "המוציא מחברו עליו הראיה", ומחלוקתם נובעת מהשאלה היכן הירק מצוי, ואילו העמדה של "יחלוקו" איננה עולה במפורש. "יחלוקו" היא שיטת בית שמאי, כפי שפירשנו לעיל (פ"א מ"א).
כאמור, לפנינו תופעה חריגה. בדרך כלל הנימוקים מגינים כל אחד על עמדתו הראשונה. במקרה זה רבי מאיר מציע נימוק שונה לאותה דעה, ואין במשנה ביטוי לטיעון מחודש והפוך של רבי יהודה. מעתה ניתן לתאר את התפתחות החשיבה של רבי מאיר באחת מהאפשרויות:
1. רבי מאיר אמר את דעתו, ונימקה. לאחר מכן נתקל בטיעון הפוך של רבי יהודה והבין ששני הנימוקים שגויים, ולכן בחר בטיעון מחודש. המשנה שימרה, לפי שיטה זו, את התפתחות מחשבתו של התנא. התנא מצטייר לא כמי שתמיד צודק (כמו שהחשיבה המאוחרת מנסה לתאר את הראשונים), אלא כחכם פתוח, מקשיב ומשתכנע.
2. לפנינו שתי מסורות על דעת רבי מאיר.
3. לבית המדרש הגיע מעשה לבירור, מעשה שאם היה ריאלי היה כשלעצמו חסר ערך, שהרי המדרגה ההררית עצמה מאפשרת קיום ירק דל בלבד. אך בבית המדרש, במקרה זה מפי רבי מאיר, נאמר שהירק שייך לעליון. לאחר מכן התפתח דיון בבית המדרש באותו דור או בדורות אחרים. הנימוקים "אמר רבי מאיר" "אמר רבי יהודה" אינם מדברי התנאים עצמם אלא הם ניסיונות של התלמידים ושל חכמים אחרים לנמק את דברי הרב, כלומר לשיטת רבי מאיר ניתן לטעון וכו'. במקרה זה במהלך הבירור התברר שמה שהציעו לשיטת רבי מאיר בטעות יסודו, ובית המדרש חזר בו והציע נימוק אחר.
<b>סיכום הפרק</b> 
לפי פרשנותנו למשניות הראשונות מתברר שכל הפרק עוסק בשימור של הסדרים קבועים. שני הצדדים מחויבים להסדר הקדום, גם אם מבחינה משפטית אין לפנינו חוזה. זה הסדר משכבר הימים, מעין "תנאי יהושע". הסבר זה מלכד את כל משניות הפרק. משניות א-ד עוסקות בהסדר בית ועלייה, מערה וגינה. משנה ה עוסקת בחוזר בו מהסכם חדש, ולאחר מכן בשימור הסדר קדום של ניצול רשות הרבים, ומשנה ו בשימור הסדר קדום, שוב על רקע ההר הארץ-ישראלי (כמו משנה ד), אך לא במקרה של התמוטטות, אלא במקרה של ניצול קיר הביניים.
בפרק העוסק בהלוואה או בהחכרה, וכן בפרק המשכון (פ"ט) זוהתה תפיסה חברתית של הגנה על מי שנתפס בעיני חז"ל כחלש וכעני. העני זוכה בפרקים אלה להגנה נרחבת המעמידה את הצד השני במצב של חולשה משפטית. לעומת זאת בפרק שלנו בעל העלייה זוכה להגנה. בעל העלייה איננו העני או החלש בדווקא, אלא האינטרס של המשנה הוא שימור השותפות. לא נאמר מה קורה כאשר בעל העלייה איננו רוצה לשקם את עלייתו. מן הסתם הוא רשאי לעזוב ולהשאיר את בעל הבית לנפשו. יש להניח שלבעל הקומה התחתונה גם אין אינטרס מוצק לשמר את בעל העלייה מעליו, אדרבה, הוא ישמח לקבל את זכות בניית העלייה לעצמו (לעת מצוא וחפץ). האינטרס המובהק שבפרק הוא שימור השותפות, שימור ה"סטטוס קוו" של איזון האינטרסים.
במבוא למסכת זרעים הצענו בצורה סדורה את מפת האינטרסים והמגמות של חז"ל ואת איזונם במערכת המשפטית.

ביבליוגרפיה

אבות דרבי נתן, מהדורת שכטר, ש"ז, וינה, 1887.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אביעם, שיחין – טרם פורסם.
אגדת בראשית, מהדורת ווארשא, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדן-ביוביץ, כלי חרס – Adan-Bayewitz, D., 1993, <i>Common Pottery in Roman Galilee, A Study of Local Trade</i>, Jerusalem.
אדן-ביוביץ ואחרים, שיחין – Adan-Bayewitz, D. et al., 1995, "Excavations at Sepphoris: The Location and Identification of Shikhnin", II, <i>IEJ</i> 45, pp. 171-187.
אדן-ביוביץ ופרלמן, שיחין – Adan-Bayewitz, D. and Perlman, I., 1990, "The Local Trade of Sepphoris in the Roman Period", <i>Israel Exploration Journal</i> 40, pp. 153-172.
אונא, ויו שין – אונא, א', תש"מ, "ויו שין מתחלפין במשנה", סיני פז, עמ' קה-קיח.
אונא, כף – אונא, א', תשל"ד, "כ"ף האימות בפסוק ובמשנה", תרביץ מג, עמ' 223-220.
אונגר, שורת הדין – אונגר, י', תשס"ב, " 'למען תלך בדרך טובים' – על הפסיקה לפנים משורת הדין",בתוך הנ"ל(עורך), קובץ משפטי ארץ, עפרה, עמ' 448-442.
אופנהיימר, מעוררים – אופנהיימר, ב', תש"כ, "המעוררים – מנהג פולחני עתיק מן המזרח התיכון", לשוננו סד, עמ' 174-163.
אופנהיימר, קבוצות – אופנהיימר, א', תשנ"ה, "קבוצות אתניות ומסגרות דתיות בספרות התלמודית", בתוך: אופנהיימר, א' וכשר, א' (עורכים), דור לדור, משלהי תקופת המקרא ועד חתימת התלמוד – ספר היובל לי' אפרון, רמת גן, עמ' 214-209.
אופנהיימר, רבי ינאי – אופנהיימר, א', תשל"ח, "אילין דבי רבי ינאי", מחקרים בתולדות עם-ישראל וארץ-ישראל, ד, עמ' 145-137.
<i>אוצר הגאונים, מהדורת לוין, ב"מ, חיפה וירושלים, תרפ"ח-תש"ג</i>.
אור זרוע, ר' יצחק בר' משה נ"ע מווינה, זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, ההלכה – אורבך, א"א, 1984, ההלכה, מקורותיה והתפתחותה, גבעתיים.
אורבך, הפקר – אורבך, א"א, תשל"ט-תש"ם, "הפקר: משהו על המוסד ומקומו במציאות ההיסטורית", שנתון המשפט העברי ו-ז, עמ' 28-17.
אורבך, חז"ל – אורבך, א"א, תשל"א, חז"ל אמונות ודעות, ירושלים.
אטלס, בגנבתו – אטלס, ש', תשל"ו, "בגנבתו ולא בזממו", תרביץ מה, עמ' 53-46.
<i>איכה רבה, מהדורת באבער, ש', וילנא, תרנ"ט.</i>
אלבק, דבר שלא בא – אלבק, ש', תשל"ד, "דבר שלא בא לעולם", סיני עד, עמ' 119-97.
אלבק, השלמות – אלבק, ח', תשי"ב, השלמות לפירוש המשנה, מצוי בסוף אלבק, פירוש.
אלבק, מבוא – אלבק, ח', תשי"ט, מבוא למשנה, ירושלים ותל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים ותל אביב.
אלבק, קניין – אלבק, ש', תשל"ב, "תולדות דרכי הקניין, בתלמוד", בר-אילן ט, עמ' 278-246.
אלון, המשפט העברי – אלון, מ', תשל"ג, המשפט העברי, ירושלים.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלון, פראירתרין – אלון, ג', תשכ"ז, "פראירתרין", בתוך: אלון, מחקרים, ב, עמ' 76-48.
אלון, תולדות – אלון, ג', תשט"ו, תולדות היהודים בארץ ישראל בתקופת המשנה והתלמוד, תל אביב.
אליאש, ריבית – אליאש, ב"צ, 1978, "שורשיה הרעיוניים של ההלכה – פרק בהלכות ריבית במשנה ובתלמוד", שנתון המשפט העברי ה, עמ' 78-7.
אלמן, תוספתא פיסחה – Elman, J., 1999, "Orality and the Transmission of Tosefta Pisha in Talmudic Literature", in: Fox, H. and Meacham, T. (eds.), <i>Introducing Tosefta</i>, New York, pp. 123-180.
אסתר רבה, קושטא, רע"ד או ר"פ.
אפיפניוס, על המשקלות – Epiphanius, <i>De Mensuris et Ponderibus</i>, <i>PG</i> 43, pp. 238-294 (Dean, J.E., 1935, Chicago). ראו גם דין, אפיפניוס.
אפלבאום, הווילה – אפלבאום, ש', תשמ"ז, "בעיית הוילה הרומית בארץ ישראל", ארץ-ישראל יט, עמ' 5-1.
אפלבאום, יהודה – Applebaum, S., 1989, <i>Judea in Hellenistic and Roman Times</i>, Leiden.
אפרתי, מודה במקצת – אפרתי, י"א, תשמ"א, "אור חדש על נושא ישן: [על] צבי אריה שטיינפלד, 'מודה במקצת' ", שמעתין 64, עמ' 78-75.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים ותל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים לטהרות – אפשטיין, י"נ, תשמ"ג, פירוש הגאונים לסדר טהרות, ירושלים.
<i>ארבעה טורים, רבי יעקב ברבי אשר, מהדורת וארשה, תרמ"ב.</i>
אשל, קומראן – אשל, ח', 2009, קומראן, מדריך כרטא, ירושלים.
אשל ופיקסלר, קריעת גט – אשל, ח' ופיקסלר י', תשס"ו, "קריעת גיטין החלבת קופת מרד בר-כוכבא לאור הממצאים ממדבר יהודה",סידרא כח, עמ' 87-81.
באומגרטן, משקין – Baumgarten, J.M., 1995, "Liquids and Susceptibility to Defilement in 4Q Fragments",<i>JQR</i> 85, pp. 91-101.
באר, ציורים – באר, ש', 1984, בעקבות הסקר הארכיאולוגי בגליל המערבי 1983-1977, חוברת פנימית, מועצה אזורית מטה אשר.
בוט, טהרה – Booth, R.P., 1986, <i>Jesus and the Laws of Purity</i>, <i>JSNTS</i> 13, Sheffield.
בורקט, דת הלניסטית –Burkert, W., 1985, <i>Greek Religion</i>, Cambridge.
ביובסקי, המאה החמישית –Bijovsky, G., 2000-2002, "The Currency of the Fifth Century C.E. in Palestine: Some Reflections in Light of the Numismatic Evidence", <i>Israel Numismatic Journal</i> 14, pp. 196-210.
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
ביכלר, נטילת ידיים – Büchler, A., 1909-1910, "The Law of Purification in Mark 7.1-23", <i>ExpTim</i> 21, pp. 34-40.
בלומנר, קדמוניות – Blümner, H., 1911, <i>Die Römischen Privataltetumer</i>, München.
בלייך, ריבית – Bleich, J.D., 1981,"Mortgage Loans in Survey of Recent Halakhic Periodical Literature",<i>Tradition</i> 19, pp. 152-154, 157-162.
בן אליהו, תודעת ארץ ישראל– בן אליהו, א', תשע"ד, בין גבולות תחומי ארץ-ישראל בתודעה היהודית בימי הבית השני ובתקופת המשנה והתלמוד, ירושלים.
בן מנחם ואטינגר, סוגיות – בן מנחם, ח' ואטינגר, ש', 2006, סוגיות במשפט עברי, תל אביב.
בן שלום, יבנה – בן שלום, י', תשמ"ז, "מרגלא בפומיהו דרבנן דיבנה", <i>מלאת</i> ב, עמ' 175-151.
בנקס, ישו – Banks, R., 1975, <i>Jesus and the Law in the Synoptic Tradition</i>, Cambridge.
בעל המאור על הרי"ף, נדפס בתלמוד ש"ס וילנא.
בקון, שנים אוחזין – בקון, ג', תשכ"ב, "סוגיית שנים אוחזין בטלית", תרביץ לב, עמ' 298-296.
בר, סוס – בר, מ', תשנ"א, "רכיבה על סוסים בארץ-ישראל בתקופת המשנה והתלמוד", קתדרה 60, עמ' 35-17.
בראנד, כלי חרס – בראנד, י', תשי"ג, כלי החרס בספרות התלמוד, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, רב נטרונאי – ראו תשובות רב נטרונאי בר הילאי גאון.
ברנד, דבר שלא בא – ברנד, י', תשע"ד-תשע"ה, "דבר שלא בא לעולם: הלכה וגלגוליה", שנתון המשפט העברי כח, עמ' 44-1.
ברנרד, פירוש – Bernard, J.H., 1985, <i>A Critical and Exegeticl Commentary on the Gospel According to St. John, New International Critical Commentary</i>, Edinburgh.
ברקאי, מטבעת סקיתופוליס – Barkay, R., 2003,<i>The Coinage of Nysa-Scythopolis</i>, Jerusalem.
בשן, שורת הדין – בשן, א', תש"ל, "לפנים משורת הדין בספרות ההלכה", דעות לט, עמ' 243-236.
גודמן, המעמד השליט – Goodman, M., 1987, <i>The Ruling Class of Judaea</i>, Cambridge.
גולאק, דיני קרקעות – גולאק, א', תרפ"ט, לחקר תולדות המשפט העברי בתקופת התלמוד, א, דיני קרקעות, ירושלים.
גולאק, משכנתא – גולאק, א', תר"ץ, "משכנתא של קרקעות בדיני התלמוד", תרביץ א, עמ' 92-81.
גולאק, ספר השטרות – גולאק, א', תשנ"ד, השטרות בתלמוד, קצוף, ר' (עורך), ירושלים.
גולאק, שולחני – גולאק, א', תרצ"א, "עסקי השולחני לפי דיני התלמוד", תרביץ ב ב, עמ' 171-154.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גיאוניקה –Ginzberg, L., 1968, <i>Geonica</i>, New york (Second Edition).
גיטלר וויסבורד, מטבעות – Gitler, H. and Weisburd, D., 2005, "Coin Finds from Villages in Palestine during the Late Roman and Byzantine Periods (A.D. 383-696/7): A Quantitative Examination of Monetary Distributions", in:Lefort, J., Morrisson, C. and Sodini, J.P. (eds.), <i>Les Villages dans l’Empire Byzantine (IVe-XVe siecle)</i>, Paris, pp. 539-552.
ג'יירוס, מטמונים – Jairos, B., 1992, <i>Rural Communities in the Late Empire A.D. 300-700, Monetary and Economy Aspects</i>, Dissertation, Oxford.
גילת, המושגים – גילת, י"ד, תשכ"ט, "מדאורייתא לדרבנן", בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גינצבורג, פירושים – גינצבורג, ל', תשכ"א, פירושים וחדושים בירושלמי, א-ד, ניוארק.
גינצברג, שרידי ירושלמי– גינצברג, א', תרס"ט, שרידי הירושלמי, נויארק.
גלנר, לאומיות – Gellner, E., 1983, <i>Nations and Nationalism</i>, Oxford<i>.</i>
גמורן, הלוואה – Gamoran, H., 1970, The Jewish View of Lending Money in Biblical and Talmudic Times, Dissertation, University of Oklahoma, Oklahoma.
גמורן, ריבית – Gamoran, H., 1976, "Talmudic Usury Laws and Buisnes Loans", <i>Journal for the Study of Judaism in the Persian, Hellenistic and Roman Period</i> 7, pp. 129-142.
גמורן, ריבית א – Gamoran, H., 1981, "The Talmudic Law of Mortgages in View of the Prohibition against Lending on Interest", <i>Hebrew Union College Annual</i> 52, pp. 153-162.
גנזי שעכטער, גינצבורג, י"ל, א-ג, ניוארק, תרפ"ט.
גרוסמן, אונאה – גרוסמן, א', ת"ש, דיני אונאה בספרות התנאים, עבודה לתואר שני, האוניברסיטה העברית, ירושלים.
גרוצ'י, סרקופגים –Garrucci, R., 1873-1881, <i>Storia della arte cristiana nei primi otto secoli della Chiesa</i>, Roma.
גרין, לוקס – Green, J.B., 1997, <i>The Gospel of Luke, The New International Commentary onLuke</i>,Grand Rapids<i>.</i>
דה פריס, בבא מציעא – דה פריס, ב', תש"י, "משנה ותוספתא בבא מציעא", תרביץ כ, עמ' 83-79.
דה פריס, הלכות אחדות– דה פריס, ב', תשי"א,"לצורתן הקדומה של הלכות אחדות", תרביץ כב, עמ' 156-153.
דה פריס, המושגים – דה פריס, ב', תשכ"ב, "המושגים דאורייתא ודרבנן בהתפתחותם", בתוך הנ"ל, תולדות ההלכה, עמ' 95-69.
דה פריס, מכות – דה פריס, ב', תשי"ז, "משנה ותוספתא מכות", תרביץ כו, עמ' 261-255.
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דוגלס, טהרה וסכנה – Douglas, M., 1966, <i>Purity and Danger: An Analysis of the Concepts of Pollutionand Taboo</i>, London.
דונקן-ג'ונס, כלכלה – Duncan-Jones, R., 1982, <i>The Economy of the Roman Empire</i>, Cambridge.
דין, אפיפניוס – Dean, J.E., 1935,<i> Epiphanius' Treatise on Weights and Measures: The Syriac Version</i>, Chicago.
דינור, כוהנים – דינור, י', תשל"ג, הכהונה – מעמדה החברתי והכלכלי בתקופת המשנה והתלמוד, עבודה לתואר שני, האוניברסיטה העברית, ירושלים.
דינרי, מיאון – דינרי, י', תשמ"א-תשמ"ג, "השתלשלות תקנת המיאון (פעלו של ר’ מנחם ממירזבורג)", דיני ישראל יא, עמ' שיט-שמו.
דיקשטיין, המטבח – דיקשטיין, ט', 2011, המטבח היהודי בתקופת המשנה והתלמוד, עבודת דוקטור, אוניברסיטת בר-אילן, רמת גן.
דלמן, עבודה –Dalman, G., 1928-1942, <i>Arbeit und Sitte in Palaestina</i>, 7 vols., Gütersloh.
דן, העיר הביזאנטית – דן, י', תשמ"ד, חיי העיר בארץ-ישראל בשלהי העיר העתיקה, ירושלים.
דקדוקי סופרים – ראו רבינוביץ'.
היינמן, הלכה קדומה – היינמן, י', תשכ"ט, "תרגום שמות כד ד וההלכה הקדומה", תרביץ לח, עמ' 296-294.
הירשפלד, הבית – הירשפלד, י', 1987, בית המגורים הארץ-ישראלי, ירושלים.
הירשפלד, רמת הנדיב – Hirschfeld, Y., 2000, <i>Ramat Hanadiv Excavations Final Report of the 1984-1998 Seasons</i>, Jerusalem .
הירשפלד, שינויים – הירשפלד, י', תשנ"ו, "שינויים בדפוסי ההתיישבות של האוכלוסייה היהודית הכפרית לפני המרידות ברומאים ואחריהן", קתדרה 18, עמ' 18-1.‏
הכהן, באמת אמרו – הכהן, מ', תשכ"ג, "אמרו ובאמת אמרו", בתוך: (ללא שם עורך), ספר היובל לרבי חנוך אלבק, ירושלים, עמ' 187-177.
הלבני, חזקת הבתים – הלבני, ד', תשס"א, "לפירושה של המשנה הראשונה בפרק חזקת הבתים", ספר בר-אילן ל-לא, עמ' 119-113.
הלברטל ושמש, מיאון – הלברטל, מ' ושמש, א', תשע"ג, "על המיאון: תולדותיה הסבוכות של תופעה הלכתית חריגה", <i>תרביץ</i> פב, עמ' 393-377.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות מן הגאונים, מהדורת מילר, י', קראקא, תרנ"ג.
הלכות קצובות, מהדורת מרגליות, מ', ירושלים, תש"ך.
הנשקה, משנה ראשונה – הנשקה, ד', תשנ"ז, משנה ראשונה בתלמודם של תנאים אחרונים: סוגיות בדיני שומרים, רמת גן.
<i>הרינגטון, טהרת חולין – </i>Harrington, H.K.,1995, "Did the Pharisees Eat Ordinary Food in a State of Purity?",<i>JSJ</i> 26, pp.42-54.
<i>ווכר, העולם הרומי –</i>Wacher, J. (ed.), 1990,<i> The Roman World</i>, London-NewYork<i>.</i>
ויזר, סעודה – Visser, M., 1991, <i>The Rituals of Dinner: The Origins, Evolution, Eccentricities and Meaning of Table Manners</i>, London.
וילסון, ירושלים –Wilson, C.W., 1975, <i>The land of Judea &amp; The Jerusalem environs, Including the Mountains of Ephraim and the Dead Sea Region</i>, Introduction by Zev Vilnay, Jerusalem.
וינר וספראי, מטמונים – Waner, M. and Safrai, Z., 2001, "Shelf Life of Coins in Palestine Hoards during the Roman and Byzantine Periods", <i>Liber Annuus</i> 51, pp. 305-336.
וינרוט, שורת הדין – וינרוט, א', תשס"א, "כופין על 'לפנים משורת הדין' ", סיני קכח, עמ' עב-עח. ‬
ויס, משניות תוספתאיות – ויס, מ', תשנ"ד, "פרקי משנה בעלי אופי תוספתאי", <i>קעמ"י</i> 11, עמ' 62-55.
ויס, פוגמא – Weis, P.R., 1956-1957, "A Note on PUGMHI", <i>NTS</i> 3, pp. 233-236.
ויס, רבי יוסי – ויס, מ', תשל"ד, "לשיטת רבי יוסי ב'הרחקת שכנים' ", בר-אילן יב, עמ' 107-64.
ויצמן, שורת הדין – ויצמן, ט"י, תשס"ח, "לפנים משורת הדין", בתוך: בעדני, נ' (עורך), לתת; ההתנדבות והשירות הלאומי לאור המקורות, ירושלים, עמ' 179-173.
ורטהימר, בתי מדרשות – ורטהימר, א', תשל"ב, בתי מדרשות, א-ב, ירושלים.
ורמן, נכרים – ורמן, כ', תשנ"ה, היחס לגויים בספר היובלים ובספרות קומרן בהשוואה להלכה התנאית הקדומה ולספרות חיצונית בת התקופה, עבודת דוקטור, האוניברסיטה העברית, ירושלים.
זהר, זהב – זהר, נ', 2016, "הלכה שהיא כאגדה: פתרון חידון של צמד משניות בפרק 'הזהב' ", סידרא לא, עמ' 72-59.
זוסמן, סוגיות – זוסמן, י', תשכ"ט, סוגיות בבליות לסדרים זרעים וטהרות, עבודת דוקטור בשכפול, האוניברסיטה העברית, ירושלים.
זידמן, תוספתא ומשנה – Zeidman, R., 1999, "An Introduction to the Genesis Nature of Tosefta, the Chameleon of Rabbinic Literature", in: Fox, H. and Meacham, T. (eds.), <i>Introducing Tosefta</i>, New York, pp. 40-73.
זליגמן, אוטופיה – Seligman, B.A., 1989, <i>Order and Transcendence: The Role of Utopias and the Dynamics of Civilizations</i>, New York<b>.</b>
<i>חדושי הר"ן על מסכתות מגילה ומועד קטן, ירושלים, תשכ"ו. </i>
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
חת, תחרות – חת, מ', תשנ"ו, "תחרות מול יציבות בשוק ההון: היבטים מוסדיים", רבעון לכלכלה 3, עמ' 440-423.
טאובנשלג, החוק בפפירוסים – Taubenschlag, R., 1944, <i>The Law of Greco-Rom an Egypt of the Papyri</i>, New York.
יוסף בן אפרים קרו – בתוך: ארבעה טורים.
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
ירדני, תעודות – ירדני, ע', 2000, אוסף תעודות ארמיות עבריות ונבטיות ממדבר יהודה וחומר קרוב, ירושלים.
ירון, השפעות – ירון, דן, תשל"ח, "השפעות הלניסטיות בעיר היהודית בארץ-ישראל במאות הרביעית והשישית לספירת הנוצרים", קתדרה ח, עמ' 418-387.
כהן, בתירא –Cohen, S.G., 1972, "The Hellenistic Military Colony: A Herodian Example", <i>TAPA</i>103, pp. 83-95.
כהן, מיאון – כהן, י', תשנ"ז, תקנות חז"ל ביחסי מיאון בין בני הזוג, עבודה לתואר שני, האוניברסיטה העברית, ירושלים.
כהן, מעשים – Cohen, S.J., 1992, "The Place of the Rabbi in Jewish Society of the Second Century", in: Levine, L.I. (ed.), <i>The Galilee in Late Antiquity</i>, New York and Jerusalem, pp. 157-174.
כהן, ריבית – Cohen, A., 1974, The Development of the Prohibition against Usury in Jewish Law during the Mishnaic and Talmudic Periods, Master Thesis, Montreal.
כהן, שורת הדין – כהן, ש"י, "לפנים משורת הדין", בתוך: ליפשיץ, ח' ואחרים (עורכים), ספר אדם-נח; דברי תורה, הגות, מחקר והערכה, זכרון לר' אדם-נח ד"ר בראון, ירושלים, עמ'188-165.
כהן, תחרות – כהן, נ', תשנ"ה, "תחרות מסחרית וחופש עיסוק", עיוני משפט יט, עמ' 393-353.
כסלו, הר ישי – כסלו, מ', תשס"ט, "מזונם של שוכני מערת הר-ישי: מערת מפלט בזמן מרד בר-כוכבא", מחקרי יהודה ושומרון יח, עמ' 214-201.‬‬‬‬‬‬‬
כץ, הלכה וכלכלה – כץ, י', תשנ"א, "הרהורים על היחס בין דת לכלכלה", תרביץ ס, עמ' 111-99.
כשר, יהודי מצרים – כשר, א', 1979, יהודי מצרים ההלניסטית והרומית במאבקם על זכויותיהם, תל אביב.
לוי, מילון – Levy, J., 1924, <i>Wörterbuch über die Talmudim und Midrashim</i>, Vienna.
לוין, אש – לוין, ח"י, תשל"ג, "השתלשלות המושג 'אשו משום חציו' ", ספר בר-אילן יא, עמ' 48-26.
לוין, מחקרים – לוין, י"מ, תשמ"ג, מחקרים במדרשי הלכה ובספרות התלמודית, רמת גן.
לוין, מכילתות – לוין, ח"י, תשל"ט, "פירושי המשניות במכילתא דרשב"י ותורת האמוראים", ספר בר-אילן טז/יז,עמ' 69-59.
לוין, שליחות יד – לוין, ח"י, תשמ"ג, "המושג 'שליחות יד' לאור המכילתא דרשב"י ושני התלמודים", בתוך:לוין, מחקרים, עמ' 192-173.
ליברמן, ההון – ליברמן, י', תשל"ג, "שוק ההון: פרק במחשבה הכלכלית של חז"ל", דיני ישראל ד, עמ' 123-109.
ליברמן, יוונים ויוונות – ליברמן, ש', תשכ"ג (תשמ"ד),יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק וירושלים.
ליברמן, מחקרים – ליברמן, ש', תשנ"א, <i>מחקרים בתורת ארץ-ישראל</i>,ירושלים.
ליברמן, משנת בבא מציעא – ליברמן, ש', תשל"ה, "משנת בבא מציעא ריש איזהו נשך ופירושה", בתוך: יד רא"ם, קובץ לזכר אליעזר מאיר ליפשיץ (ללא שם עורך), ירושלים, עמ' 223-217.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים וניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur Judisch-Hellenistechen Gesschichte", <i>HUCA</i> VIII-IX, pp. 257-351.
לינדר, מזון טהור – Lindars, B., 1988, "All Foods Clean: Thoughts on Jesus and the Law", in: Lindars,B. (ed.), <i>Law and Religion</i>, Cambridge, pp. 61-72.
לנדמן, באמת אמרו – Landman, L., 1975, "In truth they said", בתוך: הוניג, ש"ב ואחרים (עורכים), ספר היובל לכבוד ד"ר יהושע פינקל, ניו יורק, עמ' 138-123.
לפין, בבא מציעא – Lapin, H., 1995, "Early Rabbinic Law and the Social History of Roman Galiliee: A Study of Mishna Tractate Baba Masi'a", <i>Brown Judaic Studies </i>307, Atlanta.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מאן, התנ"ך – Mann, J., 1971, <i>The Bible as Read and Preached in the Old Synagogue</i>, New York.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – Balliet, M. et al. (eds.), 1953-1995, <i>DJD – Discoveries in the Judean Desert</i>, Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכשטנשטיין, מגילת תענית; נעם, מגילת תענית.
מדרש אסתר רבה, מהדורת תבורי, י' ועצמון, א', ירושלים, תשע"ה.
מדרש חדש על התורה, מהדורת וכמן, ג', ירושלים, תשע"ג.
מדרש משלי, בתוך: מדרששוחר טוב, מהדורתכהן, י', ירושלים, תשכ"ח.
מדרש קהלת רבה, מהדורת הירשמן,מ',ירושלים, תשע"ז.
מדרש שמואל, בתוך: מדרששוחר טוב, מהדורתכהן, י',ירושלים, תשכ"ח; מהדורת ליפשיץ, ב', ירושלים, תשס"ט.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מוסקוביץ, פיקציה – Moscovitz, L., 2003, "Legal Fictions in Rabbinic Law and Roman Law: Some Comparative Observations", <i>Rabbinic Law in Its Roman and Near Eastern Context</i>, Tübingen, pp. 105-132.
מורקהרדט, החיים הפרטיים ברומא – Marquardt, J.,1879, <i>Das Privatleben der Römer</i>,Leipzig.
מחזור ויטרי לרבנו שמחה, מהדורת הורביץ, ש', נירנברג, תרפ"ג; ד"צ, ניו יורק, תש"ך.
מטה, חוק – Mattha, G., 1975, <i>The Demotic Legal Code of Hermopolis West</i>, Hughes, G.R. (ed.), Cairo.
מילגרום, תהילים – Milgrom, J.,1991,<i>Leviticus 1-16, Anchor Bible</i>, Doubleday.
מילון בן יהודה – בן יהודה, א', 1959, מילון הלשון העברית, ירושלים ותל אביב.
מילקובסקי, נטילת ידיים – Milikowsky , Ch.,2000, "Reflections on Hand-Washing, Hand Purity and Holy Scripture in Rabbinic Literature", in:Poorthuis, M.J.H. and Schwartz,J. (eds.),<i>Purity and Holiness: The Heritage of Leviticus</i>, Leiden, pp.149-162.
מילר, פאול מסמוסטה – Millar, P., 1971, "Paul of Samosta, Zenobia and Aurelian", <i>JRS</i> 61, pp. 1-13.
מילר, קהילה – Millar, P., 1987, "Empire Community and Culture in the Roman Near East Empire, Greek Syrian, Jews and Arabs", <i>JJJ</i> 38, pp. 193-164.
<i>מכילתא דרבי ישמעאל, מהדורת האראוויטץ, ח"ש ורבין, י"א, ד"צ, ירושלים, תש"ל.</i>
<i>מכילתא דרבי שמעון בר יוחאי, מהדורת אפשטיין, י"נ ומלמד, ע"צ, ירושלים, תשט"ו. </i>
<i>מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.</i>
<i>מלחמות היהודים, יוספוס פלביוס, מהדורת שליט, א', ירושלים ותל אביב, תשכ"ז.</i>
מנדלס, ארץ ישראל – Mendels, D., 1987, <i>The Land of Israel as a Political Concept in Hasmonean Literature</i>, Tuebingen.
<i>מסכת כלה, מהדורת היגער, מ', ירושלים, תש"ל.</i>
<i>מסכת סופרים, מהדורת היגער, מ', ניו יורק, תרצ"ד.</i>
<i>מסכתות זעירות, מהדורת היגער, מ', ירושלים, תש"ל.</i>
מק-אדם, ערביה – MacAdam, H.I., 1985, <i>Studies in the History of the Roman Province of Arabia</i>, <i>BAR</i> 295, Oxford.
מקובי, טקס – Maccoby, H., 1999, <i>Ritual and Morality</i>, Cambridge.
מקובי, שטיפת כוס – Maccoby, H.,1982, "The Washing of Cups", <i>JSNT</i> 14, pp. 3-15.
מקמילן, שפות –MacMullen, R., 1990, "Provincial Languages in the Roman Empire",<i>Changes in the Roman Empire</i>, Princeton, pp. 32-40.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ ישראל – מרגליות, מ', תשל"ד, הלכות ארץ ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
נבו, פגעים – נבו, ד', תשנ"ב, פגעים בגידולים חקלאיים והדברתם בארץ-ישראל בתקופת המקרא והמשנה, עבודת דוקטור בשכפול, אוניברסיטת בר-אילן, רמת גן.
נוה, אוסטרקונים<b> –</b> Nave, J., 1985, "Published and Unpublished Aramaic Ostraca",<i>Atiqot</i> 17,pp. 114-121.
נוה, על חרס וגומא – נווה, י', תשנ"ב, על חרס וגומא, כתובות עבריות וארמיות מימי בית שני המשנה והתלמוד, ירושלים.
ניומן, מעשים – ניומן, ה', תשע"א, המעשים לבני ארץ – ישראל ורקעם ההיסטורי,ירושלים.
ניומן, שורת הדין – ניומן, י', תשמ"ד, "מושגים של 'לפנים משורת הדין' בתלמוד", שבילין לג-לה, עמ' קיד-רכה.
ניוסנר, החברות – Neusner, J.,1960, "The Fellowship in the Second Jewish Commonwealth", <i>HTR</i> 53, pp. 125-142.
ניוסנר, טהרה – Neusner, J., 1994, <i>Purity in Rabbinic Judaism: A Systematic Account</i>, Atlanta.
ניוסנר, טומאת מדף – Neusner, J., 1978-1979, "Scripture and Mishna: The Exegetical Origins of MADDAF", <i>PAAJR</i> 46-47, pp.459-471.
ניוסנר, סדר טהרות – Neusner, J.,1974-1977, <i>History of the Mishnaic Law of Purities</i>, 22 vols., Leiden.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סגל, בן סירא – סגל, מ"צ, תש"ג, "רב סעדיה גאון ובן סירא", בתוך: פישמן, י"ל (עורך), קובץ רב סעדיה גאון, ירושלים, עמ' צט-קא.
סגרדו, מזון – Sagredo, C.C.M., 2004, <i>Cibi e Bancthetti nell̀antica Roma</i>, Roma.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סירליאון (שירליאון, סיריליאו), תלמוד ירושלמי – רבינו שלמה סירליאו (שירליאון),תשי"ד-תשכ"ז, תלמוד ירושלמי סדר זרעים, מהדורת הלוי, ח"י,ירושלים.
סמית, לאומיות – Smith, A.D., 1986, <i>The Origin of Nations</i>,Oxford.
סנדרס, ההלכה עד למשנה – Sanders, E.P., 1990, <i>Jewish Law from Jesus to Mishna</i>, London and Philadelphia.
סנדרס, ישו ויהדותו – Sanders, E.P., 1965, <i>Jesus and Judaism,</i> London and Philadelphia.
ספר האשכול, מהדורת אלבק, ח', ירושלים, תשד"ם; מהדורת אויערבך,צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', תש"ז, ירושלים.
ספר השטרות, רבינו יהודה בר' ברזילי הברצלוני, מהדורת האלברשטם, שז"ח, ברלין, 1898.
ספר השטרות לרב האי – אסף, ש', תר"ץ, "ספר השטרות לרב האי גאון", מוסף תרביץ א, ירושלים.
ספר לחם שמים לרבנו יעב"ץ, מהדורת קליין, י"צ, ירושלים, תשי"ח.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?",בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= ספראי, בימי הבית, ב, עמ' 578-548).
ספראי, ייהודה של יהודה – ספראי, ז', תש"ס, "ייהודה של ארץ יהודה", בתוך: שוורץ, י' ואחרים (עורכים), ירושלים וארץ-ישראל, ספר אריה קינדלר, ירושלים, עמ' 88-70.
ספראי, מבני שדה – ספראי, ז', תשנ"ט, "מבני השדה הקדומים – הכפר בארץ-ישראל הרומית", קתדרה 89, עמ' 40-7.
ספראי, משפחה – ספראי, ז', תשמ"ג, "מבנה המשפחה בתקופת השנה והתלמוד", מלאת א, תל אביב, עמ' 156-129.
ספראי, נוכרים – ספראי, ז', תשס"ג, "האוכלוסייה הנכרית דוברת הארמית בארץ-ישראל בתקופה הרומית", בתוך: אופנהיימר, א' ואחרים (עורכים), יהודים ונכרים בארץ-ישראל בימי הבית השני, המשנה והתלמוד, ירושלים, עמ' 101-82.
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, קהילה – ספראי, ז', תש"ן, הקהילה היהודית בארץ ישראל בתקופת המשנה והתלמוד, ירושלים.
ספראי ולין, גבע – ספראי, ז' ולין, מ', 1988, "חפירות וסקרים באיזור משמר העמק", בתוך: מזר, ב' (עורך), גבע – חפירות במשמר העמק, ירושלים, עמ' 214-167.
ספראי ולין, משמר העמק – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע – תגליות ארכיאולוגיות בתל אבו-שושה, משמר העמק, ירושלים, עמ' 166-120.
ספראי וששון, חציבה – ספראי, ז' וששון, א', תשס"א, <i>חציבה ומחצבות אבן</i>, אריאל.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.
עודד, תחרות – עודד,י', תשע"ב, " 'היורד לאומנות חברו': תחרות עסקית – מסוגיית הגמרא לספרות השו"ת ובחזרה", נתיבה ב, עמ' 40-29.
פויריאר, טהרה – Poirier, J.C., 2003, "Purity Beyond the Temple in the Second Temple Era", <i>JBL</i> 2, pp. 247-265.
פויריאר, נטילת ידיים – Poirier, J.C., 1996, "Why Did the Pharisees Wash Their Hands?", <i>JJS</i> 46, pp. 217-233.
פורת, צדק חוזי – פורת, ב', תשל"ג, הצדק החוזי בדין התלמודי העברי, עבודה לתואר שני, האוניברסיטה העברית, ירושלים.
פינקשלטיין, אבות – פינקלשטיין, א"א, תשי"א, מבוא למסכתות אבות ואבות דרבי נתן, ניו יורק.
פיצ'ירילו, ירדן – Piccirilo, M., 1993, <i>The Mosaics of Jordan</i>, Amman.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פליניוס, היסטוריה של הטבע – Rackham, H., Jones, W.H.S. and Eichholz, D.E. (tr.), 1938-1962, <i>Pliny – Natural History</i>, 10 vols., London.
פליקס, חקלאות – פליקס, י', תש"ן, החקלאות בארץ-ישראל בימי המקרא, המשנה והתלמוד, ירושלים.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.
פרידמן, ברייתות – פרידמן, ש', תש"ס, "הברייתות שבתלמוד הבבלי ויחסן לתוספתא", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 201-163.
פרידמן, המפקיד – פרידמן, ש', תשל"ח, "ראש פרק המפקיד", שנתון המשפט העברי ה, עמ' 218-209.
פרידמן, הפקר – פרידמן, ש', תשנ"ו, "המילון המחקרי ללשון העברית של התנאים: ערך הבקר/הפקר; ביקורת", סידרא יב, עמ' 127-113; תוספת למאמר, סידרא יג (תשנ"ז), עמ' 158.
פרידמן, מציאות – פרידמן, ש"י, תשל"ה, "מציאות ברשות הרבים", דיני ישראל ו, עמ' 175-169.
פרידמן, משנה ותוספתא – Friedman, S., 1999, "The Primacy of Tosefta to Mishna in Synoptic Parallels", in: Fox, H. and Meacham, T. (eds.), <i>Introdusing Tosefta</i>, New York, pp. 99-122.
פרידמן, פירוש – פרידמן, ש"י, תשל"ח, תלמוד ערוך, פרק השוכר את האומנין, בבלי בבא מציעא פרק ששי, מהדורה על דרך המחקר עם פירוש הסוגיות על ידי שמא יהודה פרידמן, בית המדרש לרבנים באמריקה, ניו יורק.
פרידמן, תוספתא – פרידמן, ש"י, תשנ"ג, "תוספתא עתיקתא: ליחס מקבילות המשנה והתוספתא [א] – כל כתבי הקדש (שבת טז א)", תרביץ סב, עמ' 338-313.
פרידנברג, היתר עסקא – פרידנברג, ד', תרצ"ט, "היתר עסקא בא"י במאה החמישית", ידיעות החברה העברית לחקירת ארץ-ישראל ועתיקותיה ו, עמ' 126-123.
פרימן, תחרות – פרימן, מ', תשנ"ד, "תחרות מסחרית בהלכה היורד לאומנות חברו",בתוך: כורך, צ' (עורך), ספר ישרון, ירושלים, עמ' 116-113.
פרנטיס, כתובות – Frentice, W.K., 1908, "Publication of an American Archaeological Expedition to Syria", III, <i>Greek and Latin Inscriptions</i>, New York.
פרנצוס, אונאה – פרנצוס, י', תשמ"א, "ביאורים ובירורים בדיני אונאה", סיני פט, עמ' קלה-קמד.
פרקר, טהרה – Parker, R., 1983, <i>Miasma: Pollution and Purification in Early Greek Religion</i>, Oxford 1983.
צ'צ'י, ברונזה – Ceci, De C., 1854, <i>Piccoli Bronzi del Real Museo Borbonico distinti per categorie in dieci tavole descritte e disegnate</i>, Museo Nazionale di Napoli, Napoli.
צ'ריקובר ואחרים, פפירוסי מצרים – Tcherikover, V.A. et al., 1957, 1960, 1964, <i>Corpus Paptrorum Judaicarum</i> I-III, Cambridge.
קארל, הערות – קארל, צ', תשי"ז,"הערות והארות לכמה משניות", סיני מא, עמ' שעב-שעח.
קארל, שומרים – קארל, צ', 1936, "דיני ארבעת השומרים במשפט העברי והתפתחותם", תרביץ ז, עמ' 258-252.
קדמוניות היהודים, יוספוס פלביוס, מהדורת שליט, א', ירושלים ותל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קינדלר, הטביעה היהודית – קינדלר, א', תשמ"א, "הערות נומיסמאטיות על הטביעה היהודית בסוף ימי הבית השני", בתוך: אופנהיימר, א' ואחרים (עורכים), פרקים בתולדות ירושלים בימי בית שני; ספר זיכרון לאברהם שליט, עמ' 282-271.
קלאודיוס פטולמאוס, גאוגרפיה – Claudius Ptolemy, 1991, <i>The Geography</i>, Stevenson, E. L. (ed.), New York.
קלינמן, שורת הדין – קלינמן, ר"ש, תשס"ג, "כפיית נורמות של 'לפנים משורת הדין' על גופים ציבוריים",בתוך: אולשטיין, ט' (עורכת), ספר שמגר, א, תל אביב,עמ' 504-469.
קלרק, מנהגים יהודיים – Clarke, W.M., 1992, "Jewish Table Manners in the CenaTrimalchonis", <i>Classical Journal</i> 87, pp. 257-263.
קפלן, תחרות – קפלן, נ', תשנ"ג, "יורד לאומנות חברו: תחרות מסחרית בהלכה", מספרא לסייפא 45-44, עמ' 56-48.
קראוס, ארכאולוגיה תלמודית – Krauss, S., 1966, <i>Talmudische Archaeologie</i>, Hildesheim.
קראוס, מילון – Krauss, S., 1899, <i>Griechische und Latiniusche Lehnwörter Talmud, Midrash und Targum</i>, Budapest.
קראלינג, דורה אירופוס – Kraeling, C.H., 1956, <i>The Synagogue</i>, New Haven.
קרום, תלבושת – Croom, A.T., 2002, <i>Roman Clothing and Fashion</i>, Port Stroud.
ראטנער, אהבת ציון וירושלים – ראטנער, ד',תרס"א-תרע"ג, אהבת ציון וירושלים, וילנא.
רבינוביץ', דקדוקי סופרים – רבינוביץ', רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"י, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"י, תשכ"א, שערי תורת בבל, ירושלים.
רבן, סקר –רבן, א', תשמ"ג, סקר ארכאולוגי של ישראל, מפת נהלל 28 23-16, ירושלים.
רגב, אינדיבידואליזם – Regev, E.,2000, "Pure Individualism: The Idea of Non-Priestly Purity in Ancient Judaism", <i>JSJ</i> 31, pp.176-202.
רגב, חשמונאים – Regev, E., 2013, T<i>he Hasmoneans:Ideology, Archaeology, Identity</i>, Göttingen.
רגב, טהרה – Regev, E., 2000, "Non-Priestly Purity and its Religious Aspects According to Historical Sources and Archaeological Findings", in: Poorthius,M.J.H.M. et al. (eds.), <i>Purity and Holiness: The Heritage of Leviticus</i>, Leiden, pp. 321-374.
רובין, אבל – רובין, נ', תשל"ב, " 'מתאבל עליו מתאבל עמו' – ברור סוציולוגי של מקורות בספרות התלמודית על היקף הקרבה המחייב אבל", בר אילן י, עמ' 122-111.
רובין, קץ החיים – רובין, נ', 1997, קץ החיים, תל אביב.
רוזנטל, ירושלמי – רוזנטל, א"ש, 1983, ירושלמי נזיקין: יוצא לאור על-פי כתב-יד אסקוריאל בצירוף מבוא, על-ידי אליעזר שמשון רוזנטל; הוסיף מבוא ופירוש שאול ליברמן, ירושלים.
רוזנטל, מסורת – רוזנטל, א"ש, 1994, "מסורת-הלכה וחידושי-הלכות במשנת חכמים", תרביץ סג, עמ' 374-321.‬‬‬‬‬‬‬‬‬‬‬‬‬‬‬‬‬
רוזנפלד, אונאה – רוזנפלד, ב"צ, תשס"ג, "איזוהי אונאה? לשאלת שתות האונאה וחישובה בהלכות התנאים", דיני ישראל כב, עמ' 175-151.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.
רייס ואחרים, ג'בלה – Riis, P.J. et al., 2004<i>, Topgraphical Studies in the Ǧabla Plain</i>, Copenhagen.
ריץ', מילון – Rich, A., 1893, <i>A Dictionary of Roman and Greek Antiquities, with Nearly 2000 Engravings on Wood from Ancient Originals Illustrative of the Industrial Arts and Social Life of the Greeks and Romans</i>, London.
ר"ן בפירושו לרי"ף, הודפס בתלמוד ש"ס וילנא.
רפל, שורת הדין – רפל, ד', תשנ"ו, " 'לפנים משורת הדין': עיקרון אתי, מוסרי ומשפטי", מחנים 12, עמ' 75-55.‬‬‬‬‬‬‬‬‬‬‬‬‬‬‬‬‬‬
רקובר, המסחר – רקובר, נ', 1987, המסחר במשפט העברי:פרקים בהגנת הצרכן, הסוחר והנושה‬, ירושלים.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
<i>שבלי הלקט, מהדורת באבר, ש', וילנא, תרמ"ו.</i>
שוורץ, זונן – שוורץ,י', תשמ"ט, "על זונן ובנו בייתוס", סיני קג, עמ' קכ-קכב.
שוחטמן, אחריות – שוחטמן, א', תשל"ג, "אחריות הנזיקין של הממלא חובה חוקית במשפט העברי", סיני עג, עמ' קלז-קנד.
שטינפלד, מודה במקצת – שטינפלד, צ"א, תשל"ט, מודה במקצת, רמת גן.
שיפמן, טבול יום – Schiffman, L.H., 1994, "Pharisaic and Sadducean Halakha in Light of the DeadSea Scrolls – The Case of TEVUL YOM", <i>DSD</i> 1, pp. 285-289.
שכטר, קטעי גניזה – Schechter, S.,1898, "Genizah Fragments", <i>JQR</i> X, p. 636.
שערי צדק, מהדורתמודעי, נ', שאלוניקי, תקנ"ב.
שערי תשובה,מהדורת הירש, י"מ, לייפציג, תרפ"ח.
שפרבר, העיר – Sperber, D., 1998,<i>The City in Roman Palestine</i>, New York.
שפרבר, הקרקע – Sperber, D., 1978, <i>Roman Palestine 200-400: The Land Crisis and Change in Agrarian Society as Reflected in Rabbinic Sources</i>, Ramat Gan.
שפרבר, מחירים – Sperber, D., 1977, <i>Roman Palestine 200-400: Money and Prices</i>, Ramat Gan.
שפרבר, תרבות חומרית – שפרבר, ד', תשנ"ד-תשס"ו, תרבות חומרית בארץ-ישראל בימי התלמוד, א-ב, ירושלים ורמת גן.
שפרכר, קנים – שפרכר, ש"י, תשנ"ה, "כשהוא חי קולו אחד (קינים ג, ו)", סידרא יא, עמ' 170-167.
שרביט, אבות – שרביט, ש', תשס"ד, מסכת אבות לדורותיה, מהדורה מדעית מבואות ונספחים, ירושלים.
שרידי ירושלמי – ראו גינצברג, שרידי ירושלמי.
שרלו, שורת הדין – שרלו, י', תשס"ח, "שערי התנדבות: לפנים משורת הדין", בתוך: בעדני, נ' (עורך), לתת; ההתנדבות והשירות הלאומי לאור המקורות, ירושלים, עמ' 79-78.
שרמן, שורת הדין – שרמן, א"ח, תשס"ד, "כפיה לעשות לפנים משורת הדין", תחומין כד, עמ' 50-44.
שרמר, חכמים ושלטון – שרמר, ע', תשס"ז, "מדרש והיסטוריה: כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
תגר, שורת הדין – תגר, מ', תשל"ח, "צדק ומשפט: ערכו של 'לפנים משורת הדין' במשפט העברי", בתוך: הכהן, ש"י ואחרים (עורכים), נזיר אחיו; דברי תורה, הגות, מחקר והערכה; זכרון לנזיר אלהים הרב דוד כהן, ירושלים, עמ' 162-146.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנזאהן, יש"ה, ירושלים, תשל"ד.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תמרי, תחרות – תמרי, מ', "תחרות מחירים ורווחים בעיני היהדות", בתוך: הירשברג, ח"ז ואחרים (עורכים), ספר חיים משה שפירא (בר-אילן, ספר השנה י), רמת גן, עמ' 145-130.
<i>תנא דבי אליהו, מהדורת איש שלום, מ', וינה, 1904.</i>
<i>תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. </i>
<i>תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i>, I-IV, Madrid.
תשובות אנשי ארץ-ישראל, בתוך: ב"מ, לוין, עורך, גנזי קדם, מאסף מדעי לתקופת הגאונים וספרותם, ד, חיפה, תר"צ.
<i>תשובות גאונים מזרח ומערב, מילר, י', ברלין, תרמ"ח.</i>
<i>תשובות גאונים קדמונים, קאסעל, ד', ברלין, תר"ח.</i>
<i>תשובות הגאונים אסף – אסף, ש', תרפ"ט, תשובות הגאונים, ירושלים.</i>
<i>תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.</i>
<i>תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.</i>
<i>תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.</i>
<i>תשובות הגאונים מוסאפיה – מוסאפיה, י', תרכ"ד, תשובות הגאונים, ליק.</i>
<i>תשובות הגאונים קורונל – קורונל, נ"נ, תרל"א, תשובות הגאונים, וויען.</i>
<i>תשובות הגאונים שערי צדק – ראו שערי צדק.</i>
<i>תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.</i>
<i>תשובות מהרי"ץ גיאת, הוצאת באמבערגער, י"ד, פירטה, תרכ"א-תרכ"ה.</i>
<i>תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
תשובות רב שר שלום, מהדורת וינברג, ר"ש, ירושלים, תשל"ו.