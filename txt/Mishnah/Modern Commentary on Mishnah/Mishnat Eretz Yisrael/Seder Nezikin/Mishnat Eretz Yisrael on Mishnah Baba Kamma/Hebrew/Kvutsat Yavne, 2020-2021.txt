Mishnat Eretz Yisrael on Mishnah Baba Kamma
משנת ארץ ישראל על משנה בבא קמא
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה בבא קמא

פתח דבר

מסכת בבא קמא איננה מסכת עצמאית, היא החלק הראשון (השער הראשון- 'בבא קמא' בארמית), של מסכת נזיקין הקדומה הכוללת את שלושת הבבות: בבא קמא, בבא מציעא ובבא בתרא. מפאת גודלו של המבוא ל'מסכת' נזיקין הקדומה, דהיינו לשלושת הבבות יחד, מופיע המבוא ככרך נפרד לעצמו.
כפי שסיכמנו במבוא ל'מסכת' נזיקין מסכת בבא קמא כוללת מספר חלקים:
א. מסכת היזקים (פרקים א-ו)<sup class="footnote-marker">1</sup><i class="footnote">בפרקים א-ב נידונו נזקי השור, ולכאורה מעתה המשנה עוברת לדון בנזקי "בור", שמאפייניו הם נזק פסיבי (אין בור מהלך). כך הדברים נראים עד משנה ג, אבל המשניות האחרונות (ח-ט) כבר עברו למעשה ל"בור" פעיל, מצב דומה מאוד לשור, אך המזיק מבצע בעצמו את הנזק, בניגוד להגדרה הטיפוסית לשור. למעשה נכון יהיה יותר לומר שאין בחלק זה של הפרק התמקדות בחלוקה המשפטית לארבעת המזיקים שאחד מהם הוא בור, אלא התמקדות במכנה משותף אחר, והוא נזקים ברשות הרבים: נזק פסיבי (משניות א-ג) ונזק אקטיבי (ה-ז), ומשנה ד היא חוליית קישור. מי שערך את הפרק השתחרר אפוא מהחלוקה המשפטית, או אולי התעלם ממנה, לארבעת המזיקים (שור, בור וכו'), וסידר את המשניות לפי עיקרון לא-משפטי. ואכן מסכת בבא קמא פותחת בחלוקה לארבעה אבות נזיקין, ובפירושנו לה ראינו גם הצעות חלוקה אחרות (שלושה, חמישה, שלושה עשר, עשרים וארבעה). סדר המסכת איננו הולם את סדר רשימת ארבעה אבות הנזיקין. בפ"א מ"א של בבא קמא עסקנו במפורט בנושא.</i> ופרק ח<sup class="footnote-marker">2</sup><i class="footnote">פרק ח נשתל שלא במקומו כדי להפריד את דיני גנב (פ"ז) מדיני גזלן (פ"ט). הפרדה זו היא במרכז דיוננו במבוא לפרק. לדעתנו היא הלכה תנאית מאוחרת, והעריכה מבטאת תפיסה זו. </i>;
ב. מסכת קניין של גנב, גזלן ואומן (פרקים ז, ט-י)<sup class="footnote-marker">3</sup><i class="footnote">פרק ט עוסק בגזלן כשעבר זמן מאז הגזלה והגזלן עיבד את החפץ ואינו יכול להחזירו בצורתו המקורית. למעשה מקרה זה דומה ל"טבח ומכר", אך דין טבח ומכר (שמשלם פי ארבעה וחמישה) הוא בגנב בלבד (פ"ז מ"ד). הפרק מתקשר ישירות לפ"ז שעסק בגנב. פרק החובל (המתחיל לצורך העניין במשנה ז של פרק ז) הוא אפוא יחידה המפרידה בין שני הדבקים.</i>;
מסכת זו איננה מסודרת כדבעי, והנושאים מעורבים בה. העורך רצה להפריד בין דיני קניית החפץ של גנב לבין אלו של גזלן, זאת בעקבות שינוי ההלכה בתחום זה. יתר הפרטים נידונים במבוא הכללי לכל המסכת.
<b>מקראות</b>
שמות פרק כא
(כח) וְכִי יִגַּח שׁוֹר אֶת אִישׁ אוֹ אֶת אִשָּׁה וָמֵת סָקוֹל יִסָּקֵל הַשּׁוֹר וְלֹא יֵאָכֵל אֶת בְּשָׂרוֹ וּבַעַל הַשּׁוֹר נָקִי.
(כט) וְאִם שׁוֹר נַגָּח הוּא מִתְּמֹל שִׁלְשֹׁם וְהוּעַד בִּבְעָלָיו וְלֹא יִשְׁמְרֶנּוּ וְהֵמִית אִישׁ אוֹ אִשָּׁה הַשּׁוֹר יִסָּקֵל וְגַם בְּעָלָיו יוּמָת.
(ל) אִם כֹּפֶר יוּשַׁת עָלָיו וְנָתַן פִּדְיֹן נַפְשׁוֹ כְּכֹל אֲשֶׁר יוּשַׁת עָלָיו.
(לא) אוֹ בֵן יִגָּח אוֹ בַת יִגָּח כַּמִּשְׁפָּט הַזֶּה יֵעָשֶׂה לּוֹ.
(לב) אִם עֶבֶד יִגַּח הַשּׁוֹר אוֹ אָמָה כֶּסֶף שְׁלֹשִׁים שְׁקָלִים יִתֵּן לַאדֹנָיו וְהַשּׁוֹר יִסָּקֵל.
(לג) וְכִי יִפְתַּח אִישׁ בּוֹר אוֹ כִּי יִכְרֶה אִישׁ בֹּר וְלֹא יְכַסֶּנּוּ וְנָפַל שָׁמָּה שּׁוֹר אוֹ חֲמוֹר.
(לד) בַּעַל הַבּוֹר יְשַׁלֵּם כֶּסֶף יָשִׁיב לִבְעָלָיו וְהַמֵּת יִהְיֶה לּוֹ.
(לה) וְכִי יִגֹּף שׁוֹר אִישׁ אֶת שׁוֹר רֵעֵהוּ וָמֵת וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ וְגַם אֶת הַמֵּת יֶחֱצוּן.
(לו) אוֹ נוֹדַע כִּי שׁוֹר נַגָּח הוּא מִתְּמוֹל שִׁלְשֹׁם וְלֹא יִשְׁמְרֶנּוּ בְּעָלָיו שַׁלֵּם יְשַׁלֵּם שׁוֹר תַּחַת הַשּׁוֹר וְהַמֵּת יִהְיֶה לּוֹ.
(לז) כִּי יִגְנֹב אִישׁ שׁוֹר אוֹ שֶׂה וּטְבָחוֹ אוֹ מְכָרוֹ חֲמִשָּׁה בָקָר יְשַׁלֵּם תַּחַת הַשּׁוֹר וְאַרְבַּע צֹאן תַּחַת הַשֶּׂה.
שמות פרק כב
(ד) כִּי יַבְעֶר אִישׁ שָׂדֶה אוֹ כֶרֶם וְשִׁלַּח אֶת &lt;בעירה&gt; בְּעִירוֹ וּבִעֵר בִּשְׂדֵה אַחֵר מֵיטַב שָׂדֵהוּ וּמֵיטַב כַּרְמוֹ יְשַׁלֵּם.
(ה) כִּי תֵצֵא אֵשׁ וּמָצְאָה קֹצִים וְנֶאֱכַל גָּדִישׁ אוֹ הַקָּמָה אוֹ הַשָּׂדֶה שַׁלֵּם יְשַׁלֵּם הַמַּבְעִר אֶת הַבְּעֵרָה.
<b>נזקי אדם</b>
שמות פרק כא
(יח) וְכִי יְרִיבֻן אֲנָשִׁים וְהִכָּה אִישׁ אֶת רֵעֵהוּ בְּאֶבֶן אוֹ בְאֶגְרֹף וְלֹא יָמוּת וְנָפַל לְמִשְׁכָּב.
(יט) אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ וְנִקָּה הַמַּכֶּה רַק שִׁבְתּוֹ יִתֵּן וְרַפֹּא יְרַפֵּא.
(כ) וְכִי יַכֶּה אִישׁ אֶת עַבְדּוֹ אוֹ אֶת אֲמָתוֹ בַּשֵּׁבֶט וּמֵת תַּחַת יָדוֹ נָקֹם יִנָּקֵם.
(כא) אַךְ אִם יוֹם אוֹ יוֹמַיִם יַעֲמֹד לֹא יֻקַּם כִּי כַסְפּוֹ הוּא.
(כב) וְכִי יִנָּצוּ אֲנָשִׁים וְנָגְפוּ אִשָּׁה הָרָה וְיָצְאוּ יְלָדֶיהָ וְלֹא יִהְיֶה אָסוֹן עָנוֹשׁ יֵעָנֵשׁ כַּאֲשֶׁר יָשִׁית עָלָיו בַּעַל הָאִשָּׁה וְנָתַן בִּפְלִלִים.
(כג) וְאִם אָסוֹן יִהְיֶה וְנָתַתָּה נֶפֶשׁ תַּחַת נָפֶשׁ.
(כד) עַיִן תַּחַת עַיִן שֵׁן תַּחַת שֵׁן יָד תַּחַת יָד רֶגֶל תַּחַת רָגֶל.
(כה) כְּוִיָּה תַּחַת כְּוִיָּה פֶּצַע תַּחַת פָּצַע חַבּוּרָה תַּחַת חַבּוּרָה.
(כו) וְכִי יַכֶּה אִישׁ אֶת עֵין עַבְדּוֹ אוֹ אֶת עֵין אֲמָתוֹ וְשִׁחֲתָהּ לַחָפְשִׁי יְשַׁלְּחֶנּוּ תַּחַת עֵינוֹ.
(כז) וְאִם שֵׁן עַבְדּוֹ אוֹ שֵׁן אֲמָתוֹ יַפִּיל לַחָפְשִׁי יְשַׁלְּחֶנּוּ תַּחַת שִׁנּוֹ.
<b>דיני גנבה</b> 
פרקים ו-י במסכת בבא קמא
שמות פרק כא
(לז) כִּי יִגְנֹב אִישׁ שׁוֹר אוֹ שֶׂה וּטְבָחוֹ אוֹ מְכָרוֹ חֲמִשָּׁה בָקָר יְשַׁלֵּם תַּחַת הַשּׁוֹר וְאַרְבַּע צֹאן תַּחַת הַשֶּׂה.
שמות פרק כב
(א) אִם בַּמַּחְתֶּרֶת יִמָּצֵא הַגַּנָּב וְהֻכָּה וָמֵת אֵין לוֹ דָּמִים.
(ב) אִם זָרְחָה הַשֶּׁמֶשׁ עָלָיו דָּמִים לוֹ שַׁלֵּם יְשַׁלֵּם אִם אֵין לוֹ וְנִמְכַּר בִּגְנֵבָתוֹ.
(ג) אִם הִמָּצֵא תִמָּצֵא בְיָדוֹ הַגְּנֵבָה מִשּׁוֹר עַד חֲמוֹר עַד שֶׂה חַיִּים שְׁנַיִם יְשַׁלֵּם.
(ו) כִּי יִתֵּן אִישׁ אֶל רֵעֵהוּ כֶּסֶף אוֹ כֵלִים לִשְׁמֹר וְגֻנַּב מִבֵּית הָאִישׁ אִם יִמָּצֵא הַגַּנָּב יְשַׁלֵּם שְׁנָיִם.
(ז) אִם לֹא יִמָּצֵא הַגַּנָּב וְנִקְרַב בַּעַל הַבַּיִת אֶל הָאֱלֹהִים אִם לֹא שָׁלַח יָדוֹ בִּמְלֶאכֶת רֵעֵהוּ.
(ח) עַל כָּל דְּבַר פֶּשַׁע עַל שׁוֹר עַל חֲמוֹר עַל שֶׂה עַל שַׂלְמָה עַל כָּל אֲבֵדָה אֲשֶׁר יֹאמַר כִּי הוּא זֶה עַד הָאֱלֹהִים יָבֹא דְּבַר שְׁנֵיהֶם אֲשֶׁר יַרְשִׁיעֻן אֱלֹהִים יְשַׁלֵּם שְׁנַיִם לְרֵעֵהוּ.
(ט) כִּי יִתֵּן אִישׁ אֶל רֵעֵהוּ חֲמוֹר אוֹ שׁוֹר אוֹ שֶׂה וְכָל בְּהֵמָה לִשְׁמֹר וּמֵת אוֹ נִשְׁבַּר אוֹ נִשְׁבָּה אֵין רֹאֶה.
(י) שְׁבֻעַת ה' תִּהְיֶה בֵּין שְׁנֵיהֶם אִם לֹא שָׁלַח יָדוֹ בִּמְלֶאכֶת רֵעֵהוּ וְלָקַח בְּעָלָיו וְלֹא יְשַׁלֵּם.
(יא) וְאִם גָּנֹב יִגָּנֵב מֵעִמּוֹ יְשַׁלֵּם לִבְעָלָיו.
(יב) אִם טָרֹף יִטָּרֵף יְבִאֵהוּ עֵד הַטְּרֵפָה לֹא יְשַׁלֵּם.
(יג) וְכִי יִשְׁאַל אִישׁ מֵעִם רֵעֵהוּ וְנִשְׁבַּר אוֹ מֵת בְּעָלָיו אֵין עִמּוֹ שַׁלֵּם יְשַׁלֵּם.
(יד) אִם בְּעָלָיו עִמּוֹ לֹא יְשַׁלֵּם אִם שָׂכִיר הוּא בָּא בִּשְׂכָרוֹ.
דניאל פרק ו
(ח) אִתְיָעַטוּ כֹּל סָרְכֵי מַלְכוּתָא סִגְנַיָּא וַאֲחַשְׁדַּרְפְּנַיָּא הַדָּבְרַיָּא וּפַחֲוָתָא לְקַיָּמָה קְיָם מַלְכָּא וּלְתַקָּפָה אֱסָר דִּי כָל דִּי יִבְעֵה בָעוּ מִן כָּל אֱלָהּ וֶאֱנָשׁ עַד יוֹמִין תְּלָתִין לָהֵן מִנָּךְ מַלְכָּא יִתְרְמֵא לְגֹב אַרְיָוָתָא.





Chapter 1



Mishnah 1

המשניות הראשונות של הפרק נחשבות במחקר משניות קדומות, זאת בגלל הלשונות הנראים קדומים, כגון "חב" המזיק או "חבתי" בשמירתו. ברם הלשון עלולה להטעות: לשונות קדומים עשויים להשתמר במסגרת עריכה מאוחרת. אנו מניחים שההלכה הקדומה התפתחה מהמקרה הפרטי (ה"קזואיסטי") לכלל המשפטי<sup class="footnote-marker">1</sup><i class="footnote">ראו ההקדמה הכללית לפירוש המשניות. </i>. במקביל הייתה התפתחות גם מהפסוק אל המקרה או אל הכלל, תלוי בתוכן הפסוק, אבל ברוב המקרים גם הפסוק עוסק במקרה בודד והתעוררו מחלוקות על איזה כלל מדובר. אם כן המשניות של הפרק (במיוחד שלוש הראשונות) הן מאוחרות מאוד, משום שיש בהן כללים מופשטים. בפרק ב למשל, "כיצד הרגל מועדת? לשבר..."; המשנה עוסקת במקרה רחב, לא במקרה פרטי כגון תרנגול שדלי קשור לרגליו (פ"ב מ"א), אלא ברגל בהמה בכלל, ובפרק א כללים מופשטים עוד יותר. להלן נראה שהכללים, לפחות אלו שבמשנה א, אינם קשורים להמשך כלל ועיקר.
פרקנו, ובמיוחד המשניות הראשונות, כולל את יסודות המשפט העברי, ולפיכך רבו בו המקבילות התנאיות, הפרשנות המסורתית והמחקרים. אנו ננסה להסביר את המשנה כפשוטה בקצרה, ואחר כך במעט הרחבה. לא נוכל לסכם בפירוש את כל העמדות השונות. גם בדיון במקבילות התנאיות נצטמצם.
<small>עפ”י כתב יד קופמן</small>
<b>ארבעה אבות נזיקים</b> – סוגי מזיקים. ההבדלים ביניהם יתבררו להלן. המשנה פותחת בפתיחה מספרית, שהיא גם כותרת לרשימה שבהמשך. פרקים רבים מתחילים בפתיחות מספריות, וכן משניות רבות. כפי שכתבנו פעמים אחדות<sup class="footnote-marker">2</sup><i class="footnote">מסכתות שבת (ראו פירושנו לפ"א מ"א שם), פאה, בבא קמא, שבועות, יבמות ועוד, וראו במבוא הכללי לפירוש המשניות.</i> הפתיחה המספרית הייתה חשובה לקדמונינו, משום שהם זכרו את המשניות בעל פה והמספרים היו כלי עזר חשוב ביותר לזיכרון. לעיתים המספר הוא קדום, ולעיתים הוא מאוחר לגוף המשנה.
<b>השור והבור המבעה וההבער</b> – עוד בטרם דיון נציג את שתי שאלות המפתח:
1. האם ארבעת אבות הנזיקין הם הנזכרים בתורה, או שהמיון הוא פרי מחשבתם של חכמים?
2. מה פירוש המילה "מבעה"? לכך הוצאו בבבלי שתי פרשנויות: צאן רועה, או אדם (להלן נפרט).
לשון מבעה איננה בתורה. אומנם בתלמודים מצאו מקור למשנה ולפרשנותה, אך עדיין לא ברור מדוע נבחרה מילה יחידאית כזאת. יפה הראה טוויג שאכן בנוסחאות התורה הקדומות, בפסוק בשמות כב ד, במקום "כי יבער איש שדה או כרם" היו גרסאות "כי יבעה איש", וממילא ברור שמשנתנו משתמשת בלשון תורה. אך עדיין נשאלת השאלה הראשונה: האם ארבעת אבות הנזיקין הם דרך מיון של המקרא, או של חכמים?
האפשרויות הן:
א. סיכום של דין תורה;
ב. סיכום של הלכות חכמים המנויות להלן במשנה<sup class="footnote-marker">3</sup><i class="footnote">כפי שמציע ויס, משניות ספורות.</i>;
ג. סיכום של חכמים המנותק מהמשך הפרק.
המושג "אבות נזיקין" איננו נהיר. התלמוד הבבלי הבין שהמונח "אבות" בא להבחין בין "אבות" לבין "תולדות", בעקבות משנת שבת פ"ז מ"ב המציגה את רשימת אבות המלאכה האסורים בשבת. זאת לשיטתו של התלמוד הבבלי<sup class="footnote-marker">4</sup><i class="footnote">בבלי, כאן ב ע"א, בעקבות בבלי, שבת צו ע"ב ואילך, וראו פירושנו לשבת פ"ז מ"ב.</i> שכל מלאכה שאיננה ברשימת ל"ט המלאכות איננה אסורה מהתורה, אבל יש לכל אב מלאכה תולדות, ואלו הן מלאכות שנאסרו משום שהן כעין אב המלאכה, ואיסורן הוא באותה רמה כמו אב המלאכה. חלוקת המלאכות לאבות חשובה משום שאם עשה שתי מלאכות מאותו אב "בהעלם אחד" הרי זו מלאכה אחת, וחייב רק קורבן חטאת אחד<sup class="footnote-marker">5</sup><i class="footnote">לכאורה הכלל של הבבלי מצוי כבר בכריתות פ"ג מ"י, ברם בפירושנו לכריתות ראינו שמסכת כריתות מבינה את המונחים "העלם אחד" בצורה שונה שאיננה קשורה כלל להבחנה בין תולדות לבין אב מלאכה.</i>. אבל כפי שהראינו בפירושנו על אתר (משנת שבת) הירושלמי רואה אחרת את כל העניין. רשימת המלאכות היא רשימה ספרותית בלבד, היא מכנסת כמה מלאכות ומציגה מניין מסוים שיש לו משמעות סמלית וספרותית (ארבעים חסר אחת). כל מלאכה אחרת אסורה גם היא. כך למשל לנגן, למדוד, לרפא או לגבן וכדומה – הם כולם אבות מלאכה לפי הירושלמי.
עם זאת, בירושלמי מצאנו גם הד לשיטתו של הבבלי, כפי ששנינו: "תני רבי חייה חפר חרץ נעץ תולדות לחרישה" (ירו', שבת פ"ז ה"ב, ט ע"ד, וכן שם ע"ג). אם כן הגדרת ה"תולדות" קרובה בשני התלמודים, אבל בבבלי היא נרחבת יותר, ואילו הירושלמי מקפיד על כך שהתולדה תהיה חלק ממלאכת האב, ודומה לו. ההבדל נובע מכך שהבבלי צריך היה להגדיר כל מלאכה האסורה בשבת, ואיננה ברשימה, כתולדה של אחד האבות, ואילו הירושלמי לא היסס להגדיר מלאכות נוספות כמו אלו שמנינו.
בדיוננו במשנת שבת ראינו שאכן הרשימה בשבת היא בעיקרה סידור ספרותי שאין לו משמעות הלכתית רבה.
שני התלמודים, הבבלי כאן (ב ע"א) והירושלמי בפירושו לשבת, עומדים גם על המונח "אבות טומאה" (המת, השרץ, הזב וכו' – כלים פ"א מ"א; זבים פ"ב מ"י). שם האבות הם הראשון לטומאה (אב הטומאה, בניגוד לוולד הטומאה). האבות מטמאים באופן חמור יותר, וניתן להגדירם כחפצים המחוללים טומאה, או במגע ישיר וראשוני עימה, בניגוד לוולד הטומאה שהוא תוצאה של העברת הטומאה מאב הטומאה, וירידה בדרגת חומרתה. הבבלי רואה בכך קושי, שכן דין התולדות שונה מזה של האבות, ואילו הירושלמי רואה בכך דוגמה נאותה ליחס בין תולדות לאבות: אב הוא הטומאה העיקרית, ותולדות הם תוצאה משנית. כלומר הירושלמי מחפש את הדמיון באפיון המונח ובמשמעות הספרותית, והבבלי בהלכה.
ההבדל בין הפרשנות הספרותית בירושלמי לבין פרשנות הבבלי, התובעת תוצאה [נפקא מינה] להלכה, הוא ללא ספק אחד המאפיינים השונים של שני התלמודים. הבבלי מחפש משמעות הלכתית, ומה שאין לו משמעות כזאת הוא חסר משמעות לחלוטין, ואילו הירושלמי מוכן לקבל גם משמעות בלתי הלכתית שאין לה תוצאות הלכתיות פורמליות. בירושלמי יש גם הצעה להגדרת תולדות הטומאה: "מדפות", כלומר טומאה שעוברת לא במגע ישיר אלא במגע עקיף מאוד (ללא חיבור ממשי – ירו', שבת פ"ז ה"ב, ט ע"ד)<sup class="footnote-marker">6</sup><i class="footnote">ראו פירושנו לפרה פ"י מ"ג, ובנספח למסכת.</i>. אבל התירוץ דחוק, שהרי אין מדף לנזיקין, ובכלל "מדף" איננו גורם טומאה עצמאי אלא הוא כמו מגע או היסט, שהם כולם דרכים להעברת הטומאה. "מדף" הוא "תולדה" רק בכך שאין זו טומאה ממשית אלא טומאה משנית, ספק טומאה. יתר על כן, המדף איננו תולדה בבחינת "תולדות השרץ" בדווקא, אלא של כל טומאה שהיא. ואכן גם בירושלמי אין תולדות ליתר אבות הטומאה.
לאמיתו של דבר לאבות הטומאה אין כלל "תולדות", יש להן תוצאות, ואלו מכונות שני לטומאה או ולד, בניגוד ל"אב". המשותף בין המונחים "אבות" במקומות השונים הוא שאלו התופעות העיקריות. אם כן במשנה יש מיון ספרותי או משפטי של רשימת המזיקים, ותו לא. המיון בנוי על הרשימה בתורה המונה את השור, את הבור, את המבעה ואת האש שהאדם מבעיר. להלן נחזור להסבר המונחים במשנה, אך בשלב זה נסתפק בכך שהרשימה אומנם תלויה במקרא, אך היא משתמשת בלשון היחידאית "מבעה", ולכאורה תמוה מדוע נבחרה לשון זאת שאיננה בתורה (ברשימת המזיקים), והיא אכן מובילה למחלוקת אמוראית בהגדרת המונח.
להערכתנו המילה "מבעה" נבחרה מסיבה נוספת. במשנה יש סידור ספרותי: שור ובור מופיעים במקרא, והם חרוז; מבעה והבער הם חרוז מסוג קצת שונה (במיוחד כאשר הר' נהגית כאות קלה ללא תנועה). התנא חיפש אפוא דרך ספרותית להציג את הרשימה. בסוף המשנה נבחן שנית את הרכב הרשימה, ונראה עד כמה היא ספרותית ולא הלכתית. מכל מקום, הרשימה איננה מלאה. חסרים בה למשל המקרים שנדונים בפ"ג מ"ז-מ"ח ("בור פעיל"), וכמובן נזקי האדם עצמו (למאן דאמר שמבעה זה צאן).
נשוב למשנתנו.
פשוט יותר להבין ש"אבות" איננו מונח הלכתי (שיש לו תולדות) אלא מונח של עריכה ספרותית – זו שיטת מיון. לשיטת מיון זו שני המשכים: הראשון ארבעה אבות הנזיקין שבמשנה, והשני שלושת האבות קרן, שן ורגל. אומנם מצאנו מקורות המשלבים את שתי החלוקות<sup class="footnote-marker">7</sup><i class="footnote">ירושלמי, שבת פ"ז ה"ב, ט ע"ד.</i>, אך לדעתנו ברור שאלו שתי עריכות חילופיות. למעשה למשנה שלוש עריכות (פתיחות) חילופיות; הפתיחה השלישית היא במשנה ה (חמישה תמים, כפי שנציע).
לשן, רגל וקרן אכן מוצעים בירושלמי תולדות:<u></u>
<u>תולדות הקרן</u> – נגיחה, נגיפה, נשיכה, רביצה, בעיטה דחייה. רבי יצחק מקשי 'נגיפה נגיחה' עיקר הן, ואת עביד לון תולדות? אלא מתחיל בעיקר ומסיים בתולדות (ירו', למשנתנו ב ע"א).
<u>תולדות הבור</u> – כל פירקא תליתייא. דתנינן בנזיקין: 'רבי תני: הניח גחלת ברשות הרבים ובא אחר ונתקל בה, וצלוחיתו בידו, נשרפו כליו ונשברה צלוחיתו, חייב על הצלוחית משום בור, ועל הכלים משום אש'  (כל הפרק השלישי – ירו', למשנתנו ב ע"א).
<u>תולדות הרגל</u> – תני בהמה שנכנסה לרשות היחיד והזיקה, בין בידה, בין ברגלה, בין בקרנה, בין בעול שעליה, בין בשליף שיש בה, בין בעגלה שהיא מושכת, משלם נזק שלם. והמזיק בכרמלית משלם נזק שלם (ירו', שם). כך בירושלמי, אבל הירושלמי מצטט את הברייתא בתוספתא (פ"א ה"ו), ושם המונח "תולדות הרגל" איננו מופיע.
<u>תולדות השן</u> – "הוון בעיין מימר פרה שאכלה שעורים וחמור שאכל כרשינין" (ירו', שם), וגם כאן הירושלמי מגייס לטובת התיאור ברייתא שבה המונח "תולדות שן" איננו מופיע. מבחינה מהותית אכילת שעורים היא כאכילת חיטים, ואין כאן אב ותולדות.
אם כן המשך המסכת, לפי הירושלמי, הוא פירוט של משנה א (תולדות ארבעה אבות הנזיקין), ומבעה הוא "רגל". אבל ברור גם שזו מעין עריכה מחודשת של התלמוד, שאיננה במשנה עצמה.
אם מבעה איננו אדם מזיק בעצמו, הרי שהרשימה חסרה ובלתי ריאלית אפילו מבחינת השלמות המשפטית. וכי כל נזקי אדם הם דרך שליחת צאן וחפירת בור?! הרי חסר המזיק העיקרי, האדם! נראה שמי שפירש ש"מבעה" הוא אדם עשה כן משום שהבין שגריעתו של האדם מהרשימה משמעה רשימה בלתי שלמה. הוא עשה כן (פירש שמבעה הוא אדם) כדי להעניק לרשימה מראית עין של רשימה משפטית שלמה.
נמצאנו למדים שאם אנו שואלים למה התכוונה המשנה, התשובה היא שכוונתה לסכם בצורה משפטית את סעיפי התורה לפי סדרם. הווה אומר, משנתנו היא טיפוס של מדרש משפטי, ותו לא.
במקורות מצינו גם רשימות אחרות של אבות נזיקין, בתוספתא ובירושלמי. בתוספתא (פ"ט ה"א) מובאת רשימה של שלושה עשר אבות נזיקין: "שלשה עשר הן אבות נזיקין: 1. השור 2. והבור 3. המבעה 4. וההבער 5. שומר חנם 6. והשואל 7. נושא שכר 8. והשוכר 9. נזק 10. וצער 11. ריפוי 12. שבת 13. ובשת". אין אלו אבות נזיקין, אלא רשימת הנושאים כולה. 4-1 הם משנתנו, 8-5 הם ארבעת השומרים, 13-9 הם חמשת סוגי התשלומים. הכותרת נלקחה בבירור מהמשנה שלנו, שהרי רק אלו הם באמת "אבות" גורמי ההיזק. הירושלמי מגדיר אותם קצת אחרת: "הכשר נזקין" (ירו', פ"א ה"א, ב ע"א; גיטין פ"ה ה"א, מו ע"ג). בתוספתא יש עירוב של סוגי מזיקים, של שומרים האמורים בתורה בפרשה שאחרי פרשתנו (שמות כב, העוסקת במזיקים), וכן סוגי תשלומים שאדם משלם. הרשימה מצויה בירושלמי בשם רבי חייא (ירו', פ"א ה"א, ט ע"א), ובבבלי יש רשימה אחרת של עשרים וארבעה אבות נזיקין, שהיא רשימה מלאה יותר מזו של התוספתא (ד ע"ב).
הרשימות הללו באו כדי להשלים את המשנה. מי שהבין את המשנה כרשימה משפטית, נדרש להשלימה. אנו שהצענו שהרשימה היא מדרש איננו מצפים להזכרה של כל דיני אדם המזיק. לעומת זאת הרשימות המקבילות באמת כוללות את כל הסעיפים במסכת נזיקין, אך נכללות ברשימה כותרות מסוגים שונים: רשימה של גורמי נזק (שור, בור וכו'), של סוגי תשלומים ושל סוגי שומרים.
דומה שצריך להבין את המשנה בדרך אחרת. התלמודים והפרשנים הבינו שלפנינו רשימה הלכתית. אלו הם המזיקים, ואחרים אינם מזיקים. למעשה לפנינו פעולה ספרותית של משפטן. המשפטן מכיר את ההלכות השונות, ומנסה לסדרן בקבוצות כדי להסבירן לתלמידים. ארבעה אבות נזיקין, כמו ל"ט מלאכות, הם סידור ספרותי של חומר קיים. פרשנות כזאת "מתכתבת" עם התפיסה שהמשנה היא בראש ובראשונה מסמך פדגוגי שנועד לאפשר לחכם לסדר את משנתנו כדי להסבירה לתלמידים, ואותה הם יצטרכו ללמוד בעל פה<sup class="footnote-marker">8</sup><i class="footnote">ראו דיוננו על כתיבת המשנה, ועל התרבות הא-ליטררית של חז"ל, במבוא הכללי לפירוש המשניות. בדרך זו מהלכת גם שנקס, מסירה, פ"א. </i>.
במקביל מצויה בתלמודים רשימה קצרה יותר של שלושה אבות נזיקין בלבד והם הקרן, הרגל והשן, שלושה סוגי הנזק ששור גורם (ירו', ב ע"א; בבלי, ב ע"ב). זו כמובן רשימה של אבות נזיקין של השור בלבד, וקשריה למשנתנו יובררו להלן.
התלמודים מנסים לאחד בין הרשימות, אך ברור שאלו סידורים נפרדים שאף אחד מהם איננו מתכוון לכלול את כל הנושאים העיקריים<sup class="footnote-marker">9</sup><i class="footnote">בירושלמי (ב ע"א) מוצגת הספירה של שלושה עשר אבות נזיקין, והתלמוד מנסה לזהותה עם משנתנו ומסיק שאלו רשימות נפרדות (וראו להלן).</i>. האם הרשימה במשנתנו מקיפה? נבחן זאת להלן. הירושלמי (פ"א ה"א, ב ע"א) מבחין בין רשימת השלוש (קרן, רגל ושן) לבין רשימת הארבעה (שור, בור וכו'): "רבי חגיי שאל: היך תנינן 'ארבעה אבות נזיקין', אם הכל אמור בשור אחד, ניתני שלשה. ואם הכל אמור בשור, שלשה? ניתני חמשה<sup class="footnote-marker">10</sup><i class="footnote">החמישה הם: 1. קרן, 2. שן, 3. רגל, 4. בור, 5 הבער. מאחר שאתינו להכא ייתכן שזו המשמעות של חמישה תמים וחמישה מועדים.</i>. אלא כמה דאישתעי קרייא, אישתעיית מתניתא", והירושלמי מונה את הרשימה שהבאנו לעיל.
אם כן המשך המסכת הוא פירוט של משנה א (תולדות ארבעה אבות הנזיקין), ומבעה הוא "רגל". עושה רושם שלפני האמורא עמדה משנה אחרת והיא מצויה בחלקה במשנה שלנו, וחלקה בתוספתא. במבוא הסברנו זאת.
<b>השור</b> – בהמה המזיקה, <b>והבור –</b> מפגע שאדם יוצר ומזיק בצורה פסיבית,<b> והמבעה</b> – נזקי אכילה של בהמה,<b> וההבער</b> – הכנת שרפה, הדלקה. אלו אבות הנזיקין, וכאמור הם נזכרים בתורה. כאמור בבבלי יש מחלוקת מהו "מבעה": "מאי מבעה? רב אמר: מבעה – זה אדם, ושמואל אמר: מבעה – זה השן. רב אמר מבעה זה אדם, דכתיב 'אמר שומר אתא בקר וגם לילה אם תבעיון בעיו'; ושמואל אמר מבעה זה השן, דכתיב: 'איך נחפשו עשו נבעו מצפוניו' " (ג ע"ב). מחלוקת זו משמשת בתלמוד הבבלי שבידינו בסיס לשזור עליו דיונים נוספים.
דברי רב ברורים. "בעה" בארמית פירושו לרצות, לשאול או לבקש, וזה ייחודו ואפיונו של אדם שיש לו רצון ומודעות משלו, בניגוד ליתר המזיקים. האדם הוא גם היחיד שאליו מופנית תביעה משפטית, הרי הבור והאש יכולים רק להזיק אך לא לפצות. בנוסף, כפי שכתבנו אדם הוא מזיק ברור והיעדרו מרשימת המזיקים תמוהה. דברי שמואל קשים. ראשית, אם השן נזכרת כאב נזיקין, מדוע נעדרים הקרן והרגל? אם הם נכללים ב"שור" אז למה אין השן נכללת במונח "שור"? לכאורה התשובה פשוטה: "שור" שבמשנה הוא נזקי קרן, ו"הבער" הוא נזקי שן ורגל. הבחנה זו אומנם מצויה במקורות מקבילים, אבל איננה במשנה. אנו מתנגדים, באופן עקרוני, להסבר משנה על סמך מונחים שאינם בה. לפי הסבר זה עיקר המשנה חסר מהספר.
מבחינה לשונית ההסבר של רב (אדם) יפה מאוד, אך השימוש בלשון זו נדיר ביותר. מבחינה לשונית הסברו של שמואל סביר יותר, שכן זו משמעות המונח "ביער בשדה אחר" שבתורה. אם נקבל את הצעתו של טוויג הרי שפרשנותו של שמואל מבוססת על נוסח שונה של המקרא. ועדיין קשה, היכן נזכר אדם? האם הוא איננו אחד המזיקים? האם נזקי אש הם הדרך היחידה שאדם עלול להזיק בה?
בשולי הדיון הלשוני נעיר שההסתמכות על תרגום הפסוק קשה. הבבלי נשען על התרגום של רב יוסף, שהוא התרגום שלנו (ושל הפשיטא הסורי) לעובדיה א ו: "איכדין איתבליש עשו אתגלין מטמרוהי" – כיצד נבלש (נערך חיפוש ב-)עשו, התגלו מסתריו (מטמוניו). כיצד זה מוביל לזיהוי המילה "נבעו" עם "שן"? הרי התרגום הוא שהם נתגלו<sup class="footnote-marker">11</sup><i class="footnote">ביוונית המילה "נבעו מתורגמת בתור κατελήφθη (קטה-לפטאי), שמשמעו "נשארו", וראו יוחנן 8:9. במדרש תהילים יד ב מוסבר הפסוק כפשוטו: "נבעו מצפוניו" משמעו התגלו סודותיו, תוך הסתמכות על דברי ירמיהו (מט י): "כִּי אֲנִי חָשַׂפְתִּי אֶת עֵשָׂו גִּלֵּיתִי אֶת מִסְתָּרָיו וְנֶחְבָּה...". הפירוש ש"נִבעו" פירושו "התגלו" מופיע גם בירו', פאה פ"ד ה"ג, יח ע"ב, וראו פירושנו למשנה שם פ"ד מ"ג. </i>! רמב"ם בפירושו למשנה מסביר: "ונקרא השן בשם זה מעין פעולתו לפי שהוא מחטט ומחפש מה לאכל מן איך נחפשו עשו נבעו מצפוניו" זו דרשה לדרשה, ואין כאן הוכחה אפילו כדרשה מרוחקת לפסוק, והתרגום איננו מוסיף כלום. אומנם אנו סבורים שבדרך כלל הדרשות לא יצרו את ההלכה אלא באו לחזקה, אבל כאן אין זה מדרש הלכה אלא לימוד לשון המקרא. יתר על כן, גם לדרשות יש בדרך כלל בסיס לשוני. נראה ששמואל הסביר ש"נבעו מצפוניו" משמעו שנשדדו מצפוניו (המטמונים שלו, ושוד כזה הוא על ידי העלאת צאן על שטחו של הנשדד [עשו]). ועדיין זו דרשה קשה. יש להניח שבמקור היה כתוב רק "כדמתרגם רב יוסף", והיה תרגום אחר שהתאים להסבר המוצע, אבל בשלב ההעתקות הועתק התרגום הקיים מבלי לתת את הדעת לכך שאיננו מתאים לדברי שמואל<sup class="footnote-marker">12</sup><i class="footnote">בהמשך הבבלי מובאים עוד ניסיונות של "הוה אמינא" לזיהוי המבעה, אך אלו נועדו ממהותם להיפסל על ידי סתם הסוגיה. </i>.
אם כן, הבבלי כמו הרשימות התנאיות המקבילות הבין שהרשימה במשנה איננה סיכום פרשני של התורה אלא סיכום הלכתי. גם אם דברי שמואל מתאימים להצעה שלנו שלפנינו מדרש, הרי שהדיון שלאחריו כבר מניח שהמשנה היא סיכום משפטי.
בירושלמי מתנהל דיון הנראה דומה. ויס טען שהירושלמי משקף את שיטתו של שמואל שמבעה זה השן<sup class="footnote-marker">13</sup><i class="footnote">ויס, משניות ספורות.</i>, ואגב כך הבליע שמבעה הוא השן והרגל<sup class="footnote-marker">14</sup><i class="footnote">החלוקה לקרן, רגל ושן מחוכמת מאוד; היא מופיעה במשנה ד להלן, ושם נדון בה.</i>. לדעתו יש לקרוא את הירושלמי (פ"א ה"א, ב ע"א) כך: "1. <u>המבעה</u> 'כי יבער איש שדה או כרם'. 2. '<u>ושלח</u> את בעירה' זה הרגל, דכתיב '<u>משלחי</u> רגל השור והחמור'. וכתיב 'הסר מסוכתו<sup class="footnote-marker">15</sup><i class="footnote">בנוסח המסורה "משוכתו", והמעתיקים לא דייקו לכתוב את הפסוק כצורתו בתנ"ך אלא זכרוהו בעל פה וכתבו כפי שזכרו. חוקרי תלמוד יעירו במקרה כזה שההסבר מהתרגום הוא תוספת מאוחרת, ברם לאמיתו של דבר אין זה משנה כלל אם אלו דברי שמואל עצמו או דברי אמורא אחר (200 או 500 שנה מאוחר יותר); עדיין צריך להבין את הדברים – למה התכוון הדובר (יהא מי שיהיה). הטענה שדברי שמואל חייבים להיות הגיוניים אבל דברי האמורא המסביר עשויים להיות חסרי היגיון נראית בעינינו בעייתית.</i> 3. והיה לבער' זה <u>השן</u>. 4. 'פרוץ גדירו והיה <u>למרמס</u>' זה <u>הרגל</u>. 5. וההבער דכתיב 'כי תצא אש ומצאה קוצים' וגו' ". בירושלמי מצויה דרשה המפותחת בשני רבדים – פסוק אחד מתפרש על ידי פסוק אחר, ולעיתים הפסוק השני נדרש. כך גם המבנה של הגדת הפסח: הפסוקים דורשים את פרשת "ארמי עובד אבי", כל מילה בפסוק נדרשת על ידי פסוק אחר שהדרשן דורש, כגון "ויהי שם לגוי – מלמד שהיו ישראל מצוינים שם", והדרשן מרמז לדרשה שישראל נהגו במצרים בצורה חריגה ולא שינו את שמם וכו'. כך גם כאן: הפסוק "כי יבער איש שדה או כרם" מתפרש על ידי הפסוק בישעיהו ה ה שהכוונה לנזקי צאן, שהם בלשון משפטית שן ורגל, ולהבער שבמשנה פסוק נוסף ואחר. לפי הפיסוק בנוסח שלפנינו (אין לנו נוסח אחר) כל זה פרשנות למבעה שבמשנה. אם כן שמואל כירושלמי, אף שבדרך כלל במחלוקות רב ושמואל דווקא רב קרוב לנוסח ארץ ישראל, שבה למד.
ויס מוכיח הוכחה "ניצחת", לדעתו, כי אכן שמואל (והירושלמי) צודק, שכן מפ"א מ"ד ואילך סדורות משניות מרחיבות למשנה א ובהן נזקי שור (פ"א מ"ד דרך פ"ג מ"ח, עד פ"ה מ"ה), ולאחר מכן נזקי בור (פ"ה מ"ו עד פ"ו מ"ד), לאחר מכן (פ"ו מ"א) נזקי צאן, שן ורגל, ובסוף נזקי אש (פ"ו מ"ד). זו אכן דרך אחת להבין את סדר המשניות, אבל צריך לומר שהחוליה האחרונה (פ"ו מ"ד) איננה נזקי אש אלא אולי נזקי אדם (אדם השולח בערה).
כך מסביר ויס גם את רשימת אבות הנזיקין, ולדעתו זו רשימת הנושאים מפרק ג ואילך.
בניגוד לויס יש להעיר שהירושלמי סבור שמבעה הוא גם נזקי רגל וגם נזקי שן, ו"שור" זה רק נזקי קרן. זו חלוקה שונה מזו של שמואל שסבור שמבעה זה רק שן. ברם מעבר לכך, בהמשך המשנה משמע בבירור שמבעה הוא אדם, כפי שנראה להלן.
ברם סדר הנושאים המלא של הפרקים להלן איננו הולם את סדר ארבעת אבות הנזיקין. הסדר במשנה הוא:
פ"א מ"ד שור
פ"ב מ"א רגל
פ"ב מ"ב שן
פ"ב מ"ג גדי וכלב (קפיצה ואש)
פ"ב מ"ד שור
פ"ב מ"ו אגם (מזיק לא בעיר).
קשה מאוד לראות ברשימת המשנה ביטוי לפרשנות מהם ארבעת המזיקים, הן לשיטת רב והן לשיטת שמואל. ניתן כמובן למצוא בהמשך המסכת פרטים המסתדרים עם הרשימה במשנה, אבל לא מערכת הסברים ברורה מעין זו שזיהינו בחטיבה השנייה במסכת סנהדרין (מפרק ז ואילך). ההסברים המצויים בפרק ב (כיצד הרגל, כיצד השן) מתייחסים למשנה האחרונה בפרק א, שם נזכרו נזקי הבהמה ואותם מפרשות המשניות בפרק ב.
אם כן משנה א היא כותרת לעצמה; אין היא כותרת לפרקים הבאים אלא משפט עצמאי המבוסס על סדר התורה.
אפשר גם ששמואל ניסה לחבר את רשימת אבות הנזיקין שבמשנה לרשימת שלושת אבות הנזיקין שהם רגל, קרן ושן. שן הוא ההבער, כמו שמוסבר בבבלי שבִער זה השן (ג ע"א), אם כן ההבער הוא השן, המבעה הוא הקרן, השור הוא הרגל והבור נוסף לרשימה. זהו אפוא ניסיון נועז לחבר את שתי הרשימות, זו של המשנה וזו שהכיר האמורא, כל זאת על חשבון פשט הכתוב.
הסדר בתורה הוא באמת בלתי ברור. בפרקים כא-כב מנויים המזיקים, והסדר הוא:
בעיון פשוט "שור" בתורה הוא רק נוגח או דוחף, מה שההלכה כינתה "תולדות נגיחה", ובלשוננו כעין נגיחה (נזקי גוף). נזקי שן ורגל מופיעים תחת המילה "בער" או הבער, והמבנה בתורה איננו מבנה של ארבעה אבות נזיקין. לו היינו צריכים לסכם את הנושאים בתורה בלשון חכמים היינו מנסחים קרן, בור, שור, מבעה, הבער. אומנם גם המדרשים מציגים את ארבעה אבות נזיקין כפרשנות מקראית. נמצאנו למדים שכנראה רצו חכמים להגיע למספר הספרותי של ארבעה אבות נזיקין ולכן איחדו את הפסקאות השונות של השור לאחת. בשאלה האם באמת יש שלושה סוגי נזק בשור נעסוק בסוף מ"ב בפרק הבא.
שתי המכילתות מתייחסות למילה הקשה "יבעה", ולכך ניתנות שתי פרשנויות שונות<sup class="footnote-marker">16</sup><i class="footnote">ראו לוין, מכילתא; ברנד, אבות נזיקין.</i>:
 'שלם ישלם המבעיר את הבערה'. למה נאמר? לפי שנאמר 'איש' 'איש', אין לי אלא איש, אשה וטומטום ואנדרוגינוס מנין? תלמוד לומר שלם ישלם המבעיר את הבערה<sup class="footnote-marker">17</sup><i class="footnote">משפט זה אינו קשור לענייננו.</i> מכל מקום. אין לי אלא המבעה? וההבער. שאר כל המזיקין שבתורה מנין? הרי אתה דן בנין אב משניהם, לא הרי המבעה כהרי הבער, ולא הרי הבער כהרי המבעה. הצד השוה שבהן שדרכן להזיק, וממונך ושמירתן עליך. וכשהזיק חב המזיק לשלם תשלומי נזק במיטב הארץ" (מכילתא דרבי ישמעאל, מסכתא דנזיקין יד, עמ' 298-297). למבעה ולהבער תכונות משותפות, שדרכם להזיק וממונם עליך, כלומר מבעה הוא צאן ולא אדם.
אבל במקבילה: " 'כי יבער[...]<sup class="footnote-marker">18</sup><i class="footnote">הוספה שלנו להבהרה.</i> ישלם' המבעיר חייב לשלם. אין לי אלא אלו בלבד. מנין אחד הביא את העצים, ואחד הביא את האור. ואחד הביא את האור, ואחד הביא את העצים. &lt;ובא&gt; אחר וניבח<sup class="footnote-marker">19</sup><i class="footnote">ניפח – בכתיב ארץ-ישראלי. </i> ויש בו כדי לנבח, הרי הוא חייב? תלמוד לומר 'כי יבער' 'ישלם'. המבעיר חייב לשלם. מנין? לא השור כהרי המבעה ולא המבעה כהרי השור, ולא זה וזה שיש בהן רוח חיים [כהרי האש שאין בה רוח חיים]? ולא זה וזה שדרכן לילך ולהזיק כהרי הבור, שאין דרכו לילך ולהזיק. תלמוד לומר 'כי יבער' 'ישלם' המבעיר חייב לשלם. מיכן אמרו ארבעה הן אבות נזיקים השור והבור המבעה וההבער" (מכילתא דרבי שמעון בן יוחאי, כב ה, עמ' 199-198). הנוסח שלפנינו משמעו שהשור והמבעה יש בהם רוח חיים, ואפשר שמבעה הוא צאן או אדם. אם נדקדק ונניח שבעל המכילתא דרבי שמעון בן יוחאי הסתייג מניסוח בעל מכילתא דרבי ישמעאל, הרי שהוא (בעל מכילתא דרבי שמעון בן יוחאי) נמנע מלכתוב שבמבעה ממונם ושמירתם עליך, ומכאן שמבעה הוא אדם.
שתי המכילתות הכירו את משנתנו ומסיקות אותה כביכול מהדרשות. ייתכן ששני האמוראים החולקים (רב ושמואל בבבלי) הכירו כל אחד מכילתא אחרת – רב את מכילתא דרבי שמעון בן יוחאי ושמואל (והירושלמי) את המכילתא דרבי ישמעאל.
לא נעסוק בפרטים שבהם המכילתות שונות מהמשנה; כמו כן לא נעסוק בשאלה האם המכילתות הכירו את המשנה (ונחלקו במשמעות המילה "מבעה") או שמא המשנה הכירה את המדרשים והתנסחה כך שלא תביע במפורש את עמדתה לגבי המילה "מבעה". בדרך כלל מדרשי ההלכה מאוחרים בעריכתם למשנה, ברם אין זה כלל קבוע. יתר על כן, ייתכן שגם במקרה שלפנינו המכילתות נערכו לאחר המשנה. עורך המשנה כבר הכיר את הדרשות הקדומות, דרשות שהן בעיה פרשנית שכל המעיין בתורה אמור להתחבט בה.
זאת ועוד. לפי החלוקה ההלכתית נזקי "שור" כוללים שלושה מרכיבים – קרן, שן ורגל. גם לחלוקה זו אין בסיס במקרא. אם יש במקרא חלוקה הרי היא לשור לעומת סתם בהמה (צאן), ובעצם זו החלוקה של הירושלמי (לא של שמואל).
כך או כך, הרשימה במשנה א רחוקה מלסכם סיכום ריאלי של דיני נזיקין. שור, בור, צאן ושרפה הם סיכום חלקי ביותר, שכן חסרים בו יתר נזקי האדם. הסיכום החלופי (של רב) – שור, בור, אדם ושרפה – גם הוא סיכום לא שלם: אדם כולל את נזקי השרפה, ושוב הסיכום איננו שלם שכן חסרים בו נזקי בהמה (צאן).
בהמשך הפרק נראה שאכן הסיכומים המשפטיים במסכת אינם שלמים מבחינה ריאלית. לפנינו לא הלכה משפטית שיטתית אלא סיכומים תאורטיים, ומשנתנו מדגימה זאת. אגב, בתוספתא חסרה כל הפתיחה.
אם כן לסיכום – לדעתנו ראשית הרשימה היא במדרש שהוא פשט התורה, תוך ניסיון למנות ארבעה מרכיבים דווקא. עם זאת, עורך הפרק שהציב את ההצהרה "ארבעה אבות נזיקין" העביר בכך את הדרשה למערכת משפטית נורמטיבית. להלן נראה שנוח יותר להסביר שמבעה הוא בהמה. אם כן היכן מנוי נזק של אדם? מכיוון שהמשנה היא מדרש לתורה, אין זו שאלה, שכן נזקי אדם מנויים בפרקים אחרים, לפני ואחרי פרשת אבות הנזיקין.
עוד נעיר שהרשימה כתובה בחרוזים, וניכר בה שמשחק הלשון הוא עיקרה. תפקידה להזכיר ולאפשר לזכור, ותו לא. מן הראוי להעיר שהמשניות באופן כללי כתובות במקצב ברור המתאים ללימוד במנגינה<sup class="footnote-marker">20</sup><i class="footnote">על הלימוד, ובעיקר על השינון במנגינה, עמדנו במבוא הכללי לפירוש המשניות, וראו גם שפיגל, דרך קצרה.</i>. משנתנו היא דוגמה טובה לכך.
דרשות הבנויות על נוסח שונה מנוסח המסורה
הסברנו את הבחירה במונח "מבעה" בהשראת נוסח הכתוב שעמד לפני הדרשן. עבור הקורא המסורתי זו הפתעה ובחירה בפרשנות תמוהה, לפיכך עלינו להרחיב מעט. נוסח התורה בפרט, ונוסח התנ"ך בכלל, נמסר מדור לדור, ובאופן טבעי חלו שינויים שנבעו מטעויות מעתיקים, שכחה, מסירה בעל פה ועוד בעיות. חוקרי המקרא מציגים בדרך כלל ארבעה נוסחים שהתגבשו בסוף ימי בית שני (נוסח תרגום השבעים, כפי שניתן לשחזרו מתוך היוונית, נוסח מגילות מדבר יהודה, הנוסח השומרוני ונוסח המסורה). גם בתוך נוסח המסורה היו שינויים מעטים הנדונים בספרות התנאים. בסוף ימי בית שני עסקו סופרים בבירור הנוסח ובאיחודו, והכריעו בין החילופים. כנראה קיים היה נוסח נוסף הקרוב מאוד לנוסח המסורה, והוא מתגלה מתוך דרשות הבנויות על נוסח שאיננו נוסח המסורה שאנו מחזיקים בו היום. נאספו עשרות רבות של דרשות מעין אלו. אפטוביצר אסף בשעתו דרשות רבות כאלה, ומאז הן מתבררות והולכות<sup class="footnote-marker">21</sup><i class="footnote">אפטוביצר, נוסח התורה.</i>. לעיתים נוסח התורה לפי הדרשות דומה לאחד הנוסחים הקיימים, ולעיתים הוא מחודש. סביר שאין כאן נוסח מגובש אלא שינויים שונים במסגרת נוסח המסורה.
אין לערב דרשות אלו עם דרשות "אל תקרי". דרשות "אל תקרי" הן לדעתנו דרשות המכירות את נוסח המסורה ומאשרות אותו, אך מציעות קריאה אחרת שלא כנוסח הנכון, קריאה שתניב דרשה נוספת שאיננה פשט הכתוב.
גם לאחר קביעת הנוסח חלו שינויים מעטים, והם מתבטאים בנוסח המסורה שבידינו. כידוע במאה השמינית או התשיעית נערך נוסח סופי שכלל רשימה של חילופים קטנים המכונים כיום "מסורה". במסגרת זו נערך נוסח ונרשמו לצידו החילופים המעטים. כנראה נוסח זה נועד להיות אוטוריטטיבי; הכוונה לחיבור הידוע כיום כ"כתר ארם צובא". הנוסח כלל שינויים שהסופרים הקדומים לא ידעו כיצד להכריע ביניהם. במקביל נערכו מעט לאחר מכן עוד שני חיבורים דומים שנועדו להיות אוטוריטטיביים וייצגו את נוסח בבל ואת נוסח ירושלים. מאז התהליך לא נעצר, ונוצרו חילופי נוסח נוספים המכונסים תחת השם הכולל "מסורה".
<b>לא השור כהרי המבעה ולא המבעה כהרי השור</b> – המשנה מבליעה שאלה: לשם מה יש צורך במניין של ארבעת האבות, ותשובתה היא שכל אחד מיוחד לעצמו. התלמודים הבינו את השאלה בצורה משפטית: הרי ניתן היה, לכאורה, למנות רק שלושה אבות או שניים, ולהסיק את כל השאר מהם בקל וחומר (ירו', ב ע"א; בבלי, ה ע"א). כגון, אם על נזקי רכושו חייב (השור) ועל מעשיו (אש), קל וחומר אדם המזיק בעצמו. על שאלה כזאת צריכה להינתן תשובה בסגנון המוכר בגמרא כ"צריכא"<sup class="footnote-marker">22</sup><i class="footnote">סגנון ה"צריכא" הוא סבוראי, כלומר מהתקופה הבתר-אמוראית, ואכן טיבן של קושיות אלו ותשובות מעין אלו פחות מוקפד, והסוגיות הללו הן פחות למדניות. </i>, ובה יוסבר מדוע לא ניתן להסיק מסקנות מלאות על סמך שלוש או שתי דוגמאות. לדעתנו השאלה היא ספרותית-מדרשית. כל הרשימה היא כאמור ספרותית, מטרתה איננה הלכתית אלא למיין את המזיקים המופיעים בתורה, ולכן המשנה מסבירה שכל אחד מהמנויים ברשימה הוא סוג לעצמו, או שיש בו הלכות מיוחדות, או שיש לו אופי מיוחד. המשך הסבר המשנה מותנה אפוא בשאלה מה מטרת התשובות. לפנינו כמה אפשרויות:
1. מדוע מנתה <u>התורה</u> ארבעה סוגים? ניתן היה ללמוד אחד מהם באחת מדרכי הפרשנות (המדרש).
2. מדוע אי אפשר לוותר על אחד המנויים ברשימה <u>במשנה</u>, מבחינה משפטית פרקטית? אם כך, הדיון הוא מסוג הדיונים התוספתאיים הבאים לפרט ולדון בשלב ספרותי קדום<sup class="footnote-marker">23</sup><i class="footnote">ויס, משניות ספורות.</i>.
3. מה ההבדל העקרוני בין כל אחד מהמנויים?
4. מה הדינים המיוחדים של כל אחד מהמנויים ברשימה?
להלן נצטרך אפוא לשקול באיזה נושא המשנה עוסקת, וזאת לפי התכנים של התשובות דלהלן.
התשובה "לא הרי השור כהרי הבור" איננה ברורה. לפי דרכו של הבבלי ההבדל הוא בהלכה ששור חייב לעיתים חצי נזק ולעיתים נזק שלם, ואם ה"שור" הוא רק קרן הרי שרק בו יש דין מועד ותם (אפשרות של תשלום חצי נזק – להלן משנה ד). הבדלים נוספים יש בצורת השמירה, בבעלות על הבור (לעיתים אדם חייב על בור שכרה ברשות הרבים), מכל מקום אי אפשר ללמוד מאזכור השור שאדם חייב על נזקי בור ולהפך. אם השאלה היא על מהות הנזק הרי שהשור הוא פעיל והבור סביל (פסיבי). הבור איננו חורג ממקומו, ולכאורה צריך ההלך להישמר לבל ייפול לבור. מכל מקום, אלו טיפוסי מזיקים שונים.
תמוה שהמשנה לא הסבירה מדוע השור והבור שונים, ועושה רושם שהדבר ברור לעורך. זאת ועוד, הדיון "לא הרי זה כהרי זה..." איננו ערוך לפי סדר המשנה.
<b>לא זה וזה</b> – מבעה ושור, <b>שיש בהן רוח חיים</b> (<b>ו</b>)[<b>כ</b>]<b>הרי האש שאין בה רוח חיים</b> – הסבר זה הולם את שתי הפרשנויות, הן את זו שמבעה הוא צאן והן את זו שמבעה הוא אדם, שניהם יש להם רוח חיים. כפי שהצענו לעיל ייתכן שהתנא כבר יודע שיש שתי פרשנויות ל"מבעה", ונמנע במכוון מלהסביר למה כוונתו. כך גם נבין מדוע אין המשנה מסבירה במה שונה שור ממבעה. <b>לא זה וזה</b> – שור, צאן ואש, ואולי גם אדם,<b> שדרכן לילך ולהזיק</b> – זו הגדרה מעט קיצונית. האש מתפשטת (דרכה לילך), לעיתים יש בכך נזק ולעיתים ברכה. גם השור הולך בדרך כלל ואיננו מזיק, אך לעיתים הוא מזיק<sup class="footnote-marker">24</sup><i class="footnote">ההסבר שלנו מתבסס על מסקנתנו ש"מבעה" הוא אדם. אם מבעה הוא שן נדרש הסבר אחר, כפי שעולה גם מהדיון בתלמוד הבבלי. </i>. (<b>ו</b>)[<b>כ</b>]<b>הרי הבור שאין דרכו לילך ולהזיק</b> – הבור הוא נזק פסיבי, הניזק בא אל הבור ולא הבור אל הניזק. כפי שנראה להלן (פ"ה מ"ה) בבור האשמה איננה במעשה (כריית הבור) אלא במחדל, אי שמירה עליו, וכמובן יש צורך לומר זאת במפורש, שכן ניתן היה לחשוב שהבעלים (החופר) פטור, ודרכו של המהלך (אדם או בהמה) להיזהר ולשמור על נפשו לבל ייפול. <b>הצד השווה שבהן</b> – של בור, שור ואדם, <b>שדרכן להזיק</b> – יש להם פוטנציאל של נזק, או סבירות של נזק,<b> ושמירתן עליך</b> – האחריות על האדם (בשור אלו הבעלים, בבור זה האחראי, ובאש זה המדליק). מכיוון שהמשנה מוסיפה ש"שמירתן עליך" הרי ברור שאין מדובר במבעה שהוא אדם, שכן אין זה מתאים לכתוב "שמירתן עליך" שמשמעו שהמבעה צריך להישמר על ידי האדם. עם זאת אפשר לעייל בדוחק ניסוח זה גם על האדם.
מעתה עלינו לעיין בשני היבטים משלימים, אך שונים. האחד הוא ההיבט הספרותי, והאחר היבט עיוני-משפטי, כלומר מדוע בעצם חייבים על הנזקים הנזכרים. כאמור, השאלה העיקרית היא מה המשנה שואלת: האם היא מבררת למה התורה מנתה ארבעה אבות, או מדוע המשנה (המשפט העברי) מנתה ארבעה אבות נזיקין.
נפתח בצד הספרותי. הסגנון "לא הרי זה כהרי זה", "הצד השווה...", הוא סגנון מובהק של דרשה. זו אחת המידות שהתורה נדרשת בהן. ברשימת ה"מידות", שיטות המדרש, הברייתא מפרידה בין בניין אב מכתוב אחד (באותה פרשה) ובין בניין אב משני כתובים (שתי פרשות):
(ה) מבנין אב מכתוב אחד כיצד? 1. לא הרי המשכב כהרי המושב, ולא המושב כהרי המשכב. הצד השוה שבהן, שהן כלים עשויין לנוח אדם לבד – והזב מטמא אותו ברובו, לטמא אדם במגע ובמשא ולטמא בגדים. 2. אף כלים שהן עשויין לנוח אדם לבדו, יהא הזב מטמא אותו ברובו לטמא אדם במגע ובמשא ולטמא בגדים, יצא המרכב שהוא עשוי לסיבלון אחר. (ו) מבנין אב משני כתובים כיצד? 1. לא פרשת הנרות כהרי פרשת שלוח טמאים, ולא פרשת שלוח טמאים כהרי פרשת הנרות. הצד השוה שבהן, שהם בצו מיד ולדורות. 2. אף כל דבר שהוא בצו יהא מיד ולדורות (ספרא, ברייתא דרבי ישמעאל, פרשה א ה"ה-ה"ו, א ע"ד – ב ע"א).
המשפט הראשון מבטא את הצד השווה, כלומר את העיקרון המשפטי המניע שתי הלכות, והמשפט השני הוא השלכה או יישום של אותו עיקרון על נושא נוסף.
בדרך כלל השימוש במידה זו נעשה כאשר ההשוואה ("היקש") בין שני נושאים נכשלה. הדרשן מבין שא' איננו ב', אך לשניהם עיקרון (בניין אב) משותף, כגון "אמרת הפרש. ואדון בנין אב מבין שלשתן. לא הרי <u>מילה</u> כהרי <u>תלמוד</u>, ולא הרי תלמוד כהרי מילה, ולא זה וזה כהרי <u>פדייה</u>. ולא הרי פדייה כהרי זה וזה. 1. הצד השוה שבהן שהוא מצות האב על הבן, אם לא עשה לו אביו יעשה הוא לעצמו. 2. אף כל שהוא מצות האב על הבן, אם לא עשה לו אביו הוא יעשה לעצמו. מכאן אמרו מן התורה חייב אדם למול את בנו, ולפדותו, וללמדו תורה, וללמדו אומנות ולהשיאו אשה. רבי עקיבא אומר אף ללמדו שייט, רבי אומר אף ישוב מדינה" (מכילתא דרבי ישמעאל, מסכת דפסחא יח, עמ' 73). המסקנה היא משנת קידושין פ"א מ"א בצירוף הרחבת התוספתא שם פ"א הי"א.
במידה זו של בניין אב והצד השווה נעשה שימוש רב במכילתא דרבי ישמעאל, אך לא במכילתא דרבי שמעון בן יוחאי. פעם בספרי במדבר, אך לא במקורות תנאיים אחרים. בתלמוד הבבלי היא תדירה, ובירושלמי נדירה (רק פעמיים). המידה קשורה אפוא במובהק לדרכו של רבי ישמעאל ולדבי רבי ישמעאל<sup class="footnote-marker">25</sup><i class="footnote">כך למשל הדרשה בירו', פסחים פ"ט ה"א, לו ע"ג, מיוחסת במפורש לרבי ישמעאל.</i>. במשנה היא מופיעה רק אצלנו. יש להניח שהדבר מבטא את מיעוט המשניות שנערכו בהשראת דבי רבי ישמעאל<sup class="footnote-marker">26</sup><i class="footnote">כידוע באבות דרבי נתן נמסר שכבר הלל השתמש במידה זו כדי לשכנע את בני בתירה: "שבעה מדות דרש הלל הזקן לפני בני בתירה. אלו הן. קל וחומר. וגזירה שוה. בנין אב מכתוב אחד. ובנין אב משני כתובים. מכלל ופרט מפרט וכלל. כיוצא בו במקום אחר. דבר הלמד מענינו. אלו שבע מדות שדרש הלל הזקן לפני בני בתירא" (אבות דרבי נתן, נו"א פל"ז, עמ' 110), ברם אין זו מסורת היסטורית. בסיפור התנאי ובתלמודים נזכרות רק "שלוש מידות", ולפנינו פיתוח ספרותי מאוחר. בנספח לפרק ו בפסחים עמדנו על העיצוב הספרותי השונה של המקורות השונים. כל עורך עיצב את גרעין הסיפור כך שידגיש עיקרון משפטי-דתי שונה. הנוסח של אבות דרבי נתן מייצג התפתחות ספרותית, מאוחרת לימי הלל, ואף מאוחרת לברייתא דרבי ישמעאל. בנושא זה של התפתחות הדרשות עסקו חוקרים רבים, והצגנו את דרכנו בקיצור, והמעיין יבחר את דרכו.</i>. גם המונח "בניין אב" מופיע הרבה במכילתא דרבי ישמעאל, מעט בספרא ובספרי במדבר ודברים, אך לא במכילתא דרבי שמעון בן יוחאי, לא במשנה ולא בתוספתא.
כאמור, בניין אב מתחיל בניסיון השוואה בין שני נושאים ("היקש"). ההיקש מבוסס על דמיון הלכתי בין שני המקרים או על מילה מיוחדת המופיעה בשניהם. מטרת ההיקש היא לברר שאלה הלכתית (מה הדין במקרה מסוים) או שהיא שאלה פרשנית (מה משמעות מילה מסוימת). כך או כך, זו דרשה לתורה. לשיטתנו<sup class="footnote-marker">27</sup><i class="footnote">ראו במבוא הכללי לפירוש המשניות.</i> בדרך כלל הדרשה איננה באה לחדש הלכה, אלא למצוא עוגן בתורה להלכה ידועה קדומה של התורה שבעל פה, הלכה קדומה שחודשה בידי חכמים או נמסרה במסורת התורה שבעל פה. פירוש זה למשנה פותר את כל הבעיות הפרשניות שהצבענו עליהן, ובעיקר הוא מסביר את הצורה הספרותית החריגה במשנה, אך רווחת במדרשי דבי רבי ישמעאל.
כאמור, המכילתא דרבי ישמעאל היא זו שפירשה שמבעה הוא צאן. המכילתא היא כמשנה גם בכך שלדעתה ניתן ללמוד מבניין אב את ההלכות.
אך במכילתא דרבי שמעון בן יוחאי גישה הפוכה למשנה:
ברור שהמכילתא שואבת את משפטה מהמשנה, הדבר ברור הן מהשימוש במונח "מבעה" שלא נזכר במכילתא קודם, והן מהקישור המלאכותי " 'ישלם המבעיר' חייב לשלם. מנין?"; מה השאלה? הרי כתוב במפורש "ישלם המבעיר"! וכיצד הדרשה על אבות נזיקין עונה על השאלה? אלא המכילתא משתמשת במשנה ומשבצת אותה בדיונה. חשוב לציין שאין במכילתא הסיום "הצד השוה...", ואכן מבחינת המשנה המשפט מיותר: הרי המשנה הוכיחה שיש צורך ברשימה של ארבעה אבות נזיקין (לא פחות ולא יותר), משום שכל אחד מהם הוא מהות בעלת אופי עצמאי. הצד השווה מיותר; הוא קשור בבירור למשנה הבאה המונה את מרכיבי האחריות על הנזָקים השונים. גם מסגנון המשנה כבר ניכר ש"הצד השוה..." הוא עניין חדש, וקשור כולו למשנה הבאה. הבבלי משתמש בטיעון זה להסברת המשפט "וכשהזיק חב המזיק...", ואכן כפי שנטען להלן נראה שמשפט זה הוסף לגוף המשנה, ומשמש לחיבור בין משנתנו למשנה הבאה.
לפי המכילתא אי אפשר ללמוד מהצד השווה, ויש הבדל בין הנושאים השונים. מהיכן אנו לומדים את החיוב בהבערה (שכן סתם הבער הוא צאן)? מהפסוק "שלם ישלם"<sup class="footnote-marker">28</sup><i class="footnote">ברנד, אבות נזיקין.</i>.
אם כן מטרת הדיון במשנה היא לא רק לענות על השאלה למה נדרשה התורה לתת ארבע דוגמאות<sup class="footnote-marker">29</sup><i class="footnote">על השאלה הפרשנית המצומצמת, למה נדרשה התורה לארבע פרשיות, הבבלי נותן תשובה נוספת (ה ע"א), שלכל אחד מהמזיקים פרטי דין שונים. </i>, אלא בעיקר להבין את עקרונות העל הגורמים לחיוב המזיק בנזיקין. עיקר חשיבות המשנה הוא כמובן בצד המשפטי: מה גורם לאדם להתחייב בנזקים שהוא עשה ושהוא לא עשה בעצמו:
1. עשיית הנזק;
2. דרכם להזיק;
3. ושמירתם עליך.
הווה אומר, הבעל חייב בשמירה כי דרכם להזיק, עליו לצפות לנזק ולמנוע אותו. אם הבהמה או הבור הזיקו זו רשלנות של השומר (בדרך כלל הוא הבעלים או מי שהוא מינה). יש כאן אפוא שני תנאים מצטברים: גם חובת שמירה וגם פוטנציאל נזק סביר. על נזק שאיננו סביר, עקב התנהלות בלתי צפויה של הבהמה למשל, הבעל פטור.
לפי המשנה, ומקבילתא המכילתא דרבי ישמעאל (נזיקין, משפטים יד, עמ' 298), העקרונות המרכזיים הם:
<b>"הצד השוה שבהן</b> 1. שדרכן להזיק 2. <u>וממונך</u> 3. ושמירתן עליך". אם כן לפי המכילתא אדם חייב כשממונו מזיק, משום שיש לו אחריות על התוצאות שממונו גורם. בדיון על הבור (פ"ה מ"ה) נשוב לעניין זה. עיקרון זה של בעלות עולה גם בבבלי (ג ע"א; ו ע"א), אך איננו בירושלמי וביתר מדרשי ההלכה. העדרו מיתר מדרשי ההלכה איננו משמעותי, שכן עיסוק בנושא נזיקין יש בעיקר במדרשי ההלכה לספר שמות. לעומת זאת במשנתנו המילה "וממונך" חסרה.
בשאלת הסיבה לחיוב מזיקים עסקנו במבוא. ראינו שאנשי המשפט העברי מעמידים כעיקרון מרכזי את הפשיעה. משנתנו ומקבילותיה אינן מזכירות את המונח "פשיעה"; אפשר ללמוד מהן את עקרון האחריות (שמירתן עליך), אך המקורות עצמם אינם מעמידים במרכז את האחריות אלא את חובת השמירה, ההרגל ו"ממונך" (לדעת המכילתא). הניסוחים של "פשיעה" הם מאוחרים יותר.
המשנה, כמו המכילתא דרבי שמעון בן יוחאי שצוטטה לעיל, אינה מזכירה את העיקרון שהמבעה הוא ממון, או ששמירתו על בעל הבית, ומכאן שלדעת המשנה מבעה הוא אדם. אדם ושור הם יוזמים, ואילו אש היא חפץ שאומנם נע אך לא מיוזמתו העצמית אלא מחוקי הטבע (רוח, חומרי בעירה). כאן כבר מובהר איזה הבדל מחפשים. המשנה עוסקת במאפיינים המהותיים של כל אחד מהמזיקים, ולא בהבדל ההלכתי שנובע מהבדלים אלו, או מהבדלים אחרים. המילים "זה וזה" פורשו על ידינו כשור ואדם, אבל לכאורה אפשר שהם הבור והשור; זה מתאים מבחינה דקדוקית, אבל המשך המשפט איננו סביר<b>.</b>
כיצד התפרשה המשנה במקבילות? בתוספתא אין התייחסות למשנה א. בתלמודים מתנהלים דיונים מפורטים. ברור שהם ראו במשנה פירוט משפטי בלבד, ואכן כפירוט משפטי משנתנו חסרה ויש להשלימה. יש אבות נזיקין נוספים, וכן עולות בעיות משפטיות רבות. לא נעסוק בהן כאן.
שאלה בפני עצמה היא למה נדרשה התורה לפרט את כל הנזיקין, האם לא ניתן היה ללמוד חלק מהם באחת מדרכי הלימוד. בכך עוסקת המכילתא דרבי ישמעאל (נזיקין, משפטים, יד, עמ' 298-297), וכן הבבלי בדרכו (ה ע"א ואילך).
<b>וכשהזיק חב המזיק משלם תשלומי נזק במיטב הארץ</b> – המזיק, כלומר מי שאחראי, חייב לשלם. המונחים "חב" ו"מיטב הארץ" יוסברו במשנה הבאה. המשנה אינה מתחשבת כאן בשאלת הבעלות, וההמשך הוא דין לעצמו.
ארבעה סוגי (אבות) נזיקין הם דרך ספרותית אחת למניית סוגי נזיקין. ראינו שיש שיטות מניין אחרות. יתר על כן, ניתן להציע סוגים נוספים לפי מידת הקשר בין הגורם לבין הנזק, כגון נזק ישיר, נזק בשוגג, נזק עקיף, היעדר מניעה וכו'. יש נזקים הנגרמים בשיתוף, או באמירה – כל אלה הם סוגים אחרים. במשפט הרומי יש חלוקה אחרת של סוגי הנזקים. אפשר אפוא להציע חלוקות שונות, ועצם החלוקה היא החלטה משפטית וספרותית. משנתנו עוסקת כאמור ב"שיום" (מתן הגדרות) לפסוקי התורה, ברם גם אם נקרא אותה כמסמך משפטי אקטואלי, כוונתה איננה להגדיר מהו נזק אלא לארגן את נושא הנזקים בצורה ספרותית, כשם שאיש מדע היום נוהג בבואו לטפל בבעיה כלשהי, כגון אמירה בסגנון: גוף האדם מתחלק לשלושה חלקים (או לשישה, שבעה, מאתיים ארבעים ושמונה או כל חלוקה אחרת). החלוקה נועדה לארגון החומר וליצירת הבחנות בסיסיות של סוגים, והיא כשלעצמה ספרותית, ומשמשת ככלי עזר ללימוד ולהוראה.

Mishnah 2

<small>עפ”י כתב יד קופמן</small>
הקשר למשנה הקודמת נדון בסוף הדיון במשנה א.
<b>כל שחבתי בשמירתו הכשרתי את נזקו</b> – "חבתי" הוא מינוח אחר ל"התחייבתי"; נראה שזו לשון ארץ-ישראלית קדומה. הבבלי (ו ע"ב) מכנה אותה "לשון קלילה", ומקשר אותה לירושלים. מסתבר שזו לשון ארץ ישראל שהבבלי מסמל אותה בכינוי "ירושלים"<sup class="footnote-marker">30</sup><i class="footnote">זה מינוח יחידאי בבבלי, וראו עוד במדבר רבה, יד י.</i>. המשנה כתובה בסגנון אישי, שהוא נדיר במשנה. "חבתי בשמירתו" הוא מינוח משפטי למה שאנו כינינו "אחריות". מה שאדם אחראי עליו – עליו לשלם את הנזקים שגרם, כלומר הבהמה שתחת אחריות האדם, הבור שהוא חפר, האש שהוא הדליק, וכמובן גם מה שעשה האדם בעצמו באופן ישיר (מכה, שבר). את המונח "אחריות" המשנה מציגה בעזרת הכללים של שומר. "חבתי בשמירתו" הוא מה (או מי) שאדם חייב לשמור עליו; השימוש במונח זה בא במקום המושג "אחראי", שהוא בלתי מוגדר דיו.
חבתי בשמירתו הוא הכלל השני במשנה (הראשון הוא "שדרכן להזיק"). השימוש בעברית קדומה איננו מעיד בהכרח שהמשנה נערכה מוקדם, אלא שהמינוח המקורי כאן ובסוף המשנה הקודמת נשמר. מילים ברובד העברי הקדום מפוזרות במשנה, וקשה לקבוע מתי נשמרו המינוחים הקדומים ומתי הוחלפו.<sup class="footnote-marker">31</sup><i class="footnote">כך למשל המילה "נומיתי", אמרתי, נם במקום אמר (משנה, יבמות טז ז, ועוד).</i> גם "מבעה" ו"הבער" הם, כנראה, מונחים קדומים.
המשנה איננה משתמשת במונח "פשיעה", ואכן השארת השור בשדה איננה פשיעה אלא דרכו של עולם. מותר לאדם להשאיר את בהמתו רועה בשטחי ההפקר. איש איננו יכול להתלונן אם כתוצאה מכך הבהמה גרמה נזק. עם זאת, ברמה העקרונית הבעל חייב לשמור עליה. הגדרת חובת השמירה איננה מדויקת; השארת הבהמה מותרת, והיא דרך העולם, אבל הבעל חייב על נזקים שגרמה הבהמה. נבהיר זאת להלן פ"ג מ"א-ומ"ב. זאת בניגוד לכניסת שור לרשות אדם אחר. במקרה כזה בעל הקרקע רשאי לגרש את השור, ואולי גם להזיק לו. כל זאת נגד דרכם של משפטנים רבים שעסקו בהלכה והעמידו את עיקר דיני נזיקין על הפשיעה<sup class="footnote-marker">32</sup><i class="footnote">אלבק, דיני נזיקין; צורי, המשפט העברי, ועוד. </i>. עמדנו על כך במבוא.
גם במשנה זו, כמו בקודמתה, המשנה מתעלמת מחיוב נזיקין מכיוון שהחפץ המזיק הוא ממונו של האדם, ולכן האדם נחשב מזיק. המשנה איננה מציגה את החיוב משום שממונו הזיק, אלא משום ש"חבתי בשמירתו". עסקנו בכך בסוף המשנה הקודמת ובמבוא למסכת.
<b>היכשרתי במקצת נזקו</b> – אם הכשרתי, כלומר "גרמתי" או "הכנתי" חלק ראשוני מהנזק,<b> חבתי בתשלומי נזקו כהכשר כל נזקו</b> – אם אדם גרם במעשה או במחדל לחלק מהנזק, הוא חייב בכולו. ניסוח זה בא לכלול את הבור, אך גם את האש המתפשטת. בבור משמעות המשפט היא שאם אדם העמיק בור קיים התחייב על כל הבור, אף על פי שחפר רק חלק ממנו (כך בתוספתא פ"א ה"א ובירושלמי ב ע"א).
עקרון החובה בשל הכשרת מקצת הנזק נכון גם לגבי אש. אדם הדליק בעֵרה קטנה, שלא הזיקה כלל, אבל הוא חייב על כל הנזקים שייגרמו ממנה בעתיד, אף על פי שהם כבר לא בשליטתו, וכן אם הזין אדם בעֵרה קטנה, וגרם להתלקחות, חייב על כל האש וכל נזקיה. דינים אלו יפורטו להלן פ"ו מ"ד. בירושלמי (ב ע"ג) נאמר שהכלל שבמשנה איננו חל על אש, אלא רק על שלושת סוגי הנזקים האחרים. הבבלי מחיל את הכלל שבמשנה גם על אש (ט ע"ב). להלן בפירושנו לפ"ה מ"ה נחזור לדון בעיקרון המשפטי של משנתנו, ואף נציע שהמשנה להלן חולקת על החלק האחרון, "חבתי בתשלומי כל נזקו".
הכלל השלישי: <b>נכסים שאין בהן מעילה</b> – מעילה היא שימוש בנכסי הקדש. נכס שאין בו מעילה משמעו שמי שמשתמש בו לא "מעל", כלומר הוא רכוש חולין<sup class="footnote-marker">33</sup><i class="footnote">הבבלי מדייק שמעילה אין להם אבל הם קדושים, והכוונה קודשים קלים (יב ע"א). לדעתנו אין לדייק מלשון המשנה כל כך כפי שהצענו במבוא הכללי לפירוש המשניות. לדיון על מעמד ההקדש ראו להלן פ"ד מ"א. </i>. <b>ונכסים שהן שלבני ברית</b> – של ישראלים. המשנה איננה מציינת האם מדובר ברכוש של המזיק או של הניזק: האם רכוש הקדש שהזיק פטור, או האם שורו שהזיק שור של הקדש פטור. בירושלמי נאמר במפורש: "פרט לשור שלישראל שנגח לשור שלנכרי" (ב ע"ג), אם כן המשנה עוסקת בניזוק. להלן בפ"ד מ"ג נרחיב בדין היזק לנוכרי, ובפירוש למשנתנו נתמקד ברכוש ההקדש.
רמב"ם בפירושו למשנה מסביר את "נכסים שאין בהם מעילה" ששור של הקדש (שהוקדש לקורבן או לבדק הבית) הזיק, ואילו נכסים של בן ברית הם רכוש ישראל שהזיק לרכוש נוכרי. רע"ב מסביר את שניהם בניזק, כלומר ששור של הקדש שהזיק ההקדש פטור מלשלם, וכן אם טרם נמסר השור להקדש אלא אדם הקדיש את שורו לקורבן. בפועל יד ההקדש טרם הגיעה לשור והבעל חייב באחריותו, כלומר אם יאבד יצטרך הבעל להביא קורבן אחר. פרטי דינים אלו נדונו בתוספתא (ערכין פ"ג הי"א-הי"ב) ובבבלי (שם כ ע"ב; חולין קלט ע"א), ואנו דנו בהם בפירושנו לערכין פ"ה מ"ה.
המשנה להלן (פ"ד מ"ג) מבהירה: "1. שור של ישראל שנגח לשור שלהקדש, ושלהקדש שנגח לשור של ישראל, פטור. שנאמר שור רעהו לא שור הקדש<sup class="footnote-marker">34</sup><i class="footnote">בכתב היד זו משנה ד.</i>. 2. שור של ישראל שנגח של נכרי פטור ושלנכרי שנגח לשור של ישראל, בין תם בין מועד, משלם נזק שלם". אם כן שור של הקדש, בין של מזיק בין של ניזק, פטור, משום שכל דיני נזיקין הם בין יחידים בלבד. ההקדש איננו מתמודד (אסור לו להתמודד) עם היחיד בבית משפט, בין השאר משום שהוא עלול להפסיד ואז יגיע רכוש ההקדש לידיים פרטיות, וזו מעילה. נימוק נוסף יובא להלן.
רעיון זהה למשנתנו מופיע גם בדרשה "איש פרט לגבוה": "איש פרט לגבוה יכול (לא) ישלם על ידי הקדש ולא יהא הקדש משלם על ידיו? שכן מצינו שיד ההקדש על העליונה? ת"ל איש פרט לגבוה רעהו פרט לאחרין"<sup class="footnote-marker">35</sup><i class="footnote">מכילתא דרבי שמעון בן יוחאי, כא לה, עמ' 187, ובקצרה כא ג, עמ' 185; כב ו, עמ' 199.</i>. המדרש מנסה אפוא לבדוק האם יד ההקדש על העליונה, כלומר האם המצב הוא שההקדש איננו משלם נזק שהזיק, אך אדם פרטי שהזיק לרשות הקדש משלם, תלמוד לומר ששניהם פטורים וכל דיני ממונות לטוב ולרע אינם חלים על ההקדש. לרעיון זה מקבילות רבות במדרשי ההלכה ובתלמודים, ולכאורה זו הלכה קבועה<sup class="footnote-marker">36</sup><i class="footnote">וכן "רעך, פרט לגבוה" (ספרי דברים, רסו-רסז, 287-286; ספרא, ויקרא דבורא דחובה, פרק כב ה"א, כז ע"ג; תוס', למשנתנו פ"ד ה"א; פ"א ה"א; פ"ג ה"ד; פ"ד ה"ו; ירו', פ"ד ה"א, ד ע"א).</i>.
לפנינו עיקרון נעלה המתקשר לכך שלמקדש אין רכוש של קבע<sup class="footnote-marker">37</sup><i class="footnote">כך לפי ההלכה, ועם זאת היו למקדש מעט אדמות. ראו המבוא למסכת מעילה; ספראי, קרקעות; גורדון, אדמת מקדש. </i>, זאת בניגוד למקדשים האליליים שהיו מעוזים "קפיטליסטיים" ועסקו במסחר כאחד האדם (בעלי אינטרסים כאדם פרטי, ומוגנים כרכוש קודש). למקדש בירושלים לא היו קרקעות, אסור לו להרוויח ובכלל הוא באמת פועל כ"מוסד ללא כוונת רווח", מעל להבלי העולם הזה וללא אינטרסים כספיים. במבוא למסכת שקלים בחנו הנחה זו לפרטי פרטים, וראינו כיצד היא שוררת בספרות התנאית. אך גם ראינו שבפועל, למרות המגבלות שהטילו חז"ל, היה למקדש מעט רכוש קרקעי. היו לו אינטרסים כספיים, והקביעה שניסחנו שהמקדש שרוי מעל להבלי העולם הזה ומעל להיבטים המשפטיים הקטנוניים הייתה בפועל מופרזת ביותר.
לאור זאת עלינו לשאול האם באמת ייתכן שרכוש ההקדש לא היה מוגן כלל; האם מי שהזיק לרכוש הקדש לא נענש, או אולי להפך, נענש כדין מי שמעל בהקדש? לדרשה "רעהו פרט להקדש" מקבילות רבות, והלכות המהלכות באותו כיוון, אך מצינו גם דרשה אחרת: "שור רעהו להביא שור של קטן" (מכילתא דרבי ישמעאל, מסכתא דנזיקין, משפטים יב, עמ' 290). האם בעל המכילתא מתנגד לדרשה ששור הקדש פטור מדיני נזיקין? קרוב יותר לפרש שלמרות הדרשה "רעהו להביא הקדש" הדרשן דורש הלכה נוספת מאותה מילה. אין בכך היגיון פרשני, אך זו רק הוכחה ודוגמה עד כמה אין ההלכות תלויות בדרשה, בייתור מילה זו או אחרת. על אותה מילה ניתן לתלות הלכות רבות.
עד כאן זו ההלכה במשנה. אבל במדרש: " 'מיטב שדהו ומיטב כרמו' – מיטב שדהו של מזיק, ומיטב כרמו של ניזק, דברי רבי ישמעאל. רבי עקיבא אומר: לא בא הכתוב ללמדך אלא ששמין נזקין בעדית. <u>קל וחומר להקדש</u>" (מכילתא דרבי ישמעאל, מסכתא דנזיקין, משפטים א, עמ' 296)<sup class="footnote-marker">38</sup><i class="footnote">אפשר להסביר שההקדש הוא עניין בפני עצמו: אדם שהקדיש את יבול שדהו צריך לאמוד אותו ב"מיטב" (ראו להלן פירוש המשפט). אבל כפשוטו הכוונה למי שהזיק להקדש, שכן בכך עוסקת המכילתא.</i>. אם כן גם ההקדש יכול להיות זה שתובע פיצויים, או חוב. זאת בניגוד למשנה. בפועל היה בוודאי הבדל בין ימי הבית לימים שלאחר החורבן, אך קשה לדעת איזו תקופה משקף כל מקור.
דברי רבי עקיבא מהברייתא שבמכילתא מצוטטים בתלמודים (ירו', גיטין פ"ה ה"א, מו ע"ג; בבלי, בבא קמא ו ע"א). העמדתם בתלמוד, במנותק מדברי רבי ישמעאל, מדגישה את הדברים. שני התלמודים מסבירים את דברי רבי עקיבא במקרה מיוחד, כך שלא יסתרו במפורש את משנתנו<sup class="footnote-marker">39</sup><i class="footnote">בירושלמי הסתירה מוצעת כשאלה, ובבבלי היא איננה מופיעה במפורש, אך הסתירה היא המניע לפרשנות. </i>.
אבל מהציטוט המלא במכילתא עולה שדברי רבי עקיבא נאמרו באופן כללי ועל כל המקרים. כמו כן: "כי יבער איש שדה. למה נאמר, עד שלא יאמר היה לי בדין, הואיל והבאר ממונו וההבער ממונו, אם למדת על הבאר שהוא חייב, לא יהא חייב על הבערו? אם זכיתי מן הדין, מה תלמוד לומר 'כי יבער איש', אלא בא הכתוב ללמדך שהשן מועדת לאכול הראוי לה והבהמה מועדת לשבר בדרך הילוכה. מכאן אמרו לעולם אינו חייב עד שיצא המזיק מרשותו והזיק, ששמין נזקין בעדית ו<u>קל וחומר להקדש</u>"<sup class="footnote-marker">40</sup><i class="footnote">מכילתא דרבי ישמעאל, מסכתא דנזיקין, משפטים יד, עמ' 296, וכן בבלי, ז ע"א; לז ע"א.</i>.
כפשוטן לפנינו שתי דעות, ותירוץ התלמודים איננו פותר את השאלה. אכן הבבלי מביא ברייתא אחרת, הפעם בשם רבי שמעון בן מנסיא: "שור של הקדש שנגח לשור של הדיוט – פטור, ושל הדיוט שנגח לשור של הקדש, בין תם ובין מועד – משלם נזק שלם" (בבלי, גיטין מט ע"א). אם כן יד ההקדש על העליונה: ההקדש שהזיק פטור, והקדש שניזק חייב בתשלום מלא, יותר מניזוק פרטי. במשנתנו נקבע שכל הלכות הנזיקין הן בנכסים שאין בהם מעילה, כלומר בנכסי הדיוט. לא נאמר מה הדין בנכסי הקדש, וכאמור לפנינו שתי דעות, ואת המשנה לעיל ניתן להעמיד ככל אחת מהן.
אנו משערים שבזמן שבית המקדש היה קיים ההקדש היה גוף פעיל מבחינה כלכלית. אולי לא בכל כפר ישב נציג המקדש, אך היו למקדש אדמות שנוהלו על ידי גזבר, ובערים גדולות מי שתרם להקדש מסר או תרם את רכושו לידי נציג מוגדר של המקדש. בתנאים אלו מי שהזיק רכוש הקדש התחייב בתשלומים, אפילו יותר ממזיק רגיל. פרושים הסתייגו מתחום הפעילות ה"קפיטליסטי" של המקדש, ורצו שהמקדש לא יתנהג כאחרון הרכושנים. דעה זו באה לידי ביטוי אצל יוספוס ופילון. אבל כנראה היו גם אינטרסים אחרים, "ארציים" יותר. לאחר שבית המקדש חרב איבד ההקדש את תוקפו. אומנם לעיתים רחוקות היה מי שהקדיש את רכושו, אך הקדש זה נותר רכוש הפקר האסור בשימוש, ואיננו נמסר לאיש. בתנאים אלו, כאשר ההקדש לא היה רשות משפטית פעילה, התמסדה התפיסה שההקדש איננו בכלל דיני נזיקין, לא לזכות בתשלומים לא להתחייב בתשלומים. במידה שהיה הקדש היה זה הפקר לגבוה, ללא מסירה ממשית של רכוש. מעין הלכה זו באותו מבנה ספרותי יש בהלכות תרומה, כגון "ישלם שנים לרעהו – ולא להקדש. אכלה משלם שני חומשין קרן וחומש מן החולין והן נעשין קדש..." (תוס', תרומות פ"ז ה"ח). אם כן אין דין גנבה חל על תרומה, אך התרומה שהיא קודש איננה הפקר. עם זאת תרומה היא רכוש כוהן, היא קדושה, אך איננה רשות הקדש.
איננו יכולים להוכיח את השחזור המוצע. לפנינו שתי דעות ואפשר שזו מחלוקת, אך אנו הצענו שחזור היסטורי. הצעת השחזור ההיסטורי פותרת לא רק את הסתירה אלא גם את הקושיה העיקרית, זו שבתחום הריאלי, האם ייתכן שרכוש ההקדש נותר ללא הגנה משפטית.
באשר לנוכרי, לעומת זאת, שור נוכרי שהזיק חייב בתשלומים, ואילו שור נוכרי שניזוק, הישראלי פטור. סביר שמשנתנו מדברת על שור הניזוק, והמזיק פטור. משנתנו משקפת עמדה ברורה באשר ליחס לנוכרי ולרכושו, ונעסוק בה להלן בפ"ד מ"ג. מעניין שהמשנה מציגה את ההלכה מצידו של הניזוק ולא מצידו של המזיק. אין לכך משמעות הלכתית, אלא ספרותית: את מי המשפט מייצג – את הניזוק, הרשאי לתבוע, או את המזיק, החייב לשלם. משנתנו מעדיפה להציג את החלק של הניזוק.
בתוספתא מובא פירוט במה מדובר: "שור שחציו של ישראל וחציו של הקדש שהזיק של ישראל, מועד משלם נזק שלם ותם משלם חצי נזק. של הקדש, בין תם בין מועד פטור. הוזק מאחר של ישראל חייב ושל הקדש פטור. שור של הקדש הבעלים חייבין באחריותן הבעלים נוטלין את נזקו ונותנין את נזקו" (פ"ד ה"א). אם כן שור הקדש שהזיק פטור (ההקדש) מתשלום הנזקים, וכן מי שהזיק לשור של הקדש פטור. אבל שור שטרם הגיע לידי הקדש, בעליו חייב באחריות הנגרמת מנזקיו. "חייב באחריות" בא במשמעות אחרת מזו שבמסכת ערכין פ"ה מ"ה<sup class="footnote-marker">41</sup><i class="footnote">במסכת ערכין פ"ה מ"ה "חייב באחריות" משמעו שהבעל חייב לדאוג לקורבן אחר.</i>. אם כן משנתנו העוסקת בהקדש מדברת על היזק על ידי הקדש, וגם על היזק להקדש, והמשפט על רכוש הנוכרי נאמר מנקודת המבט של הניזוק בלבד. מדובר בנכס של נוכרי שניזוק. על ההנחות החברתיות של משנתנו נעמוד להלן. התוספתא מביאה את דין המשנה במקרה מסובך יותר ומלאכותי יותר.
המשנה משקפת מצב שבו אין ההקדש צריך לחשוש שמא מישהו יפגע בו בכוונה או במחדל של רשלנות. הקדושה מגינה על הרכוש שנהנה מחסות ישירה של בורא עולם. זה היחס המשתקף מכלל המקורות, אם כי בפועל היו כמובן מקרים של פגיעה ברכוש המקדש וההקדש. ביטוי לכך יש בהלכה "הגונב את הקסוה והמקלל בקוסם והבועל ארמית קנאין פוגעין בו" (משנה, סנהדרין פ"ט מ"ו). הדוגמה יוצאת הדופן מצביעה על כך שמדובר במקרה שאירע. בפועל מקורות חז"ל ויוספוס יודעים לספר רק על נוכרים שבפגעו בקודש, אך מן הסתם רכושו העשיר של המקדש "קרץ" גם לגנבים מבני ישראל.
<b>ונכסים מיוחדים</b> – ויש הגורסים "המיוחדים", והוא הוא. כלומר הנכסים המזיקים שייכים לאדם אחד, או לשותפות מוגדרת שהיא רכוש פרטי, כגון שותפות של שני אנשים. אבל שותפות כללית, כמו רכושם של רבים או רכוש הקדש, איננה חלק ממערכת הנזקים הנדונה כאן. לכאורה "נכסים המיוחדים" הם בניגוד לנכסי הקדש, ברם החזרה מוכיחה שיש נכסים שאינם מיוחדים מעבר לרכוש ההקדש. נכסי הקדש הם חלק מהנכסים שאינם מיוחדים, ומבצבצת כאן סיבה משפטית אחרת (או נוספת) לזו שהזכרנו. מדוע רכוש הקדש איננו חלק ממערכת הנזקים? שכן הקדש איננו צד במערכת המשפטית. אבל יש רכוש נוסף שהוא בכלל "נכסים שאינם מיוחדים".
להלן בפ"ד מ"ב נציע אפשרות שלפיה "נכסים המיוחדים" הם נכסים השייכים לאנשים מיוחדים, דהיינו אישה, חרש, שוטה וכיוצא באלו.
המפרשים מסבירים שהכוונה לרכוש הפקר, וכך בתוספתא (פ"א ה"א) ובירושלמי (ב ע"ג). כבר הבבלי (יג ע"ב) מקשה, ובצדק: אם מדובר ברכוש הפקר (אם שור הפקר הזיק) אין כאן פטור, אלא אין מי שישלם, ואין מי שיתבע פיצויים (אם שור הקדש נפגע)<sup class="footnote-marker">42</sup><i class="footnote">ראו בעל תוספות יום טוב המתלונן שרע"ב פירש בפשטות בשור של הפקר, כמו ההוה אמינא של הגמרא ולא כמו מסקנתה. </i>. אנו נוסיף מהפן הריאלי שבפועל גם אם היה רכוש הפקר, לא היה "שור של הפקר". שור איננו מופקר, ואם יש שור כזה מיד הוא נלקח בידי אחד הפרטים בקהילה. אבל ודאי שאין צריך להיות מדובר דווקא בשור, ודי אם נחשוב על זאב פרא המזיק לצאן. הבבלי מתרץ שמדובר בבהמת הפקר שאחרי שהזיקה או ניזוקה השתלט עליה אחד מבני הקהילה. זה מקרה אפשרי, אך נדיר. כך למשל עשויה המשנה לדבר על אדם שפגע בקרקע חקלאית של הפקר, ולימים בא אדם אחר והשתלט על נחלת הפקר זו, ועכשיו הוא תובע פיצויים על נזקי העבר.
רכוש עולי בבל ורכוש הפקר
עניין זה של סוגי בעלות נדון על ידינו בפירוש לנדרים (פ"ה מ"ד). שם וכאן נראה לנו להבין את המשנה על רקע התמונה הכלכלית-חברתית הבאה לידי ביטוי במקורות מספר. רוב הרכוש בארץ היה כמובן רכוש פרטי, אבל היה גם רכוש ציבורי. מבחינה מעשית הוא התחלק לשניים, חלוקה הבאה לידי ביטוי במשנת נדרים פ"ה מ"ד-מ"ה: "הריני עליך חרם, המודר אסור. הרי את עלי חרם, הנודר אסור. הריני עליך ואת עלי, שניהם אסורין. ושניהם מותרין בדבר של עולי בבל ואסורין בדבר של אותה העיר. ואיזהו דבר של עולי בבל? כגון הר הבית, והעזרות, והבור שבאמצע הדרך. ואיזהו דבר של אותה העיר, כגון הרחבה, והמרחץ, ובית הכנסת, והתיבה, והספרים, והכותב חלקו לנשיא. רבי יהודה אומר אחד כותב לנשיא, ואחד כותב להדיוט. מה בין כותב לנשיא לכותב להדיוט? שהכותב לנשיא אין צריך לזכות. וחכמים אומרים אחד זה ואחד זה צריכין לזכות, לא דברו בנשיא אלא בהוה".
ההלכה במשנת נדרים מובנת רק לאור משנה א (בפרק ה שם). אם שניים "נדרו הנאה" (אסרו על עצמם ליהנות זה מרכושו של זה) שניהם אסורים בחצר המשותפת, וכמו כן אסורים ברכוש העירוני ומותרים ברכוש המוגדר "עולי בבל". משנת נדרים מדברת על שלוש רשויות:
א. הרכוש הפרטי או שותפות של פרטים מקריים (חצר);
ב. רכוש ה"עיר";
ג. רכוש של "עולי בבל".
מהמשנה משמע ששתי הרשויות האחרונות הן ציבוריות, אבל מבחינה משפטית יש הבדל בין השתיים. רכוש "אותה העיר" נחשב לשותפות רגילה שבה חברים כל אנשי העיר, ואילו "עולי בבל" היא רשות וירטואלית, ציבורית, שבה אין ליחיד כל עמידה משפטית, וממילא אינו יכול להדיר הנאה ממנה. במשנה הבאה מובאות דוגמאות לרכוש השייך לרשות "אותה העיר".
אשר ל"עולי בבל", מבחינה מילולית עולי בבל הם עולי הגולה בתקופת שיבת ציון. ברם בספרות חז"ל בכלל, ובמשנת נדרים בפרט, יש למונח "עולי בבל" משמעות נוספת (אחרת), של הציבור הארץ-ישראלי בכללותו. הרכוש העירוני נתפס כרכוש משותף, וממילא יכול כל אחד מהשותפים למנוע מאחר להשתמש ברכושו. אומנם הרכוש אינו מחולק, אך עדיין הוא שייך לשותפיו. לעומת זאת רכוש עולי בבל הוא רכוש כללי; הוא אינו הפקר, אלא שייך לכלל האומה. אין זו שותפות, והיא אינה בת חלוקה. אדם יכול להחרים מישהו שלא ייהנה מרכושו, אך אין הוא יכול למנוע שימוש ברכוש הלאומי. הדוגמאות לרכוש הלאומי הן הר הבית והעזרות והבור באמצע הדרך (כלומר גם הדרך עצמה), והרכוש העירוני הוא בית המרחץ המקומי, הרחובות וכיוצא באלו. הדוגמאות לכך נימנות במשנה<sup class="footnote-marker">43</sup><i class="footnote">לדיון מפורט יותר ראו ספראי, העיר; ספראי, הקהילה, עמ' 194-192. </i>. מן המשנה משמע שהדרכים בין הערים נחשבו לרכוש של עולי בבל, על כן גם הבור על הדרך שייך לעולי בבל.
אותה פרשנות למונח "עולי בבל" עולה גם מדיני נזיקין. מי שניזוק מבור של אנשי העיר אנשי העיר חייבים לפצותו, אך אם ניזוק מבור השייך לעולי בבל אין מי שיפצה על הנזק: "בור שבאמצע הדרך הרי זה של עולי בבל, עד שיתודע שהוא של אנשי אותה העיר. שברחבה ושבכרמלית הרי היא של אנשי אותה העיר, עד שיתודע שהיא של עולי בבל. שבאמצע השדה הרי הוא של בעל השדה, עד שתיודע שהיא של אנשי אותה העיר. הנהרות והמעינות שמושכין הרי הן של כל אדם"<sup class="footnote-marker">44</sup><i class="footnote">תוס', פ"ו הט"ו, וראו שם ה"ה.</i>.
הלכה דומה מופיעה במסכת ביצה: "באר<sup class="footnote-marker">45</sup><i class="footnote">בדפוסים "בור". כיום ההבדל בין "בור" ל"באר" הוא שבאר היא מתקן חפור המגיע למי תהום ונובע, ובור אוגר בתוכו מי גשמים. עם זאת, במקורות ובכתבי היד שני המונחים מתחלפים, ודומה שחכמים לא הפרידו ולא הבחינו בין השניים. ראו ספראי, הקהילה, עמ' 211.</i> של יחיד כרגלי היחיד ושל אנשי אותה העיר כרגלי אנשי אותה העיר ושל עולי בבל כרגלי הממלא" (פ"ה מ"ה) (איור 2). בדרך כלל היה הבור בחצר ושייך לתושבי אותה חצר. במקרה זה מותר להעביר את המים ביום טוב בכל התחום שמהלכים בו אנשי החצר. המשנה מדברת על בור של יחיד, ונראה שהיו גם בורות שהיו שייכים לאדם בודד. "אנשי העיר"<sup class="footnote-marker">46</sup><i class="footnote">מבחינה הלכתית ההלכה "כאנשי אותה העיר" מאפשרת שני פירושים: או שמותר לטלטל את המים בתחום המשותף לכל אנשי העיר, כלומר במינימום המשותף, או כרגלי כל אחד ואחד מאנשי העיר, כלומר התחום המרבי הכולל של כל אנשי העיר, כולל אלו שעירבו בכל הכיוונים השונים, וכך פירש הרשב"א. המאירי, למשל, מביא את שני הפירושים ואינו מכריע.</i> הוא מונח לרשות המקומית, ומקביל ל"אותה העיר" במשנתנו. הקהילה היהודית הייתה מאורגנת ביותר, והיא הפעילה מערכת שירותים מפותחת. בין השאר סיפקה העיר מים לבתי המלאכה ולצורכי הציבור<sup class="footnote-marker">47</sup><i class="footnote">ראו ספראי, הקהילה.</i>. משנה זו עוסקת בבור השייך לרשות העירונית, ולפי תוכן ההלכה המים נועדו לכלל הציבור. בסקרים ובחפירות מתגלים ברחובות העיר (ה"מבואות") או בכיכרות ("רחובות" בלשון חכמים) בורות מים, וקרוב לפרשם כבורות מים ציבוריים. דוגמאות לכך נמצאו באום ריחן, בסוסיא ובאתרים נוספים.
<b>איור 2ג.</b> דרך ליד קרות בני חסן – בורות מים ציבוריים על תוואי הדרך. צילם ש' דר.
תפיסה זו של המונח "עולי בבל" עומדת בבסיס משנת ביצה שצוטטה. בור של אנשי העיר שייך לשותפים, וממילא מוטלות על המים אותן מגבלות המוטלות על השותפים. אבל בור של עולי בבל אינו שייך לאיש אלא לאומה, ואין על מימיו כל מגבלות. המגבלות הן נגזרות ממגבלותיו של מי שמילא את המים.
עולי בבל במשמעות זו מופיעים גם בהקשר של דיני שביעית: "שלוש ארצות לשביעית", ואחת מהן היא "כל שהחזיקו עולי בבל" (שביעית פ"ו מ"א). רוב הפרשנים הבינו שעולי בבל הם העולים של שיבת ציון, והאזור שהם ישבו בו הוא ארץ ישראל. גבול עולי בבל הוא, אפוא, גבול היסטורי שנקבע בעבר, ולא ישונה עוד בעתיד. ברם, בלשון חכמים המושג "עולי בבל" אינו מושג היסטורי אלא הוא כינוי ליישוב היהודי בן זמנם של חכמים. הפרשנים המסורתיים לא שאלו את עצמם האוּמנם הגיע גבול היישוב היהודי בשיבת ציון עד אכזיב שמצפון לעכו. כיום ברור שהגליל, דרום הר יהודה ומישור החוף לא נכללו בתחום היישובי של שיבת ציון. הם נכבשו רק על ידי מלכי בית חשמונאי, בסוף המאה השנייה ובתחילת המאה הראשונה למניינם (איור 3). המהרי"ט פירש שגבול עולי בבל הוא גבול משתנה שגדל עם כיבושי החשמונאים, אך לא קטן גם עם צמצום גבולותיה של ממלכת יהודה ושל האוכלוסייה היהודית<sup class="footnote-marker">48</sup><i class="footnote">ראו ספראי, תחומים.</i>. מתוך עיון בכל העדויות נראה שיש להבין את מגמתם של חכמים ברוח פירושו של המהרי"ט, אלא שלפי תפיסתם של חכמים גבולות ארץ ישראל נקבעו (גדלו וקטנו) בהתאם לנוכחותו של היישוב היהודי<sup class="footnote-marker">49</sup><i class="footnote">ראו עוד פירושנו לקידושין פ"ד מ"א.</i>.
החלוקה המוצעת משקפת את העולם החברתי של חז"ל, או אולי נכון יותר לומר שהיא נוצרה בעקבות התפיסה החברתית היהודית. ניתן לעמוד על כך מתוך ההשוואה למשפט המודרני מחד גיסא, ולמשפט הרומי מאידך גיסא. במשפט הרומי הרכוש היה מחולק אחרת:
רכוש המלך (הממלכה)
רכוש הפוליס
אחוזות עשירים שניתנו בהענקה מהמלך
אחוזות עשירים שהן ירושה
אדמה פרטית (של חקלאים זעירים)
אדמות מקדש (סוג זה היה קיים גם בתקופת בית שני)<sup class="footnote-marker">50</sup><i class="footnote">ראו ספראי, קרקעות; גורדון, אדמת מקדש, וראו המבוא למעילה. </i>.
במשפט היהודי אין הבדל בגודל הרכוש, וכל האזרחים שווים. אין גם יתרון למלך. לעומת זאת החלוקה המקראית, למשל, בין אחוזת עולם לקרקע קנויה איננה שוררת עוד. כיום למשל מצויות הגדרות נוספות לאגודות שיתופיות, עמותות ועוד, וכל זה איננו קיים בתקופה הקדומה.
נכסים המיוחדים הוא המינוח לכל הנכסים שהם רכוש פרטי, שיש להם בעלים מוגדרים. על רקע זה מובן גם מדוע ההקדש איננו שותף לדיוני נזיקין. בפועל אין מי שמייצג אותו במגזר הכפרי. הדרשה שהובאה חשובה, אך היא ספרותית, ומאחוריה תפיסה משפטית מוצקה של משמעות ה"ציבור" כגורם משפטי. בפועל בסביבות המקדש היו למקדש כמובן גזברים ונציגים, אבל במרחב הכפרי לא נכחו נציגי המקדש ואי אפשר לחייבם בחיוב משפטי רגיל.
כלל נוסף הוא<b>: חוץ מרשות המיוחדת למזיק</b> – אם האדם או הבהמה הניזוקה חדרו לרשות המזיק, בלי רשות, המזיק פטור על ההיזק. הנימוק לכלל זה כפול. ראשית המזיק איננו חייב לשמור על חפציו כנגד עבריינים הנכנסים בלי רשות לשטחו. יתר על כן, הוא איננו צריך להיזהר מפני התרחשות כזאת, שכן היא בלתי צפויה. לכן למשל הוא פטור על נזקים שגרם כלב השמירה שלו למי שחדר לחצרו.
המונח "רשות המיוחדת למזיק" מעניין. הניסוח הפשוט והרגיל היה צריך להיות "רשות המזיק", כמו "רשות הניזק", "רשות הרבים" וכו', וכמו בהמשך "רשות הניזק והמזיק". הניסוח "רשות המיוחדת" אולי מדויק יותר, והוא כולל גם שטח שאיננו שייך למזיק, אבל רק למזיק רשות להיכנס אליו (מגרש שכור, או דרך המיוחדת לשדהו של המזיק). אבל בכל המקרים האחרים שציינו הבחנה זו איננה נעשית, והיא נראית מיותרת. ייתכן שהשימוש בתוספת זו באה בגלל משנה ב לעיל המזכירה את המונח "נכסים המיוחדים". מכל מקום במשנה שלנו כנראה המינוח "רשות המזיק" טרם השתרש, ולכן נעשה שימוש במינוח מסורבל יותר, שרק ברבות הזמן התחדד והתנסח.
משמעותו ההלכתית של כלל זה תידון להלן פ"ה מ"ג.
<b>ורשות הניזק והמזיק<sup class="footnote-marker">51</sup><i class="footnote">במשניות שבירושלמי נוסף "בתשלומין", והוא כנראה נגרר מהמשנה הבאה (אפשטיין, מבוא, עמ' 1060).</i></b> – במקום ששניהם (המזיק והניזק) שותפים אין מקום לדיני נזיקין הדדיים. כל אחד מהשותפים זכאי למלוא חופש הפעולה בשטח המשותף, וממילא הוא איננו חייב בשמירה על רכושו (בהמתו) שלא תזיק<sup class="footnote-marker">52</sup><i class="footnote">הלכה קשה, במיוחד לאור הנתון שהובא במשנה הקודמת שהרכוש העירוני מהווה שותפות מעין זו; האם כל מזיק בשטח העירוני פטור? הלכה כזאת בלתי אפשרית. כוונת המשנה אפוא לרשות שהיא מיוחדת למזיק ולניזק (רק הם או עם מספר שותפים קטן), כגון החצר המשותפת . אומנם מבחינה משפטית תאורטית מעמדה של החצר כמעמדו של השטח העירוני, אבל בפועל זו רשות פרטית וזו רשות ציבורית. </i>. מבחינה ריאלית כוונת המשנה להפקיע מכל דיני נזיקין את החצר המשותפת<sup class="footnote-marker">53</sup><i class="footnote">כפי שמדגים המדרש במכילתא דרבי ישמעאל: "לניזק ולמזיק אפילו מיוחדת כגון חצר של שותפין והפונדק" (משפטים, מסכתא דנזיקין יד, עמ' 298). אבל בירושלמי (ב ע"ג) זו מחלוקת תנאית המוצגת כ"אית תני", כלומר כשתי נוסחאות חילופיות במשנה, והתלמוד מביא כסיוע את הברייתא שציטטנו מהמכילתא. דרך ההסבר שלנו פוטרת בעיות הלכתיות רבות ששימשו מקור לדיוני המפרשים. לדיוני הבבלי, יג ע"ב, ראו וסטרייך, חצי נזק, עמ' 92 ואילך.</i>. אין כאן הפקעה מוחלטת, בפועל קיימים דיני נזיקין גם בחצר, אבל הם בעלי תוכן הלכתי שונה. יש כללים של התנהגות מה מותר ומה אסור לעשות בשטח המשותף,<sup class="footnote-marker">54</sup><i class="footnote">כגון האם מותר להניח חפצים ברשות משותפת, בפרק ג מ"א, כפי שנפרשה. </i> ואין הכללים הללו זהים לכללי נזיקין הרגילים. נדון בכך בהרחבה, אם יזכנו החונן לאדם דעת, בפירושנו לבבא בתרא<sup class="footnote-marker">55</sup><i class="footnote">ראו המבוא למסכת בבא בתרא.</i>. עם זאת מתברר שהייתה בנושא מעמדה של חצר השותפים מחלוקת, כדברי הירושלמי אגב דיון בעניין אחר: "דמר<sup class="footnote-marker">56</sup><i class="footnote">דאמר.</i> רבי יוחנן בשם רבי ינאי השותפין קונין זה מזה בחצר, וחייבין זה בניזקי זה וזה בניזקי זה" (פ"ג ה"ח, ג ע"ד), וראו להלן בציטוט התוספתא שבטבלה שבמשנה ו.
חצר השותפים היא הרקע התדיר של רוב הציבור היהודי בתקופה. השותפים אינם קרובי משפחה אלא בני משפחות שונות, והם חיים יחד. לכל אחד בית משלו, אך הקומפלקס (ה"חצר") משותף. שם שוכנות חיות הבית, ואנשים נכנסים ויוצאים ללא הרף. מבחינה משפטית חצר השותפים היא רשות יחיד (השייכת לכמה שותפים), אבל במציאות בהמות הבית של כולם שוכנות בחצר זו. נדון בכך להלן בפ"ב.
בתוספתא הניסוח הוא: "נכסים המיוחדין – פרט לנכסי הפקר. חוץ מרשות המיוחדת למזיק – פרט לשהזיק שור ברשותו. ורשות הניזק והמזיק. וכשהזיק חב המזיק. כיצד? חצר השותפין והבקעה. נכסין המיוחדין שהן חוץ מרשות המיוחדת למזיק ורשות הניזק והמזיק" (פ"א ה"א). התוספתא מבארת את המונחים במשנה, אך בניגוד למצב התדיר שבו התוספתא מהווה רובד פרשני למשנה, במסכת שלנו היא מהווה רובד פרשני לטקסט אחר, קדום,<sup class="footnote-marker">57</sup><i class="footnote">אנו קובעים זאת על סמך מקבילות רבות אחרות, שנסכמן להלן.</i> ולכן הנוסח יצא מעט מבלבל<sup class="footnote-marker">58</sup><i class="footnote">הלבני, בבא קמא, עמ' 111-107; וסטרייך, חצי נזק, עמ' 93. בכתב יד וינה תוקנה הברייתא ונמחקו המילים "וכשהזיק חב המזיק". </i>. המשפט "כיצד? חצר השותפין והבקעה" מתייחס כאילו למשפט "וכשהזיק חב המזיק", אך למעשה הוא פרשנות לרשות הניזק והמזיק, וההמשך הוא קטע המקביל למשנה. התוספתא מסבירה אפוא שאין מדובר בשני שותפים, אלא בשותפות רחבה יותר של בני החצראו בני הבקעה.
המשנה מדברת על שתי רשויות:
1. רשות המזיק
2. רשות המזיק והניזק
והתוספתא משלימה:
3. רשות הפקר
4. רשות הניזק
5. חצר ובקעה, שכאמור אינם זהים לרשות הרבים אלא ל"רשות המזיק והניזק".
6. רשות הרבים הרגילה איננה מופיעה בתוספתא במפורש, אך היא במשנה, במסגרת כל מה שנאמר לעיל על היזק.
לעומת כל זאת, בפרק הבא (פ"ב מ"ב) מדובר בשתי רשויות בלבד, רחבה שהיא רשות הרבים, ופתח החנות שהוא רשות הניזק. המצב של רשויות נוספות איננו נדון שם. זו כמובן איננה סתירה משפטית אלא התייחסות שונה, ובעיקר שפה הלכתית אחרת. את ההבדלים המשפטיים ניתן להסביר בצורה פורמלית, שכן משנתנו עוסקת בדיני נזק של "רגל" (הליכה) והמשנה הבאה בנזקי שן, אבל השפה ההלכתית נותרת שונה. להערכתנו אכן ההבדלים הסגנוניים הם גם הבדלי הלכה, ומשנתנו סבורה שהמזיק ברשות הרבים חייב, ובמשנה הבאה המזיק ברשות הרבים פטור. נדון בכך בפירושנו לפרק הבא.
הצגנו את המשנה והתוספתא, אבל במדרשי ההלכה מופיע מבנה שונה, משוכלל ושלם יותר.
ארבעה כללות
מערכת היחסים בין נוסחאות התלמודים למדרש התנאי, ונוסחת המדרש עצמו, וכן היחסים בין המשניות למדרש, סבוכים ומפותלים<sup class="footnote-marker">59</sup><i class="footnote">ראו בהרחבה וסטרייך, חצי נזק, עמ' 99-90; 144-139.</i>. לענייננו נסתפק בכך שכל המקרים לקוחים מהמשנה והתוספתא. ההבחנה שהתלמודים חשו בה בין חצר השותפים לבין "רשות הרבים" מאבדת מתוקפה ומרגישותה. מדרשי ההלכה משקפים רובד תנאי מאוחר יותר כאשר כל המשניות נדחסות למערכת הלכתית לכידה, תוך כדי טשטוש מה של חלק מהפן הריאלי של ההלכות (כגון ההבחנה בין חצר השותפים לרשות הרבים)<sup class="footnote-marker">60</sup><i class="footnote">גם המשפט שהבקעה ורשות הרבים הם מקום הנחשב "שאין רשות לא לזה ולא לזה" איננו מציאותי; ודאי שלבקעה ולמבוי העירוני שני הצדדים רשאים להיכנס. </i>.
<b>וכשהיזיק חב המזיק משלם תשלומי נזק במיטב הארץ</b> – משפט זה כבר הופיע במשנה הקודמת. משמעותו של ההיגד הראשון ברורה: המזיק מתחייב לשלם. ההיגד השני, "במיטב הארץ", פחות נהיר. ברור שהוא מושפע מהכתוב המקראי "מֵיטַב שָׂדֵהוּ וּמֵיטַב כַּרְמוֹ יְשַׁלֵּם" (שמות כב ד). לכאורה התשלום הוא בכסף, אבל המשנה (התורה) מניחה שלמזיק אין כסף מזומן, והוא ישלם מקרקע או מיבולה, ולכן חשוב לקבוע שהתשלום יהיה בעין יפה, מאדמה טובה ומיבול טוב, ואין לכך ביטוי כספי שניתן לכמתו.זו היא ששנינו:"הנזקין שמין להם בעידית ובעל חוב בבינונית וכתובת אשה בזיבורית, רבי מאיר אומר אף כתובת אשה בבינונית" (גיטין פ"ה מ"א). הסבר זה מתכתב כאמור עם משנתנו. אין ספק שכך הבין הבבלי את המשפט "במיטב הארץ"<sup class="footnote-marker">61</sup><i class="footnote">בבלי, גיטין מח ע"ב – מט ע"א; בבא קמא ו ע"א; נט ע"א.</i>, ולדעתו הוא זהה בתוכנו למשנתנו. הבבלי מתקשה בכך שלהלכה זו מקור בפסוק, ואילו בגיטין ההלכה מוצגת כתקנה. עסקנו בכך בפירושנו למשנה בגיטין<sup class="footnote-marker">62</sup><i class="footnote">בספרות התנאית ניתנות הנמקות לכל ההלכות הללו, ובעיקר להלכה הראשונה, שהניזקים שמין להם בעידית. בעל המכילתא דרבי שמעון בן יוחאי מגדיר זאת במפורש כקנס, ובתוספתא: "סמכו על המקרא 'מיטב שדהו ומיטב כרמו ישלם' " (כתובות פי"ב ה"ב). הברייתא אינה רואה בהלכה מסקנה מהפסוק, אלא "סמכו" על המקרא. השיקול ההגיוני הוא הקובע. מקורות אחרים מציגים את ההלכה כתוצאה ישירה של הפסוק: "אחד נזקי אדם ואחד נזקי בהמה שמין להם מן העידית, שנאמר מיטב שדהו ומיטב כרמו ישלם" (תוס', פ"א ה"א). הבבלי (מח ע"ב) רואה סתירה בין ההיזקקות לפסוק ובין הצגת הנימוק להלכה זו במשנה, "מפני תיקון העולם", זאת מתוך הבנת הבבלי שהניסוח "מפני תיקון העולם" מכוון לכך שההלכה נתקנה על ידי חכמים, במסגרת מאמציהם החברתיים, ואינה נובעת מעיקר ההלכה שבתורה. מכיוון שכך, אם יש פסוק, אין מקום לכאורה להנמקה ההגיונית. אפשר שהבבלי מעלה את השאלה מכיוון שההלכה מוצגת כ"תיקון עולם" ולא כדבר תורה; מכל מקום, נוסח התוספתא בכתובות פותר יפה את הבעיה, שכן הדרשה היא סמך ולא מקור של ממש. לדעתנו גם אם משנת גיטין ומשנתנו עוסקות באותו נושא, הרי שעצם העובדה שלתקנה יש פסוק רק מוכיחה שההלכה לא נלמדה מהפסוק, אלא הייתה מוכרת לחז"ל והם חיפשו לה עוגן מקראי. עסקנו בכך במבוא הכללי לפירוש המשניות ובפירושנו לגיטין פ"ה מ"א. באופן כללי, ההגדרה של תקנה או תיקון עולם איננה קשיחה כפי שניסח אותה הרמב"ם (הלכות ממרים פ"ד). </i>.
כמו כן בתוספתא לעניין שונה במקצת: "אין עושין כתובת אשה מן המטלטלין מפני תיקון העולם. אמר רבי יוסי וכי מה תיקון העולם יש בזו? אלא לפי שאין לה קצבה. מפני מה אמרו הנזקין שמין להן בעידית? מפני הגזלנין ומפני החמסנין, שיהא כל אחד ואחד אומר מפני מה אני גוזל? ומפני מה אני חומס? שלמחר הרי בית דין שמין שדה יפה שלי. סמכו על המקרא 'מיטב שדהו ומיטב כרמו ישלם'. מפני מה אמרו בעל חוב בבינונית, מפני הרמאין. שלא יהא כל אחד ואחד נותן עיניו בתוך שדה חבירו יפה, בתוך חצר חבירו יפה, ומלוה אותו עליו וקופץ ונוטלה. אם כן ישומו לה בזיבורית? שלא לגדור דרך בפני לוין שלא יהא אדם מבקש ללות ואין אדם מלוהו" (כתובות פי"ב ה"ב). אם כן מפקיעים מהמזיק (החייב) קרקע, ממזיק בעידית, ומבעל חוב בבינונית.
אם כן משנת גיטין מדברת על הפקעת קרקע; האם גם משנתנו מדברת על הפקעת קרקע? כאמור, הבבלי מניח שכן.
אך עדיין קשה מן הפן הריאלי. ראשית, לעיתים קרובות יעדיף החייב לשלם בכסף, ולמה תזדקק המשנה למקרה המיוחד? יתר על כן, מן הסתם ערך השדה איננו זהה לנזק. החייב ימכור את נכסו במחיר הגבוה ביותר שיצליח לקבל, ויחזיר לניזק כסף. מה אכפת לבית הדין או לניזק מה מכר הבעל כדי לשלם את חובו? אפשר כמובן לפרש שעורך המשנה משתמש בביטוי המקראי למרות שבימיו הוא כבר אנכרוניסטי, אבל עדיין הוא נכון במקרה שבו המזיק יבחר לשלם מקרקע במקום בתשלום מזומן. ועדיין אנו מתקשים בהבנת הריאליה של העיקרון ההלכתי.
ניתן לפרש שהמחלוקת בין רבי ישמעאל ורבי עקיבא עוסקת בשאלה אחרת, האם בסיס התשלום (הערכת שווי הנזק) הוא לפי מיטב השדה של המזיק (כקנס) או של הניזק. הפסוק בתורה מדבר כידוע על בהמה שאכלה שדה אחר, והשאלה היא כיצד ניתן להעריך את כמות הפרי שבשדה. במיוחד השאלה עולה כאשר הבהמה אכלה פרי לא בשל: האם משלמת מה שנהנית או מה שהזיקה. כלומר האם משלמת כערך הפרי במצבו ביום האכילה (מה שנהנית) או כערכו בשעת ההבשלה (פחות דמי הקציר, וזה מוגדר "כמה שהזיקה"). שאלה זו תידון במשנה ב בפרק הבא. לפי הדעה שמשלם מה שהזיקה, כיצד ניתן להעריך מה הזיקה? הרי השדה כרגע נהרס!
משלם ב"מיטב" או ב"עידית" פירושו שאת השומה מבצעים על בסיס האדמה הטובה ביותר של המזיק או הניזק<sup class="footnote-marker">63</sup><i class="footnote">זו כאמור מחלוקת רבי ישמעאל (ניזק) ורבי עקיבא (מזיק). </i>, או על כל פנים לפי ערך הפירות בשנה זו בשדה עידית. כך כנראה פירש הירושלמי (גיטין פ"ה מ"ה, מו ע"ג). ברם הבבלי כאן ובגיטין פירש כפירוש הראשון שהצענו, וכן המקבילה בירושלמי בבא מציעא (פ"ט הי"ב, יב ע"ב) היא כבבלי אצלנו.
את משמעות הביטוי "מיטב הארץ" ניתן ללמוד משימושיו האחרים של המושג. כן שנינו: "המקבל שדה מחבירו, והובירה. שמין אותה כמה ראויה לעשות, ונותן לו. שכך כותב לו אם אוביר ולא אעביד אשלם במיטבא" (בבא מציעא פ"ט מ"ג). התשלום הוא חלקו של האריס לו היה השדה מניב פירות "במיטבא", כלומר הערכה של שנה טובה ויבול שעלה יפה. אם כן "במיטבא" הוא אומדן כמה יניב השדה במיטבו. לפי זה גם כאן המזיק חייב לשלם את כל הנזק שגרם. אם מדובר בפרה שהזיקה ואכלה או רמסה יבול מעריכים את גובה התשלום לפי היבול של השדה במיטבו, וכאן התנאים נחלקים האם זה לפי המיטב שיש בשדות המזיק או בשדות הניזק (להלן). לפי ההסבר הראשון המזיק נותן לניזק את יבול החלקה שהזיק, וכאילו המזיק מחליף עם הניזק את הקרקעות.
כפירוש השני משמע במדרש התנאי: "ששמין נזקין בעדית וקל וחומר להקדש" (מכילתא דרבי ישמעאל, משפטים, מסכתא דנזיקין פי"ד, עמ' 296), וכן בתוספתא כאן (פ"א ה"א): "אחד נזקי אדם, ואחד נזקי בהמה, שמין להם מן העידית. שנאמר מיטב שדהו ומיטב כרמו ישלם". אם כן השומה של עלות השרפה נעשית לפי שדה עידית. אגב, ברייתא זו חולקת על משנתנו וסבורה שגם להקדש שניזוק משלמים לפי הערכה מיטבית.
בתוספתא הנימה שונה: "1. אין שמין בית קב מפני שמשביחו ולא בית כור מפני שפוגם אלא שמין בית סאה פחותה באותה שדה כמה היתה יפה וכמה היא יפה. 2. רבי שמעון בן יהודה אומר משם רבי שמעון, במה דברים אמורים? בזמן שאכלה יחורי תאנים, או שקטפה לולבי גפנים. אבל אם אכלה פגין או בוסר, רואין אותן כאילו הן פירות גמורין. רבי יהודה אומר משום רבי עקיבא אכלה פירות נטיעות שמין להן. נטיעות עצמן, שמין להן בית סאה. רבי שמעון בן יהודה אומר משום רבי עקיבא תבואה שהביאה שליש הרי היא כנטיעות" )פ"ו הכ"א; מכילתא דרבי שמעון בן יוחאי, כב ד, עמ' 196<sup class="footnote-marker">64</sup><i class="footnote">המשפט השני חסר במכילתא דרבי שמעון בן יוחאי. </i>). אם כן השומה איננה במיטב אלא מדויקת.
נוסיף עוד שחלוקת הקרקעות המשתמעת ממשנת נזיקין (עידית, בינונית, זיבורית) משתמעת גם מחוקי המיסים הרומיים. לפי חוק שנשתמר בידינו דיוקליטינוס ביצע רישום מחודש של הקרקעות וסיווגן לשלושה סוגים אלו<sup class="footnote-marker">65</sup><i class="footnote">ספראי, הכלכלה, עמ' 357-356. ראו להלן במפורט.</i>. מרכיב זה של ההלכה מבוסס אפוא על הנוהג המקובל.
דרשת מיטב שדהו
במדרש התנאים מצינו מחלוקת: "מיטב שדהו ומיטב כרמו. מיטב שדהו של <u>מזיק</u> ומטיב כרמו של <u>ניזק</u>, דברי רבי ישמעאל, רבי עקיבא אומר לא בא הכתוב ללמדך אלא ששמין נזקין בעדית. קל וחומר להקדש. מיטב שדהו ומיטב כרמו' – מיטב שדהו של מזיק, ומיטב כרמו של ניזק, דברי רבי ישמעאל. רבי עקיבא אומר: לא בא הכתוב ללמדך אלא ששמין נזקין בעדית. קל וחומר להקדש" (מכילתא דרבי ישמעאל, מסכתא דנזיקין, משפטים א, עמ' 296)<sup class="footnote-marker">66</sup><i class="footnote">מקבילות בירו', גיטין פ"ה ה"א, מו ע"ג; בבלי, כאן ו ע"א; נט ע"א; גיטין מח ע"ב – מט ע"ב, ונדון בנוסחתן להלן. האדמות חולקו לשלוש רמות לפי איכותן: עידית, בינונית וזיבורית. חלוקה זו הייתה חלוקה מקובלת. כך, למשל, בחוק הסורי-רומי חלוקה זו משמשת כבסיס לקביעת גובה המיסים המוטלים על הנחלה הפרטית . חלוקה זו הייתה כללית, כלומר כל אדמות הארץ חולקו לשלוש רמות, ולכל אחת מהן נקבעה שומת מס שונה. המשנה משתמשת בחלוקה זו במשמעות אחרת. אדמתו של כל אדם חולקה לשלוש רמות יחסיות בתחום הנחלה שלו. אם כן, לפנינו הסבה של מונח מתחום הכלכלה הלאומית וצמצומו לתחום הנחלה הפרטית. </i>. הנוסח במכילתא תמוה, שכן דין מיטב שדהו שונה מדין מיטב כרמו. ואכן בבבלי הברייתא מתוקנת והנוסח הוא: "מיטב שדהו של ניזק ומיטב כרמו של ניזק"<sup class="footnote-marker">67</sup><i class="footnote">בבלי, גיטין מח ע"ב; כאן ו ע"א; נט ע"א.</i>. גם בירושלמי נוסח שונה של הברייתא, ונביאו להלן. אין כל ביטחון שבין התנאים יש מחלוקת הלכתית. כנראה גם רבי עקיבא מסכים שהמזיק משלם בקרקע הטובה ביותר; המחלוקת היא רק ב"משמעות דורשין", כלומר בטיב הדרשה.
פירוש זה אפשרי גם בתחילת סוגיית הבבלי (גיטין מח ע"ב – מט ע"ב), אבל בהמשך מובאת ברייתא נגדית: "תניא בהדיא 'מיטב שדהו ומיטב כרמו ישלם', מיטב שדהו של ניזק ומיטב כרמו של ניזק, דברי רבי ישמעאל. רבי עקיבא אומר מיטב שדהו של מזיק ומיטב כרמו של מזיק". בירושלמי (גיטין פ"ה ה"א, מו ע"ג) מובאת אותה ברייתא כפי שהיא מובאת בבבלי בשם "תניא בהדיא". עושה רושם שזו הייתה הנוסחה שלפני הירושלמי. לא נעסוק כאן בסוגיית הבבלי, ונסתפק בכך שנוסח הברייתא השנייה חשוד שהוא פרשנות או תיקון לברייתא המקורית ולא מקור עצמאי. ה"ברייתא" מובאת אגב הדיון הדיאלקטי. לפיכך אין לפנינו למעשה מחלוקת תנאים "בשל מזיק" או "בשל ניזק", ברם אי אפשר לומר כן על הברייתא בירושלמי המובאת לתומה. לפנינו אפוא שלוש נוסחאות לברייתא שבמכילתא: הנוסח שבמכילתא, שיש בו סתירה פנימית, וזה שבבבלי ובירושלמי. בשני האחרונים הסתירה איננה. זו בעיית נוסח שקשה להכריע בה. לפי "כללי" הנוסחאות הנוסחה הפחות סבירה מהימנה יותר, לפיכך יש עדיפות לנוסחת המכילתא כמות שהיא, שלפיה יש הבדל בין שדה וכרם. ייתכן שיש לפרש כך: מיטב שדהו של מזיק, משום שאי אפשר להעריך את עוצמת הנזק לפי שדה הניזק (סתם שדה הוא שדה דגנים או ירקות), שכן הוא הושחת, אבל ניתן להעריך את הנזק לכרם של הניזק שכן העצים עצמם לא נפגעו, הפרה אכלה פירות אבל לא פגעה בגוף הכרם, וניתן להעריך את שווי הפירות שהושחתו.
מטרת דיוננו איננה המרכיב ההלכתי, אלא הרקע ההיסטורי. מנוסח הדרשה לפי כל המקורות ברור שאין מדובר בהפקעת קרקע לתשלום הנזק (הניזקין שמין להם בעידית) אלא דרך להערכת (שומת) הנזק. ברור שמי שאמר "בקרקע של ניזק" לא התכוון שיש להפקיע את הקרקע של הניזק, ומכאן שגם "קרקע של מזיק" איננה הפקעת הקרקע של הניזק. הבבלי אומנם יצר זיקה בין התשלום לפי שומה של עידית לבין הפקעת קרקע מסוג עידית, אך זו זיקה בלתי היסטורית אלא ספרותית.
במכילתא דרבי שמעון בן יוחאי יש עמדה אחרת, ושוב אנו מביאים אותה כדי להבין מהי המשמעות של העידית. במדרש ארבעה הסברים למילים "מיטב שדהו"; נביא שלושה מהם החשובים לענייננו:
1. 'שדהו <ו>מיטב כרמו ישלם'. מלמד שאין שמין לו אלא מן העידית. יכול אם הזיקה בזיבורית יהו שמין לו מן העידית? תלמוד לומר 'שדהו' 'שדה' האמור למעלה. 2. 'מיטב שדהו ומיטב כרמו ישלם' מלמד שאין שמין <לו> אלא מן העידית. אין לי אלא זה בלבד, מנין לכל שמשלם קנס שאין שמין לו אלא מן העידית? תלמוד לומר 'מיטב שדהו ומיטב כרמו ישלם'. זה בנין אב לכל המשלם קנס שאין שמין לו אלא מן העידית. 3. 'מיטב שדהו ומיטב כרמו ישלם', מלמד שאין שמין לו אלא מן המטלטלין. אין לי אלא זה בלבד, מנין לכל המשלם קנס שאין שמין לו אלא מן המטלטלין? תלמוד לומר 'מיטב שדהו ומיטב כרמו ישלם', זה בנין אב לכל המשלם קנס, שאין שמין לו אלא מן המטלטלין... (כב ה, עמ' 196).
המדרש הראשון נראה סותר את עצמו: מזיק משלם מן העידית, אבל ברור לדרשן שאם הפרה אכלה שדה זיבורית איננו משלם מן העידית. כלומר השומה נעשית לא לפי השדה הטוב ביותר, אלא לפי השדה הניזוק, אבל באותו שדה מעריכים את הנזק לפי חלקה מקבילה הטובה ביותר שיש. "עידית" היא דרך ההערכה, הנחיה לשמאי שישום את הנזק בעין יפה. כל מי שעסק בימינו בהערכת שווי נזקים יודע שניתן להעריך שווי של נכס בדרכים שונות (תלוי אם מוכרים או קונים אותו).
המדרש השני קובע שכל דיני קנסות (ודין מזיק נחשב לקנס)<sup class="footnote-marker">68</sup><i class="footnote">בשלב זה מתחייב ניתוח מדוקדק של המונח "קנס" בספרות חז"ל. לניתוח זה מוקדש ספרו המלומד והשיטתי של רדזינר, קנסות, ואומנם הבירור המשפטי סבוך ומורכב. רדזינר מוצא שהמשמעות המשפטית המקורית הייתה דינים שיש בהם תשלום בלתי קבוע ובלתי מידתי לנזק, או תשלום שאין יסודו בהערכה כספית אלא בקביעה "שרירותית" שבית הדין קובע בה את גובה התשלום. רדזינר, כמשפטן של המשפט העברי, מניח שהמשמעות הראשונית היא משפטית, ולכל היותר בשלב שני הורחב המונח מעבר לתחומיו המשפטיים. לדעתנו מן הראוי לשקול התפתחות הפוכה. בשלב ראשון היה המונח ספרותי וכלל כל מה שאיננו השבה מדויקת של הנזק, כלומר כל דין שאיננו השבת הגנבה או תיקון מדויק של הנזק. זאת לפי תפיסתנו שההלכה התקדמה מהמשפט העממי המתהווה בבתי הדין העממיים והציבוריים. רק בשלב שני חדרה והתפשטה התפיסה המשפטית שבמסגרתה צריך היה להגדיר בדיוק מהו "קנס". על כך עמדנו במבוא הכללי לפירוש המשניות, ועסקנו בכך מעט במבוא.</i> נגבים מעידית. הדין שקנס נגבה מעידית חוזר גם בירושלמי (גיטין פ"ה ה"א, מו ע"ג).
המדרש השלישי קובע במפורש שהתשלום נעשה במטלטלין ולא בקרקעות, כלומר אין מפקיעים קרקע אלא להפך, גובים את התשלום ממטלטלין. המדרש מדגיש שהגבייה איננה מכסף מזומן אלא מכלים, ומכאן שהמדרש מניח שלאדם אין כסף מזומן, ולתשלום הנזק אין כופים אותו למכור קרקעות אלא יכול להחזיר את תשלום הנזק במטלטלים.
נראה אפוא לסכם בבירור שמיטב שדהו לפי המקורות התנאיים הוא הדרך לשומת הנזק, ולא תשלום הנזק מקרקע. עם זאת, המשנה "הנזקין שמין להם בעידית" (גיטין פ"ה מ"א) מתפרשת כפשוטה בהפקעת קרקע לתשלום (במקרה שלמזיק החייב אין כסף או מטלטלין).
כיצד פירש הירושלמי את משנתנו ואת משנת גיטין? במשנת גיטין הוא דן אגב משנת בבא מציעא (פ"ט הי"ב, יב ע"ב): "כתיב בנזקין שיהא גובה בעידית. שנאמר 'מיטב שדהו' וגו'. וכתיב במלוה שיהא גובה בבינונית, שנאמר 'והאיש אשר אתה נושה בו' וגו'. למדו קרקעות מן המשכונות. ודכוותה ילמדו משכונות מקרקעות. פירש רבי סימאי. דבר תורה שיהא שליח בית דין נכנס, וגובה בבינונית. שאם יכנס המלוה, הרי הוא מוציא היפה. ואם יכנס הלווה, מוציא הרע. אלא שלוח בית דין נכנס וגובה בבינונית". אם כן גבייה מעידית אין משמעה כלל גבייה מהקרקע, אלא ממטלטלין טובים שיש בבית החייב, והערכת החוב בעין יפה (כלומר הערכת המטלטלין בערך נמוך). הירושלמי נסוג אפוא מהתפיסה המשתמעת מהמשנה שדרך המלך לגביית חוב היא הפקעת קרקע, ומציע שהתשלום הוא ממטלטלין.
עם זאת, הירושלמי לגיטין (פ"ה ה"א, מו ע"ג) מפרש בפשטות שהגבייה היא מקרקעות.
משנה ג מדגישה שהתשלום הוא ב"שום כסף". לפי הפירוש הרגיל משנה ג חולקת על משנתנו, שכן אם התשלום בכסף אין מקום לדרישה שהתשלום יהא מהעידית, וכך פירש אלבק<sup class="footnote-marker">69</sup><i class="footnote">אלבק, השלמות, עמ' 408; רשב"א לגיטין נ ע"ב; המאירי שם ועוד. אבל ראו בהשלמותיו של אלבק פ"ו מ"ב, עמ' 413, שם נאלץ להסביר את המשנה כפי שהצענו. אלבק מפנה לפירושו שם וכנראה היה ער לסתירה, אך לא זיכנו בהסבר מלא של דרכו. </i>. לפי פירושנו שום כסף הוא על בסיס העידית, וכל המשניות מציגות אותה הלכה.
במישור הכלכלי, התמונה כאילו אין מסחר וכל התשלומים הם מהקרקע בלבד איננה מתאימה למציאות בתקופה הרומית. אומנם עדיין הקרקע הייתה הרכוש העיקרי, אך היו גם כספים מזומנים (מטבעות) שהילכו בשוק. לפי פירושנו ההלכה מתאימה לתקופה הרומית (מאות שנייה-שלישית), ואין מקום להקדימה לימים קדומים שלפני ספירתם. כך באה על מקומה משנתנו הן מההיבט הפרשני והם מההיבט הריאלי.
עוד יש לומר שלפי הפירוש שהצענו הגבייה על בסיס שומה מעידית היא עדיין קנס. תשלום הנזק נתפס כקנס<sup class="footnote-marker">70</sup><i class="footnote">ראו להלן משנה ג ובמבוא, שבו דנו במונח "קנס". </i>, ובפועל הניזוק מקבל פחות. במשניות הבאות בגיטין (פ"ה מ"ב-מ"ג) מובא רצף נוסף של הלכות בענייני גבייה מן הקרקע, בתוספת הנימוק "מפני תיקון העולם". נראה כי יש לקרוא את המשניות ברצף, כאשר נימוק זה שבסופו מוסב אף על ההלכות שבמשנה א שם.
לסיכום, "מיטב שדהו" מתפרש במקורות תנאיים כדרך לשומת קרקע. דין "הנזקין שמין להם בעידית" (משנת גיטין פ"ה מ"א) התנאי מתפרש בפשטות בגבייה מאדמה, וכך גם מקורות תנאיים רבים המעידים שכתובה נגבית מקרקעות ולא ממטלטלין. אבל בירושלמי כאן מבצבצת תמונה אחרת שלפיה הגבייה ממטלטלין. במבוא סיכמנו את התמונה החברתית-כלכלית העולה מכלל המקורות.
נחזור לשאלה של פרשנות המונח "מיטב הארץ" בפירוש למשנה ה.
במשנתנו יש סדרת כללים, ובמדרש (מכילתא דרבי ישמעאל, משפטים, מסכתא דנזיקין יד, עמ' 198), יש כלל מרובע של רבי שמעון על רכוש מזיק ורכוש ניזק, והוא כלל מפורט המרחיב את המשנה ומעיד שרבי שמעון כבר הכיר אותה.
<b>הערות לעריכת המשנה</b>
במשנה ב מופיע משפט זהה לזה של משנה א, יש אפוא להניח ששתי המשניות מקבילות ומגיעות ממקור שונה. כל אחד מהמקורות כלל את המשפט "וכשהזיק חב המזיק לשלם תשלומי נזק במיטב הארץ" ושיבץ אותו בהקשר מעט שונה. שתי המשניות משתמשות במונח החריג והייחודי "חב המזיק" במקום חייב; החזרה מעידה כי לפנינו ליקוט ממקורות שונים.
בעצם משנתנו היא פירוט אחר של ארבעה אבות הנזיקין, כמבואר בטבלה:
ארבעה אבות נזיקין
במשנה ב יש חלוקה מדויקת לארבעה עקרונות משפטיים בדיני נזיקין. הכותרת "ארבעה אבות נזיקין" מתאימה יותר למשנה א, אבל כנגד זה במשנה א יש תוספת פרטים שאיננה קשורה ישירות לאבות נזיקין. לעומת זאת במשנה ב יש ארבעה כללים בדיני נזיקין. ברור שהתלמודים הבינו את המונח "אבות נזיקין" במובן של המזיקים הראשיים או עקרונות ההיזק העיקריים, אך את הכותרת הזאת ניתן להבין גם כארבעה כללים בדיני נזיקין.
מעין זה בתוספתא (פ"א ה"ט): "ארבעה כללים היה רבי שמעון בן לעזר אומר בנזקין. 1. כל מקום שיש רשות לנזק ולא במזיק חייב בנזק שלם. 2. למזיק ולא לניזק פטור מן הכל. 3. לזה ולזה – כגון חצר השותפין והבקעה: [על השן ועל הרגל פטור, על נגיחה, ועל נגיפה, על נשיכה, ועל רביצה, ועל בעיטה – מועד משלם נזק שלם ותם משלם חצי נזק. 4. כל מקום שאין רשות לא לזה ולא לזה כגון חצר שאינה של שניהם – על השן ועל הרגל משלם נזק שלם, על נגיחה ועל נגיפה על נשיכה ועל רביצה ועל בעיטה – מועד משלם נזק שלם ותם משלם חצי נזק".
ארבעת הכללים הם הרחבה (פירוט ומחלוקת) של כלל א של משנתנו.
משנה ב משמשת בסיס למשנה ג, ולמעשה משנה ג מרחיבה בפרט אחד שבמשנתנו (התשלומים)<sup class="footnote-marker">71</sup><i class="footnote">ויס, שקלא וטריא, עמ' 31.</i>. משניות א-ב נוצרו אפוא באותו בית מדרש, ועורכי המשניות ליקטו את המשפט הזהה (האחרון) מתוך משנה קדומה כלשהי ששני העורכים קיבלו אותה על עצמם.
שתי המשניות (א-ב) הן הבסיס להמשך המסכת<sup class="footnote-marker">72</sup><i class="footnote">ראו להלן הדיון בהם. ויס, שם, עמ' 54-31.</i>. האם היא משנה קדומה? היותן הבסיס להמשך פרקי בבא קמא, והלשון המיוחדת "חב המזיק", מצביעים לכאורה שאלו משניות קדומות. קדומות לגוף המשנה, אם כי ויס איננו מגדיר כמה קדומות הן. מכלל תורתו של מלומד זה משתמע שכוונתו לימי הבית. כפי שהסברנו במבוא הכללי לפירוש המשניות אנו מניחים שהמשפט העברי התפתח מנוסח עממי לנוסח משפטי, ולפיכך הסיכום העקרוני במשניות א-ב צריך להיות מאוחר לפרטים המשפטיים. עריכת המשך המסכת מתבססת על משניות א-ד, וממילא גם לדעתנו היא מאוחרת לעריכתן. עם זאת, מכלול הלשונות המיוחדים והתצורה הלשונית בלשון יחיד (הכשרתי, חבתי) בשתי המשניות איננה בהכרח עדות לקדמות יתר של העריכה, וגם לא ראיה לכך שהעריכה מאוחרת. זו עדות לשימוש במונח יחידאי. כמעט בכל מסכת יש מונחים יחידאיים והם אינם מעידים על זמן העריכה אלא על בית מדרש שרווחה בו לשון ייחודית.
בתוספתא (פ"א ה"א) סדרת הסברים למשנה:
1. כל שחבתי בשמירתו חבתי בנזקו – זה השור והבור.
2. הכשרתי במקצת נזקו בהכשר כל נזקו – זה הבור.
3. חבתי בתשלומי נזקו – מלמד שהבעלים מטפלין בנבילה<sup class="footnote-marker">73</sup><i class="footnote">המזיק והניזק אינם שותפים לרכוש (הכולל את השור המזיק ונבלת השור הניזק), אלא בעל הנבלה (הניזק) מטפל בנבלה ומתחשבן עם המזיק. ראו הדיון במבוא בחצי הנזק ודרכי ביצועו. </i>.
4. נכסים שאין בהן מעילה – פרט לשור של ישראל שנגח לשור של הקדש, ושור של הקדש שנגח לשור של ישראל.
5. נכסים שהן של בני ברית – פרט לשור של ישראל שנגח לשור של גוי.
6. נכסים המיוחדין – פרט לנכסי הפקר.
7. חוץ מרשות המיוחדת למזיק – פרט לשהזיק שור ברשותו.
8. ורשות הניזק והמזיק וכשהזיק חב המזיק – כיצד? חצר השותפין והבקעה.
9. נכסין המיוחדין – שהן חוץ מרשות המיוחדת למזיק ורשות הניזק והמזיק.
10. (במיטב הארץ) – אחד נזקי אדם ואחד נזקי בהמה שמין להם מן העידית, שנאמר מיטב שדהו ומיטב כרמו ישלם.
ברור שלפני התוספתא מצוי נוסח המשנה, אבל התוספתא מצטטת אותו ואיננה נסמכת על המשנה. בסעיף התשיעי היא מציעה פירוש מעט שונה מהמשנה, הווה אומר שלפני התוספתא ולפני המשנה היה מונח אותו מקור. המשנה הסבירה את הסעיף התשיעי בדרך שונה מהתוספתא (ראו לעיל שתי ההצעות לפירוש הקטע), כלומר גם עורך המשנה וגם עורך התוספתא השתמשו באותו מקור והתייחסו אליו. במשנה נוסף סעיף עשירי על תשלומים במיטב הארץ, ובתוספתא משפט אחר: "והשומר חנם והשואל נושא שכר והשוכר. שהזיק שור ברשותו, מועד משלם נזק שלם ותם משלם חצי נזק", ואחר כך מופיעה התייחסות לדין העשירי במשנה (10).
מכל מקום ברור שהמשנה היא הבסיס לתוספתא, והתוספתא מתייחסת למשנה.

Mishnah 3

<small>עפ”י כתב יד קופמן</small>
משנתנו מסבירה את מושג התשלומים הנזכר במשנה א ו-ב.
<b>שום כסף בשווה כסף</b> – את מידת הנזק מכמתים בכסף ומחשבים את גובה התשלום לפי ערך כספי. לכאורה קביעה זו עומדת בניגוד לקביעה שאת הנזק משלם המזיק מקרקע. הווה אומר מעריכים את הנזק בכסף, וגם את הקרקע מעריכים בכסף, וגובים מהמזיק קרקע בשווי הכספי. אם אכן התמחיר נעשה לפי הערכה כספית הרי שאין כל ערך להדגשה שהתשלום הוא מ"מיטב שדהו"; אם הוא יהיה מאדמת זיבורית הרי שמדובר ביותר אדמה, והניזוק יקבל בדיוק אותו סכום.
בבבלי (ט ע"א) רב הונא מתרץ: "או כסף או מיטב". כך נפתרת הסתירה, אבל זה לא פשט המשנה. התוספתא אכן רואה סתירה בין הקביעות ומסבירה (או מתרצת): "שאין בית דין שמין אלא מדבר שיש בו אחריות"<sup class="footnote-marker">74</sup><i class="footnote">תוס', פ"א ה"ב. הבבלי (יד ע"ב) והירושלמי (ב ע"ג) מסיקים ממשפט זה שהתשלום נעשה רק בקרקע, אבל אם תפס הניזוק רכוש אחר של המזיק התשלום מתבצע בהערכה כספית של הנזק ושל ערך הרכוש הנתפס. "קדם ניזק ותפס" הוא משפט המעיד על מיעוט הסדר ויכולת אכיפה נמוכה של הממסד העירוני. קשה לקבל הסבר זה, שכן הוא מכניס למשנה מרכיב מרכזי (אכיפה עצמית) שאינו מופיע בה. דומה שהתלמודים סבורים שאכן רק קרקע הייתה תשלום מתאים, ובעצם הם מעדיפים את הקביעה שהתשלום הוא ב"מיטב הארץ" על פני הקביעה שהוא בכסף, וגם את המונח "כסף" הם מפרשים כמטלטלין. </i>. כפשוטו המשפט סותר את הקביעה שמחשבים את הנזק לפי שוויו הכספי, ויש להבין שאת השומה מבצעים לפי ערך קרקע, ומכאן יש להסיק שרק בעדיפות שנייה (אם למזיק אין קרקע) מחשבים את הנזק בערכים כספיים. ברם ניתן גם להבין את המונח "שום כסף" בדרך שונה: את הנזק מעריכים בכסף והמזיק משלם כסף, ואם אין לו אז הוא משלם בקרקע, בהנחה שלכל אדם יש לפחות מעט קרקע.
כפי שהסברנו במשנה הקודמת, המשפט "במיטב הארץ" איננו קובע את דרך התשלום אלא את חישוב השומה. את הנזק ליבול מעריכים לפי שווי היבול בחלקת עידית, ולא בחלקה זהה לזו שנפגעה.
הקביעה שהשומה נעשית בכסף נראית בעידן המודרני כמיותרת; ברור שרק שומה כספית מאפשרת לגבות את ערך הנזק. אין דרך אחרת להביא למכנה משותף את הנזק לבהמה או לכלים (או לפציעת אדם) ואת התשלום. אבל כל זה היה שונה בתקופה הארכאית. המסחר הראשוני היה במצרכים (Barter), והכסף המזומן היה מועט. כפי שאמרנו, הקביעה שהתשלום על הנזק הוא בקרקע משקפת תנאי מסחר כאלה שבהם לאדם רגיל לא היה כסף מזומן. כל מכירה של נכס בר קיימא (קרקע, או כלי כבד) פירושה היה אובדן תשתית כלכלית לטובת כסף מתכלה. אבל המשנה איננה מדברת על מצב כזה, אלא על שוק פתוח יותר שבו המטבעות הן ההילך המקובל בשוק. המשנה משקפת אפוא משק במצב ביניים. מצד אחד סתם נזק הוא לקרקע, אבל התשלום הוא בערך כספי. במשק סגור, שבו כל אדם מספק את צרכיו, המסחר מועט והכסף המזומן מועט, והוא איננו תשתית כלכלית. לעומת זאת במשק פתוח אדם מתמחה בייצור מוצר אחד (או בשירותים), וקונה את רוב צרכיו בשוק. במשק כזה הסחר רב וכמות הכסף המזומן והזמין גדולה. במבוא למסכת הרחבנו מעט בתמונה הכלכלית.
<b>בפני בית דין</b> – גובה התשלום נקבע בפני בית דין, ולא במשא ומתן בין הצדדים.משנה זו נשמעת פשוטה; ברור שהחלטות של כפייה נעשות בבית דין. ברם כנראה יש צורך באמירה זו. היא באה לעקור נוהג קיים, שונה, של מערכת הפועלת ללא התערבות בית דין ממסדי. כפי שנראה להלן, בדין שור תם בעצם המשנה מניחה שהניזוק גובה את הנזקים בעצמו (ראו פירושנו לפ"ד מ"א). התוספתא מסבירה את המשנה בשלוש הצעות פרשניות<sup class="footnote-marker">75</sup><i class="footnote">יחס התוספתא למשנה הוא כאמור בסוף משנה ב, וראו להלן.</i>: "1. שמין לו מהן בפני בית דין – ואפילו מן היתומין, והוא שתפס מחיים. 2. בפני בית דין – מלמד שחייב עד שיעמד בדין. 3. – ולא בבית דין הדיוטות". שלושה הסברים שונים לאותו משפט הם פרקטיקה מקובלת ולגיטימית בדרשות, אבל בפירוש קטע תנאי צריך לחפש פירוש אחד לדברים. ברור אפוא שהתוספתא היא פרשנות מאוחרת לטקסט שבמשנה<b>.</b> ההצעה הראשונה מלמדת עד כמה המשפט במשנה חשוב. המשנה אוסרת על הניזק לעשות דין לעצמו, כפי שמציע גם ההסבר השני בתוספתא. לפי ההסבר הראשון אם עשה הניזק דין לעצמו, "תפס מחיים", אין מוציאים מידו. ההסבר הראשון מלמד שאכן לעיתים גבה הניזק בעצמו את התשלום המגיע לו. חז"ל דורשים שהשומה תיעשה בבית דין, אך לא תמיד כך היה הדבר, כפי שמעיד ההסבר הראשון בתוספתא.
עדות לכך יש להלן בפ"ד מ"א, שם בית הדין מצוי מחוץ לתמונת האירועים וכל הפקעות השור הנוגח ומכירת הנבלה נעשים בידי שני הצדדים ישירות. גם בכך הרחבנו במבוא למסכת נזיקין.
עוד דורשת התוספתא ש"בית הדין" יהיה בית דין של חכמים. עסקנו בכך במבוא, וראינו שבדרך כלל בית הדין היה עירוני וחכמים שותפו בו רק במקרים מיוחדים כהוקרה אישית לחכם ולא מתוקף "סמכותו", שכן לרב אין כל סמכות פורמלית. התוספתא מבטאת את החזון האוטופי של חכמים, את מה שראוי להיות ולא את מה שמתחולל במציאות. התוספתא היא אחת העדויות הישירות לפרקטיקה של "בית דין של הדיוטות", כלומר לא בית דין של חכמים. אגב האוטופיה אנו לומדים גם שסתם בית דין אין משמעו בית דין של חכמים, זאת בניגוד למשמעות המונח ברחוב היהודי בימי הביניים.
נוסיף עוד שלכאורה ברור שבית דין של הדיוטות הוא גוף חסר סמכות הפקעת ממון; וכי סתם שלושה יכולים לטעון לסמכות? אין זאת אלא שקבוצה זו נהנית מכוח ממסדי, זהו בית הדין של המועצה העירונית המוסמך ונבחר בדרך זו או אחרת, אך עבור חכמים הוא בית דין של הדיוטות. במבוא הרחבנו בכך.
<b>ועל פי עדים</b> – המשנה משקפת מערכת משפט מסודרת ששררה בקהילה היהודית בתקופת המשנה. <b>בני חורים</b> – בני חורין משמעו המילולי אנשים חופשיים, בניגוד לעבדים. עבדים פסולים לעדות. העדות המדוברת היא לא במשפט על מעשה הנזק עצמו, זה משפט רגיל לכל דבר ועניין, וזה לא נושא המסכת. המדובר ב"שומה", כלומר הערכת גובה הנזק. המעריכים מוסרים עדות לבית המשפט והוא המאשר את ההערכה (ואחראי עליה), אבל עבד אינו נחשב אפילו כמעריך מקצועי. [<b>ו</b>]<b>בני ברית</b> – גם נוכרי איננו יכול לשמש כעד לגובה הנזק, ולא כמעריך.
בתוספתא (פ"א ה"ב) יש פרשנות אחרת לקטע במשנה: "על פי עדים – מלמד שכל דבר שהוא קנס אין משלם על פי עצמו". ברור שלפני המשנה והתוספתא כאחת היה מונח המשפט "על פי עדים". לשני העורכים המשפט היה מיותר, לכן עורך המשנה הדגיש שה"עדים" המעריכים הם עדים בני חורין, ואילו התוספתא הסבירה שה"עדים" מעידים על המעשה, ולמדה מכך כלל נוסף שאין אדם משלם קנס על פי עצמו. במשמעות המונח "קנס" עסקנו בקצרה במבוא<sup class="footnote-marker">76</sup><i class="footnote">בעקבות רדזינר, קנסות. </i>. הדין של התוספתא, שאין משלם קנס על פי עצמו, מופיע במשנת כתובות (פ"ג מ"ט; שבועות פ"ה מ"ד), אך איננה במשניות של מסכת נזיקין וסנהדרין<sup class="footnote-marker">77</sup><i class="footnote">ראו עוד תוס', פ"ט הכ"א; מכות פ"א ה"א. אבל המונח מופיע במשנת שבועות שלה ציינו. כבר אלבק, השלמות, עמ' 408, עמד על כך שאין לפרש את המשנה על פי התוספתא. המונח "קנס" איננו מופיע בהקשר של נזיקין במכילתא דרבי ישמעאל, אבל מצוי בהקשר זה במכילתא דרבי שמעון בן יוחאי.</i>. זו עדות לדרכו של רדזינר המדבר על התפתחות משמעות המונח "קנס", ועל כך שבמקורות תנאיים מוקדמים הוא נסוב רק על תשלומים שהם בבחינת ענישה (כמו בכתובות) ולא על תשלומי אומדנה.
מכל מקום, במדרש התנאי יש הסכמה עם כך שמשנתנו שייכת לדיני קנסות (כמו התוספתא): " 'מיטב שדהו ומיטב כרמו ישלם' מלמד שאין שמין <לו> אלא מן העידית. אין לי אלא זה בלבד, מנין לכל שמשלם קנס שאין שמין לו אלא מן העידית? תלמוד לומר 'מיטב שדהו ומיטב כרמו ישלם'. זה בנין אב לכל המשלם קנס, שאין שמין לו אלא מן העידית" (מכילתא דרבי שמעון בן יוחאי, כב ד, עמ' 196).
אם כן המשנה והתוספתא מתייחסות לאותו טקסט קדום, אך מוסיפות עליו פרטים והסברים, שלעיתים זהים ולעיתים שונים.
<b>והנשים בכלל הנזק</b> – הנשים הן כגברים לכל המרכיבים. אם האישה מזיקה היא חייבת; היא מקבלת תשלומים על רכוש שלה שניזוק, והיא גם בכלל "הנזק", ובהקשר זה היא רשאית כנראה לשמש כמעריכה. בתוספתא נאמר: "נשים בכלל הנזק. אף על פי שלא דבר הכתוב אלא באיש סופינו לרבות את האשה, הניזק והמזיק בתשלומין לשלם חצי נזק" (פ"א ה"ג).
כל פרשת נזיקין שבתורה כתובה בלשון זכר, שבעברית ניתן לפרשה או כמיוחדת לזכרים בלבד או כלשון כללית לשני המינים. שתי פרשנויות אלו לצורה הדקדוקית מופיעות בספרות חז"ל, ולכל נושא בחרו חז"ל בפרשנות ה"מתאימה" לו<sup class="footnote-marker">78</sup><i class="footnote">ראו הוכשטיין-קמבל וספראי, הדרה והכללה.</i>. הפרשנות ה"מתאימה" היא המתאימה למה שמקובל, והדרשה יכולה לאשש מצב קיים ולהזכיר אותו. כפי שטענו במבוא הכללי לפירוש המשניות הדרשה מעגנת את ההלכה בכתוב המקראי, אך איננה יוצרת את הדין. מי שסבור שהדרשות יצרו את הדין צריך יהיה להתמודד עם הבעיה שבספרות חז"ל מצויות פרשנויות הפוכות לאותה תופעה לשונית<sup class="footnote-marker">79</sup><i class="footnote">לשאלה זו של יצירת ההלכה מדרשות ראו הלבני, הצדקת החוק; שגיא, הרהורים. לפי דרכנו השאלה שהלבני מתמודד עימה, ושגיא מראה עד כמה תשובותיו מלאכותיות, איננה מתעוררת כלל. </i>. לפי דרכנו, הפרשנות ההלכתית לפסוק בתורה נקבעה לפי עמדתם – האם המצווה חלה על הנשים במקרה הנדון או לא. הווה אומר שההלכה נקבעה לגופה, ללא הסתמכות על הכתוב המקראי, ורק בשלב שני נעזרו חכמים בפסוקים והסתמכו עליהם. מכל מקום, בכל הנוגע לתחום הנזיקין איש ואישה שווים.
התלמוד הבבלי (טו ע"א) מצטט מדרשי הלכה לחיזוק הטענה השוויונית (בין גברים לנשים): "והנשים בכלל הנזק. מנהני מילי? אמר רב יהודה אמר רב, וכן תנא דבי רבי ישמעאל, אמר קרא: 'איש או אשה כי יעשו מכל חטאת', השוה הכתוב אשה לאיש לכל עונשין שבתורה<sup class="footnote-marker">80</sup><i class="footnote">במכילתא דרבי ישמעאל, משפטים, מסכתא דנזיקין יד, עמ' 297, אותה מסקנה, אך היא מבוססת על הדרשה "למה נאמר 'כי תצא אש'? אלא בא הכתוב לעשות את האונס כרצון ושאינו מתכוין כמתכוין, ואת האשה כאיש לכל הנזקין".</i>. דבי רבי אלעזר תנא: 'ואלה המשפטים אשר תשים לפניהם', השוה הכתוב אשה לאיש לכל דינין שבתורה. דבי חזקיה ורבי יוסי הגלילי תנא, אמר קרא: 'והמית איש או אשה', השוה הכתוב אשה לאיש לכל מיתות שבתורה. וצריכי..."<sup class="footnote-marker">81</sup><i class="footnote">שאלת התלמוד מניחה שאין צורך בשני פסוקים ודי באחד. למעשה בכל ספרות חז"ל הלכות רבות הנלמדות מפסוקים שונים. דן בכך לוין, מחוורא, ועדיין התופעה צריכה דיון שייסוב סביב השאלה מה דרכו של הבבלי בדרשות שונות המנמקות אותה הלכה. ריבוי דרשות לאותה הלכה נחשב במחקר כראיה לכך שהדרשות לא יצרו את ההלכה, אלא רק משקפות אותה. </i>. במכילתא מובא מדרש אחר: " 'שלם ישלם המבעיר את הבערה'. למה נאמר? לפי שנאמר איש איש, אין לי אלא איש, אשה וטומטום ואנדרוגינוס מנין? תלמוד לומר שלם ישלם המבעיר את הבערה, מכל מקום" (מכילתא דרבי ישמעאל, משפטים, מסכתא דנזיקין יד, עמ' 198). במקביל, במכילתא דרבי שמעון בן יוחאי: "רבי עקיבא אומר לפי שאין מפורש בד[יני]ן [אלא איש, אשה] מנין? תלמוד לומר 'ואלה המשפטים'. רבי ישמעאל אומר כל א[ח]ד [ואחד] מת[רבה] במקומו. רבי יוסי הגלילי אומר הרי הוא אומר 'איש או אשה כי יעש[ו] [מכל חטאות...' (במ' ה ו) השוה הכתוב אשה לאיש לכל דינין שבתורה]" (פכ"א א, עמ' 158). לא נעסוק כאן בתולדות המדרש; העמדה של רבי ישמעאל, שלכל מקרה פסוק נפרד, שונה מזו של המכילתא המיוחסת לו. מכל מקום פסוקים רבים מובילים לאותה מסקנה, או נכון יותר דרשות רבות מובלות על ידי אותה מסקנה<sup class="footnote-marker">82</sup><i class="footnote">ראו עוד למשל ספרא, דבורא דחובה, פי"א ה"ג, כב ע"ד; בבלי, סוכה כח ע"ב; יבמות פד ע"ב; קידושין לה ע"א; נדה מח ע"ב.</i>.
מנקודת המבט הביקורתית הפמיניסטית (המודרנית) הסגנון של המשנה מעיד על אפליה מגדרית. כל המשנה מנוסחת בלשון זכר, ושור האישה הוא היוצא מהכלל. סתם שור הוא של גבר. אבל התוכן של המסכת שוויוני כמעט לחלוטין. המשנה איננה שואלת כלל כיצד יש לאישה רכוש (שהזיק או שניזק); היא אפילו איננה מטילה את חובת השמירה או התשלום על הבעל. השוויון מלא, למרות הפערים החברתיים והכלכליים. אומנם אכן בדרך כלל הרכוש היה שייך לבעל, או לפחות מופקד בידו, אך לעיתים היו נשים בעלות רכוש<sup class="footnote-marker">83</sup><i class="footnote">ראו דברינו במבוא למסכת כתובות.</i>. בפרקנו שאלות מגדריות אלו נזנחות. ברור שיש לה רכוש, היא מפעילה אותו ואחראית עליו. להערכתנו זה חלק מהפן התאורטי של דיני נזיקין. אילו הייתה המסכת מציגה מציאות ריאלית השאלה החברתית-הלכתית הייתה נשאלת: הרי שור אישה שהזיק נתון לאחריות הבעל, הוא אוכל פירות ואחראי עליו), לָמָה שהיא תשלם עליו? ואם השור ניזק – האם אין הבעל זכאי לתשלום הנזיקין? האם השור הוא צאן ברזל או נכסי מלוג (ראו פירושנו ליבמות פ"ז מ"א), ושאלות מעשיות דומות.
<b>והניזק והמזיק בתשלומים</b> – ההסבר הפשוט הוא שהניזק והמזיק נכנסים למשא ומתן לגבי התשלומים, והתשלומים מתקזזים זה מזה. התלמודים מזכירים בהקשר זה את דין שור תם המשלם רק חצי נזק, אם כך המזיק והניזק אמורים להיכנס למערכת התחשבנות ביניהם, ועל כך מדובר במשנה. אמת שגם בנזקים אחרים יש מערכת התחשבנות, בעיקר אם המזיק משלם בקרקע או בחפץ; שווי החפץ איננו מתאים בדיוק לגובה הנזק, ונדרשת התחשבנות, אך בדרך כלל התחשבנות מתחוללת רק לאחר שהיה בין שני הצדדים הסכם כלשהו של שותפות, הלוואה או הסכם אחר. במקרה זה הניזק לא רצה מעולם שותפות עם המזיק, והוא יכול לומר "אינני רוצה כל עסק איתו, שישלם את חובו ובכך ניפרד". המשנה אוכפת אפוא על שניהם מערך התחשבנות הדדית. הבבלי (טו ע"א-ע"ב) מניח, כאמור, שההלכה עוסקת בעיקר בשור תם, ושואל למאן דאמר שחצי נזק הוא "קנס", הרי קנס איננו בבחינת תשלום. זו פרשנות משפטית הסובלת מדקדקנות יתר. הקנס אולי איננו תשלום מבחינה משפטית, אבל באופן מעשי הוא דורש התחשבנות. השאלה יוצאת מנקודת המוצא של התלמוד שהמשנה היא מסמך משפטי מדוקדק, ואז המינוח "תשלומין" איננו מופיע במשמעותו המשפטית. אם נראה במשנה מסמך בעל אופי משפטי חלקי בלבד, השאלה איננה עולה.
אנו מבינים את המשנה כמשקפת מציאות. בתאוריה שנאמרה בראשית המשנה המשא והמתן הוא בפני בית הדין, אבל בפועל יש משא ומתן בין הצדדים ובית הדין הוא הפוסק האחרון. לעיתים נדרשת התערבותו של בית הדין, אבל לעיתים החברה והמשא והמתן בין הצדדים הם היוצרים את התשתית לפתרון התשלומים. זאת ועוד; דרכו של עולם ששני הצדדים אינם רצים לבית הדין. לא היה בית דין בכל יישוב, והסכסוך נפתר במשא ומתן, לעיתים בלחצה של החברה הסובבת. מציאות כזאת נרמזת במשנה.
התוספתא למשנה ג ערוכה כמו התוספתא למשנה ב. התוספתא מצטטת את עיקר הדין, ומרחיבה אותו (תוס', פ"א ה"ב-ה"ג).
1. שום כסף – אין אומרים תצא פרה בטלית ולא טלית בפרה, אלא שמין אותן כספים.
2. שוה כסף – מלמד שאין בית דין שמין אלא מדבר שיש בו אחריות. תפש הניזק במטלטלין, שמין לו מהן...
3. בפני בית דין – א. ואפילו מן היתומין, והוא שתפס מחיים. ב. בפני בית דין – מלמד שחייב עד שיעמד בדין. ג. ולא בבית דין הדיוטות.
4. על פי עדים – מלמד שכל דבר שהוא קנס אין משלם על פי עצמו.
5. בני חורין ובני ברית – יצאו גוים ועבדים ופסולי עדות.
6. נשים בכלל הנזק – אף על פי שלא דבר הכתוב אלא באיש סופינו לרבות את האשה.
7. הניזק והמזיק בתשלומין – לשלם חצי נזק.
כמו שהערנו בסוף המשנה הקודמת, גם במשנתנו ניתוח ההבדלים בין המשנה והתוספתא (בעיקר בסעיף השלישי) מלמד לדעתנו שהמשנה והתוספתא השתמשו באותו טקסט תנאי קדום וכל אחד מהעורכים העניק לו משמעות מעט שונה בסעיף אחד. הרחבנו בכך במבוא.

Mishnah 4

<small>עפ”י כתב יד קופמן</small>
<b>חמשה תמים וחמשה מועדים</b> – זו כותרת המשנה, כותרת מספרית כמו שתי הכותרות של המשניות הקודמות. בפירוש משנה א דנו בשאלה האם הכותרת קדומה והעורך בא להסבירה או להפך, היא מאוחרת ונקבעה רק לאחר שנמנו הפרטים השונים. במקרה זה נראה שהמספר מאוחר, שכן בתוספתא הוא מופיע אבל בפרשנות שונה. במהלך הפרק שללנו את האפשרות שהתוספתא ליקטה הלכות מן המשנה או התייחסה אליהן, וגם שללנו את האפשרות ההפוכה, שהמשנה השתמשה בתוספתא. אם אכן שתי מסקנות אלו נכונות הרי שהמשנה הקדומה שממנה שאבו בעל המשנה ובעל התוספתא באה לידי ביטוי בקטעים המשותפים לשני המקורות. במקרה זה הכותרת מופיעה בשני המקורות, אבל במשנה פרשנותה שונה מזו שבתוספתא ולפיכך יש להסיק שהכותרת הייתה קיימת בהלכה הקדומה שאותה ערכו המשנה והתוספתא. אבל עדיין איננו יודעים אם היא סיכום מקרי של סך הפרטים, או מספר טיפולוגי והעורך התאים את מספר הפרטים לכותרת הטיפולוגית.
במקרה זה המסקנה על מקומה של הכותרת מבוססת על היחס המשוער בין המשנה לתוספתא. מי שמבין אחרת את היחס בין המקורות הללו<sup class="footnote-marker">84</sup><i class="footnote">כגון גולדברג, בבא קמא. </i> עשוי לטעון שהכותרת היא מקורית, וממנה נובע הפירוש שבהמשך המשנה.
המספר חמישה גם הוא טיפולוגי, ומעיד על חֶבר של בית דין. חבר של חמישה זקנים נזכר במסורות אחדות, ונראה שהמניין אינו מקרי. כידוע בית דין רגיל מורכב משלושה דיינים, אך לדינים מיוחדים נדרשים חמישה דיינים (משנה, סנהדרין פ"א מ"א-מ"ד). במסורות אחרות מסופר על החלטות של חמישה זקנים, אחת בלוד ואחרת של חכמי יבנה, ועוד אחת בשם חמישה זקנים ביהודה<sup class="footnote-marker">85</sup><i class="footnote">תוס', שביעית פ"ד הכ"א; עירובין פ"ה הט"ז; מקוואות פ"ז ה"י, עמ' 660; טהרות פ"ט הי"ד, עמ' 671; ספרי זוטא, פי"ט פסוק כא, עמ' 314, וראו בהרחבה בפירושנו לעירובין פ"ג מ"ד.</i> או באושה (בבלי, ראש השנה טו ע"א). המסורת המספרת על חמישה זקנים שתרגמו את התורה (אבות דרבי נתן, נו"ב פל"ז, עמ' 94; סופרים פ"א הט"ז) מעניינת במיוחד. באיגרת אריסטיאס מסופר על שבעים ושניים זקנים שתרגמו את התורה, ומסורת זו חוזרת אצל יוספוס ובספרות חז"ל; המסורת על חמישה זקנים היא אפוא גלגול אגדי וספרותי, אך היא מעידה כי "חמישה זקנים" הוא המונח המקביל למעשה של הסנהדרין. חבר של חמישה נזכר גם בהקשר לחליצה (ראו פירושנו ליבמות פי"ב מ"א). עוד נזכרים חמישה זקנים הנכנסים לעבר את השנה<sup class="footnote-marker">86</sup><i class="footnote">ויקרא רבה, פכ"ט פ"ד, עמ' תרעג. המספר חמישה מופיע בכל כתבי היד ובמקבילות.</i>, והדובר הוא רבי אבהו מקיסריה. כרגיל מופיע המניין של שבעה זקנים, ושוב מניין של חמישה הוא החבר הרגיל להכרעה. מניין של חמישה חברי מועצה מופיע גם בספרות הנוצרית הקדומה<sup class="footnote-marker">87</sup><i class="footnote">פלוסר, פתרון ישעיהו.</i>. כן רגיל הצירוף חמישה תלמידים שהיו לרבן יוחנן בן זכאי (משנה, אבות פ"ב מ"ח), וכן מייחסת המסורת התלמודית לישו הנוצרי חמישה תלמידים (בבלי, סנהדרין מג ע"א ו"מעשה ישו")<sup class="footnote-marker">88</sup><i class="footnote">איננו טוענים שאכן היו לישו חמישה תלמידים, אלא שמסורת האגדה מציירת כך את דמותה של חבורתו.</i>. אם כן, מותר להסיק שחמישה זקנים הם בית דין מיוחד ובעל תוקף לאומי<sup class="footnote-marker">89</sup><i class="footnote">למניין חמישה באופן כללי ראו פירושנו להלן, פ"ו מ"ח.</i>.
מעבר לכך, מניין חמישה הוא מניין של קבוצה, כגון "הנוטע שורה של חמש גפנים..." (משנה, כלאים פ"ד מ"ה); "איזהו עריס הנוטע שורה של חמש גפנים בצד הגדר" (שם פ"ו מ"א), או "היוצר מוכר חמש כדי שמן, וחמשה עשר כדי יין" (משנה, שביעית פ"ה מ"ז), וכן "אחד לוה מחמשה כותב פרוזבול לכל אחד ואחד. חמשה לוין מאחד אינו כותב אלא פרוזבול אחד לכולם" (שם פ"י מ"ה), ומקורות רבים נוספים (כמו משנה, מעשרות פ"ב מ"ה; שבת פי"ח מ"א)<sup class="footnote-marker">90</sup><i class="footnote">לעיתים עשוי להתקבל הרושם שחמישה הוא מספר מדויק ודנו בכך במשניות אחדות, כגון שבת פ"ט מ"ה; כלאים פ"ג מ"א.</i>.
לאור זאת נשאלת השאלה האם גם במשנתנו המניין "חמשה" נקבע לאור מספר מרכיביו, או שהוא מספר טיפולוגי שקבע את המניין. להלן נוכיח שהכותרת מאוחרת למשנה, והיא סיכום בדיעבד של המשנה, ומכאן שבמשנתנו המספר חמישה הוא ריאלי והוא סיכום של הפרטים במשנה. במשנה להלן נמנים חמשת התמים והמוּעָדים. המשמעות של תם ומועד תפורש בפרק ה, ושם תידון. קיצורו של עניין: בהמה סתם איננה אמורה לנגוח, לכן הבעל פטור משמירה מיוחדת, ואם השור השתולל והזיק – הבעל חייב לשלם רק מחצית הנזק. אבל אם השור פעל שלא כדרכו שלוש פעמים – הרי הוא מועד לאותה התנהגות והבעל חייב בשמירה מיוחדת, ואם הבהמה המועדת הזיקה – הבעל חייב בנזק שלם. ההבחנה בין שור מועד לבין שור תם, כמו גם תשלום נזק שלם וחצי נזק (בהתאמה), הם דבר תורה מפורש. ההרחבה מעבר לדין נגיחה איננה כתובה במפורש בתורה. התורה שבעל פה צריכה הייתה להכריע בין שלוש אפשרויות פרשניות עיקריות: הראשונה שעקרון חצי נזק מצומצם לעניין נגיחה, השנייה שזו דוגמה לכלל נזקי גוף (כגון דחיפה, רביצה וכו') והשלישית שזו דוגמה לכלל הנזקים, ודין חצי נזק חל גם על נזקים אחרים, מה שחז"ל הגדירו, במינוח משפטי, כנזקי רגל ושן. ניתן היה גם להגדיר שחצי נזק חל על אפשרות ביניים בין אפשרויות עיקריות אלו. כפי שנראה במשניות בפרק הבא, חז"ל בחרו בדרך כלל באפשרות השלישית. הפרטים יידונו להלן.
התפיסה של שור מועד לעומת שור תם מבליטה, מצד אחד, את העיקרון של "חבתי בשמירתו". הבעל מתחייב רק בהתאם לחובת השמירה המוטלת עליו. זאת בניגוד לנזקים ישירים שאדם גורם. על נזקים כאלה אדם חייב בכל מקרה, גם אם לא התרשל, גם אם נאנס וכדומה. מצד שני ניתן לראותה כפירוט של נזקי שור שבמשנה א.
הכותרת של המשנה היא פתיחה שלישית למסכת בבא קמא, כלומר רשימה אחרת של אבות נזיקין – חמשת נזקי בהמה.
<b>הבהמה אינה מועדת</b> – זו רשימת התמים. חילוף הלשון "אינם מועדים" לעומת "תמים" בכותרת מעיד שהכותרת ניתנה למשנה בשלב שני, לאחר שזו כבר הייתה קדומה. בהמה איננה אמורה: 1.<b> לא ליגח</b> – לנגוח בהמה אחרת או אדם, 2.<b> ולא ליגוף</b> – להתנגש בגופה בכוונה בחפץ, בקיר או באדם, 3. <b>ולא לישוך</b> – פרה, חמור ושור אינם נושכים בכוונה,4<b>. ולא לירבוץ</b> – על אדם או בהמה אחרת, 5. <b>ולא לבעוט</b> – זה פרט קשה יותר. פרה בהחלט בועטת בזמן חליבה או הטרדה של אדם העומד סמוך אליה (מאחורנית), וכן שור וחמור. לעומת זאת כבשה ועז אינן בועטות. האם המשנה מתכוונת לכל אלה, או רק לבהמה דקה (כבשה ועז)? איננו יכולים לקבוע. לפי פירוש זה חמשת התמים הם המנויים במשפט זה שבמשנה.
רשימת ה"תמים" איננה משתמשת בחלוקה הרגילה של קרן, שן ורגל. לעומת זאת ברשימה הבאה (רשימת המועדים) נעשה שימוש חלקי במונחים נפוצים אלו ונזכרים השן והרגל. יתר על כן, גם בקרן יש כמובן תמים ומועדים. במשנתנו "לא לישוך" הוא אחד מנזקי השן, "לא ליגח" הוא נזק קרן, "לא לבעוט" הוא נזק רגל. נמצאנו למדים שחצייה הראשון של המשנה כתוב בשפה הלכתית שונה מזו של הרשימה השנייה. העורך של המשנה הכיר אפוא שתי רשימות של חמישה פריטים מבתי מדרש שונים. "לא ליגח" וכו' הוא ניסוח עממי המתאר עובדות. לעומת זאת "קרן", "שן" ו"רגל" הם ניסוחים משפטיים יותר.
לדעתנו מבחינה כרונולוגית מרגע שהשתרש המינוח המשפטי (שן, רגל) נעשה בו שימוש רצוף, ואין זה סביר שתהיה חזרה לניסוח הפשוט (תיאור המקרה), שכן הלשון, כמו המחשבה, הולכת ומשתכללת ולא נסוגה אחור. הווה אומר שלפנינו שתי שכבות ספרותיות, וכנראה הרישא מוקדמת לסיפא. המשך משנה ב מתמקד אכן בסיפא. מכל מקום, דרך הניסוח המשפטי (קרן, שן, רגל) היא גם הלשון המקובלת אצל האמוראים.
לפי דרכנו, מחבר הרישא לא הכיר את החלוקה לקרן, שן ורגל והוא מוסיף גם נזקים שאינם נעשים בקרניים אלא בגוף (רביצה, נגיפה). האם יש גם סתירה הלכתית בין רשימת התמים לרשימת המועדים? רשימת התמים קובעת רשימת מקרים, ורשימת המועדים משוכללת יותר וכוללת גם את השיקול של מקום (רשות הניזק), דרך הילוכה וה"ראוי לה" – כל אלו הבחנות שאינן ברישא. כך למשל ברישא בהמה אינה מועדת לרבוץ. האוּמנם? פרה או כבשה מועדות, מבחינה פיזית, לרבוץ – בתנאים מסוימים. הרשימה של התמים היא אפוא גם פשטנית יותר מרשימת המועדים וגם הרבה פחות משפטית.
רשימת אלו שאינם מועדים כוללת חמישה פריטים. היא מציגה סידור שונה מאשר החלוקה לקרן, רגל ושן. אין כאן מחלוקת. גם מי שיגדיר שרביצה היא תולדת שן ברור שחייב עליה כמו על נזקי נגיחה; זו רק שפה הלכתית אחרת. כמובן מי שפירש שיש אבות נזיקין ויש ולדות, ויש לחלוקה זו משמעות הלכתית<sup class="footnote-marker">91</sup><i class="footnote">ראו לעיל פ"א מ"א.</i>, צריך גם לראות בסידורה של משנתנו מחלוקת על החלוקה לשלושה.
מכאן המשנה עוברת לרשימת המועדים: 1.<b> השן מועדת לאכל את הראוי לה</b> – הבהמה מועדת לאכול את הראוי לה, ונזק זה מכונה במונחי ההלכה "שן". המשנה כאן משתמשת במונח "שן" אף שברשימה הקודמת לא השתמשה במונח המקביל, "קרן". הסברנו זאת לעיל. הבהמה מועדת לאכול אוכל המתאים לה, ואם אכלה אוכל אחר, למשל פירות במטע, היא נחשבת ל"תם", והבעל משלם רק חצי נזק. 2. <b>והרגל מועדת לשבור כדרך הילוכה</b> – הבהמה מועדת לשבר דרך הילוכה, וזו המשמעות של המונח "רגל". דרך הילוכה כלומר לא בכוונה, וממילא הרגל ברשימת המועדים היא בעיטה מכוונת. 3. <b>ושור המועד</b> – שור מועד שהזיק באחת מדרכי הנזק הנמנות ברשימת התמים. 4.<b> ושור</b> – תם,<b> המזיק ברשות הניזק</b> – אף על פי שהוא תם, חדירתו לרשות הפרט של הניזוק מהווה רשלנות ופשיעה (של הבעלים), והוא נחשב כמועד (ומשלם נזק שלם), וחייב כאמור במשנה ב<b>.</b> אנו נדון בעניין זה של רשות המזיק בסוף המשנה הראשונה בפרק הבא.5.<b> והאדם</b> – האדם מועד לעולם, גם לפעילות בלתי רגילה אצלו, כגון אדם שפוי שנתפס פתאום לשיגעון זמני והזיק. "אדם מועד לעולם" (פ"ב מ"ו) הוא ניסוח מקביל לתפיסה שאדם חייב גם אם הזיק בשגגה, בטעות או אפילו באונס. לשתי ההנמקות אותה תוצאה הלכתית, אבל הבדל גדול בנימוק, ונדון בכך להלן פ"ב מ"ו<sup class="footnote-marker">92</sup><i class="footnote">בבבלי, טו ע"ב, נעשה ניסיון לחלץ מהמשנה מידע על עמדתה ביחס לחובת התשלומים ברשות הניזק. ראו להלן הדיון בפ"ב מ"ב, שם דנו בשאלה זו לגבי המשנה שם. במשנתנו ההבחנה בין רשות הניזק לרשות הרבים איננה מופיעה, כמו בפ"ב מ"א. </i>.
עד כאן רשימת המועדים לדעתנו.
המשנה מרחיבה את המושגים תם (חצי נזק<sup class="footnote-marker">93</sup><i class="footnote">כולל התחשבנות על הנבלה. </i>) ומועד (נזק שלם) מעבר לנזקי קרן האמורים בתורה, לכלל נזקי בהמה. "מועד" הוא מונח מקביל לתשלום נזק שלם, ו"תם" הוא מונח לתשלום חצי נזק. כפי שהדגשנו במבוא, זו הכרעתם של חכמים להרחיב את המושג של חצי נזק, והרחבה זו הכתיבה את הבנתנו כיצד הסבירו חכמים לעצמם את התשלום המוזר והחריג של חצי נזק האמור בתורה.
בתוספתא (פ"א ה"ה) חסר חלק מהמשפט במשנה (ראו בטבלה לעיל), ומופיעה תוספת: "1. על כולן משלמת חצי נזק בין ברשות היחיד ובין ברשות הרבים. 2. בהמה שהיתה מהלכת כדרכה בין ברשות היחיד ובין ברשות הרבים, ונתזו צרורות מתחת רגליה, ונפלו על הכלי ושברתו, משלמת חצי נזק. היתה מהלכת בדרכה ברשות הרבים ודרסה על הכלי ושברתו, ונתז הימנו חרס ושבר כלי אחר, על הראשון משלם נזק שלם, ועל האחרון משלם חצי נזק". המשפט הראשון אינו מחדש דבר, שהרי דין רשות הרבים ורשות היחיד שווה, אבל בניגוד למשנה התוספתא מעלה את נושא ה"רשויות" למודעות ההלכתית, זאת משום שבדין רגל ושן יש לדעת התוספתא הבדל בין רשות היחיד לרשות הרבים, ואכן בפירוש המשנה הבאה (פ"ב מ"א) נעסוק בתפיסת התוספתא בעניין. התוספת בתוספתא מלמדת על עריכה שיטתית של התוספתא, שמציגה בנושא הנדון עמדה שונה. לעומת זאת המשנה שלנו איננה מבחינה בין רשות הניזק לרשות המזיק, הבחנה כזאת מופיעה רק לגבי ה"שן" (פ"ב מ"ב), וממילא יש לשאול האם התכוונה המשנה להבחנה זו גם לגבי ה"קרן" וה"רגל" (בניגוד לתוספתא), או רק לגבי ה"רגל", או אולי לרגל ושן בניגוד לקרן. בשאלות אלו נעסוק בפרק הבא, העוסק בנזקי רגל ושן.
לעיל, אגב הדיון בירושלמי, העלינו גם הצעה נוספת: חמישה התמים והמועדים הם קרן, רגל, שן, מבעה (אדם) ובור. אם כן אזי משנתנו היא פתיחה חילופית למסכת: לא ארבעה אבות נזיקין, אלא חמישה. הכותרת "חמשה תמים" אינה מתאימה לאדם ולבור, ועם זאת נותרה זו אפשרות מעניינת.
<b>הזאב והארי והדוב והנמר והפרדלס והנחש הרי אילו מועדים</b> – אלו חיות בר שבדרך כלל הן רכוש הפקר, ולא היה את מי לחייב בנזקן, כפי שפירשנו במשנה ב. היו שהציעו ש"חמשת המועדים" הם חיות בר אלו, והנחש צורף לרשימה<sup class="footnote-marker">94</sup><i class="footnote">קצוף, חמישה מועדים.</i>. לדעתנו הטענה שמשהו צורף לרשימה והעורך לא שת ליבו לכך אפשרית רק בשעת דחק. במקרה שלפנינו חיות הבר דינן כשור מועד, והדברים פשוטים. עם זאת אפשר שהכותרת "חמשה מועדים" אכן מתייחסת לחמש החיות הללו, ואכן בתוספתא (פ"א ה"ד) נאמר: "חמשה תמין וחמשה מועדין, רבי מאיר אומר אף הצבוע, רבי לעזר אומר אף הנחש. במה דברים אמורים? בזמן שבאו מן המדבר, אבל היו מרות<sup class="footnote-marker">95</sup><i class="footnote">רועות בעדר מסודר. בן תרבות ביוונית הוא έμεροι – אמרוי (המרוי), בניגוד לצמח בר או לאדם שגדל בין שבטי ברברים (ליברמן על אתר). זה מונח יחידאי בספרות חז"ל.</i>, מועד משלם נזק שלם ותם משלם חצי נזק, והנחש בין כך ובין כך מועד לשלם"<sup class="footnote-marker">96</sup><i class="footnote">מועד וצריך לשלם. </i>. חמשת ה"מועדים" שהתוספתא מדברת עליהם הם אלו המנויים במשנה: 1. זאב, 2. אריה, 3. דוב, 4. נמר, 5. ברדלס. רבי אליעזר מוסיף לכך חיה שישית, ורבי מאיר מעיר שברדלס הוא צבוע (להלן). העורך כבר השתבש בהבנת הדברים וסבר שרבי מאיר מוסיף, ואין זו תוספת אלא הסבר.
לדעתנו עדיין אין זו הדרך להבנת המשנה, והתוספתא בעצם מציעה פירוט אחר לרשימה, אבל מותר להסיק מכך שהכותרת "חמישה תמים" אכן הייתה לפני הפירוט של הרשימה.
במסכתות אחרות השתמשנו בתוספתא כדי לפרש את המשנה, אבל במסכת נזיקין התוספתא עצמאית, ולכן קרוב לוודאי שיש לראות בה מקור תנאי אחר המוסר את המשנה הקדומה המקובלת בדרך שונה. על כן מבחינה מתודולוגית, נוכח ריבוי החילופים, אנו נוטים לדעה שבמקרה זה אסור לפרש את המשנה לאור התוספתא אלא להפך, לחפש מה היא מדגישה בניגוד למשנה. עסקנו בכך במבוא.
בפירושנו למשנה ב הבאנו את הבבלי המעלה את השאלה שרשימה זו אינה ריאלית, שכן אין מי שחייב בשמירת חיות בר. אפשר כמובן שהמשנה מתארת מצב היפותטי של בעלות על חיות בר, ואכן יש במשנה מקרים כאלה. במשנה ב הראינו שאכן זו עמדת התוספתא והירושלמי. עם זאת בדרך כלל המשנה ריאלית, ובמקרה זה אין צורך בהסבר בלתי ריאלי. חיות אלו היו לעיתים חיות "תרבות" שכן הוצגו לראווה, שימשו כחיות קרקס ("מאולפות" במידת מה, אך עדיין מועדות – לפי ההלכה), או ששימשו למשחקי חיות, ואז היו ימים רבים בהמתנה בכלובים (איור 4). במקרים אלו הבעלים חייבים בנזקם. כל התופעות הללו מוכרות בספרות הרומית ובממצא האומנותי של התקופה. חיות בר כשעשוע נזכרות גם בספרות חז"ל. נסתפק כאן במשל אחד: "לדוב שהיתה עומדת בשוק ומקושטת באבנים טובות ומרגליות, אמרין כל דקפז לה נסיב מה דעליה" (בראשית רבה, פו ד, עמ' 1056)<sup class="footnote-marker">97</sup><i class="footnote">ראו עוד ילקוט שמעוני, פרשת ואתחנן תתמה; שכל טוב לבראשית, לט ו; ויקרא רבה, ה ד, עמ' קיט (ראו פירושו של מרגליות בהערותיו לויקרא רבה שם); מדרש רבי יעקב ברבי חננאל הסיקילי (מאן), עמ' פד, ועוד. כל אלה הם משלים העוסקים בחיות בר שמורות.</i>. מהקטע עולה שהדב מקושט, והמשחק הוא לגשת אליו ולקחת ממנו את התכשיטים (ואם המתקרב הצליח לחזור, התכשיט היה שלו). הסיפור מעיד על משחק פומבי, אבל יש לציין שהוא מופיע רק במסגרת של משל.
כפי שהראה ספראי במקום אחר<sup class="footnote-marker">98</sup><i class="footnote">ספראי, משלים.</i>, חז"ל השתמשו בקובץ משלים כתוב או בלתי כתוב, ערוך במידה מסוימת, וניצלו את המשלים כמו שאנו משלבים בדיחות מוכרות במהלך הרצאות. המשלים (כמו הבדיחות כיום) מוכרים היו בבית המדרש, אבל לא נוצרו שם אלא בחברה הכללית. חלקם משקף תרבות לא יהודית, והא ראיה שבמשלים מעט מאוד עדויות מבית המדרש ומחיי הדת, אף שאלו היו מרכזיים בעולמו של בית המדרש. אם כן המשלים אינם משקפים את העולם שבו פעלו חז"ל ואותו הכירו ושיקפו אלא עולם שונה, חלקו, מן הסתם, בארץ ישראל. מכל מקום חיות שמורות היו תופעה מוכרת בעולם הרומי, ומן הסתם פרובינציית יהודה-פלשתינה לא הייתה שונה בכך. כמובן עיקר נוכחותן היה בחברת העילית ההלניסטית, שרובה שכן בערי הפוליס ורובה היה לא יהודי.
עם זאת אין להיזקק ולהעמיד את המשנה במקרה כה ייחודי. אדרבה, חיית מחמד מאולפת אולי איננה מועדת. כל חיות הבר מועדות, כלומר אם נתפסו מותר להורגן, וצריך להשתדל להורגן גם אם טרם ביצעו מעשה פשע. אין מדקדקים בדבר. אין אלו אפוא שור מועד רגיל, שכן היזקן מצוי הרבה יותר. זה פשוטה של המשנה, ואין לשאול מדוע הובאו כאן, הרי מבחינה משפטית אין דינן כחיות תרבות. מן הסתם גם לא המתינו לפסק דין לגביהן (על כך מתנהל דיון בתלמודים). התלמודים מנסים להפיק מהמשנה משמעות הלכתית, וטעמם עימם, שכן עבורם המשנה היא קודם כול ספר הלכה, ברם כפשוטה יש במשנה גם קטעי אגדה והווי ולא רק הלכה.
הזאב, הארי והדוב הם חיות מוכרות וקבוצה ספרותית מובחנת הכוללת גם את הברדלס. אבל זיהויו של הברדלס פחות ברור. בדרך הטבע זיהו החוקרים את הפרדלס או הברדלס עם החיה המכונה ביוונית πἀρδαλίς (Pardalis) ומשמעו אכן נמר (צ'יטה), אחד ממיני הטיגריס. זיהוי זה מתאשר לכאורה ממשנתנו, שבה הברדלס נמנה עם חיות הטרף. כמו כן בסדרת מקבילות: "הזאב והארי הדוב והנמר והברדלס והנחש מיתתן בעשרים ושלשה, רבי אליעזר אומר כל הקודם להורגן זכה" (משנה, סנהדרין פ"א מ"ד), וכן "המציל מן הארי ומן הדוב ומן הנמר ומן הברדלס, ומן זוטו של ים ומשלוליתו של נהר" (בבלי, בבא מציעא כד ע"א)<sup class="footnote-marker">99</sup><i class="footnote">זו הרחבה של משנתנו.</i>. אם כן הברדלס מצטרף לחיות הטרף אריה, דוב ונמר בקבוצה ספרותית כאויב מסוכן לאדם, ומצד שני הוא מצטרף לנחש, וכפי שנראה להלן היו גם שהציעו הצעה זו שברדלס הוא נחש.
אבל בתוספתא מסופר: "רבי יהודה אומר בור שמטילין נפלים לתוכו טהור. אמר רבי יהודה מעשה בשפחתו של מציק אחד ברמון, שהטיל נפל לבור, ובא כהן אחד והציץ לידע מה הפילה. ובא מעשה לפני חכמים, וטהרוהו מיד מפני שחולדה וברדלס גוררין אותו מיד" (אהלות פט"ז הי"ג, עמ' 614)<sup class="footnote-marker">100</sup><i class="footnote">הברייתא מצוטטת בבבלי, פסחים ט ע"ב; עבודה זרה מב ע"א. לפי הסוגיה בפסחים הכוהן בא לבדוק אם הנפל הוא בן או בת, וסוגיית עבודה זרה מוסיפה את החשש שמא רוח הפילה ולא נפל בשר ודם, וכן בבבלי נידה טו ע"ב. </i>. בפירושנו לאהלות פט"ז מ"ה דנו בברייתא זו וראינו שבעצם העניין ההלכתי האם יש לחשוש לכך שחולדה וברדלס יגררו את הגווייה יש מחלוקת תנאים<sup class="footnote-marker">101</sup><i class="footnote">ראו פירושנו לנידה פ"ג מ"ה; פ"ז מ"ד. </i>, ולא בכך עִסקנו כאן. יתר על כן, ספק אם אכן רבי יהודה, המעלה טיעון זה, סבר שאכן יש סיכוי שחולדה וברדלס גוררים גווייה. ודאי שגם החולדה יכולה לחדור לבור. החולדה תדירה ביותר, אך עלולה לגרור רק נפל קטן. דומה שיש כאן הקלה בדיני טהרה, והנימוק הוא ספרותי מעט, או נכון יותר פולמוסי, ובא להביע זלזול בכוהן כבודק טומאה וטהרה, כפי שהסברנו בפירושנו לאהלות.
עם כל זאת, הברדלס מופיע בברייתא זו כחיה אוכלת וגוררת נבלות, יחד עם החולדה. הצ'יטה איננו אוכל נבלות, והתיאור במשנה איננו מתאים לו. לעומת זאת התיאור מתאים לצבוע, שהוא אוכל נבלות ודומה בכך לחולדה, אך כוחו גדול יותר מזה של החולדה. באהלות הוא מצטרף לחולדה הגוררת מתים, ואין מתאים מהצבוע כזיהוי לברדלס הקדום. ואכן בבבלי, טז ע"א, נאמר: "מאי ברדלס? אמר רב יהודה: נפרזא. מאי נפרזא? אמר רב יוסף: אפא. מיתיבי, רבי מאיר אומר: אף הצבוע, רבי אלעזר אומר: אף הנחש; ואמר רב יוסף: צבוע זו אפא! לא קשיא: כאן בצבוע זכר, כאן בצבוע נקיבה; דתניא: צבוע זכר לאחר שבע שנים נעשה עטלף, עטלף לאחר שבע שנים נעשה ערפד, ערפד לאחר ז' שנים נעשה קימוש, קימוש לאחר שבע שנים נעשה חוח, חוח לאחר שבע שנים נעשה שד, שדרו של אדם לאחר שבע שנים נעשה נחש". הקטע כולו ספוג אגדה עממית, על מינים ההופכים למין אחר. אין צורך למצוא פירוש מעמיק שיתאים לחוקי הטבע, אלו הן אמונות עממיות, שהרי איש מחכמינו ומן העולם הקדום לא בדק שיטתית מה קורא לצבוע מת.
על כל פנים, שלושה זיהויים מוצעים לכאורה בקטע:
נפרזה, שהוא גם "אפא"
צבוע
נחש
רב יוסף מאחד את שני ההסברים הראשונים ומסביר שצבוע הוא אפא, ובהמשך סתם הגמרא (אין זה המשך דברי רב יוסף) מבואר ש"צבוע" הוא צבוע זכר, ו"אפא" היא צבוע נקבה.
הסבר הקטע פשוט למדי בזכות תשובת גאונים שנשמרה בשרידי הגניזה ומובאת באוצר הגאונים: "אפא שכתבתם קורין אותו בלשונינו נברזא ובלשון קודש ברדלס. ובלשון ישמעאלין דָאבָֹא ערגה. והיא מחטטת את המתים. דאמרינן 'הברדלס מאי ברדלס אמר רב יהודה נברזא. אמר רב יוסף דפא'. וכן אנו גורסין: אמר אביי ליתיה משכא דדפא דדיכרא...".<sup class="footnote-marker">102</sup><i class="footnote">לוין, אוצר הגאונים ליומא פד ע"ב, סימן פט, עמ' 34, והביאו סוקולוף, מילון ארמית בבלית, בשורש אפ"א, עמ' 154. המשפט האחרון מפנה לסוגיית הבבלי ביומא פד ע"א, שם מוצע לקחת עור של "אפא" או "דאפא" כחומר גלם להכנת רפואה מאגית. דאפא משמעו בארמית "של אפא" (ואם אפא הוא נחש, אזי משמעו "של נחש"); כנראה מכאן צמחו חילופי הנוסח דאפא-אפא. ראו עוד רות רבה, ג ב (לפי נוסח לרנר לרות רבה), שם מופיעה מילה אחרת לחלוטין, למרות הדמיון החיצוני בתצורת השם.</i> אם כן הגאונים לא גרסו אפא אלא דָאפָּא, הוא דָאבָּא בערבית, שפירושו עד היום צבוע. נברזה וצבוע הם שני שמות לאותה חיה, וכך מפרש הרמב"ם בפירוש המשניות<sup class="footnote-marker">103</sup><i class="footnote">רמב"ם למשנת נידה פ"ג מ"ו.</i> בפשטות: "הוא אלצ'בע". מאחר שהייתה נוסחה בבבלי "דאפה" היא הובנה כאילו כתוב (בתרגום) "של אפא", וכך נוצרה על ידי המפרשים "חיה חדשה" בשם "אפא". כך נוצר זיהוי חדש לצבוע שהוא אפא. גרסה זו פורשה אפוא ככינוי לצבוע (Hyena). ביוונית נחש (Serpent) הוא אופיס וביוונית ςιφό (תרגום השבעים ליוונית ג א; מט יז ועוד). אפא הובן אפוא כאופיס ביוונית, הוא האפעה, סוג של נחש, בעברית<sup class="footnote-marker">104</sup><i class="footnote">ישעיה מב יד; נט ה; איוב כ טז. התרגום הארמי תרגם את האפעה כנחש מעופף, "חורמנין דפרחין", בעקבות הצירוף "נחש שרף" שבישעיהו מב יד. את המקום "גי צבֹעים" תרגם התרגום הארמי "מישר אפעיא" (שמואל א יג יח), והרי לנו מקור נוסף, התלוי בבבלי, המבין שצבוע הוא אפעה. הצבוע נזכר בבבלי סוטא כב ע"ב, ושם לפי התוכן מדובר ללא ספק בצבוע (Hyena). את האפעה תרגום השבעים מתרגם במילה מקבילה לנחש, ἀσπίδες (aspidas). בלשון חכמים אפעה הוא פשוט שם נרדף לנחש, ולא הבחינו בין סוגי הנחשים (אבות דרבי נתן, נו"ב פמ"ג, עמ' 122). </i>. אם כן לסיכום הצבוע המוכר היום כדאבה בערבית ו-Hyena באנגלית כונה כך גם ביוונית (̓ύινα), וזיהוי הצבוע עם אפא-אופיס הוא שיבוש.
התיאורים של חז"ל שהברדלס והקוף יולדים לאחר היריון של שלוש שנים (תוס', בכורות פ"א ה"י ומקבילות)<sup class="footnote-marker">105</sup><i class="footnote">ראו עוד מרגליות, הלכות ארץ ישראל, עמ' קצב (פרק זרעים הי"א). הוא גרס בתוספתא פרדלס, והבחין בין הפרדלס שיולד אחת לשלוש שנים לבין האפעה שיולד אחת לשבעים שנה, וראו שם פירושו של פליקס לפרק זרעים (בתוך מרגליות, הלכות ארץ ישראל), עמ' קפא ו-קפד. שתי הקביעות שבפרק זה הן אגדיות ולא ריאליות.</i> אינם יכולים לשמש בסיס לזיהוי, שכן איש מקדמונינו לא ביצע ניסיון מבוקר לגידול חיות בר כנחש או צבוע, ואין אלו אלא אגדות עממיות.
מכל הדיון עולה שבמקרה זה יש להעדיף את פירוש הבבלי המבוסס על הארמית המזרחית, ולא את המוצא היווני של המילה.
בירושלמי למשנתנו (ב ע"ג) מובא סיכום של התוספתא בלשון מעט שונה: "תני רבי מאיר אומר אף הצבוע. אמר רבי יוסי בירבי אבין לא אמר רבי מאיר אלא בצבוע זכר שיש לו שעה שהוא קשה כארי". נראה שהעורך התלמודי סבר שברדלס הוא הצ'יטה, וכפי שכתבנו פירוש זה הולם את משנתנו. אבל רבי מאיר מוסיף את הצבוע. הצבוע מפחד מבני אדם ואין חשש שיזיק לאדם (בניגוד לזאב או לאריה), אבל גם הצבוע עלול לפגוע בכבשים ובטלאים. ההסבר שהצבוע במשנתנו חזק כארי הוא כמובן אגדי, אבל תוספת הצבוע למשנה אפשרית. ייתכן גם שדברי רבי מאיר במקורם לא כוונו כתוספת למשנה אלא כפרשנות לה, שהברדלס הוא הצבוע. המילה "אף" אפוא מיותרת, וכבר ראינו במשניות רבות שהמילית "אף" עולה ויורדת בעדי הנוסח, והעדרה או הוספתה אינם מלמדים על כוונת המשנה.
רשימת שבע החיות היא הפריט השישי ברשימת המועדים. אפשר כמובן להתאים את הרשימה לכותרת שבה נמנים חמישה מועדים; אפשר לצרף את האדם לחיות הבר. אבל כפשוטה הכותרת מאוחרת, והיא נועדה להתאים את מספר התמים למספר המועדים, והקשיים בהתאמת המספר מוכיחים את אשר הצענו, שהכותרת מאוחרת והמניין ספרותי וטיפולוגי ולא מניין ריאלי<sup class="footnote-marker">106</sup><i class="footnote">הבבלי מתרץ שרשימת חיות הבר היא תוספת למשנה (כך בלשוננו). ראו בבלי, טז ע"א.</i>.
<b>רבי אלעזר אומר בזמן שהן תרבות אינן מועדים</b> – המושג "בן תרבות" גמיש מאוד. אם מדברים על חיות הטרף דומה בעינינו שהן תמיד מסוכנות. לא מן הנמנע שדברי רבי אליעזר נאמרו לגופם, כלומר כל החיות שהן בנות תרבות הן מאולפות. מה נקרא אריה בן תרבות – קשה לקבוע ללא התייחסות לכל מקרה ומקרה. אבל שור הוא בדרך כלל בן תרבות, ושור בר נחשב תמיד למועד. <b>והנחש מועד לעולם</b> – גם אם נדמה שהוא נחש שעשוע.
<b>מה ב</b>[<b>י</b>]<b>ן תם למועד אלא שהתם משלם חצי נזק מגופו והמועד משלם נזק שלם</b> – החוב של בעל השור התם שהזיק איננו כספי טהור, אלא חצי מגוף השור. אפשר שההדגשה היא שאם חצי השור המזיק שווה פחות מחצי הנזק ישלם חצי מהשור התם בלבד, ואם חצי השור המזיק שווה פחות מחצי הנזק ישלם יותר מחצי הנזק. משמעות אחרת היא כתוספתא להלן: "שור תם שהזיק, עד שלא עמד בדין והקדישו בעליו, מקודש. שחטו ומכרו ונתנו במתנה, מה שעשה עשוי. מה שעמד בדין הקדישו בעליו, אין מוקדש. שחטו ומכרו ונתנו במתנה, לא עשה ולא כלום, מפני שמשלם מגופו" (פ"ה ה"א). כלומר חשיבות ההגדרה היא שאם הקדיש את השור לאחר פסק הדין השור איננו מוקדש, משום שכבר איננו שייך למזיק, וכן אם שחטו לפני שעמד לדין, למעשה נפטר המזיק מתשלום, שהרי השור איננו.
דוגמה אחרת היא הירושלמי: "לא מגופו הוא משלם. אמר רבי יוסי תיפתר בשור תם שהזיק, והלך הבעל ומכרו, כבר נשתעבד גופו לבעל הנזק. רבנין דקיסרין אמרין תיפתר שזקפן עליו מלוה. מעתה לא תגבה אלא בבינונית? מאחר שעיקרו נזק גובה בעידית..." (גיטין פ"ה ה"א, מו ע"ג<sup class="footnote-marker">107</sup><i class="footnote">השוו בבלי כאן לג ע"ב.</i>). הירושלמי מוריד את ההבחנה של שעת העמידה בבית דין. אם כן המזיק יכול להמיר את התשלום "מגופו" בתשלום כספי כמו כל חוב, אך מצפים ממנו לשלם בגופו. למעשה האפשרות של "זקפן עליו מלוה" מבטלת את דין "מגופו". אולי נשארה ההגבלה שהמזיק לא ישלם יותר מחצי הערך של גוף השור, אך מבחינת דרך התשלום הרי היא בכסף ולא בגופו ממש.
בתוספתא מצוייה דרשה להלכה זו: "יכול ישלם מן העליה? תלמוד לומר 'יעשה לו', מגופו הוא משלם ואין משלם מן העליה" (פ"ג ה"ב).
המילים "יעשה לו" מופיעות פעם אחת בתורה בהקשר של שומרים, ושם מדובר בשור נגח הפוגע באדם: "אוֹ בֵן יִגָּח אוֹ בַת יִגָּח כַּמִּשְׁפָּט הַזֶּה יֵעָשֶׂה לּו" (שמות כא לא). כיצד פסוק זה מהווה ראיה לכך ששור תם משלם מגופו? קשה להבין זאת אפילו בקנה המידה של דרשות רחוקות. בבבלי למשל משמשות מילים אלו, האמורות בחובל (ויקרא כד יט), לדרשה הפוכה: "חובל בחבירו נמי, מכדי כתיב: 'כאשר עשה כן יעשה לו', כן ינתן בו למה לי? דבר שיש בו נתינה, ומאי ניהו? ממון" (בבלי, כתובות לב ע"ב; בבא קמא פד ע"א). "יעשה לו" מתפרש כ"ינתן לו", ומשמעו ממון.
בדוחק ניתן לפרש את פסוק לא גם בשור תם שהזיק אדם, ולכל היותר נלמד ממנו ששור שהזיק אדם משלם מגופו (כך בבבלי, ה ע"א; מב ע"א), אך עדיין קשה לראות בכך מקור לגוף הדין שמשלם מגופו. במכילתא דרבי שמעון בן יוחאי מצויה נוסחה שונה של הדרשה: "או לך לך לדרך זו. דנין אדם מאדם ואין דנין אדם משור. תלמוד לומר 'כמשפט הזה יעשה לו' כמשפט מועד במועד כך משפט התם בתם. ורבי עקיבה אומר מנין לתם באדם שמשלם נזק שלם? תלמוד לומר 'כמשפט הזה יעשה לו', כמשפט מועד כך משפט התם. יכול ישלם מן העליה? תלמוד לומר 'יעשה לו' מלמד שאין משלם אלא מגופו" (כא לא, עמ' 182).
בבבלי (לג ע"א) הדרשה דומה: "תנו רבנן 1. 'כמשפט הזה יעשה לו'. כמשפט שור בשור, כך משפט שור באדם. מה שור בשור תם משלם חצי נזק ומועד נזק שלם, אף שור באדם, תם משלם חצי נזק ומועד נזק שלם. 2. רבי עקיבא אומר: כמשפט הזה – כתחתון ולא כעליון<sup class="footnote-marker">108</sup><i class="footnote">תחתון הוא פסוק לה ועליון הוא פסוק לג, העוסק במועד בלבד. </i>. 3. יכול משלם מן העלייה? תלמוד לומר: יעשה לו, מגופו משלם, ואינו משלם מן העלייה. 3. ורבנן, 'זה' למה לי? לפוטרו מארבעה דברים". בבבלי הדרשה מובאת בשלמותה, ואילו התוספתא מקצרת את דברי רבי עקיבא. הדרשה הראשונה היא שדין שור שנגח אדם כדין שור שנגח שור. רבי עקיבא מדגיש שדין שור תם כדין שור מועד, בשניהם חובה של תשלום "מגופו", וחכמים דורשים מהמילה הלכה אחרת, ששור שנגח אדם דומה לשור שנגח בהמה ולא לאדם שפגע באדם. שור שנגח אדם פטור משבת, בושת וכו', וחייב רק בנזק. עדיין אין בדברים נימוק לגוף ההלכה ששור תם משלם מגופו. "יעשה לו" מדמה תם למועד (שור בשור), או שור מועד נגח לשור מועד שנגח אדם. בכלל הדמיון נכלל גם שמשלם מגופו, אך עדיין אין כאן דרשה למה משלם מגופו.
המילים "יעשה לו" נדרשות במכילתא דרבי ישמעאל לעניין אחר (פרשת נזיקין יא, עמ' 287-286). במכילתא דרבי שמעון בן יוחאי מצויה דרשה אחרת העומדת בניגוד לתפיסה של "יעשה לו": "נראה למי דומה? דנין דבר שאין נידון בנפשו &lt;מדבר שאין נידון בנפשו ואין דנין דבר שאין נידון בנפשו&gt; מדבר שנידון בנפשו ואל יוכיח על כולו שנידון בנפשו או לך לך לדרך זו דנין אדם מאדם ואין דנין אדם משור ת"ל כמשפט הזה יעשה לו כמשפט &lt;ה&gt;מועד במועד כך משפט התם בתם ורבי עקיבה אומר מנין לתם באדם שמשלם נזק שלם ת"ל כמשפט הזה יעשה לו כמשפט מועד כך משפט התם יכול ישלם מן העליה ת"ל יעשה לו מלמד שאין משלם אלא מגופו" (מכילתא דרבי שמעון בן יוחאי, כא לא, עמ' 183). הדרשה חולקת בבירור על הלימוד של "יעשה לו" המדמה תם למועד, ושור שנגח שור לשור שנגח אדם. במכילתא דרבי שמעון בן יוחאי מודגשים דווקא ההבדלים. בסופו של דבר אין מחלוקת בעניין זה בין המדרשים: תם שווה למועד בכמה מרכיבים ושונה באחרים, וכן נגיחה בשור דומה לנגיחה באדם בכמה מרכיבים ושונה במרכיבים אחרים<sup class="footnote-marker">109</sup><i class="footnote">הגישות שוות והמסקנות זהות, אבל העריכות הסגנוניות שונות. זו דוגמה מאלפת להצעתנו שההלכות לא נוצרו מדרכי הלימוד אלא היו ידועות, והדרשנים מנהלים מעין מחלוקת על הניווט הנכון והיפה להלכה הידועה. ראו על כך במבוא הכללי לפירוש המשניות.</i>.
אם כן הדרשה בתוספתא קטועה, והנוסח השלם הוא כמכילתא דרבי שמעון בן יוחאי (או כבבלי, הקרוב למכילתא זו). ייתכן אפילו שנוסח התוספתא תלוי במכילתא. עם זאת, בכל הדרשות הללו אין אפילו הסבר דרשני למה נקבע הדין.
ההלכה ששור תם גובים מגופו חוזרת בתוספתא, בתלמודים ובמדרשי ההלכה<sup class="footnote-marker">110</sup><i class="footnote">תוס', פ"ד ה"ד; פ"ה ה"א; בבלי, טו ע"א; לג ע"א; מ ע"א – מ ע"ב; כתובות מא ע"א; מכילתא דרבי ישמעאל, משפטים, מסכתא דנזיקין י, עמ' 284. המשנה להלן פ"ד מ"א מבוססת גם היא על ההנחה ששור תם משלם מגופו ממש, והניזק תופס את גופו של השור שהזיק.</i>, וכאמור אין לה סיבה מעבר לדרשות, שאינן מנמקות את ההלכה. לכאורה יש להניח שלפנינו הלכה קדומה המשקפת תקופה של מיעוט מסחר ומיעוט נכסים ממוניים. למזיק אין כסף פנוי לשלם, והתשלום נעשה על ידי הפקעת המזיק. ברם אם כך למה המועד אינו משלם מגופו? נראה לנו שהדבר נובע מהבנת הכתובים. הרי התורה אומרת במפורש "ומכרו את השור החי" (שמות כא לה), וקובעת בכך "פרוצדורה" ברורה של תשלום המוגבל לגובה גופו או חצי גופו של השור.
עם זאת, דין התורה וההסדר שהיא קובעת משקף כמובן משק כלכלי ללא מסחר, ואכן הלכה זו כנראה בוטלה בתקופה האמוראית, כשהתפתחו תנאי תשלום אחרים.
בירושלמי מובאת ברייתא אגבית שממנה משתמעת הצעתנו: "1. תני רבי חייה נזק וחצי נזק נגבין מן המשועבדין. 2. ניחא נזק, חצי נזק לא מגופו הוא משלם? 3א. אמר רבי יוסי תיפתר בשור תם שהזיק והלך הבעל ומכרו, כבר נשתעבד גופו לבעל הנזק. 3ב. רבנין דקיסרין אמרין תיפתר שזקפן עליו מלוה, מעתה לא תגבה אלא בבינונית?..." (גיטין פ"ה ה"א, מו ע"ג). הברייתא (1) משיחה לפי תומה ומלמדת שחצי נזק גובים מ"משועבדים", כלומר קרקעות של המזיק שנמכרו לקונים מופקעות מידי הקונה<sup class="footnote-marker">111</sup><i class="footnote">בדרך כלל המוסכמה היא שההפקעה אפשרית רק כשהקנייה הייתה לאחר מעשה הנזק (ויצירת החוב הכספי). הדבר לא נאמר במשפט זה, אך אין סיבה להניח שהברייתא הזאת חולקת על המוסכמה. </i>. התלמוד שואל: הרי חצי נזק משלם מגופו (2)! על כך ניתנים שני תירוצים. 3א מציע מקרה מיוחד, תמוה למדי<sup class="footnote-marker">112</sup><i class="footnote">כשהבעל מכר את השור לפני העמידה בבית דין. ותמוה, הרי המכירה היא זו שצריכה להתבטל (הבעל מכר מה שאינו שלו), ולא מכירת הקרקע. אלא שהמכירה תקפה כדין גנב שמכר.</i>. התירוץ השני (3ב) הוא שהמזיק והניזק סיכמו ביניהם שהחוב ייזקף כמלווה. ספק אם התירוץ הוא שמדובר במקרה מיוחד, או שזה הכלל שחוב חצי נזק הופך כמו כל חוב אחר למלווה, ובעצם ההלכה שגובים "מגופו" בטֵלה.
כך או כך, הברייתא כפשוטה משקפת מצב שבו דין "מגופו" בטל. עם זאת, הסוגיה איננה מקבלת את דחיקתו של דין תורה אף שאיננו מפורש, ומתרצת את הברייתא בצורה כזאת שתתאים לדין של "מגופו".
הלכה זו חוזרת במדרשי ההלכה (מכילתא דרבי ישמעאל, משפטים, מסכתא דנזיקין פרשה י, עמ' 284; מכילתא דרבי שמעון בן יוחאי, כא לא, עמ' 183). בתלמוד הבבלי (יח ע"א) מתנהל דיון האם עמדה זו מוסכמת גם על רבי טרפון, שמצמצם את דין חצי נזק (להלן פ"ג מ"ה). כן נדונות השלכות אחרות של הלכה זו (בבלי, לט ע"א; מ ע"א).
מבחינה כלכלית תשלום <u>מגופו</u> סותר את העיקרון של תשלום <u>מן העלייה<sup class="footnote-marker">113</sup><i class="footnote">מוזר שהבבלי שואל מהי "עליה" ואינו מפנה לרעיון הנזכר במשנה "מיטב שדהו...". לביטוי "מן העליה" במובן של "מרכושו" ראו אלבק, השלמות, עמ' 409. מכל מקום, מי שבחר פירוש זה חייב להבין שהמונח "משלם מעידית" או "ממיטב הארץ" מדבר על השומה ולא על התשלום, כפי שהסברנו לעיל את המונח. לפרשנות הביטוי ראו למשל בבלי, לט ע"א. </i></u><b> –</b> כפי שנאמר במשניות א-ב התשלום חייב להיות "במיטב הארץ" או "מן העידית". אם אנו מבינים ש"ממיטב הארץ" הוא טיב הקרקע שממנה נעשה התשלום הרי שתביעה זו סותרת את התביעה לתשלום מגופו. לעיל הצענו דרך אחרת להבנת המונח "מן העידית" לא כמקור שממנו גובים, אלא כדרך לאומדן הנזק העתידי. פרשנות זו מוכחת אפוא מן המקורות הללו המדגישים את התשלום "מגופו"<sup class="footnote-marker">114</sup><i class="footnote">זאת במקביל לפרשנויות אחרות שהעלינו לעיל מ"ב.</i>.
הדיון על חיות הטרף מותיר אותנו, הלומדים, תמהים. זו השאלה? ברור שאריה או זאב הם חיות בר; אם יש להם בעלים הם חייבים על נזקיהם, ואם הם חיות בר מותר להורגם ואין מי שיתבע את חברו על הריגתם, כשם שאין הניזוק יכול לתבוע פיצויים על הנזקים שגרמו! אנו מניחים גם שהצד אותם זכה בכך בבעלות על נבלתם (מחיר העור, הבשר הטרף וכו'), כמו גם בתהילה על שחרור הקהילה מהם. כל העיסוק בחיות הללו הוא אפוא מיותר, תאורטי. לכאורה אין זו שאלה חמורה, שכן יש משניות רבות תאורטיות הבאות לברר היבט משפטי עקרוני, ברם כאן אין גם שום עיקרון משפטי. ברם הקושי העיקרי הוא במה שחסר. מה דינו של כלב שמירה שמלאכתו לטרוף אך החזקתו בהיתר, ומה דין חתולת הבית שבעצם היא חתולת הפקר המסתובבת סביב הבית בהסכמה כזו או אחרת של הבעלים? אלו השאלות המעשיות, נדרש להן בירור משפטי מעניין, ברם אין להן הד במסכת.
זו דוגמה נוספת לפן התאורטי של מסכת נזיקין, ואספנו לכך עדויות במבוא. לנוחות המעיין הוספנו את פרקי המשנה והתוספתא זה מול זה.
<b>המשנה והתוספתא</b>
בתוספתא ובמשנה מצויים אותם חומרים, והסדר מעט שונה. במשנה הסדר הוא כותרת, קרן, רגל, שן, נשיכת חיות, ובתוספתא כותרת, נשיכה, רגל, שן. עיקרי ההלכות זהים אבל יש הבדלי עריכה, ובעיקר בחירות שונות של העורכים מה להוסיף ומה להשמיט. כאשר משפט מצוי בשתי המקבילות משמעו שהוא נלקט כלשונו מההלכה הקדומה, וכאשר הוא מצוי במקור אחד בלבד הוא תוספת של עורך אותו מקור, או השמטה של השני.

Chapter 2



Mishnah 1

משנתנו עוסקת בנזקי רגל ושן, ומונחים אלו נזכרים בה בפורש. זאת בניגוד לפרק הקודם שבו מונחים אלו לא הוזכרו כלל.
<small>עפ”י כתב יד קופמן</small>
המשנה עוסקת בנזקים ישירים ועקיפים. זה המקור לדין "צרורות", המוכר ללומדי הבבלי ויודעי המשפט העברי. המונח "צרורות" מופיע במשנה ובתוספתא, אך לא כמונח משפטי אלא כדוגמה, והמעבר מהדוגמה לכלל (למינוח) נעשה בתלמוד הבבלי, ומחייב כשלעצמו בחינה<sup class="footnote-marker">1</sup><i class="footnote">ראו ברקוביץ, צרורות.</i>.
<b>כיצד הרגל מועדת לשבר כדרך הילוכה</b> – עד כאן הציטוט מהמשנה הקודמת; משנתנו באה להסביר קטע זה במשנה. בדרך כלל ה"כיצד" בא לאחר הציטוט, אך גם הסגנון של משנתנו (קביעת ההלכה הכללית ואחר כך לשון "כיצד") רגילה. כך למשל בברכות פ"ז משנה א קבעה שיש לזמן ומשנה ג שואלת שאלה רטורית, כיצד מזמנים בשלושה, ומסבירה. משניות מסוג זה מכונות משניות "תוספתאיות". הן מאוחרות למשנה המצוטטת, ובאות להסביר אותה בסגנון הרגיל בתוספתא. <b>והבהמה</b> – האות וי"ו איננה וי"ו החיבור אלא באה להדגשה בלבד, ובחלק מעדי הנוסח היא איננה, ואכן אין לה תפקיד דקדוקי או תחבירי. <b>מועדת להלך כדרכה ולשבר</b> – להלך כדרכה הוא פירוש, או נכון יותר חזרה במילים אחרות על המילים "דרך הילוכה". כלומר הבהמה איננה מתכוונת לשבור, היא נחשבת לבלתי מודעת ליכולת זו, אלא היא הולכת ומתחככת בדרכה ושוברת. לא מן הנמנע שהמשנה עברה עריכה ספרותית; בעצם השאלה או התשובה מיותרות. "לשבר כדרך הילוכה" זהה ל"להלך כדרכה ולשבר", אבל העורך רצה להשוות את הסגנון של משפט זה לזה של המשפט הבא, "כיצד השן מועדת לאכל את הראוי לה". בסוף המשנה נחזור לברר מעט יותר את הלכת המשנה.
<b>היתה מבעטת</b> – בעיטה מכוונת,<b> או שהיו צרורות</b> – אבנים קטנות,<b> מנתזים מתחת רגליה</b> – בהליכה רגילה,<b> ושיברה את הכלים</b> – והצרורות שניתזו שברו כלי. זו איננה הצורה הרגילה של הליכה. בבבלי מתנהל דיון האם צריך לקרוא כמות שפיסקנו, כלומר: הייתה מבעטת (והזיקה בבעיטתה) או הלכה הליכה רגילה ונתזו ממנה צרורות, כלומר יש כאן גם נזק עקיף וגם נזק ישיר, או שצריך לקרוא: הייתה מבעטת והזיקה, או בצורה ישירה או על ידי התזת צרורות, כלומר מדובר רק בנזק ישיר (יט ע"א). הבבלי מציע זאת משום שלהלן עולה שאלת הנזק העקיף, ומחלוקת סומכוס ורבנן בנושא. כפשוטו בשלב זה עדיין אין מדובר בנזק עקיף ושאלה זו נדונה רק בסיפא, לפיכך הקריאה הראשונה פשוטה יותר. במחלוקת סומכוס וחכמים ביחס לנזק עקיף נדון בסוף המשנה.
<b>משלם חצי נזק</b> – הבהמה נחשבת כשור תם, הבעל איננו חייב לשמור מפני אפשרות כזאת (למעשה אין לו אפשרות לצפות את הדבר). נמצאנו למדים שחצי נזק הוא תשלום לא רק על קרן אלא גם על נזקי רגל.
במשנה מובאת דוגמה למקרה שבו משלם חצי נזק. התלמודים כמובן לא הסתפקו בדוגמה אלא בדקו כיצד ניתן לנסח את המשנה כמושג משפטי. תהליך ההמשגה הוא תהליך מרכזי בהתפתחות המשפט העברי, אבל במשנה עצמה מצויה רק הדוגמה, וספק אם המשנה עצמה ניסחה לעצמה כלל. נכון יותר ללמוד את המשנה כמות שהיא: סדרת דוגמאות שמכוונות סביב רעיון, אך הוא עדיין לא מנוסח. מהו הרעיון? התלמודים והפרשנים ניסו כמובן להסביר את הדוגמה בצורה של כלל משפטי. הבבלי מנסח את דין צרורות כ"כח כחו", כלומר נזק שנגרם לא מפעולה ישירה של הבהמה אלא תוצאה עקיפה. רבא מנסח זאת באותה צורה מושגית של הלכות זב. לפי הסבר זה כוח כוחו הוא כשור תם ולא מועד. רמב"ם בפירושו למשנה מנסח ש"צרורות" הם מקרה שבו הנזק נגרם באמצעות פעולה אחרת. הלבני ניסח ניסוח דומה, שלא הבהמה לבד גרמה לכל הנזק אלא היה למעשה הנזק שותף נוסף. אטלס הסביר שהנזק נעשה בדרך משונה. לדעתנו יש להשתחרר משאלת ההמשגה, ולהבין את המשנה כמות שהיא. במשנה מובאת סדרת דוגמאות מה הנזק הרגיל שבהמה גורמת לו; היא מועדת להזיק בכל הנזקים שהם "כדרכה", ולא תופעות חריגות. צרורות ניתזים בדרך כלל למרחק קטן ובעדינות ואינם שוברים, כך גם הבהמה איננה בועטת במכוון אלא תוך כדי הליכה. פרה בועטת היא תופעה מיוחדת הנובעת מכעס פתאומי, ולכן לכך אין היא מועדת.
<b>דרסה על הכלי ושברתו ונפל על כלי אחר ושברו</b> – המקרה מורכב. דרסה על כלי הוא דרך הילוכה, ולכך היא מועדת, נזק לכלי שני הוא כבר דבר שהבעל לא יכול היה לצפות ועל כן הוא איננו צריך לשמור שלא יקרה. אנו מכנים נזק כזה "נזק עקיף", ובלשון הבבלי "כח כחו". לדעתנו יש להסתפק בכך שזהו מקרה חריג. <b>על הראשון משלם נזק</b> [<b>שלם</b>]<b> –</b> כי הבהמה מועדת,<b> ועל האחרון משלם חצי נזק</b> – כי הבהמה נחשבת לשור תם לגבי נזק זה, מנזק כזה הבעל איננו צריך להישמר (ולשמור את הבהמה).
(בכתב היד<b> משנה ב</b>)<b> התרנגלים מועדים להלך כדרכן ולשבר</b> – התרנגולים מסתובבים בחצר באופן חופשי ומתחככים תוך כדי הליכה, לכך הם מועדים.להווי גידול התרנגולים ראו פירושנו לשבת פכ"ד מ"ג. בדרך כלל היה מקובל לאפשר לשותפים לגדל תרנגולים בחצר, כאמור להלן בבבא בתרא פ"ג מ"ה: "ומגדל תרנגולים",והירושלמי (שם פ"ג ה"ז, יד ע"א) מסביר על כך: "אמר רבי לעזר נהגו השותפין להיות מתרין זה לזה בתרנוגלין", כלומר מתירים זה לזה. התרנגול המדובר הוא בעיקר תרנגולת, שכן את התרנגולות מגדלים וללהקה גדולה נדרש רק תרנגול זכר אחד. את יתר הזכרים שחטו בצעירותם לאכילת בשר.
אם כן גידול התרנגולים איננו פשע, ואין בו עוול, אך אם גרמו לנזק בעל התרנגול חייב בתשלום על הנזק. זה מקרה נוסף של חיוב בתשלום נזק, אף על פי שאין במעשה בעל התרנגול פשיעה אלא התנהגות רגילה, ועסקנו בכך במבוא. משנה זו מגדירה עוד עיקרון: חיוב הנזק איננו תלוי בשאלה המשפטית האם התרנגול הוא רכושו של המזיק, או בפשיעה של המזיק, אלא בהסכם ההדדי הבלתי כתוב. בתרנגולים לא עולה שאלת "התיזה צרורות" פשוט משום שהתרנגול הוא חיה קלת משקל ואיננו מתיז צרורות בהליכתו.
זו אחת המשמעויות של הבנת המשנה לא כמערכת המשגה. לפי הסברנו המשנה נתנה דוגמה אחת, ודוגמה שנייה שונה. אם נבין את המשנה כמערכת משפטית מנוסחת יהא עלינו להבין מה דין צרורות בסיפא (בתרנגולת).
<b>היה דלי</b>[<b>ל</b>]<b> –</b> "דליל" גם ב-<b>מל</b>, בכתב יד <b>פרמא</b> וב-<b>מנ</b>, ובדפוסים "דלי". רוב הראשונים גורסים "דליל": "קרי דליל ואית דגרסי דלי" (רש"י על אתר, יז ע"א), הווה אומר שהוא הכיר את הנוסח "דליל" וראה ב"דלי" תיקון. דלי הוא כלי ידוע, ונראה אפוא שהוא תיקון סופרים שלא הבינו מהו "דליל". הדליל נזכר רק כאן (זה ביטוי יחידאי), וייתכן שהוא צורה מוקטנת של דלי, כמו חור-חריר, קר-קריר, מר-מריר (מרור). רש"י מפרש ש"כל דבר הנקשר ברגל התרנגול קרי דליל", וכן פירש רע"ב.
<b>קשור ברגלו</b> – לא נאמר לשם מה הדליל קשור. אולי הוא נועד להקשות על התרנגול ללכת ולכן משלם חצי נזק, משום שהבעל שמר עליו כמידת יכולתו. אם כן אזי זו הגדרה מעניינת, ששמירה כנדרש הופכת את המזיק ל"תם" ומשלם חצי נזק, אבל איננו פטור מהכול. אפשר שבדלי הניחו אוכל לתרנגול, ושוב התוצאה היא שהוא איננו משוטט חופשי. אבל הירושלמי רואה בדליל לא שמירה אלא מכפיל נזק, ולכן מסביר: "רב הונא אמר בשנקשר מאיליו, אבל אם קשרו הוא משלם נזק שלם" (ב ע"ד). אם הבעל קשר את הדליל זו פשיעה, משום שהתרנגול מזיק יותר ולכן איננו יותר בבחינת "תם". אם התרנגול הסתבך בחבל הקשור לדליל אין זו אשמת הבעל. לבעל מותר לשחרר את התרנגול ולתת לו להסתובב חופשי, ואיננו חייב לשמור שלא יסתבך. ברור שהלכה זאת משקפת את תנאי החקלאות בכפר, כך עושים כולם, ויש כאן מעין התניה הדדית שלכולם מותר לעשות כן, ולכן על נזקי התרנגול שהסתבך בחבל משלמים רק חצי נזק<sup class="footnote-marker">2</sup><i class="footnote">מרכיב ההתניה ההדדית הוא ניסוח משפטי ל"כך עושים כולם", או "דרכו של עולם". </i>.
כבר בשלב זה ניתן אפוא להבין את המשנה באחד משלושה אופנים. המשותף להם הוא שהבהמה והתרנגול נחשבים למועדים כשהם נוהגים כרגיל. אשר למקרה השני, 1. אפשר שמדובר בהתנהגות שלא כדרך הרגילה (בעיטת צרורות או דליל קשור) גם ברישא וגם בסיפא, 2. אפשר שמדובר בנזק עקיף (ברישא ובסיפא), 3. ואפשר שהרישא ב"שלא כדרכו" והסיפא (תרנגולים) בנזק עקיף.
בירושלמי ובתוספתא ברייתות חלוקות:
נזקי תרנגול
ליברמן תיקן את התוספתא כדי שתתאים אליבא דהלכתא (לתלמודים). ואכן הידוס עיסה או ניקור הם ללא ספק דרך התרנגולים, ולפי התפיסה המשפטית בעל התרנגול חייב בנזק שלם (וכך במשנה). ברם גם ייתכן שמכיוון שהתרנגולים מצויים בחצר ובני החצר נוהגים לאפשר להם להסתובב, בעל העיסה או הפירות נדרש לשמור עליהם ולכן הם נחשבים ל"תם". לדעתנו תיקון נוסח התוספתא שרירותי, ויש להבין שחכמים שפטו את חומרת האחריות של בעל התרנגולים, ומבחינה זו יש הבדל בין תרנגולים שדרסו על כלי ושברוהו לבין פירות גלויים. לפנינו אפוא מחלוקת ברייתות, ובכל אחת התנא מעלה שיקול טכני אחר, המתאים למקרה.
זאת ועוד. מאחר שאנו רואים שקיימת מחלוקת בסעיף 6<sup class="footnote-marker">3</sup><i class="footnote">קיטום או קירטום הוא חיתוך הראש, ושיבור הוא קיפול הגבעול במרכזו.</i> על כן אנו מעדיפים הסבר בלתי משפטי התולה את ההלכה בתנאי המקרה. הבבלי, ובמידת מה גם הירושלמי, מעדיפים כמובן הסבר משפטי. גם אנו נציע להלן, לדברי סומכוס, הסבר משפטי.
מעבר לצד ההלכתי, הברייתא מונה קטלוג של נזקי תרנגול, והקטלוג מגוון: "תרנוגלין <u>שהידסו את העיסה</u>, ואת <u>הפירות</u>, או <u>שניקירו</u>... <u>הידסו עפר על גבי עיסה,</u> ועל <u>גבי פירות</u>... היו <u>מחטחטין</u> בחבלו של דלי, <u>נפל ונשבר</u>... נפל <u>ונשבר ושיבר</u> כלי אחר... תרנגלין שירדו לגינה <u>ושיברו את החליפין</u>, <u>וקיטמו את הירק</u>... תרנגול שהיה <u>פורח</u> ממקום למקום <u>והזיק בגופו</u>... <u>ברוח שבכנפיו</u>" (תוס', פ"ב ה"א; בבלי, יז ע"א; יז ע"ב).
<b>או שהיה מהדס ושיבר את הכלים משלם חצי נזק</b> – הפירוש המדויק של "מהדס" אינו ברור. רש"י וסיעתו<sup class="footnote-marker">4</sup><i class="footnote">רע"ב; אור זרוע, בבא קמא קיד, ועוד.</i> מפרשים "מרקד", ופרשנים אחרים: חופר בקרקע ברגליו, כדרך התרנגולים (רע"ב בשם "אית דמפרשי"). בברייתא המקבילה למשנה שציטטנו: "תרנגולין שהיו מהדסין על גבי עיסה ועל גבי פירות וטינפו או ניקרו – משלם נזק שלם" (בבלי, יז ע"ב), אם כן הידוס הוא פשוט צורת ההליכה של התרנגולת הנראית כמרקדת ומעבירה את משקלה מצד לצד. ודאי שהידוס איננו חפירה בקרקע, שכן מדובר בתרנגול שעומד או מהלך על בצק. בהמשך הברייתא שבתוספתא: "הידסו עפר על גבי עיסה" – כאן מדובר בחפירה והתזת עפר על העיסה. זו אכן דרכם של תרנגולים לחפור בקרקע; היום אנו יודעים שהם מחפשים רמשים וכן זקוקים לעפר כדי לעָפֵּר את נוצותיהם<sup class="footnote-marker">5</sup><i class="footnote">כך שמעתי מחברי ד"ר יואב איתן מקבוצת יבנה, מומחה לגידול תרנגולים ובעל ניסיון עשיר. </i>.
דין התרנגול עם הדליל שונה מנזק שהתרנגול עושה באופן ישיר. בנזק ישיר הבהמה מועדת לשבר, כי זו דרכה. אבל נזק בעזרת הדליל הוא שונה משום שאין דרכו של התרנגול ללכת עם הדלי הקשור, מבחינת הבעלים הוא שמר כראוי ולכן חייב רק בחצי נזק. כאמור הצענו לעיל גם שהדליל נועד לעכב את התרנגול.
המשנה שלנו איננה מבחינה בין רשות היחיד לבין רשות הרבים, לא ברישא ולא בסיפא, וכן איננה מפרידה בין רשות המזיק לרשות אחרת. שתי אלו הגדרות קרובות כמובן, אך לא זהות. במשנה ב בפרק הקודם נקבע עקרונית שברשות המיוחדת למזיק, המזיק פטור (או נכון יותר שכל דיני נזיקין אינם חלים ברשות המזיק). יתר על כן, משנתנו מבארת ותלויה במשנה הקודמת, ובה נקבע ששור המזיק ברשות הניזק הוא מועד, כלומר ששם הוא משלם נזק שלם. אם כן יש להסיק שאם המזיק נמצא ברשות הרבים, או ברשות יחיד של גורם שלישי, הוא משלם חצי נזק או נזק שלם בהתאם לכללים שבמשנה הבאה (לנזק שגרתי משלם נזק שלם, ולנזק שאין הבהמה רגילה לו משלם חצי נזק). אבל במשנה שלנו ובקודמתה (פ"א מ"ה) לכאורה אין כל ייחוד לרשות המזיק, ולא נאמר בה שברשות המזיק המזיק פטור. זה נאמר במשנה ב בפרק הקודם, ולכן המשנה אינה צריכה לחזור על כך. ההבחנה בין רשות הרבים לרשות היחיד תידון בפירוט יתר בפרק ג, ונדון בה במקומה. בשלב הנוכחי נראה שבמשנה הדינים חלים ברשות היחיד כברשות הרבים, חוץ מרשות המיוחדת למזיק, שעליה דובר לעיל ברמה העקרונית.
כל ההלכות המנויות בברייתות שבתוספתא ובתלמודים אינן במשנתנו. במשנתנו ההידוס נזכר רק בהקשר של שבר עקיף. ניתן בדוחק להשלים את המשנה ולטעון שעל הידוס רגיל שפגע ישירות בעיסה או בכלי חייב נזק שלם. זה פיתוח משפטי מתאים, אך מבחינה ריאלית ספק אם הוא מוצדק. ההידוס הוא התנהגות התרנגול הרגילה (כפי שאנו צופים בה כיום יום-יום). אם מותר לו להסתובב בחצר (אין חובה לכלוא אותו), ברור שיהדס ועלול לשבור, לכן צריך היה להיות פטור.
חילוף ההלכות בסעיפים 2-1 מצביע על היעדר חשיבה משפטית לכידה, או שאחת הנוסחאות היא טעות. קשה לראות הבדל משפטי בין דריכת תרנגולים וזיהום העיסה לבין זריית עפר על העיסה. בשניהם הנזק ישיר וצריך היה להיות אותו דין, או שבמקרה 1 זה נזק ישיר ולכן צריכים לשלם נזק שלם ובמקרה 2 נזק עקיף (כלומר כגרסת הירושלמי). במקרה זה איננו רואים גם הבדל מציאותי בין המקרים. בשניהם ההידוס וההתזה הם פעולה רגילה של תרנגול בחצר, וקל וחומר הניקור שהוא מועד לה. ההבדל יכול להיות רק בהסדרים שבין השכנים על מה הם מוחלים, שהרי מותר לתרנגול להסתובב בחצר, ועל מה אינם מוחלים; עד כמה נדרש בעל העיסה לשמור על עיסתו, או שמקובל להשאירה ללא השגחה. צריך גם לומר שהנזק הנדון די זעיר. כך למשל התזת עפר על פירות היא נזק זניח.
הניתוח שהצענו מתחיל ומסיים בצד הריאלי. בכך הוא שונה רבות מפירושי עבר שהוצעו לתוספתא<sup class="footnote-marker">6</sup><i class="footnote">וסטרייך, חצי נזק, עמ' 180-123, מסכם להפליא את הניתוח המשפטי.</i>. לפי הפירוש המוצע כאן דווקא במקרה הראשון יש שותפות ברשלנות של בעל העיסה (שהניח לתרנגול לנקר בעיסה ולרקד עליה), ואילו במקרה השני רשלנותו של הניזק קטנה.
עד כאן המשנה שלמה ומובנת. הרקע הריאלי לה הוא חצר השותפים. שם נמצאים התרנגולים, גם הרישא בחצר המשותפת ולא ברחוב המשותף (מבוי). על דין כלי המונח במבוי מדובר במשנה להלן (פ"ג מ"א) – המניח את הכד ברשות הרבים. שם ברור שבעל הבהמה או האדם עצמו הבועט בכלי תמיד פטור, ובעל הכד תמיד חייב (אם שברי הכד הניזוק גרמו לנזק). יש מקום לתמוה על הראשונים שלא שאלו שאלה זו, ואולי הבינו באופן אינטואיטיבי, מבלי לכתוב זאת, שההבדל הוא מעשי. ברחוב מותר להניח את הכד, אך זאת אחריותו של המניח, ובחצר כללי השותפות אחרים. לכן דין המבוי שונה מדין חצר.
נשוב לתוספתא:
בתוספתא ההבחנה בין רשות הרבים לרשות היחיד מופיעה במפורש: "1. הבהמה אינה מועדה לא ליגח, ולא ליגוף, ולא לשוך, ולא לרבוץ, ולא לבעוט – על כולן משלמת חצי נזק בין ברשות היחיד ובין ברשות הרבים (זו משנה ד בפרק הקודם). 2. בהמה שהיתה מהלכת כדרכה, בין ברשות היחיד ובין ברשות הרבים, ונתזו צרורות מתחת רגליה ונפלו על הכלי ושברתו – משלמת חצי נזק (או נזק שלם כגרסת התלמודים, נושא שנדון לעיל). 3. היתה מהלכת בדרכה ברשות הרבים, ודרסה על הכלי ושברתו, ונתז הימנו חרס ושבר כלי אחר, על הראשון משלם נזק שלם ועל האחרון משלם חצי נזק" (פ"א ה"ה).
הסעיף הראשון עוסק בנזקי נגיחה ותולדותיה (בעיטה היא בעיטה ישירה ומכוונת), סעיף 2 הוא המציעתא של משנתנו וסעיף 3 הוא המשך המשנה.
נזק ברשות היחיד וברשות הרבים – התוספתא
אם כן לכל העניינים הנזכרים במשנה שלנו, דין בהמה ברשות הרבים המהלכת כדרכה כדינה ברשות היחיד. אבל הדין השלישי בתוספתא, השנוי במשנה בסתם, מוגבל בתוספתא לרשות הרבים. ומה הדין ברשות היחיד? על כך אין בתוספתא תשובה, ואנו הנחנו אותו (בטבלה) בסימן שאלה. אבל הדעת נותנת שברשות היחיד הדין תלוי בבעלות על אותה רשות. ברשות הניזק עצמו, היא פטורה, וברשות היחיד שאיננה של הניזק היא חייבת מן הסתם נזק שלם, שכן דין רשות היחיד שונה מרשות הרבים. ברשות הרבים על כלי ראשון חייבת נזק שלם, אך ברשות היחיד הדין שונה וחייבת רק חצי נזק. ניתן גם להציע שבין ברשות היחיד ובין ברשות הרבים על הכלי הראשון משלמת נזק שלם (כמו במשנה), ועל השני ברשות הרבים משלמת נזק שלם (כאמור במפורש), וברשות היחיד בעל הבהמה פטור מהנזק. הסבר זה דחוק יותר, שכן לא ברור למה המזיק פטור, הרי הוא גרם לנזק. אם הוא נחשב רק לתם או למועד הדבר מובן, אבל למה יהיה פטור לגמרי?
דרסה כלי ושיברתו, והזיק כלי שני ברשות הרבים וברשות היחיד – האפשרות המועדפת
דרסה כלי ושיברתו, והזיק כלי שני ברשות הרבים וברשות היחיד – האפשרות השנייה
מכל מקום, בבבלי (יט ע"ב) מובאים דברי רבי יוחנן, "אין חצי נזק חלוק לא לרשות היחיד ולא לרשות הרבים", כמו בתוספתא שהצענו, וללא הפרשנות הנוספת שאיננה מפורשת בה.
בהלכה הבאה התוספתא עוסקת ב"בהמה שנכנסה מאיליה לרשות היחיד, והזיקה בידה וברגלה ובקרנה ובעול שעליה, ובמשוי שעל גבה, ובעגלה כשהיא מושכת, משלמת נזק שלם. והמזיק בכרמלית<sup class="footnote-marker">7</sup><i class="footnote">כרמלית היא שטח ביניים בין רשות הרבים לרשות היחיד. כך למשל בשבת הטלטול בו אסור, אך המטלטל אינו חייב קורבן חטאת (עירובין פ"ט מ"ג), כמו שנקבע בתוספתא: "הים והבקעה והכרמלית והאסטונית והאסקופה אינן לא רשות היחיד ולא רשות הרבים. אין נושאין ונותנין לתוכן, ואם נשא ונתן פטור. אין מוציאין לא מתוכן לרשות הרבים ולא מרשות הרבים לתוכן, ואין מכניסין לא מתוכן לרשות היחיד ולא מרשות היחיד לתוכן, ואם הוציא והכניס פטור" (שבת פ"א ה"ד). בתלמודים כרמלית היא סטטוס הלכתי. כל שטח שהוא תחום ביניים בין רשות הרבים לרשות היחיד הוא "כרמלית". אבל במקורות התנאיים "כרמלית" היא בעיקרה מושג אורבני: שטח השייך לכלל ומחובר לרשות הרבים, אך אינו רשות הרבים רגילה. הירושלמי מסביר: "כרמלית, תני רבי חייא, כרמל רך מלא, אינו לא לח ולא יבש אלא בינוני, והכא אינה לא רשות הרבים ולא רשות היחיד אלא כרמלית. אי זו היא כרמלית? רבי יסא בשם רבי יוחנן: כגון חנותיה דבר יוסטיני... רבי זעירה בשם רב יהודה רבי זעירא בשם רב חיננא בשם רב חנינה, סימטיות שבין העמודים נידונין ככרמלית. רבי שמואל בר חייה בר יהודה בשם רבי חנינה, פירחי העמודים נידונין ככרמלית... חייה בריה דרב, כל המעכב דרסה ברשות הרבים נידונין ככרמלית. רבנן דקיסרין אמרין, אפילו קוצין אפילו זכוכית" (שבת פ"א ה"א, ב ע"ד), וכן במשנתנו חצר צדדית היא כרמלית. ההסבר הלשוני של הירושלמי אינו אלא דרשה, כרמלית שהיא לא רך ולא קשה, אך המשמעות של תחום הביניים ברורה. עוד אנו שומעים מהירושלמי שחנות גדולה כלשהי נתפסה ככרמלית, וכל כותרות העמודים הם ככרמלית. הכלל הוא: כל המעכב דריסה ברשות הרבים, כלומר שהוא רשות הרבים (מבחינת הבעלות עליו) אך ההליכה באותו שטח מופרעת, הרי הוא כרמלית. רבנן דקיסרין אומרים ששטח הופך לכרמלית אפילו כאשר ההליכה בו מופרעת בגלל קוצים או זכוכית, אף שהוא ממש חלק מ"רשות הרבים".</i>
הבבלי למסכת שבת (ג ע"ב) שואל על התוספתא עירובין שציטטנו: הרי כל המונחים הנזכרים הם כרמלית? זאת לפי הלשון המקובלת בזמנו כשכרמלית כבר הפכה למונח הלכתי. ברם לשיטתנו התוספתא (ומשנת עירובין) מובנות (להסברים נוספים למונח "כרמלית" ראו ליברמן, תוספתא כפשוטה לשבת, עמ' 2). משנת עירובין מדגישה ששטח כזה הוא ככרמלית, חל עליו הדין של כרמלית, אך כרמלית הוא עדיין שם של שטח ולא מונח הלכתי. כך יש להבין את התוספתא שלנו (פ"א ה"ו) וכן את התוספתא בפ"ו הט"ו, שם מתואר בור מים של הרבים הנמצא בכרמלית. כרמלית שם היא רחבה ציבורית שאינה חלק מהרחבה הרגילה או מהדרך. לדיון ראו הצ'ר, כרמלית. </i> משלם נזק שלם" (פ"א ה"ו; בבלי, יז ע"ב) (איור 5). את המונח "נכנסת מאיליה" יש להבין כמו "כדרכה". מדובר אפוא בנזק שנעשה "בדרכה", כמו במשנה. בהלכה ו התוספתא איננה מבחינה בין נזק שהבהמה עשתה באופן ישיר לבין נזק בכלי הצמוד אליה. בשניהם הבעל משלם נזק שלם. לפיכך ברור שהאפשרות השנייה שהצענו לעיל בטֵלה. הכלי הצמוד אליה מקביל לתרנגול עם הדליל שבמשנה. במשנה שוב לא היה הבדל בין רשות הרבים ורשות היחיד, ובשניהם משלם חצי נזק, ובתוספתא אולי ברשות היחיד (ובכרמלית) משלם נזק שלם, ואין הבדל בין נזק ישיר לנזק באמצעות כלי קשור.
<b>איור 5.</b> שור מושך עגלה. פסיפס באוסף מוסאיוף. צילם ע' פטנקין, ובאדיבותו.
בהמה גרמה לנזק עקיף (על ידי כלי הקשור אליה, כגון תרנגול עם דליל)
אם כן, בתוספתא מצויה הבחנה שאיננה במשנה. כפשוטה זו מחלוקת בין שני המקורות, והמשנה איננה מכירה בהבחנה של התוספתא. מערכת היחסים בין המשנה לתוספתא, במסכתות שונות, איננה קבועה. אחת התופעות שבחנו בעבר הייתה תוספת שיטתית של הבחנות משפטיות מתוחכמות בתוספתא שאינן במשנה<sup class="footnote-marker">8</sup><i class="footnote">ראו במיוחד המבוא למסכת טהרות.</i>. כנראה גם אצלנו קיימת תופעה זו. בדוחק ניתן כמובן לתרץ שברישא המשנה מדברת רק ברשות היחיד ובסיפא (מעשה התרנגול) ברשות משותפת או ברשות הרבים, וזו פרשנות תמוהה וקשה הלוקה בהרמוניזציה מלאכותית. יתר על כן, הייתה קיימת הדעה שעל נזק עקיף ברשות היחיד משלם רק חצי נזק, ואלו דברי רבי יוחנן שהבבלי מביא אגב הדיון: "והאמר רבי יוחנן: אין חצי נזק חלוק לא לרשות היחיד ולא לרשות הרבים" (יט ע"ב). זו המשנה כפשוטה, ומכיוון שכבר יש מחלוקת בנושא סביר שלפנינו מחלוקת בין המשנה לתוספתא.
נדגיש שוב: השימוש במונח "רשות היחיד" הוא העברה של מושג מדיני משפט אחרים. לענייננו המונח "רשות היחיד" איננו מתאים; הדין תלוי בשאלה העיקרית למי הרשות שייכת, למזיק או לניזק. שימוש במונח "רשות היחיד" הוא משפטיזציה תאורטית בלתי ריאלית. זאת ועוד; כפי שהסברנו לעיל כל הרקע למשנה הוא רק רשות משותפת (בדוחק, ובצורה לא מדויקת, ניתן לכנותה "רשות הרבים", לעיל פ"א מ"א).
הבבלי (יז ע"ב) מביא ברייתא שממנה משתמעת מחלוקת בין תנא קמא (רבי מאיר?) לסומכוס האם תרנגול שהזיק אגב תעופה ממקום למקום משלם נזק שלם (תנא קמא) או חצי נזק (סומכוס). הבבלי מניח שדין זה זהה למקרה של המשנה, וכן תרנגול שהיה מהדס על גבי פירות (גם על כך אותה מחלוקת). במשנה כאמור התרנגול מהדס ומשבר כלים. המקרה השלישי ברשימה הוא "תרנגול שהיה מפריח ממקום למקום, ויצתה רוח מתחת כנפיו ושיברה את הכלים – משלם חצי נזק" (בבלי, יז ע"ב). הבבלי רואה את כל המקרים כזהים, ולכן מסיק "סתמא (של הברייתא האחרונה) כרבנן". הגישה של הבבלי משפטית, האם נזק עקיף כנזק ישיר, ואז בכל המקרים משלם תמיד נזק שלם, או שיש הבדל בין נזק שלם לעקיף (סומכוס). כאמור, בתוספתא שהבאנו (ה"ו) מוצגת עמדת תנא קמא (רבנן). הבבלי מתדיין אפוא האם משנתנו כסומכוס או כרבנן.
דברי סומכוס נאמרו על דין "תרנגול המזיק ברוח". הניתוח המשפטי הבבלי מניח שלדעתו באופן שיטתי "צרורות" (כוח כוחו) משלם נזק שלם. בבבלי יש עוד סדרת ברייתות שבהן סומכוס עוסק בנושא, ולדעתנו עדיין ניתן להסביר כל אחת מהן (בניגד לדרך הבבלי) במקרה מעשי מסוים. מכל מקום בהחלט ייתכן שסומכוס דיבר בדין המשתמע מפשט התורה. נזקי רגל (ואולי גם שן) אין בהם עניין לתם ומועד, אלא בהמה מועדת לעולם וחייבת נזק מלא, או פטורה, בהתאם למקרה הנדון (להלן). כן שנינו: "ברוח שבין כנפיו משלם חצי נזק, סומכוס אומר נזק שלם. נפח בכלים ושברן משלם נזק שלם" (ירו', פ"ב ה"ב, ג ע"א<sup class="footnote-marker">9</sup><i class="footnote">כעין זה בבבלי, יז ע"ב.</i>). אם כן החלוקה בין מועד ותם קשורה לא בעיקרון אלא בצורת הנזק. אבל במקביל, בירושלמי יש גם הבחנות משפטיות עקרוניות בנושא זה, כגון "רבי לעזר אומר כל דבר שהוא חוץ לגופה לא חלקו בו חכמים בין ברשות היחיד בין ברשות הרבים לחצי כופר" (ב ע"ד). אם כן בנזק עקיף יש הבחנה בין רשות היחיד לרשות הרבים, כמו בתוספתא ובניגוד למשנה. בהמשך הירושלמי מתנהל דיון האם ייתכן שבהמה תהפוך למועדת על נזק עקיף; כדוגמה לנזק עקיף מביא התלמוד הירושלמי (שם) את הבהמה ש"הטילה גללים משלם נזק שלם"<sup class="footnote-marker">10</sup><i class="footnote">לכן הבעל צריך שיהיה בידיו כלי לליקוט הגללים, שכן הוא איננו יכול למנוע את הטלתם אבל צריך לקשור שקית על פי הטבעת ("מלקוט") לאסוף את הגללים (משנה, כלים פט"ז מ"ז). </i>.
חוץ לגופה הוא מונח יחידאי ירושלמי, הוא איננו זהה לדין "צרורות" כמשמעותו בבבלי. דין "צרורות" של הבבלי הוא הבחנה משפטית משוכללת שאיננה בירושלמי.
אם כן ההבחנות בין רשות היחיד לרשות הרבים אינן במשנה, והמשנה שומרת על תיאור ריאלי. הפיתוח המשפטי ביתר המקורות מעביר את הדיון מהתחום הריאלי לתחום המשפטי התאורטי (הא-ריאלי), ניתוח לוגי שמנתק את הדין מנסיבותיו הריאליות. במקרה זה ההתפתחות המשפטית מקבילה למשנה, אך איננה אחידה. רבי יוחנן חולק על כך, וסומכוס חולק על כל הדין וממילא גם איננו נזקק להבחנה בין רשות היחיד לרשות הרבים. דרך השימוש שלנו ברקע הריאלי של המשנה פותר בעיות הלכתיות ופרשניות רבות שהתחבטו בהן ראשונים.
אגב אורחא אנו רואים שניתן להעמיד את סומכוס כמי שחולק על כל העיקרון שבהבחנה בין תם למועד, כולל גם את נזקי הרגל והשן. לדעתו (אולי) דין תם ייחודי לקרן, ככתוב בתורה במפורש, והקרן איננה דוגמה אלא המקרה היחיד שבו חל דין מועד ותם. במשנה ה נחזור לשאלה זו.
דעתו של סומכוס איננה במשנה, ואף לא בתוספתא. הדבר קשור לתופעה תמוהה אחרת. סומכוס, שהיה תלמידו הנאמן של רבי מאיר (אבי המשנה שלנו), איננו מופיעה במשנה אלא פעם אחת (עירובין פ"ג מ"א), מעט בתוספתא ולא בכל מדרשי ההלכה חוץ מהספרא. בבבלי הוא מופיע כערכו הצפוי (131 מקרים) ובירושלמי רק 27 מקרים, כלומר הוא מופיע בבבלי, יחסית לגודל הטקסט<sup class="footnote-marker">11</sup><i class="footnote">גודל הטקסט של הבבלי הוא פי 2.3 מהירושלמי.</i>, פי שניים מאשר בירושלמי. עוד יותר מעניין הוא שבירושלמי שעליו אין מקבילה בבלית (סדר נזיקין) סומכוס מופיע רק פעם אחת. לפי הממצא היה מקום לחשוב שהוא הגיע לירושלמי באמצעות אמוראי בבל, ולא כמסורת ישירה מרבותיהם התנאים. ייתכן שהוא כמעט נעדר מהמשנה דווקא בגלל חלקו הגדול במסירת דברי רבי מאיר, רבו המובהק<sup class="footnote-marker">12</sup><i class="footnote">רגיל הוא בתלמוד שסומכוס מוסר בשם רבי מאיר. ראו עוד ירו', קידושין פ"ב ה"ז, סג ע"א ומקבילתו בבבלי, נזיר נ ע"א; וכן המעשה בבבלי, עירובין יג ע"ב. מעשה זה אולי אגדי ואולי ספרותי, ושאלת מהימנותו ההיסטורית מחייבת דיון. ודאי שיש בו מרכיב ספרותי (המילים "יוסי שתק" מועברות משני מעשים אחרים). עם זאת ניתן ללמוד ממנה כיצד פעלו חבורות החכמים, וגם ללמוד ממנה כיצד לא נמנע התלמוד מלמתוח ביקורת על גדולי התנאים. </i>. ייתכן שמשום כך הוא איננו מופיע במשנה (כמעט), משום שהוא זה שמסר את תורת רבי מאיר ששתמרה במשנתנו בסתם (תנא קמא).
הבבלי הציע במהלך דיוניו במשניות הקודמות והבאות ארבע פעמים שמשנתנו קשורה לדברי סומכוס. במשנה לעיל, פ"ב מ"א, וכן במשניות בפ"ג מי"א; פ"ד מ"ב; פ"ה מ"א. העובדה שכל הפרקים עד עתה מתקשרים לעמדתו או מתייחסים אליה ראויה לציון.
מה עמדתו של סומכוס? בנושא זה לבבלי ולירושלמי מסורות שונות.
דברי סומכוס
הברייתא הראשונה אין לה מקבילה בבלית, ולברייתא השנייה שלוש מקבילות מנוגדות במידת מה. מהברייתא הראשונה (ירושלמי) ברור שסומכוס מכיר בהרחבה של חצי נזק. המדובר במקרה שהתרנגול כבר יצא מהחצר של בעליו, ונפל לחצר אחרת. על אכילתו הוא משלם נזק שלם, על נזק שן אין דין תם כלל, אבל על מה ששבר בגופו יש דין חצי נזק. מה ששבר בגופו הוא כמו רביצה של בהמה, או שבירה תוך כדי הליכה, וכדברי המשנה שלנו. קירטום הוא חיתוך ראשי הצמח, והסברנו לעיל שהדבר נעשה במסגרת אכילת הצמח. הסבר כזה אפשרי, אבל איננו מחויב בלשון הירושלמי.
אשר לבבלי, לכאורה אפשר היה לפרש את הברייתות של הבבלי כמחלוקת על עצם הרחבת דין חצי נזק על נזקי שן ורגל, אבל הבבלי מעמיד את המחלוקת כמחלוקת על דין "צרורות": האם חייב בצרורות חצי נזק. אפשר שהבבלי סבר שהפרשנות שהמחלוקת היא "רק" על דין צרורות פחות מהפכנית, וזו דרכו למזער מחלוקות<sup class="footnote-marker">13</sup><i class="footnote">מזעור מחלוקות הוא אכן דרכו של הבבלי. ראו גולדברג, דרכים. </i>, ואולי ידע הבבלי את הברייתא שבירושלמי שממנה משמע שסומכוס איננו חלוק על עצם הימצאותו של דין חצי נזק.
בשני התלמודים בהלכה האחרונה (3, 5) אין מחלוקת. הבבלי מתרץ שהיא כרבנן, והירושלמי איננו דן בשאלה כלל. למה באמת סומכוס איננו חולק במקרה של נפח בכלים? לדעתנו זה מקרה עוד יותר רחוק מאשר פריחה ממקום למקום (שהוא תופעה אפשרית, אך לא ממש תדירה)<sup class="footnote-marker">14</sup><i class="footnote">בדרך כלל התרנגול עף למרחק קצר ומחושב, ואיננו נופל סתם למקום אחר. </i>. אם כך הוא הרי שבאמת אין כאן כלל משפטי, וכל מקרה נדון לגופו.
עוד נוסיף שהבבלי מגדיר את דין "צרורות" כ"הלכתא גמירי לה", כלומר מסורת ללא סיבה משפטית; הרחבה של דין חצי נזק ללא סיבה משפטית.

Mishnah 2

<small>עפ”י כתב יד קופמן</small>  (בכתב הידמשנה ג)
<b>כיצד השן מועדת לאכל את הראוי לה –</b> עד כאן הציטוט שהמשנה באה לפרש. גם משנתנו  היא משנה תוספתאית כמו המשנה הקודמת. בירושלמי מובאת מחלוקת על מה המשנה נסובה: " 'כיצד השן מועדת'? ריש לקיש אמר על הראשונה הושבה, רבי יוחנן אמר על כולה הושבה" (ג ע"א). לדעת רבי יוחנן המשפט במשנה נסוב על המשנה הקודמת, כמות שהצענו, אבל לדעת ריש לקיש ההסבר במשנה הוא על כל נזקי בהמה, כולל כמובן המשנה הקודמת. כלומר ההבחנה בין רשות הניזק לרשות המזיק חלה גם על דין "רגל".
<b>והבהמה</b> – וי"ו החיבור באה להדגשה ואיננה בעדי נוסח אחרים, כמו במשנה הקודמת. <b>מועדת לאכל פירות וירקות</b> – ואם אכלה מאכלים שאיננה רגילה להם (כגון המנויים להלן) חייבת רק חצי נזק.<b> אכלה כסות או כלים משלם חצי נזק</b> – כי לכך איננה מועדת, והבעל איננו צריך לשמור מפני אפשרות נדירה כזאת. סתם כלים בלשון חכמים הם בגדים.<b> במי דברים אמורים ברשות הניזק</b> – בעדי נוסח אחרים "במה דברים אמורים", ואין זה אלא חילוף לשון. אם בהמת המזיק חדרה לרשות הניזק. <b>אבל ברשות הרבים פטור</b> – הבחנה זו בין רשות הרבים לרשות הניזק מהותית, אך מופיעה לראשונה במשנה זו. בפרק הקודם נזכרה רשות המזיק והניזק, כלומר עצם ההבחנה בחשיבות המרכיב של מקום הנזק קיימת ומוכרת, אך לא נאמר מה דינה. השאלה על מה מוסב משפט זה, ויש לכך כמה תשובות אפשריות. האפשרות <b>הראשונה</b> היא שהמשפט מוסב רק על המשפט האחרון. משמעו – אכלה כסות או כלים ברשות הניזק חייב חצי נזק, אבל ברשות הרבים פטור (ועל פירות חייב). פרשנות זו קשה, שכן למה יהא פטור לגמרי על נזק ברשות הרבים?
נוצרת בכך היררכיה ברורה של חומרה יורדת. במשנה ה נראה שבנושא "שור המזיק ברשות הניזק") יש מחלוקת, כמבואר בטבלה.
בהמה שהזיקה (משנה ה)
אפשרות פרשנית שנייה היא שהמשפט מוסב גם (או רק) על הרישא של המשנה. משמעו – אם הבהמה אכלה פירות וירקות ברשות הניזק משלם נזק שלם, ואם אכלה כסות משלם חצי נזק, וברשות הרבים פטור (גם על פירות, וכל שכן על כסות). למה פטור ברשות הרבים? משום שבשטח המשותף רשאים להניח פירות אבל גם רשאית הפרה להלך, והבעל של הפירות צריך לשמור על פירותיו. חצי הנזק ברשות היחיד הוא רק בגין אחריותו לנזקי בהמתו (פשיעתו). הוא אכן אינו צריך להישמר מפני אכילה כה מוזרה, של כסות או בגדים, אבל פשע בעצם העובדה שנכנס לרשות הניזק. כך כנראה הבין גם הבבלי (יט ע"ב). להלן נחזור להסבר משפט זה. לפי פרשנות זו חצי נזק משלם אדם בשל פשיעה מסוימת, שאיננה פשיעה מלאה.
אכלה הפרה<sup class="footnote-marker">15</sup><i class="footnote">ראו אלבק בהשלמותיו, עמ' 409. לדעתו המשפט חל על כל המשניות בפרק עד כאן. הפירוש תלוי כמובן בשאלה האם "במה דברים אמורים" הוא מחלוקת או פרשנות. </i>, לפי הפרשנות הראשונה והשנייה
המשנה שם עוסקת בנזקי נגיחה, שלהם הבהמה איננה מועדת (לעיל פ"א מ"ד), ולכן אין בה הפרדה בין "כדרכה" ו"שלא כדרכה", וכל המשנה מדברת על "שלא כדרכה". לכאורה יש סתירה בין המשניות, ונדון בה במשנה ה.
פרשנות שלישית היא שההבחנה בין רשות הניזק לרשות היחיד היא בכל המשניות לעיל (גם משנה א, אולי גם משנה ה בפרק הקודם). כלומר נזקי שן הם לפי האמור בטבלה הקודמת, וגם לגבי נזקי רגל נזק ישיר (כדרכה) משלם נזק שלם, ושלא כדרכה (נזק עקיף) משלם חצי נזק. כל זה ברשות הניזק, אבל ברשות הרבים פטור על הכול.
זו המחלוקת הבסיסית, וכדברי רבי יוחנן: "דרבי טרפון היאוי. ברשות הניזק: רבי טרפון אומר נזק שלם וחכמים אומרים חצי נזק" (ירו', פ"א ה"ד, ב ע"ג). במשנה ה יתברר שבנזקי קרן ברשות הרבים רבי טרפון מודה לחכמים. משנתנו כחכמים, אבל הניסוח שלה ניסוח קדום יותר שבו עדיין ההבחנה בין רשות הרבים לרשות הניזק איננה מתעוררת. היא מן הסתם קיימת, אך המשנה איננה מנוסחת בצורה משפטית וטרם "מודעת" להבחנות המשנה המייחדות כל אחד מהמקרים<sup class="footnote-marker">16</sup><i class="footnote">אפשטיין, מבוא, עמ' 626-625, הציע לקבל את דברי הבבלי (טו ע"ב) שהרישא כרבי טרפון (מ"ה בפרק הקודם) והסיפא כחכמים (כלומר מזכירה את דעת חכמים). אנו מסכימים שמשנה ה בפרק הקודם משתמשת בשפה הלכתית שונה, ואיננה מניחה שסתם "תם" הוא חצי נזק (כדעת הנשקה, ראו במבוא), עם זאת אי אפשר ללמוד ממנה מה דינו של תם; היא קובעת שהשור תם, ואיננה קובעת מה דינו. </i>.
במשנה הקודמת הערנו שאכן רבי טרפון חולק עליה וסבור שנזקי שן ורגל ברשות הרבים פטור. מאחר שכן פשוט להסביר שמשנה א כחכמים ומשנה ב כרבי טרפון. מכל מקום, המשנה יצאה מתחת יד עורך שונה, שכן היא מקפידה להבחין בין רשות הרבים לרשות הניזק, הבחנה שאיננה במשנה הקודמת (ולדעת חכמים בשן ורגל דין רשות הרבים כדין רשות הניזק).
משפטן בן זמננו היה אומר שהלכה כזאת בעייתית, משום שקודם כול צריך לקבוע אם הבעלים פשע, ואם כן הוא אמור לשלם נזק מלא, ואם לא פשע פטור מהכול. תשלום של חצי נזק הוא פשרה בלתי משפטית. אכן טיעון זה נכון אולי מבחינה משפטית, אבל ההלכה איננה כה משפטית, עבורה אחריות חלקית מתבטאת בתשלום חצי נזק.
שאלה שנייה היא האם "במי דברים אמורים" הוא מחלוקת או פרשנות מוסכמת. בשאלה זו עסקנו בפירושנו למשניות קודמות<sup class="footnote-marker">17</sup><i class="footnote">ראו פירושנו למשנת פאה פ"ז מ"א-מ"ב.להלן בפירושנו לפ"ט מ"ה מופיע "במה דברים אמורים" בתוספתא, והוא בוודאי מחלוקת. </i>. ראינו כי שתי ההצעות אפשריות; לעיתים ברור שלפנינו מחלוקת, ולעיתים סביר הרבה יותר שזו פרשנות המוסכמת על שני הצדדים. במקרה זה סביר שזו מחלוקת, שכן קשה להניח שהלכה המנוסחת בסתם תתייחס רק לרשות הניזק. הרי די ברור שמזיק שנכנס לרשות הניזק משלם נזק שלם בכל מקרה (גם אם על מעשה דומה ברשות הרבים הוא היה פטור). אם כן המשפט "במי דברים אמורים" הוא בבחינת "פרשנות יוצרת" ההופכת כליל את ההלכה הראשונית. ברם רבנו חננאל, למשל, מפרש שגם תנא קמא מסכים להגבלה של "במה דברים אמורים".<sup class="footnote-marker">18</sup><i class="footnote">ראו עוד פירושנו לבבא בתרא פ"ג מ"א ופ"ה מ"ז, שם "במה דברים אמורים" הוא בוודאי מחלוקת.</i>
כפי שראינו גם במשנה א הבבלי (יז ע"ב) מצטט ברייתא המצמצמת את המשנה לרשות הניזק בלבד, והסברנו שזו מחלוקת על סתם המשנה. הדעה בברייתא זו מתאימה לדברי ה"במי דברים אמורים". האם לפנינו עדות לנסיגה אמוראית מדיני נזיקין? לפי תפיסה זו הבעל פטור מנזק רגיל ברשות הרבים. ההיגיון המשפטי של תפיסה זו הוא לדעתנו מעין תנאי, שברשות הרבים כולם רשאים להביא את בהמותיהם, ומוחלים זה לזה על הנזקים. ההחלטה שברשות הרבים אין המזיק חייב כלל על נזקיו היא עדות לירידה במשמעת הפנימית וברמת הפיקוח של הרשויות. רשות הרבים הופכת בכך למעשה לשטח הפקר שאין עליו מגבלות. לעומת זאת המשנה דורשת הקפדה ברשות הרבים, וחלוקת אחריות בין המזיק והניזק בהתאם לחלוקה שנקבעה בהסדר הבלתי כתוב. בשלב הראשון (המשנה) החלוקה מבוססת על תנאי ההסדר הבלתי כתובים, ובשלב השני היא הופכת להבחנה משפטית בין רשות היחיד לרשות הרבים, והמעבר לתחום הפלילי-משפטי הוא תהליך המתחולל עקב שני תהליכים ומשקף אותם. הראשון הוא הפיכת הסדרים חברתיים למשפט, והשני ירידה בהסכמות החברתיות והצורך בקיבוען בעזרת תקנון.
קביעת התקנון היא אפוא תהליך משולב של ירידה בהסכמות ועליית הגורם הפורמליסטי. מניסיוננו הציבורי התהליך הפורמליסטי משקף ירידה בהסכמות הטבעיות (לא נקבע תקנון אלא כשהסכמה מתערערת, ונעשית בלתי ברורה כשלעצמה. ברם מבחינה תאורטית ייתכן שקביעת התקנון היא עדות רק לתהליך הגידול בעוצמת החשיבה המשפטית).
אכלה ברשות הרבים משמעו אכלה ממשא הנישא או מונח ברשות הרבים. אבל אם תלשה עשבים מרשות הרבים, מן הסתם אין הדבר נחשב להיזק כלל (הבעל פטור מתשלום). לעומת זאת "אכלה ברשות הניזק" משמעו בעיקר תלישת גידולים חקלאיים משדה הניזק. היפוכה של רשות הרבים היא רשות היחיד, והיפוכה של רשות הניזק היא רשות המזיק. במשנתנו הניגוד הוא "רשות רבים" מול "רשות ניזק"; זהו ניסוח מדוקדק, שהרי המונח "רשות יחיד" איננו מתאים כאן, מונח כזה (רשות יחיד) כולל את רשות המזיק, ורשות שלישית של מי שאיננו מזיק ואיננו ניזק.
אם כן משנתנו מנוסחת בדייקנות משפטית, אבל במשנה ה רשות היחיד היא הניגוד לרשות הרבים. ככל שמשנתנו מדייקת בניסוחה כך בולט אי הדיוק של משנה ה, ונדון בכך להלן במשנה ה.
<b>ואם נהנת משלם מה שנהנת</b> – גם כאן ניתן להבין את המשנה בשתי אפשרויות. <b>הראשונה:</b> זה עניין אחר וחדש לחלוטין. השאלה היא כאשר המזיק חייב, מה על בעל הבהמה המזיקה לשלם. האם הוא משלם את הערך של הנזק שגרם לבעל החפץ, או על התועלת שהבהמה הפיקה מאכילת האוכל (מה שנהנית). לפי ההצעה השנייה, למשל, פרה או כבשה (או כלב) שאכלה כרים וכסתות בעליה למעשה פטור, שכן הנאתו של בעל החיים איננה בעלת ערך כספי. עם זאת המשנה עוסקת ברובד העקרוני. אם אכלה הפרה לחם אפוי, למשל, משלמת כערך החיטים ולא כערך הלחם, שכן חיטים הם מאכל פָרות, אך לא אוכל אפוי. כדברי התוספתא: "כיצד משלמת מה שנהנית? אומדין כמה אדם רוצה להאכיל את בהמתו מה שאכלה היא אינו ראוי לאכילה לפיכך אם אכלה חיטין הראויות לה הרי זו פטורה. שינת ואכלה משלמת מה שהזיקה. כיצד שינת ואכלה היתה קופתו מופשלת לאחוריו ברשות הרבים פשטה פרה ואכלה משלמת מה שהזיקה. מסאוי שנתון על פתח החנות חציו בפנים וחציו בחוץ פשטה פרה פיה לתוכו ואכלה הרי זו פטורה" )פ"א ה"ז). אם הפרה אכלה מאכל שאינו ראוי לה פעם שנייה, הרי שהאוכל נחשב כבר כראוי לה, אחרת לא הייתה אוכלת אותו. המשך התוספתא יוסבר להלן. החנות היא המבנה הטיפוסי הפתוח לרשות הרבים, בעוד שהבית הפרטי פתוח לחצר (להלן פ"ו מ"ו).
האפשרות <b>השנייה</b> היא שהמשפט במשנה ממשיך את קודמו. "ברשות הרבים פטור", ובמקרים כאלה שבהם המזיק פטור הוא משלם את מה שהרוויח, אבל לא את מלוא עוצמת הנזק. ההבדל בין הפרשנויות הוא האם "מה שנהנית" הוא במקרה של "המזיק חייב" (נזק שלם או חצי) או שחל על מקרה שבו המזיק פטור, אבל משלם מה שנהנית. הוא אומנם פטור מדמי הנזק, משום שלא פשע, אבל אין כל סיבה שירוויח מהנזק שעשתה הפרה. לכן הוא משלם את הנאתו. כבר במבוא עמדנו על ההיבט העקרוני (מטה-הלכה) שלא ייתכן שהמזיק יצא מורווח מהנזק, ועיקרון זה מופיע כאן.
ברור שהתוספתא הבינה ש"משלם מה שנהנית" זהה ל"פטור". עם זאת, לאור ההבדלים בין המשנה לתוספתא ספק אם אנו רשאים לראות בתוספתא פירוש למשנה, ועדיין ייתכן שעורך משנתנו חולק על התוספתא וסבור ש"משלם מה שנהנית" הוא כשחייב. ברם מבחינה הגיונית די ברור שאם הפרה המזיקה נהנית תשלם בכל מקרה (גם ללא אשמת הבעלים), שכן עקרון העל הוא שהמזיק לא ירוויח, והניזק יפסיד כמה שפחות. לפיכך:
אם המזיק פטור – משלם מה שנהנית
אם המזיק חייב – משלם מה שהזיקה.
מעתה עלינו לשאול האם המשפט חל על ה"במה דברים אמורים", ששם אכן מופיע פטור ממש, או שמא חל גם על הרישא, משלם חצי נזק בתוספת מה שנהנית, או משלם חצי נזק ולא פחות ממה שנהנית. נחזור לכך להלן.
משלמת מה שנהנית היא הגדרה המתאימה לאוכל בלבד, ואפילו לא לכל נזקי השן. פרה או כלב עשויים, למשל, לאכול בגד ולהופכו לעיסה שאין לה שימוש, אף על פי שלא הכניסו לקיבתם מאומה. אם כן הנאתם מינימלית (בלתי ניתנת למדידה), אבל נזקם גבוה. לא יעלה על הדעת לחייב את בעל הפרה במקרה כזה רק על ההנאה שנגרמה לכלבו בשל השעשוע (וכי כיצד ניתן להעריך את הנאת הכלב?). ביתר המקרים של נזק (להוציא אכילה ועוד מקרים בודדים) ברור שהתשלום הוא לפי ערך הנזק (במקרה של נגיחה או בעיטה), ועל כן יש לכאורה מידת מה של חוסר לכידות בקביעת המשנה. שאלה זו תידון להלן.
נושא זה של לכידות משפטית חוזר ועולה במהלך הסברנו. התלמודים מחפשים לכידות משפטית, וגם אנו בעקבותיהם ניסינו למצוא אותה. במהלך הפירוש אנו מדגישים פעם אחר פעם שהלכידות המשפטית מוטלת בספק. במקרה זה השאלה עצמה מעידה על היעדר לכידות, שכן היא עולה רק באכילה.
(בכתב היד<b> משנה ד</b>)<b> כיצד משלם מה שנהנת</b> – זו משנה תוספתאית למשנה הקודמת. כבר המשנה הקודמת היא "תוספתאית", ומשנתנו היא רובד הסברתי שלישי. עם זאת, ה"כיצד" איננו עונה על השאלה – כיצד אכלה הפרה או כיצד מעריכים את שווי ההנאה (דבר שעליו ענתה התוספתא לעיל), אלא הפירוט הוא משפטי, מתי חל דין זה.
<b>אכלה מתוך הרחבה משלם מה שנהנת</b> – הרחבה או הרחוב הוא שטח ציבורי, מעין כיכר ציבורית. המזיק פטור מתשלום שכן לו ולניזק זכות זהה לשימוש ברחבה. <b>מצדדי הרחבה</b> – שהם רשות היחיד מבחינה משפטית (אבל למעשה פתוחים לציבור),<b> משלם מה שהיזיקה</b> – אם כן שאלת המשנה לא הייתה כיצד משלמת מה שנהנית אלא מתי דין זה חל. בתוספתא מופיע מקרה זהה ונקבע שמשלמת מה שנהנית, וכנראה נפל בתוספתא שיבוש וצריך להיות מה שהזיקה (ליברמן על אתר). ברור שהשאלה של רשות היחיד ורשות הרבים מאוחרת לגוף ההלכה שבמשנה, ובאה ברובד ספרותי מאוחר יותר.
דוגמה נוספת: <b>מפתח החנות</b> – שהיא רשות הרבים,<b> משלם מה שנהנת –</b> אך אם הפרה אכלה <b>מתוך החנות</b> – שהיא רשות היחיד,<b> משלם מה שהיזיקה</b> – אם כן ההלכה במשנה "משלם מה שנהנת" חלה רק על רשות היחיד. ברור שאם הבעל משלם תשלום אחד (כגון מה שנהנית) פטור מהתשלום השני (מה שהזיקה), ולהפך. החנות היא כמובן רשות הניזק, וכנראה הכוונה לתשלום חצי נזק בלבד.
אם כן במשנה שתי דוגמאות לכלל של "במה דברים אמורים", ואם כך לפנינו משנה מרובדת להפליא שכוללת חמישה רבדים ספרותיים:
1. כיצד השן מועדת לאכל את הראוי לה? (ציטוט משנה קודמת).
2. הסבר למשפט 1: והבהמה מועדת לאכל פירות וירקות אכלה כסות או כלים משלם חצי נזק.
3. הסבר (או מחלוקת): במי דברים אמורים ברשות הניזק אבל ברשות הרבים פטור.
4. הסבר למילה "פטור" (שבמשפט 3): ואם נהנת משלם מה שנהנת.
5. (בכתב היד <b>משנה ד</b> – הסבר למשפט 4): כיצד משלם מה שנהנת אכלה מתוך הרחבה משלם מה שנהנת מצדדי הרחבה משלם מה שהיזיקה מפתח החנות משלם מה שנהנת מתוך החנות משלם מה שהיזיקה.
אפשר גם שמשפט 3 הוא רובד מאוחר לכל המשנה והושתל לתוכה, והוא בעצם מיותר לאור הדוגמאות.
השוואת נוסח המשנה לתוספתא
המשנה איננה עונה על השאלה כיצד מעריכים מה שנהנית. בתוספתא שציטטנו לעיל יש תשובה ברורה לעניין, "כיצד משלמת מה שהזיקה" ו"כיצד משלמת מה שנהנית". גם כאן המשנה והתוספתא מתחלקות בחומר הקדום והמקורי, ויש בהן כמה חזרות. כך למשל בדין 2ב  (דרסה על הכלי) או דין 4ב-ג.
לרישא של המשנה שלנו היו אפוא שני הסברים או השלמות (5א ו-5ב). האחד היה מתי חל דין זה, והתשובה במשנה. ההשלמה השנייה היא מה ההגדרה של "מה שנהנית", והתשובה לכך מצויה בתוספתא ונפתחת ב"כיצד", ובמשנה ב"במי דברים אמורים". בתוספתא מוצגת רק המסקנה, וברור שלדעת התוספתא "במי דברים אמורים" הוא הסבר (או שעורך התוספתא מכליל כבר את הערת "במה דברים אמורים" בתוך הרצאת משנתנו. מצב דומה הצענו במשניות א-ב, כאשר לכלל "ארבעה אבות נזיקין" יש שני הסברים חילופיים (משנה א ומשנה ב)<sup class="footnote-marker">19</sup><i class="footnote">כך הסברנו גם את היחס בין שתי יחידות בפרקי אבות. היחידה הראשונה היא מפ"א מט"ז עד פ"ב מ"ב, והיחידה השנייה מפ"ב מ"ח ואילך. ראו פירושנו לאבות.</i>.
אם היינו מחברים את המשנה והתוספתא היה יוצא טקסט שלם עם מעט חזרות, הרבה הסכמות וגם לא מעט מחלוקות. אי אפשר להסביר שכל שונות בין המשנה לתוספתא היא שיבוש, ודומה שלפנינו שיטות הלכתיות שונות, שני עיבודים שונים לאותה יחידת מקור. ביחידת המקור נכללו כנראה הכותרות ועיקרי התשובות.
הלכה ח בתוספתא חריגה. חלקה הראשון (1) סותר למעשה את משפט 2ג. אשר למשפט 2ג, במשנה הדין בתרנגולים ובתוספתא בבהמה. שתי העריכות התנאיות הללו הן דוגמאות שונות לעניין הכלים שעל הבהמה (נזק חצי עקיף). אפשר שיש בה מחלוקת בין המשנה (חצי נזק) לבין התוספתא (1+2ג, נזק שלם), ואפשר שבשתי העריכות מוצגת אותה עמדה ויש הבדל בין תרנגולים לסתם בהמה. על כל פנים במשנה חסר דין בהמה וכליה, והוא מצוי בתוספתא, וכן תמוה שהמשנה עוברת מבהמה לדין ייחודי של תרנגולים. אנו משערים שבמקור הקדום היה דין בהמה, אחר כך דין תרנגולים, ואחר כך דין חזיר (תוס', ה"ח). כל עורך ליקט חלק מההלכות, ויחדיו הכול אתי שפיר.
תשלום חצי נזק נתפס במשנה כמעין הכרה חלקית באחריות. הבעל צריך לשמור מפני מזיקים, ואחריותו של המזיק פחותה. על הקושי המשפטי של עמדה זו עמדנו לעיל וראינו שמידת האחריות והתשלום תלויה בהסדרים החברתיים.
האופי התאורטי-משפטי של המשנה בולט. הדיון הוא על "אכלה מתוך הרחבה". הרחבה היא שטח פתוח בעיירה הכפרית; אין לו בעלים, והוא מובא כדוגמה לשטח השייך ל"עולי בבל" (תוס', פ"ו הט"ו, לעיל פ"א מ"ב). במשנתנו הוא דוגמה לרשות הרבים, בעוד שלמעשה הוא סוג מיוחד של רשות הרבים. מעבר לכך, אם אכלה מרשות הרבים "משלמת מה שנהנית"<sup class="footnote-marker">20</sup><i class="footnote">ליברמן גרס "מה שהזיקה", ובכך התוספתא קובעת הלכה כמו המשנה. לפי הכלל הידוע קרוב להניח שהנוסח הקשה יותר הוא המקורי, ובין המשנה לתוספתא יש מחלוקת בנושא. </i>? למי צריך בעל הבהמה לשלם? הרי הרכוש הוא רכוש פתוח לכול! ברחבה גדלים מעט עשבים, האם ייתכן שהבעל ישלם עבור מרעה כזה<sup class="footnote-marker">21</sup><i class="footnote">אבל בתוספתא יש הסבר אחר ל"אכלה ברשות הרבים": "שינת ואכלה משלמת מה שהזיקה. כיצד שינת ואכלה? היתה קופתו מופשלת לאחוריו ברשות הרבים, פשטה פרה ואכלה משלמת מה שהזיקה. מסאוי שנתון על פתח החנות חציו בפנים וחציו בחוץ, פשטה פרה פיה לתוכו ואכלה הרי זו פטורה" (פ"א ה"ז). כאן המקרה ריאלי, והאכילה ממשית וניתנת להערכה (לפחות בתאוריה). כבר הבבלי חש בשאלה (כא ע"א), וראו ירו', פ"ב ה"ד, ג ע"א. לפנינו מעין אוקימתא של התוספתא כדי להפוך את הדין לריאלי קצת יותר. </i>? צידי הרחבה נתפסים כרשות היחיד, אבל פתח החנות כרשות הרבים. מבחינה ריאלית קרוב להניח שפתח החנות הוא צידי הרחבה. כל הדיון הוא אפוא משפטי ונטול מבט ריאלי.
לעיל הסברנו ש"אכלה מרשות הרבים" משמעו ממה שהניח הניזק ברשות הרבים. הסברנו זאת כדי שהקורא ירוץ ולא יתעכב בשל הפן הריאלי. אבל הסבר זה בעייתי. ראשית הוא איננו כתוב, יתר על כן, אם הרכוש מונח ברשות הרבים הרי זו ההלכה הנדונה בפרק ג, ושם ברור שהמניח איננו זכאי לפיצוי.
יתר על כן, המשנה מתחילה בכך שברשות הרבים נזקי שן פטורים, ואחר כך מסבירה ש"פטור" משמעו שמשלמת מה שנהנית. הסבר כזה נראה כניסיון להרמוניזציה. ועוד, משנתנו קרובה בסגנונה למשנה ב בפרק ו; ברור ששתיהן לקוטות מאותו מקור, אבל המשניות עוסקות בנושאים אחרים<sup class="footnote-marker">22</sup><i class="footnote">על הבעיה של כפל המשניות עמד גם הלבני, בבא קמא, והציע כמובן את הפתרון ה"רגיל" שהמשניות באות מעריכה שונה (טוויג, מבעה, עמ' 6; הלבני, בבא קמא, עמ' 35-31). המשניות באות כמובן ממקורות שונים, אך עדיין ברור שלשני המקורות מקור משותף, שהרי הלשון הזהה איננה מקרית. שני המקורות הללו, יהיו עורכיהם אשר יהיו, נטלו אותו משפט ושיבצוהו בהקשרים שונים. בדרך דומה של זיהוי מקורות שונים מהלך גם וסטרייך, חצי נזק, עמ' 103 ואילך. </i>:
אם כן, אותו משפט קדום עובד בצורות שונות. יתר על כן, בתוספתא שציטטנו לעיל (4ב-ג בטבלה) מצויה ההשלמה למשנה ב בפרק ו, או אם תרצו חצייה הראשון של משנה זו. ברור שלפנינו ניסוח קדמון ערוך ומסודר שמשנתנו, משנה ב בפרק ו והתוספתא השתמשו בו כל אחת לעריכה נפרדת.
עד כמה המבנה תאורטי ניתן להסיק ממכילתא דרבי שמעון בן יוחאי (כב ד, עמ' 195; תוס', פ"א ה"ז): "בהמה שהיתה מהלכת כדרכה ברשות הרבים, ונפלה לגינה ונהנת, אם שילחה מאליו משלם מה שנהנת. ואם מאליה, משלם מה שהזיקה". המדרש מחבר אפוא את המשנה בפרק ו לזו של פרק ב. החיבור הוא מלאכותי, שכן אין זה משנה היכן הילכה הבהמה, ברשות היחיד או ברשות הרבים. כל שחשוב הוא שנפלה לגינה; אם ברצון הבעל משלם מה שהזיקה, ואם נגד רצונו הברייתא מחדשת שפטור. אזכור רשות הרבים הוא אפוא רק בגלל התלות במשנה.
עוד נעיר שכל דין "משלמת מה שנהנית" מופיע רק במשניות אלו ובמקבילותיהן. הדין עצמו מבחין אפוא מה נזקי שן (שם יש הנאה) לנזקי רגל, זאת אף שבדרך כלל הם נמנים כאחד ודינם זהה.
למעשה כל דין שן ורגל ברשות הרבים הוא תאורטי, ואכן התנאים נחלקים בשאלות הבסיסיות ביותר בנושא – האם חל שם דין חצי נזק, האם פטור או חייב<sup class="footnote-marker">23</sup><i class="footnote">ראו סיכומו והצגתו של וסטרייך, חצי נזק, עמ' 100 ואילך. </i>. לגבי שן ורגל ברשות הרבים ניכרת במשנה מגמה הפוטרת את הבעלים כמעט בכל המקרים, ובתוספתא הפטור חלקי יותר.
מעבר לבירור המשפטי מצויות במשנה, ומעט פחות בתוספתא, הלכות תאורטיות שהמניע העיקרי לעיצובן הוא משפטי תאורטי. גם בתוספתא יש הבחנות שאינן ריאליות. כך למשל התוספתא (פ"א ה"ו) קובעת: "בהמה שנכנסה מאיליה לרשות היחיד והזיקה בידה, וברגלה, ובקרנה ובעול שעליה, ובמשוי שעל גבה, ובעגלה כשהיא מושכת, משלמת נזק שלם. והמזיק <u>בכרמלית</u> משלם נזק שלם" (לעיל 2ד). הכרמלית היא "רשות" משפטית לצורך הלכות עירובין. בפועל, מבחינת הבעלות היא רשות הרבים, ואין סיבה שתיחשב כרשות היחיד. עצם העלאת הנושא של כרמלית בהקשר של נזיקין היא העברה מהלכות שבת ועירובין, והעברה שלא במקומה. זו עוד עדות להתגברות הצד המשפטי על פני ההיגיון הריאלי.
<u>הרחוב והחנות</u>
הרחבה, או הרחוב<sup class="footnote-marker">24</sup><i class="footnote">כן שנינו: "אם אין לה (לעיר הנידחת) רחוב עושין לה רחוב. היתה רחבה חוצה לה, כונסין אותה לתוכה" (משנה, סנהדרין פ"י מ"ו). אם כן רחוב ורחבה חד הם. </i>, היא שטח ציבורי גדול בין הבתים השונים. שם ישנים עולי הרגל בדרכם לירושלים (משנה, ביכורים פ"ג מ"ב), ושם מתכנסים לתפילת תענית ציבורית גדולה (משנה, תענית פ"ב מ"א). במסכת מגילה היא נמנית עם הרכוש הציבורי השייך לכל בני העיר. בעיירות היהודיות מהתקופה הרומית קשה להבחין ברחבה גדולה, אך היא מוכרת דווקא ביישובים כפריים מהמאה הראשונה לספירה כמו בד עיסה בארץ בנימין, חורבת עתרי בארץ יהודה ושם טוב בשפלת יהודה<sup class="footnote-marker">25</sup><i class="footnote">מגן ואחרים, קרית ספר; זיסו וגנור, חורבת עתרי; טפר ושחר, שם טוב. התוכנית המופיעה שם שגויה, והאיור כאן משקף את התוכנית המדויקת יותר.</i> (איור 6). באלו נבנה היישוב סביב רחבה מרכזית. יש להניח שבהמשך התפתחות היישוב התמלאה הרחבה במבנים ונעלמה. ביישובים אלו הרחבה מרכזית יותר מבית הכנסת, והיא לב החיים הציבוריים ביישוב. ייתכן גם שלבית הכנסת לא יכול היה כל הציבור להיכנס, שהרי למעמד התענית הגיעו ילדים, נשים ותושבים מהכפרים הסמוכים. ביישובים מתקופה מאוחרת יותר הרחבה היא כיכר קטנה בין המבנים, ואינה ציבורית דיה<sup class="footnote-marker">26</sup><i class="footnote">על קיומן של רחבות בערים שנחפרו ראו דר ואחרים, אום ריחן, עמ' 32-31.</i>. אם כן, הרקע הריאלי להלכה שבמשנה הוא היישוב הכפרי מסוף ימי בית שני. כיכרות גדולות היו גם בערי פוליס, אך קשה לתאר שעליהן מדובר במשנה הסתמית.
<b>איור 6א.</b> תוכנית העיירה אום ריחן (מאות שנייה-שלישית). בעיירה אין כיכר מרכזית, והרחבות קטנות. דר ואחרים, אום ריחן, איור 1.
<u>חנות</u>
החנות נזכרת פעמים רבות במקורות. סתם חנות היא חנות של מזון. אומנם לעיתים נזכרת החנות סתם, אבל בחלק גדול מהמקרים מתברר מתוכן הדברים שבחנות מוכרים מזון, כגון "חבר שהיה מוכר אוכלין ומשקין על פתח חנותו, הניחן ונכנס הרי אלו טמאין מפני שאחרים ממשמשין בהן" (תוס', טהרות פ"ט ה"ג, עמ' 670). במקרה זה החנות מוכרת מזון וסלים מונחים גם על פתח החנות לתצוגה, כלומר לפני המבנה (הפתח של החנות נשאר כמובן פתוח).
כן משמע מההלכה בתוספתא בבא מציעא (פ"ג הכ"ז) הקובעת איסור לערב סוגי מזון שונים: "לא יערבם חנוני וימכרם בחנותו אלא אם הודיע. לא ירביץ חנוני לתוך חנותו יין ושמן מפני שגונב דעת הבריות". אם כן זו חנות של מזון. או ההלכה בתוספתא דמאי (פ"ג ה"ח) לגבי חבר ועם הארץ שהיו שותפים בחנות, שמותר לקנות מחנות כזאת מזונות ולהניח שהן מעושרים. כלומר זו חנות מזון. כמו כן: "קונם שאני טועמת מחנותו של פלוני אינו יכול להפר לה רבי יהודה אומר אם אין פרנסה אלא מאותו חנות הרי זה יפר" (ספרי זוטא, ל ט, עמ' 327, ועיקר הדין במשנה נדרים פי"א מ"ב). החנות מוכרת מזון, ומדובר בין השאר במצב שבו כל צורכי המשפחה נקנים באותה חנות, ואין חנות אחרת בסביבה<sup class="footnote-marker">27</sup><i class="footnote">וכן בסדרה ארוכה של מקורות אחרים: תוס', בבא בתרא פ"ו ה"ז וה"ט; עוקצין פ"א ה"ד, עמ' 687; תנחומא בובר, צו א; שם, בלק כז (חנות המוכרת יין); תוס', שביעית פ"ו הכ"ב; שם הכ"ה; דמאי פ"ד הי"ג; מכשירין פ"ג ה"י, עמ' 675, שם נזכר ירק שהחנווני מוכר, ודין ביצים שבקליפתן הוא משתמש לאכסון ולמכירת נוזלים. </i>.
לעיתים החנות משמשת גם כמסעדה. כך למשל מסופר בפסיקתא דרב כהנא על בריון שהזמין לחם טוב ויין וסירב לשלם (פיסקה כד יד, עמ' 372), וכן האגדה בתנחומא בובר, בלק כז, המדברת על חנות שבה אנשים מסבים ושותים יין. או הסיפור בקהלת רבה על שניים שנכנסו לחנות, אחד אכל פת קיבר וקטנית ואחד אכל פת נקייה ובשר שמן ושתה יין ישן ומיני אגרטון ויצא חולה (קהלת רבה, א יח, וכן משל אחר בחנות מזון, שם א יא). חנות זו משמשת אפוא כשילוב של חנות ומסעדה. כמו כן החנות המתוארת בויקרא רבה, יב א, עמ' רנב. שם מסופר על אנשים הבאים לשתות יין בחנות, נכנסים ראשונים ויוצאים אחרונים במצב של שכרות. חנות זו היא אפוא גם חנות וגם בית מרזח. סיפור זה במדרש מופיע בסדרת סיפורים ואגדות על שכרות קיצונית.
לעיתים החנות מכונה חנות של נחתומין, של צבעין או של בעלי מלאכה אחרים. במשנת בבא מציעא פ"ח מ"ו מדובר על השכרת חנות של נחתומים ושל צבעים, וכן משנת בבא בתרא פ"ב מ"ג, ונעסוק בכך בבואנו לפרש משניות אלו. כך גם מספר רבי יוסי בן הדורמסקית: "אמר רבי יוסי בן דורמוסקית. אני הייתי עם זקנים הראשונים כשבאין מיבנה ללוד. ובאתי ומצאתי את רבי אליעזר שהיה יושב בחנות של נחתומין בלוד, אמר מה חידוש היה לכם בבית המדרש היום?" (תוס', ידים פ"ב הט"ז, עמ' 683), וכן: "נכנס לחנותו של נפח שלא ברשותו, ויצאו ניצוצות והזיקוהו, פטור, ואם נכנס ברשות בעל החנות חייב" (תוס', להלן פ"ו הכ"ו). כך נזכרים חנותו של נגר (תוס', הלן פ"ו הכ"ה), חנותו של זגג (בראשית רבה, יט ז, עמ' 175), חנות של בשם (תוס', ברכות פ"ה הל"ב; ירו', ברכות פ"ט ה"ב, יג ע"ג), חנות של "חלטירה" (ירו', יבמות פי"ב ה"ב, יב ע"ד)<sup class="footnote-marker">28</sup><i class="footnote">חלטירא היא עוגה האפויה עם שמן. הירושלמי מביא בשמו של רבי יהודה: "תני, החנווני שהיה מבשל ירקות בשביעית, לא יהא מחשב שכרו על דמי שביעית, אבל מחשב הוא על היין ועל השמן ועל האבטלה. רבי לא מפקד לאילין חלטריא: לא תהוון מחשבין אגריכון על מישחא, אלא על חיטיא" (ציווה על האופים: לא תהיו מחשבים את שכרכם על השמן [של שביעית] אלא על החיטים [שאינם של שביעית] – ירו', שביעית פ"ז ה"ד, לז ע"ג). בירושלמי חלה נזכר בעל המקצוע חליטר, והוא שואל על הפרשת חלה: "חד חליטר שאל לרבי יוחנן אמר איזיל עביד ארבע ופליג..." (ירו', חלה פ"ב ה"ו, נח ע"ג-ע"ד). החליטרא היא אפוא סוג לחם עתיר שומן. התלמוד הירושלמי (בבא בתרא פ"ב ה"ג, יג ע"ב) מספר סיפורים על חלטירים שפעלו בטבריה (ככל הנראה). החלטר הוא אפוא סוג של אופה. אנו מכירים את הפועל "לחלוט" שמשמעו לבשל או לאפות על ידי יציקת מים רותחים על העיסה, ואפשר שזהו מקור השם ותיאור העבודה של אופה מיוחד זה. </i> וכן חנויות של בעלי מלאכה אחרים. חנות כזאת היא אפוא שילוב של בית מלאכה וחנות, ובעל המלאכה מוכר את מעשה ידיו לקונים.
מבחינה פיזית החנות בולטת בכך שהיא מבנה הפתוח ישירות לרשות הרבים, בניגוד לבית פרטי שפתחו לחצר והחצר פתוחה לרשות הרבים. החנות היא המבנה המובהק הפתוח למבוא. בדרך כלל חדר המגורים היה פתוח לחצר, וכך לא הייתה גישה ישירה מהמבוי לבית הפרטי. אך החנות פתוחה לרחוב (מבוי). כך גם בעיר המסורתית במזרח.
על כן שנינו במעשרות (פ"ב מ"ב):"היו יושבים בשער או בחנות ואמר טלו לכם תאנים אוכלין ופטורין, ובעל השער ובעל החנות חייבין". אנשים יושבים בחנות או בפתח החנות ומשוחחים על הא ועל דא, וכאמור החקלאי עובר וברוחו הטובה נותן להם מעט מפירותיו כמתנה. מבחינה פורמלית החנות היא כמובן כבית דירה לבעליה, לכן היא בבחינת נתינת הפירות לבית כמו ברישא של משנה א שם, והאוכל בביתו חייב במעשרות. עבור יתר היושבים היא כנתינת פירות בשוק, ופטורים ממעשרות. ישיבה בפתח סמוך למבוי היא בבית שער או בחנות (איור 7). התמונה העולה מהמשנה מוכרת היטב בכפר המסורתי, ועד היום ניתן לפוגשה בכפרים בארצות ערב, בטורקיה או ביוון. העסקים בחנות מתנהלים לאיטם ובהיקף נמוך. רוב שעות היום החנווני יושב בטל, ולצידו חבריו שעימם הוא משוחח. עוד יושבים הכפריים ברחוב או בפתחי הבתים, וזהו השער הנזכר. ושוב, עבור בעל השער ובעל החנות זה ביתם, ואילו היושבים עם בעל הבית הם כיושבים בשוק.
כן שנינו בתוספתא: "רבי יוסי אומר שורשי העובשין והתפוחין והאתרוגין של קטן לתלותן בחופתו או על פתח חנותו הרי אלו מצטרפין" (עוקצין פ"א ה"ה, עמ' 687), וכן: "הזורק מן החנות דרך סטיו לפלטיא חייב, מן החנות לסטיו ומסטיו לפלטיא פטור" (תוס', שבת פ"י ה"א). החנות היא המבנה הסמוך לסטיו (טור עמודים), או לפלטיה, הרחוב הראשי או הכיכר (איור 8). הסטיו והפלטיה הם תיאור המתייחס לפוליס הרומית, שם היו החנויות בצידי הרחוב הראשי. כן שנינו לעיל (מ"ב) שפרה שאכלה מפתח החנות הרי זה "דרך הילוכה" ובעליה פטור מנזק (וחייב לשלם רק מה שנהנית), ובמסגרת זו צוטטה גם התוספתא (כאן פ"א ה"ז). מקור אחרון זה משקף את המבנה בפוליס. לאורך הרחוב הראשי טור עמודים (סטיו), והחנויות מאחורי העמודים. בעל החנויות פורשים את תוצרתם לפני החנות, ובעיקר בין טור העמודים והחנות. זה הרקע להלכה על הגמל העובר ברחוב והפשתן העמוס עליו חודר לחנות ונדלק בנר שבחנות (להלן פ"ו מ"ו). לפנות ערב החנווני מאיר את חנותו בנרות. החנות היא המבנה המובהק הפתוח למבוא. בדרך כלל חדר המגורים היה פתוח לחצר, וכך לא הייתה גישה ישירה מהמבוי לבית הפרטי, אך החנות פתוחה לרחוב (מבוי). כך גם בעיר המסורתית במזרח.
כמו בעיירה היהודית גם בפוליס. ברחובות של הפוליס הרומית מצויות חנויות בדרך כלל ברחוב הראשי או בפינת רחובות. החנות מורכבת מחדר, ובקדמת החדר סדרת תנורים (איור 9). חנות זו מוכרת אוכל חם, ומשמשת באופן טבעי גם כמסעדה.
במקורות רבים נזכר פתח החנות; הכוונה לדוכנים (שולחנות) ועליהם מבחר מתוצרת החנות. הקונים ניגשים לדוכנים אלו, ממשמשים בפירות, ומחליטים אם לקנות אותם או לא, כפי ששנינו: "אבל חבר שהיה מוכר אוכלין ומשקין על פתח חנותו, הניחן ונכנס הרי אלו טמאין מפני שאחרים ממשמשין בהן" (תוס', טהרות פ"ט ה"ג, עמ' 670). מכירת מוצרי המזון איננה רק בחנות עצמה אלא גם בחוץ, מן הסתם במרחב שלפני החנות שהיה מקורה או פתוח. כך יש להבין גם את משנת מכשירין (פ"ו מ"ג) העוסקת במוכרי משקה ומוכרי פירות יבשים, וכן דנה הברייתא בתוספתא "במוכר בחנותו [או]<sup class="footnote-marker">29</sup><i class="footnote">השלמה שלנו.</i> על פתח חנותו" (תוס', דמאי פ"ג ה"י).
דוכנים אלו מצויים למעשה ברשות הרבים, וזו פלישה מקובלת של בעל החנות לרשות הרבים. פלישה כזאת מקובלת בשווקים בני זמננו והשלטונות מעלימים ממנה עין, או אוסרים עליה. כפי שנראה בדיוננו גם העיר היהודית והפוליס הנוכרית התירו בשתיקה את הדבר. הדוכן לא נחשב למטרד ולא נאסר, אך ודאי שלא נחשב לרשות היחיד. המקרה האופייני למצב זה הוא "גמל שהוא טעון פישתן ועובר ברשות הרבים, ניכנסה פישתנו לתוך החנות ודלקה בנירו שלחנווני, והדליק את הבירה בעל הגמל חייב. הניח החנווני נירו מבחוץ החנווני חייב" (להלן פ"ו מ"ו, וראו להלן פ"ג מ"ה). החנווני מניח את הנר בחוץ כדי להאיר את הסחורה; מותר לו לעשות כן, אבל הוא חייב בנזקי הנר. בהקשר זה נזכרת בתוספתא האפשרות שלפני החנות איצטבה: "רבי יהודה אומר אם היתה לפניו איצטבה והדליק פטור. וחכמים אומרים אף על פי שהיתה לפניו איצטווה והדליק חייב" (תוס', פ"ו הכ"ח). איצטבה היא סטיו, כלומר שורת עמודים. מבנה זה רווח בפוליס הרומית. משני צידי הרחוב הראשי מדרכה ובאמצעה טור עמודים. מהמדרכה נפתח הפתח לחנויות. התוספתא מתארת מצב זה וניתן להבין ממנה שבמדרכה באזור של טור העמודים (שהיה לעיתים מקורה באופן חלקי) הניח החנווני דוכני סחורה. השטח הוא מבחינה משפטית "רשות הרבים", אך מקובל שהחנווני מנצל אותו במסגרת השירות שהוא נותן לציבור, ולכן המחלוקת היא האם בעל החנות חייב בנזקים שנגרמו עקב השרפה מתחת לסטיו או הגמל שהפשתנו נדלק והבעיר את השרפה. כמו כן: "הזורק מן החנות דרך סטיו לפלטיא חייב<sup class="footnote-marker">30</sup><i class="footnote">בשבת, משום טלטול מרשות לרשות.</i>. מן החנות לסטיו ומסטיו לפלטיא פטור" (תוס', שבת פ"י ה"א), וכן: "המסוכן הנתון לחנות ונכנס לסטיו טהור הוציאוהו מסטיו והחזירוהו לחנות שנייה טמא ורבי שמעון מטהר..." (תוס', טהרות פ"ז ה"א, עמ' 667). לפני החנות מצוי אפוא הסטיו, וזו תמונה רגילה (איור 8 לעיל).
בפתח החנות תלה החנווני "כל הנעקרין לא מטמין ולא מיטמאין ולא מצטרפין. רבי יוסי אומר אם לִקטן לתלות בחופתו או על פתח חנותו הרי אלו מצטרפין" (תוס', עוקצין פ"א ה"ד, עמ' 687). אם כן על הפתח ולצידו החנווני תולה פירות לצל ולהדגמה, וכמעין פרסומת לחנות.
חנויות גדולות שימשו גם למפגש ולאירוח. לעיל ציטטנו את הסיפור על רבי אליעזר שישב בחנות של נחתומין, כלומר במאפייה שהיא גם חנות וגם מסעדה. כמו כן: "...שלא ישתה ממה שבידו, אלא שלו יהא מונח, ויקנה מן החנוני בשביל לההנותו, וכך אמר לו משה, הבאר עמנו" (תנחומא בובר, חוקת לה). המדרש מתאר את מסע בני ישראל במדבר, אך מדבר על המציאות המוכרת לו. עובר אורח צריך שלא להביא עימו צורכי סעודה אלא לקנותם בעיר היעד, והאינטרס של החנווני למכור זוכה לאהדה רבה. כמו כן: "מעשה ברבי ורבי ישמעאל ברבי יוסי ורבי אליעזר הקפר ששבתו בחנות של פזי בלוד, והיה רבי פנחס בן יאיר יושב לפניהן" (תוס', אהלות פי"ח הי"ח, עמ' 617). לא מן הנמנע שבמקרה זה החכמים "שבתו" בחנות, כלומר שהו בה בשבת, הווה אומר שהמסעדה ששימשה מקום מפגש שימשה לעיתים גם כפונדק. תמונה זו, שהמסעדה מתפתחת לפונדק, רגילה הייתה באירופה שלפני מלחמת העולם השנייה, ואף לאחריה.
מכיוון שהחנות הייתה השירות הציבורי הרגיל ביותר, ולמעשה המקום היחיד שבו התנהל בעיירה הכפרית מסחר, הפך החנווני למעין בנקאי של העיירה. הוא המומחה לזיהוי כסף ולהערכתו, ואנשים מפקידים אצלו כסף כמו אצל השולחני (הבנקאי). מעמדו ההלכתי בכל הנוגע לשימוש בכסף שנוי במחלוקת: "חנוני כבעל הבית, דברי רבי מאיר, רבי יהודה אומר חנוני כשולחני" (משנה, בבא מציעא פ"ג מי"א).
החנות פתוחה לכניסת הציבור. בהקשר של דיני נזיקין היא איננה נחשבת לרשות הניזק, שכן המזיק לא פשע בכניסתו אליה (אדם בלבד; לבעלי חיים אין כניסה לחנות). אבל בחנות יש גם מרחב פרטי שאליו נכנס רק החנווני. על כן בהקשר של דיני מציאה נאמר בתוספתא: "מצא<sup class="footnote-marker">31</sup><i class="footnote">אבֵדה.</i> בבית, אם שרו בו אורחין בפנים הרי אילו שלו, ואם לאו הרי אילו של בעל הבית. מצא בחנות עד מקום שדרך בני אדם רגילין ליכנס הרי אילו שלו, יתר על כן הרי אילו של בעל הבית" (בבא מציעא פ"ב הי"ד). אם האבדה היא חפץ של בעל הבית עליו להחזירו לבעל הבית, אך אם החפץ נפל מהאורחים הרי זו אבדה, הבעלים אינם ידועים והמוצא רשאי לקחתה לעצמו. בברייתא זו ההגדרה היא הלכתית: "מקום שדרך בני אדם רגילים להיכנס", ובכל חנות המצב שונה. כמו כן: "חנות שהוא טמא ופתוח לרשות הרבים ספק נכנס ספק לא נכנס ספיקו טהור" (משנה, טהרות פ"ו מ"ג).
תמונה מדויקת יותר עולה ממשנה אחרת: "מצא בחנות הרי אלו שלו. בין התיבה ולחנוני של חנוני" (בבא מציעא פ"ב מ"ד). אם כן בתוך החנות יש תיבה, החנווני עומד מאחוריה ומביא מצרכים מתוך התיבה לקונים. השטח שלפני התיבה הוא המקום שאליו אנשים רגילים להיכנס. בפועל מצאנו גם חנויות הבנויות ההפך, שהחנווני עומד לפני התיבה (איור 10).
תפקיד נוסף שהיה לחנות היה לשמש כמעין בנק. הקנייה בחנות הייתה בהקפה. מציאות זאת קיימת עד היום בחנויות מכולת קטנות בעיר ובכפר. לתושבים אין בדרך כלל מזומן (ראו לעיל פ"א מ"ב), ועל כן הם קונים בהקפה: "החנות פתוחה והחנוני מקיף והפנקס פתוח והיד כותבת" (אבות פ"ג מט"ז)<sup class="footnote-marker">32</sup><i class="footnote">בפנקס כתובות ההלוואות (תוס', שבועות פ"ו ה"ד; בבלי, בבא מציעא ג ע"א, ועוד הרבה).</i>. בהקשר זה המשנה קובעת שאיננו נאמן על פנקסו (שבועות פ"ז מ"ה): "והחנוני על פנקסו כיצד? לא שיאמר לו כתוב על פנקסי שאתה חייב לי מאתים זוז...". עדות בעל פה של הקונה חזקה יותר מהרישום בפנקס של בעל החנות, כנראה בגלל תוקפה הרב של העדות שהוא יותר מזו של כתיבה.<sup class="footnote-marker">33</sup><i class="footnote">תפיסה כזאת היא בניגוד למקובל היום שהמסמך אמין מהזיכרון האנושי.</i>
אחת הדרכים היא להפקיד אצל החנווני כסף ו"לאכול כנגדו", או להפך, לקנות בהקפה. על כן נקבע ש"הקפת החנות אינה משמטת, ואם עשאה מלוה הרי זה משמט" (משנה, שביעית פ"י מ"א), וכן המשנה בביצה פ"ג מ"ח המדברת על מכירה בהקפה, וכן: "המודר הנאה מחבירו ואין לו מה יאכל הולך אצל החנוני ואומר איש פלוני מודר ממני הנאה ואיני יודע מה אעשה" (משנה, נדרים פ"ד מ"ז). במקרה זה השיטה של העמדת אשראי אצל החנווני אמורה לפתור בעיה הלכתית בדיני נדרים. כמו כן: "הולך אדם... אצל חנוני הרגיל אצלו, ואמר לו תן לי חמשים אגוזים עשרה ביצים עשרה רמונים... ובלבד שלא יאמר לו סכום" (תוס', ביצה פ"ג ה"ו-ה"ז). זה מכר בהקפה, ולכל אדם "חנוני הרגיל אצלו", אחד מיני כמה חנוונים שבעיירה<sup class="footnote-marker">34</sup><i class="footnote">לכך שבעיירה חנוונים מספר ראו תוס', נדרים פ"ז ה"ג.</i>. התשלום בוא יבוא, אך לא במועד. אגב מתברר שהחנות פתוחה במועד, ונשאלת השאלה האם כך נהג חנווני ישראלי, שהפעיל את החנות מביתו והיה מוכן למכור בהקפה לשכנו, או שהחנווני נוכרי ורושם את ההקפה, או אולי החנווני ישראלי שאינו מקפיד על שבתון בחג?
ההחלטה ששמיטת כספים אינה חלה על הקפת החנות נובעת, מבחינה פורמלית, מכך שזו איננה ממש הלוואה, אלא דחיית התשלום עד שיצטבר ויהיה כמות של ממש. ברם מן הסתם יש בה גם ביטוי להעדפה שחכמים נותנים לניהול התקין של מערכת הקנייה, שבה שמיטת חובות היא מהלך מפריע לרציפות המסחר. הם אינם יכולים לעקוף את דין תורה בגלוי, אבל מנצלים היתרים חלקיים<sup class="footnote-marker">35</sup><i class="footnote">משפט כללי זה נכון, אך מחייב שתי השלמות. ראשית, חכמים (הלל) בהחלט עקרו את דין שמיטת כספים בבסיסו, בדרך שנויה במחלוקת. ראו פירושנו לשביעית פ"י מ"א ומ"ה, ושם הבאנו גם את דעות החוקרים בנושא. זאת ועוד, בפירושנו שם הראינו עד כמה הסתייגו חכמים ממצוות התורה. הם לא יכולים היו לבטלה, אך הציעו דרכי עקיפה. זו דוגמה טובה לדרך שאנו נוקטים בהבנת היחס שבין לחץ כלכלי ושינוי הלכה. לדעת כץ הלחץ הכלכלי גורם לשינוי הלכה, ראו כץ, שיט; כץ, מגמות פסיקה. לעומת זאת תא-שמע, שיט, הציג את הניתוח המשפטי כגורם המרכזי לשינוי הלכה. הוויכוח בין שתי השיטות, על בסיס אותן תשובות, בא לביטוי במאמרו הנזכר של כץ. הוויכוח הנקודתי הינו דוגמה לפלוגתא מתודולוגית בין חוקרי ההלכה בדרך המסורתית לבין חוקרי ההלכה המפעילים שיטות מחקר מתחום הסוציולוגיה וההיסטוריה. הדוגמה של שמיטת כספים מדגימה את הצורך בשילוב שתי השיטות. אכן למציאות הכלכלית כוח הלכתי רב, אבל בסופו של הליך המחשבה של דיין החכם צריך להצדיק את השינוי בשפה הלכתית, ותוך שימוש בטכניקות ההלכתיות. חכמים אינם יכולים לעקור דבר תורה גלוי אלא על בסיס פרשנות כלשהי, או הערמה, גם אם היא מלאכותית. נושא זה עקרוני ומהותי, ולא הערנו עליו אלא כדי למנוע תהייה של הקורא את הקטע הנוכחי בלבד. כל דרך הפרשנות, במיוחד במסכת נזיקין, מבוססת על תפיסה היסטורית זו. נדגיש שאין כאן ביטוי לאידאולוגיה הפרטית של המחברים בתחום שינוי ההלכה, אלא זו מסקנה היסטורית. כך נהגו חכמים, בדרך כלל, בבואם לשנות מסורת הלכתית, להתנגד לשינוי הלכתי או ליצור הלכה מחודשת. </i>. במשנת מעשר שני פ"ב מ"ט (עדיות פ"א מ"י) מתוארת המציאות ההפוכה, כאשר הקונה מפקיד בידי החנווני כסף ואוכל על חשבון פיקדון זה. ההלכה עוסקת בכך סביב דיני מעשר שני, שכן הוטלו מגבלות על פריטת כסף מעשר שני. הבעלים מגיעים עם מטבעות כסף וזהב (מטבעות יקרות ערך) וצריכים לקנות מזונות בכסף קטן. נוכח האיסורים וההגבלות על פריטת כסף הם מפקידים את המטבע היקר בחנות, פורטים חלק ומשתמשים בחלק לתשלום הפירות שיקנו. מחלוקת בית שמאי ובית הלל היא איזה אחוז מהמטבע ניתן לפרוט. מהמשנה שם מתברר ששמאי הזקן התנגד לכל החלפת כסף בכסף או בנחושת, והפתרון שלו הוא הפקדת המטבע בחנות וכך יהא לעולה הרגל חשבון אשראי בחנות. הפתרון של שמאי כלכלי ונוח משום שאכן מקובל היה לקנות בחנות בהקפה, או לתת לחנווני מעות מראש על מנת שיעניק אשראי ללקוח. כך, למשל, אנו שומעים על פתרון כזה כדרך לתשלום שכר לפועלים: "המחהו אצל חנוני" (משנה, בבא מציעא פ"ט מי"ב, וראו פירושנו לה, ועוד). על רקע דבריו של שמאי בולטת ההקלה שמציעים התנאים האחרים. הפתרון של שמאי היה אפשרי מבחינה כלכלית, ואף על פי כן הם הקלו יותר.
החנווני היה ספק המזון בקהילה, על כן טבעי הוא שאצלו הונח העירוב: "נותן אדם מעה לחנוני ולנחתום כדי שיזכה לו עירוב, דברי רבי אליעזר, וחכמים אומרים לא זכו לו מעותיו" (משנה, עירובין פ"ז מי"א).
בהלכה הקודמת ראינו את היחס המקל של ההלכה לחנווני. יחס אוהד זה ניכר במדרש שכבר צוטט בהקשר מעט שונה: "...שלא ישתה ממה שבידו, אלא שלו יהא מונח, ויקנה מן החנוני בשביל לההנותו. וכך אמר לו משה, הבאר עמנו" (תנחומא בובר, חוקת לה).
באופן טבעי בכרך, הוא עיר הפוליס הנוכרית, הייתה החנות תופעה תדירה יותר, ובכל פוליס היו חנויות רבות, חלקן מרוכזות באגורה או בשוק (איור 12 ואיור 8 לעיל), וחלקן ברחובות. בעיירה הכפרית לא הייתה אגורה, אבל היה שוק בימי שני וחמישי שבו פעלו חנויות (ראו פירושנו לכתובות פ"א מ"א ומ"ד ועוד), והיו גם חנויות קבועות. לעיל ראינו מצב שבו ביישוב חנות אחת וחנווני אחד, אך בדרך כלל התמונה היא של יותר מחנות אחת. על כל פנים חנויות היו גם בעיירות הכפריות. כך למשל "ובחנויות אחד עיירות ואחד כרכים שנים עשר חדש. רבן שמעון בן גמליאל אומר חנות של נחתומים ושל צבעים שלש שנים" (משנה, בבא מציעא פ"ח מ"ו). המדובר בשאלה כמה זמן מראש בעל הבית צריך להודיע לשוכר שעליו לפנות את המתקן ששכר. המשנה מעידה על מצב שבו היו ששכרו מבנה לחנות בפוליס, כמו גם בכפר.
החנות היא מתקן שירות הפתוח לקהל. בעולם הקדום מלאכת השירות נחשבה למבזה, לעומת הייצור (החקלאי או האוּמני), שהוא מקצוע מכובד. לפיכך שנינו לעיל שמותר לקנות סחורה מאישה משום "שפעמים שאדם בוש להיות יושב על פתח חנותו ונותן לאשתו ומוכרת" (תוס', פי"א ה"ז; ראו פירושנו להלן פ"י מ"ט). מצב זה נדון במשנת כתובות: "המושיב את אשתו חנונית או שמינה אפוטרופא הרי זה משביעה כל זמן שירצה" (פ"ט מ"ד). תנא קמא שם סבור שבמערכת הנישואין הרגילה אדם אינו משׁביע את אשתו. בדרך הטבע האישה נמצאת בבית ועלול להתעורר ביניהם סכסוך כספי, כלומר הבעל חושד שאשתו גנבה ממנו או השתמשה ברכושו מעבר לנדרש. במקרה רגיל כזה אין הבעל יכול להשביע את אשתו. אבל אם היא אחראית על תחום כספי מטעמו הרי שאחריות זו הופכת אותה למעין שותפה, ואפשר להשביעה. כלומר, תנא קמא מבחין בין מערכת היחסים המשפחתית הרגילה, המבוססת על אמון ולא על התדיינות משפטית בין בני הזוג, ובין מערכת שבה בני הזוג הפכו להיות בעלי זיקה עסקית זה לזו. הושבתה בחנות היא על בסיס עסקי לכל דבר.
ביטוי אחר לבוז כלפי נותן השירות היא: "לא ילמד אדם את בנו חמר גמל ספר ספן רועה וחנוני שאומנתן אומנות לסטים"<sup class="footnote-marker">36</sup><i class="footnote">המימרה חוזרת במסכת סופרים פט"ז ה"ז, עמ' 280-182, בשינויים קלים. </i> (משנה, קידושין פ"ד מי"ד). הרשימה מונה עבודות מגונות בנימוק שיש בהן גזל. מתוך הרשימה הזאת רק הרועה מוכר לנו כמי שחשוד על הגזל. הרועים פסולים לעדות (משנה, סנהדרין פ"ג מ"ב), אין קונים מהם מוצרי צמר משום שהם חשודים לגנוב אותם מבעלי הצאן<sup class="footnote-marker">37</sup><i class="footnote">משנה, פ"י ה"ט; תוס', פי"א ה"ט. הרועה היה בדרך כלל שכיר ולא בעל העדר. ראו פירושנו לביצה פ"ה מ"ז. </i>, ואף אין קונים מהם בני צאן (תוס', פי"א ה"י). לעומת זאת איננו מכירים דברי גינוי לבעלי המקצוע האחרים שברשימה, להוציא נסיבות מקריות. כך למשל המדרש מספר על ראש אגודת חמרים שרימה את חבריו לקבוצה (מדרש תהילים, יב א, עמ' 105-104). הרשימה כוללת סדרה של בעלי מקצוע שהעניקו עבודות שירות במגזר הכפרי. ייתכן שיש להבין את הרשימה על רקע המתיחות הטבעית בין החקלאים ובין נותני השירות. דוגמה אחת הנוגעת לחנווני תובא להלן.
על כן נקבע בברייתא: "כופין בני מבוי זה את זה שלא להושיב ביניהן לא חייט, ולא בורסי, ולא אחד מכל בעלי אומניות. לשכנו אין יכולין לכופו. רבן שמעון בן גמליאל אומר אף לשכנו יכולין לכופו" (תוס', בבא מציעא פי"א הט"ז; בבלי, בבא בתרא כא ע"ב)<sup class="footnote-marker">38</sup><i class="footnote">בבבלי נוספו "מלמדי תינוקות", וזו תוספת שאינה בתוספתא והיא מובנת על רקע בבלי בלבד. </i>. בני המבוי (רחוב) יכולים למנוע זה מזה לפתוח בית עסק שיש בו תנועה ציבורית. בברייתא מוזכרות שתי דוגמאות, והן מנויות בין המלאכות שהבבלי מנה אותן כמגונות.
דומה שיש לראות ברשימת בעלי מקצוע אלו חלק מהפולקלור המקומי<sup class="footnote-marker">39</sup><i class="footnote">בגנות הספן בספרות הרומית ראו בכר, ערכי מדרש. </i>. ההנמקות בין "עסקם עם נשים", "אומנות ליסטים" וסתם דברי גנאי מתערבים יחדיו, וההבחנה בין ההנמקות מטושטשת. בתרבויות שונות היו תמיד עבודות יוקרתיות ומגונות, והסיבות לכך מקריות למדי. כך למשל בחברה בת זמננו המוסיקאי (המנגן או הזמר) הוא בעל מקצוע יוקרתי, ובעולם הקדום נחשב למגונה. היוקרה נובעת לעיתים מרמת ההכנסה הנמוכה במקצוע, ולעיתים רמת ההכנסה נובעת מהיוקרה. לעיתים אין זיקה בין השניים כלל ועיקר, והכבוד או הגנאי באים ממקור בלתי ברור.
החנווני מוכר מוצרים בקנה מידה קטן. דוגמה לכך היא המשנה במסכת ביצה פ"ג מ"ח: "אומר אדם לחבירו מלא לי כלי זה אבל לא במדה" – המשנה דנה כאן, בהמשך למשניות הקודמות, במי שקונה מצרכי מזון במועד. מותר לקנות מהחנווני, אך לא לקנות ממנו במידה. רוב החישובים הקדומים היו בנפח ולא במשקל (בשונה מהמציאות בימינו). האיסורים השונים נמדדים במידות נפח: "כזית", "ככותבת", "סאה", "רביעית" וכו'. גם כאן הקנייה הרגילה היא ב"מידה" (נפח), וחכמים דורשים שקנייה בחג תהיה בכלי שתכולתו אינה ידועה במדויק. עם זאת, לפי ההמשך משמע שחכמים מסכימים שהכלי שהחנווני מתבקש למלא יהיה כלי של מידה, אך שהקונה לא יבקש "הב לי סאה קמח" אלא "מלא לי כלי זה". החנות אינה פתוחה כרגיל בחג, אפילו בימי תענית החנות סגורה (משנה, תענית פ"א מ"ו), אבל החנווני מוכר לשכנו כמות קטנה של מצרכים לצורכי החג, כמחוות ידידות מסחרית בחלקה (משנה, ביצה פ"א מ"ה, וראו פירושנו לה).

Mishnah 3

<small>עפ”י כתב יד קופמן</small>  (בכתב היד משנה ה)
המשנה ממשיכה ברשימת המועדים. בכך היא חורגת כמובן מהכותרת של "חמשת המועדים", אך מרחיבה בענייני מועד.
<b>הכלב והגדי שקפצו מעל הגג ושיברו את הכלים משלם נזק שלם מפני שהן מועדים</b> – קפיצה מראש הגג איננה מעשה שבכל יום, אבל הכלב והגדי מועדים להם כי שניהם בלתי זהירים ובלתי צפויים. בירושלמי (ג ע"א) יש מחלוקת האם יש לגרוס "קפצו" (כלומר מרצונם) או "נפלו" (כתוצאה מתאונה)<sup class="footnote-marker">40</sup><i class="footnote">אפשטיין, מבוא, עמ' 117.</i>. אין לנו כלים להכריע במחלוקת הגרסאות, אך יש לומר שלכלב ולגדי אינסטינקטים ולא יקפצו סתם; ייתכן שיקפצו קפיצה קטנה ולא ייפגעו אך ישברו כלים. נפילה היא תאונה אפשרית. עד עכשיו גם במשנה לעיל הבחינה המשנה בין סוגי בעלי חיים. לתרנגול דין משלו, וגם לכלב ולגדי.
בתוספתא ההלכה מנוסחת כך שתענה על שאלת הנוסח שהעלה הירושלמי: "הכלב והגדי שנפלו והזיקו הרי אילו פטורין. קפצו והזיקו הרי אילו חייבין. אבל אדם שקפץ בין מלמעלה בין מלמטה והזיק הרי זה חייב" (פ"ב ה"א). בבבלי (כב ע"א) מובאת ברייתא דומה בלשון "תניא נמי הכי". כאמור במבוא, התוספתא היא מקור תנאי עצמאי ולפיכך ספק אם זה פירוש למשנה או עמדה אחרת מזו שבמשנה, ועדיין הבחנה זו קשה. הכלב והגדי אינם בני חיוב או בני דעת; מבחינתו של הבעל מה ההבדל אם קפצו "מרצונם" או נפלו? בשני המקרים היה עליו להיזהר, ופשיעתו (במחדל) זהה. נמצאנו למדים שלא הפשיעה היא גורם החיוב אלא היותם מועדים. מותר לבעל הבית לאפשר לכלב ולגדי לעלות לראש הגג, זו תנועה חופשית של בעלי חיים אלו, ובחצר המשותפת הם לא נקשרו. אין כאן אפוא פשיעה. אבל במסגרת הרשות שבעלי החצר נותנים זה לזה לאפשר לחיות הבית להסתובב חופשי כלולה גם האחריות על נזקיהם. קל אפוא להבין מדוע הם נחשבים למועדים והבעלים חייב בנזק שלם. ניתן גם להבין שנפילה של בעלי החיים הללו מעידה על מקרה מיוחד שאירע, ואין הבעלים אחראי. הבבלי (כא ע"ב) מציע שהכותל רעוע, ואפשר שכוונתו שהבעלים אינם אחראים על הגדי שלהם שנתקל בהזנחה שגרמו אחרים.
בבבלי (כא ע"ב – כב ע"א) מובאות שתי ברייתות חולקות. לכל הדעות אם דלגו כלפי מעלה פטורין, ואם דלגו למטה (קפצו) הרי זו מחלוקת, מעין המחלוקת שהצענו בין המשנה לתוספתא. הבבלי מסביר ש"פטורים" משמעו פטורים מחצי נזק (כא ע"ב).
נמצאנו למדים שהבבלי מרחיב את חובת חצי נזק לכל מקרה שבו הבהמה (החיה) איננה "מועדת" אלא עושה דבר באופן מיוחד. אבל כפשוטם של דברים בכל המקורות התנאיים הבעלים פטורים מהכול, בגלל אותה הסכמה חברתית שאנו מציגים כבסיס להלכות.
במישור המשפטי הקפיצה איננה נזקי שן, והמשנה הקודמת עסקה בשן. נזקי שן דומים יותר לרגל, ואם כך נשאלת השאלה מדוע משנה א עוסקת ברגל, משנה ב בשן ומשנה ג חוזרת לדין רגל. ברם דומה שקפיצה איננה בכלל נזקי רגל, היא יותר כמו דחיפה, שהיא "תולדה" של קרן. ברם אם כך מדוע לא חל על הכלב והגדי דין שור תם (חצי נזק)? אין עלינו אלא להסיק את המסקנה הפשוטה: שן, רגל וקרן הם מונחים משפטיים-ספרותיים. הם מבטאים את רוב נזקי החיות אך לא את כולם. החלוקה של חז"ל איננה ממלאת את כל המקרים האפשריים, היא סיכום מסודר המאפשר ללומד למצוא את דרכו במבוך הנזיקין, אך אין בחלוקה ביטוי מלא לכל גווני המציאות. הכלל הוא הכלל של משנה ד בפרק א: על מה שהבהמה מועדת לו, וזו דרכה הרגילה, הבעלים חייבים בנזק שלם. קפיצה אינה תולדה של... אלא נזק בפני עצמו. בעצם אין זה משנה כיצד תוגדר. ברור שהבעל חייב בנזק שכן זו התנהגות צפויה של חיות בית אלה.
גם התלמוד הבבלי (כא ע"ב) עוסק בשאלה של קפצו או נפלו אבל בדרך שונה ("טעמא דקפצו, הא נפלו פטור"). ברור שהבבלי גרס ”נפלו" והסיק מכך שאם נפלו הבעל פטור. תרומתו הגדולה של הבבלי היא בהבחנתו המשפטית: "תחלתו בפשיעה וסופו באונס". ההבחנות חשובות ועקרוניות, אך ספק אם הן מצויות במשנה. אם הבעל איננו שומר כראוי ספק אם זו פשיעה או רשלנות. על כל פנים מונחים אלו מצויים רק בתלמוד הבבלי ולא במקורות התנאיים, ואף לא בירושלמי<sup class="footnote-marker">41</sup><i class="footnote">בתוספתא פ"א ה"ז מדובר על בהמה שנפלה לגינה; אפשטיין (מבוא, עמ' 117) וליברמן (תוספתא כפשוטה, בבא קמא, עמ' 11) קישרו ברייתא זו למשנתנו. אבל התוספתא עוסקת בבהמה, ולדעתנו בהמה איננה קופצת מראש גג, וכלב וגדי עשויים לעשות כן, ולמרות הדמיון במקרה מדובר במקרים משפטיים שונים. בתוספתא מובא הדין לעניין משלמת מה שנהנית או מה שהזיקה, ומשלמת מה שנהנית משום שאין כאן רשלנות של הבעל, שכן לא הוא הכניסה לגינה. </i>.
הרקע הריאלי למשנה הוא העיירה היהודית ההררית. הבתים היו בני קומה אחת או יותר, וגדי הקופץ מגובה כזה עלול לשבור את רגליו. ודאי שלא כלב ולא גדי יכולים לקפוץ מלמטה עד הגג. אבל באזורים ההרריים, הגג של קומה אחת הוא בגובה פני הקרקע של הבית שמעליו, או שביניהם הבדל גובה קטן, והתמונה במשנה ובתוספתא (ובברייתות) ריאלית.
<b>כלב שנטל את החררה –</b> משלם נזק שלם (כך בהמשך). החררה היא לחם של עניים, והיא נאפית על גחלים כמוכח ממשנתנו.
הכלב והגדי שניהם של בעל הבית, אך בעל הבית משלם לא משום שהם ממונו, אלא משום שפשע בשמירתם (פשע במחדל – חבתי בשמירתו, לעיל פ"ב מ"א)<sup class="footnote-marker">42</sup><i class="footnote">הרחבנו בתפיסה זו במבוא למסכת.</i>. בכך ניתנת הגדרה חשובה לדיני נזיקין. הבעל חייב במה שהוא חייב בשמירתו, גם אם השמירה בלתי אפשרית. הבעל אינו אשם, אך עדיין אחראי. התלמודים, ובעקבותיהם כל המפרשים ואנשי המשפט, הבחינו בין חובת אחריות לבין היעדר חובה כזאת. אבל המשנה איננה מדגישה רק את הפן המשפטי אלא מכילה הבחנות מעשיות. לְמה הבעל צריך לחשוש, מה נחשב "מועד" (התנהגות סבירה) ולְמה אותה חיית בית איננה מועדת. אין גדי כשור, ואין חתול כפרה. אבל לעניין זה הגדי ככלב.
דין הבערה יחזור להלן פ"ו מ"ד, ושם נברר את גדריו של מזיק זה.
מעניין שבהקשר של כלב לא נזכרים נזקי נשיכה – האם הכלב מועד לנשיכה? זו בעיה מעשית מאוד, והיא אינה נידונה אלא כבדרך אגב במשפט בודד. זו דוגמה נוספת עד כמה ההלכות במשנה אינם משקפות ריאליה. קפיצת הכלב היא כנראה ריאלית, אך היעדר דיון בנשיכתו מעיד על ניתוק מהמציאות ונובע מהרקע הבית-מדרשי החזק של המסכת. גם בהיבט זה דנו במבוא.
<b>והלך לו לגדיש</b> – בגדיש ערמת תבואה גדולה, מאוגדת באלומות, פרי היבול של כל השנה שהובא מהגורן (איור 13).<b> אכל את החררה והדליק את הגדיש</b> – הזיק שני נזקים שונים, האחד ישיר (אכילה) והאחר עקיף (הגדיש שנשרף). התמונה קצת בלתי מציאותית, שכן הלחם אינו נאפה ישירות על הגחלים והסיכוי שהכלב ייקח בפיו גחלת "חיה" קטן.
זאת ועוד, וכי מי יודע באמת כיצד פרצה השרפה? לפן המעשי נוסיף שסכנת שרפה בגדיש היא אסון טבע נפוץ. הגדיש קל להתלקח, ונשרף בקלות. כל הערמה תבער במהירות ואין סיכוי לכבות אותה, לא בציוד כיבוי אש של היום וקל וחומר לא בציוד הכיבוי שהיה בידי קדמונינו.
<b>על החררה משלם נזק שלם</b> – כי לנזק זה הוא מועד, ובעליו היה צריך לשמור מפניו שלא יגרום לכך,<b> ועל הגדיש משלם חצי נזק</b> – שרפת הגדיש (שהיא נזק חמור הרבה יותר) נתפסת כנזק עקיף, כמו במשנה א (כוח כוחו)<sup class="footnote-marker">43</sup><i class="footnote">ברקוביץ, צרורות.</i>. אפשר גם לצמצם את הדין ולראות בו נזק שאיננו מועד לו, ולכן משלם חצי נזק. כפי שראינו (לעיל מ"א) הגדרת הנזק העקיף מורכבת, ומעורב בה דין "צרורות". הפתרון שלכך (לגרירת אש) אין הכלב מועד פותרת את הצורך להזדקק להסבר של נזק עקיף. שני ההסברים מציגים זוויות משפטיות שונות, אך למעשה הם זהים.הירושלמי דן בשאלה האם הכלב חייב על התפשטות האש (ג ע"א), או רק על הדלקה ישירה. המשנה איננה מבחינה בין השניים. בתלמוד הבבלי נמצא פיתוח משפטי ובירור האם החיוב על השרפה נובע מכך שזה ממונו (החררה שייכת לבעל הכלב שלקחה) או משום "חיציו", כלומר הבעל חייב על מה שהכלב הפעיל. הירושלמי מציע שהכלב הדליק כל שיבולת לחוד כדי לשלול את הטיעון של "חיציו", מבלי להשתמש כמובן במינוח הבבלי המשפטי המתוחכם. כל ההבחנות הללו אינן במשנה.
דרך אגב נעיר שיש הבדל גדול בין העמדת הבבלי להעמדת הירושלמי. הבבלי מציג את המחלוקת "אישיו" או "חיציו" כמחלוקת עקרונית שניתן להכריעה לכאורה ממשנתנו, ודוחה את ההוכחה בתירוץ דחוק של העמדה במקרה מסוים ומיוחד, כדרכו של תלמוד זה במקרים דומים (הכא במאי עסקינן). בירושלמי אותם דברים הם מחלוקת על המקרה של המשנה: האם בעל הכלב חייב כי הכלב שלו גרם לתחילת השרפה והבעל חייב ראשית משום שהוא בעל הכלב, ומשום שהכלב גרם להתפתחותה של השרפה (בבחינת הכשרתי מקצת נזקו של פ"א מ"א), ואילו ריש לקיש טוען שהבעל חייב משום שהכלב שלו והכלב הדליק את כל השרפה. כלומר הכלב (בעל הכלב) חייב רק על מעשהו הישיר<sup class="footnote-marker">44</sup><i class="footnote">לדעתנו ברור שהדמיון בין התלמודים איננו מקרי. הירושלמי מהווה מקור לסוגיית הבבלי, אלא שסוגיית הבבלי הפכה את המקרה הפרטי לדיון עקרוני, משפטי וכללי. </i>.
כפי שראינו בפרק א משנה א המשנה מהלכת בדעה ש"ממונו" איננו גורר חיוב, זאת בניגוד לשיטתו של בעל מכילתא דרבי שמעון בן יוחאי. הטיעון של הבבלי שהבעל חייב על הבערה משום שהיא ממונו יסודה אפוא בדברי תנאים. עם זאת, לו רצו חכמים לדבר על נזקי ממונו הרי שהאש היא דוגמה גרועה לכך. בדרך כלל האש איננה רכוש אלא משהו מופשט יותר, אבל כאמור יש גישה הלכתית כזאת ושני התלמודים בסוגיה על משנתנו רואים בה דוגמה לנזקי ממון, למרות הקושי הריאלי.
לדעתנו ברור שאין פשיעה באי שמירה על הכלב. כלב דרכו לשוטט<sup class="footnote-marker">45</sup><i class="footnote">זו דוגמה נוספת לכלל שהצענו במבוא שפשיעה איננה גורם יחיד לחיוב המזיק.</i>, אלא שהכלב הוא ממונו של בעל הבית, ולכן הבעל חייב על מעשיו. מי שחולק וסבור ש"ממונו" איננו עילה מספקת לחייב את הבעל יתלה את הדבר באותה הסכמה חברתית שאנו תולים בה את כל דיני שכנות. הדיון על נזקי רכוש של פלוני (ממונו) נידונה במבוא. המחלוקת כאן היא רק על נזק עקיף שהתחיל בכלב אך המשיך בגדיש עצמו. מכל מקום הפשיעה במקרה זה של המשנה מועטת ביותר, או בלתי קיימת.
הבבלי כדרכו משכלל את ההגדרות המשפטיות: "דעל חררה משלם נזק שלם, ועל מקום גחלת משלם חצי נזק, ועל גדיש כולה פטור" (בבלי, כב ע"א). במשנה ההבחנות הללו אינן. ההבחנות הללו מעידות על תחכום משפטי, ואילו המשנה פשוטה יותר מבחינה משפטית. עוד מעורר הבבלי את הסתירה מול המשנה להלן (פ"ו מ"ו): "גמל שהוא טעון פישתן ועובר ברשות הרבים ניכנסה פישתנו לתוך החנות ודלקה בנירו שלחנווני והדליק את הבירה בעל הגמל חייב". גם שם ההלכה במשנה סתמית; ברור שמי שאשם בשרפה נחשב למזיק וחייב על ההיזק. הפרטים שהתלמודים מבררים אינם מעניינה של המשנה.
עד כאן המשנה פשוטה ושלמה. המשנה מבליעה שאדם חייב על גרימת שרפה, ודין זה מפורש בתורה. ניתן גם להבין מהתורה שם שהחובה מוטלת על מי שהבעיר בכוונה וגם על המבעיר בשוגג, או על המבעיר בשדהו והאש התפשטה. במקרה זה הכלב ה"גזלן" גרם לשרפה. המשנה קובעת שעל שרפה הכלב חייב בחצי נזק כי איננו מועד לכך, או כי זה נזק עקיף. אפשר גם להציג את המשנה בצורה משפטית מורכבת יותר כעוסקת בהבחנה בין נזק ישיר לנזק עקיף. אדם חייב על הבערה, אך לא על מקרה שבו כלבו גרם לשרפה, שכן יש בכך נזק עקיף. בכך משנתנו מתחברת למשנה ב, ועל כל פנים, כך או כך, איננה שומרת על החלוקה של רגל, שן, קרן.
בעקבות המשנה המקורות מעלים שתי שאלות: האחת היא האם החיוב נובע מכך שהחררה היא ממונו. השאלה נובעת מהאפשרות לדייק שמשנתנו עוסקת רק בחררה ולא בגחלת ממש. יש מקום לשאול מדוע אין המשנה מדברת על המקרה הפשוט: כלב נטל את החררה של אדונו והדליק שרפה (ותעלה שאלת אחריות אדם על נזקים שממונו גרם), או נטל סתם גזר עץ בוער בשיניו והרחיב דלקה מקומית לכלל שרפה גדולה. לשאלה כזאת ניתן לענות בדרכים שונות. ניתן לדקדק מלשון המשנה שהדין חל רק הכלב שפעל בניגוד לרצון בעליו (נטל [גזל] את לחמו של אחר), ובמקרה "רגיל" בעל הכלב חייב נזק שלם, ואפשר שזו דרכה של המשנה שאיננה מסבירה את המקרים לפי סדרם ההגיוני. גם משנת ברכות ("מאימתי קורין את שמע בערבית") מתחילה בכך שאנו יודעים שיש קריאת שמע, שיש לה מועד, והמשנה דנה רק בשאלה ברמה "שלישית", ממתי מותר להתחיל לקרוא "קריאת שמע". אם כן במישור פרשנות המשנה שאלת "ממונו" איננה עולה במשנה במפורש.
שאלה נוספת שאיננה במשנה אך נמצאת בתוספתא ובתלמודים היא מקרה מורכב הרבה יותר שבספרות התלמודית מכונה "נזקי טמון באש". שאלה זו איננה במשנה, ולא נעסוק בה<sup class="footnote-marker">46</sup><i class="footnote">לומדי הבבלי וספרות המשפט העברי עסקו בנושא רבות. סיכום ראו וסטרייך, חצי נזק, עמ' 224-181. גם מדרשי ההלכה עסקו בשאלה וראו בדין טמון חלק ממה שניתן להסיק מהמקרא. במכילתא דרבי שמעון בן יוחאי יש על כך מחלוקת בין רבי יהודה (טמון חייב) וחכמים (פטור, אך חייב כאילו המטמון היה מלא תבואה ולא כלים), ובמכילתא דרבי ישמעאל חייב בלבד. כאמור איננו עוסקים בנושא.</i>.
הסברנו את משניות א ו-ג בדין "צרורות", הוא "כוח כוחו". לפי שיטה זו שלוש רמות בדבר:
א. כלים של אדם המזיקים.
ב. גורם מזיק אחד הוא כוחו.
ג. גורם מזיק שני הוא כוח כוחו.
הנימוק "אישו משום חיציו" משמעו נזק ברמה ב, ו"אישו משום ממונו" נזק ברמה א<sup class="footnote-marker">47</sup><i class="footnote">ברקוביץ, צרורות. ברקוביץ מפנה לבבלי, סנהדרין עז ע"ב, שלכאורה נשמעת שם סתירה לדין חיציו.</i>.
אבל ניתן לכאורה להציע הסבר חילופי והוא שכל מה שאיננו כדרך הילוכה של הבהמה, או משום שאין הבהמה מועדת לאוכלו (שאינו ראוי לה) משלם חצי נזק. בסופו של דבר "כוח כוחו" או "צרורות" אינם מוזכרים במשנה, אך מוזכרים בה הגורמים "לא כדרכה" ומזון שאינו "ראוי לה". גם את השרפה בגדיש ניתן להסביר בכך שאין זו דרכו של הכלב, אך מפשט המשנה משמע שבמשנה ג מדובר אכן ב"כוח כוחו" ואילו במשניות א-ב ב"שלא כדרכה".
במבוא דנו בהיקף דין חצי נזק. במשנתנו ניתן לסכם שיש לדין חצי נזק הגדרות ברורות (נזק עקיף, איננו מועד), אך דומה שהוא מבטא גם תחושה של אשמה או אחריות מופחתת, מעין פשרה בין המזיק לניזק. לכן במקרה של העדר אחריות (ברישא) הבבלי מציע תחליף ל"פטור" והוא תשלום חצי נזק. ספק אם הצעה זו נובעת באמת מניתוח משפטי של גדרי חצי נזק, או מאותה נטייה למעין פשרה שאין בה היגיון משפטי אלא "צדק חלוקתי", או "צדק קהילתי".
הגדיש נזכר לא משום היותו שרפה רגילה, אלא משום שהוא נזכר במקרא. שני מדרשי ההלכה מסכימים ש"גדיש" הוא רק דוגמה לכל חפץ הנשרף.
החררה
הלכה דומה המבהירה מהי חררה מצויה במשנה שבת: "אין נותנין פת לתנור עם חשכה, ולא את החררה על גבי הגחלים אלא כדי שיקרמו פניה" (פ"א מ"י), וכן "חררה שטמנה בגחלים" (פט"ז ה"י; בבלי, כז ע"ב), וכן במקורות נוספים. לפי ההקשר במשנתנו מדובר במעין פיתה של ימינו, לחם הנעשה מעיסה רגילה, ממנה מכינים בצק רדוד, ואותו מניחים ישירות על גחלים. אפשר שאת החררה הניחו על לוח מתכת, מעין הסג' הערבי של היום, אך סביר שההנחה הייתה על גבי גחלים, ללא כלי, כדרך שנהגו בכפר הערבי המסורתי. המאפה חייב להיות דק, והוא נאפה בזמן קצר ביותר וסופג מריח הגחלים. אם הלחם עבה, האפייה ממושכת ופני הלחם נשרפים כליל, על כן מדברים על אישה שהשחירו פניה כחררה (בבלי, סוטה לה ע"א; במדבר רבה, ד, ועוד). החררה הייתה עגולה, וחז"ל מזהים אותה עם עוגת השעורים שאכל אליהו ועם המצות שאכלו ביציאת מצרים<sup class="footnote-marker">48</sup><i class="footnote">מכילתא דרבי ישמעאל, פסחא בא יד, עמ' 49, ומקבילות; שם, ויסע בשלח א, עמ' 159.</i>, בעיקר בשל זמן האפייה הקצר. החררה הייתה מאכל עניים, והביטוי "עני המהפך בחררה" משמעו עני המשתדל אצל בעל הבית לקבל ממנו חררה או חלק ממנה.
החררה ראויה לאכילה כאשר פני הבצק משני צדדיו משחימים ומתקשים, לכך קורא התנא "יקרמו פניה". כאן החשש הוא, כמובן, שהאופה יהפוך את הבצק בשבת כדי שישחים משני צדדיו.
בתלמוד הבבלי דנו בשאלת אפיית הלחם ובפירוש המילים "תחתון שלה". מסוגיית הבבלי נראה שהם אפו לחם דק שהדביקו על דפנות התנור (בבלי, שבת כ ע"א)<sup class="footnote-marker">49</sup><i class="footnote">בעל "שושנים לדוד" מצביע על מעין מחלוקת פרשנים בשאלה איזה צד נאפה תחילה, והוא תולה זאת במצב התנור. אנו שותפים לו בחיפוש אחר הרקע הריאלי לפירוש הבבלי, אך חלוקים על ההסבר.</i>, מעין פיתה. זה היה מקובל בבבל, האישה השכימה כל יום ואפתה לחם דק שיספיק לכל בני הבית. בלחם זה עוסקת הסוגיה ואין לה משמעות בתנאי האפייה בארץ ישראל, שכן בארץ אפו פעם אחת בשבוע, לחם עבה ועגול.
עד כאן היה מקרה פשוט, כלב "גזל" לחם וחייב בתשלום, מן הסתם על מה שהזיק. בוודאי אין מדובר ברשות המזיק, אלא בכל שאר המקרים.

Mishnah 4

<small>עפ”י כתב יד קופמן</small>  (בכתב היד משנה ו)
<b>אי זה הוא תם ואי זה הוא מועד</b> – גם זו משנה תוספתאית למשנה ד בפרק א המזכירה את התמים והמועדים. כל המשניות האחרונות הסבירו מהם המקרים של תמות וההעדאה וכיצד הבחנה זו מתבטאת במקרים השונים. עתה המשנה מציעה הרחבה אחרת, מתי שור רגיל נהיה מועד ומתי הוא חוזר לתמותו. <b>מועד שהעידו בו שלושה ימים</b> – לא נאמר אם אלו ימים מפוזרים, כלומר שלוש פעמים, או ימים רצופים. המדובר בבהמה שעשתה מעשה נזק בלתי צפוי שלוש פעמים. שלוש פעמים הן אות לרגילות ונוהג קבוע, והבעל צריך לשנות ולהגביר את שיטת השמירה.<b> ותם שיחזור בו שלושה ימים דברי רבי יהודה</b> – ה"תם" הרווח הוא בעל חיים שאיננו מבצע דברים בלתי צפויים. אבל לדעת רבי יהודה גם בהמה שהשתוללה שלא כדרכה שלוש פעמים והועדה יכולה לחזור למצב של תם אם שלושה ימים תשוב לדרכה.
<b>רבי מאיר אומר</b> – מגדיר הגדרה אחרת: <b>מועד שהעידו בו שלשה פעמים</b> – כמו רבי יהודה,<b> ותם שיהו התינוקות ממשמשים בו</b> – בדפוסים מאוחרים נוסף "ואינו נוגח", והתיקון מיותר וברור: אם השור נוגח הילדים לא ישחקו בו<sup class="footnote-marker">50</sup><i class="footnote">כפשוטו אינו נוגח את הילדים, ולכן סימן הוא שהשור רגוע, וליברמן הציע לפרש שאינו נוגח שוורים אחרים, כלומר התינוקות כביכול מרגיעים אותו. אומנם מבחינת הטקסט הפירוש אפשרי, אך בלתי הגיוני מבחינה ריאלית. אין כאן רפואה מאגית אלא בדיקה פשוטה, וכך גם סיכם ליברמן.</i>. רבי מאיר מדבר בשור, והגדרת התם הוא שהתינוקות מרשים לעצמם (ומרשים להם) לשחק בו. התיקון בא בהשפעת נוסח הבבלי (כד ע"א) המביא ברייתא מקבילה, שבה נעסוק להלן. הבנת דברי רבי מאיר תלויה בהבנת הריאליה של עריכת המשנה. אם רבי מאיר אמר את דבריו בזיקה לדברי רבי יהודה, הרי שהוא חולק עליו, וסבור ששלושה ימים אינם הוכחה לחזרה להרגלים הקבועים. צריך מצב של ביטחון מלא בכך שהשור רגוע. אבל ייתכן שרבי מאיר אמר את דבריו בפני עצמם<sup class="footnote-marker">51</sup><i class="footnote">תופעה כזאת באה לידי ביטוי במשניות רבות, ראו דיוננו במשנת פרה פה מ"ב. במקרה זה קשה להכריע בין הפרשנויות.</i>. הוא מגדיר שתם (לא שור ש"חזר בו") הוא שור רגוע שמשחקים בקרניו, ומועד הוא מי שהשתולל. אין כלל דין חזרה למוטב (לתמות). נוסיף ששור שיש סכנה להשתוללותו איננו בהכרח משתולל כל יום, זה תיאור מלאכותי. השור לעיתים משתולל (כבר בעקבות גירוי קטן), ואם הוא רגוע שלושה ימים אין זה מבטיח שהשור השתנה. דעת רבי יהודה מקילה אפוא וכמעט עוקרת את מונח המועד ממשמעותו, והופכת אותו לנדיר.
אבל התוספתא הבינה את המשנה אחרת: "נעשה תם בן יומו, ונעשה מועד בן יומו<sup class="footnote-marker">52</sup><i class="footnote">כאן חסרה כאילו המילה "כיצד". אין זו הצעת נוסח, אלא הסבר למשמעות המשפט. </i>. צהב בין הבקר שלשה פעמים זה אחר זה, אפילו ביום אחד, הרי זה תם. רדף שלשה רדיפות זו אחר זו, אפילו ביום אחד, הרי זה מועד, דברי רבי מאיר. רבי יהודה אומר מועד שהעידו בו שלשה ימים זה אחר זה, ותם שהחזיר בו שלשה ימים זה אחר זה" (פ"ב ה"ב). אם כן הניסוח של המשנה הוא הניסוח של רבי יהודה, ושלושה ימים הם ימים נפרדים (רצופים או מפוזרים), ואילו לשיטת רבי מאיר יש לגרוס "שלשה פעמים" אפילו בו ביום, וגם רבי מאיר מסכים ששור מועד אפשר שיחזור לתמות לאחר יום אחד. בתלמודים מוצעת דרשה שעל בסיסה התנאים חולקים (ירו', ג ע"א; בבלי, כג ע"ב).
בבבלי (כד ע"א) מובאת ברייתא מקבילה למשנה, והיא קרובה מאוד לנוסח המכילתא המוצג בטבלה:
הברייתא המקבילה למשנה
שתי הברייתות קרובות, אבל הבדל מהותי ביניהן. הברייתא במכילתא חוזרת למעשה על דברי המשנה. רבי יוסי מוסיף דעה שלישית שההעדאה יכולה להיות שלוש פעמים באותו יום. רבי יוסי מעיר על דברי רבי מאיר הגורס "שלשה פעמים" (ולא שלשה ימים) וטוען שניתן גם להעיד על שלושה אירועים באותו יום. עוד הוא מוסיף שההעדאה תופסת רק אם נעשתה על פעילות השור באופן רצוף; פרט זה הוא גם בניגוד לרבי יהודה שאינו דורש שלושה ימים רצופים. בבבלי רבי יוסי אומר את דברי רבי יהודה במשנה, ורבי שמעון את דברי רבי מאיר, ועוד מוסיפה הברייתא שהשיעור של שלושה ימים הוא רק להגדרה של חזרה למוטב, אבל להעדאה די בשלושה ימים מפוזרים (כרבי יהודה במשנה).
במשנה אין פרטים על מעמד ההעדאה, האם הוא מתחולל בבית דין או שהשור נעשה מועד בעצמו, כלומר די במעשה השור כדי להגדירו כמועד והבעל מתחייב לשומרו מבלי שיתקיים הליך פורמלי. התוספתא נותנת למשנה פרשנות משפטית מאוד: "לעולם אין נעשה שור המועד עד שיעידוהו בפני בעלים, ובפני בית דין. העידוהו בפני בעלים, ולא בפני בית דין. בפני בית דין, ולא בפני בעלים, אין נעשה שור המועד עד שיעידוהו בפני בעלים ובפני בית דין. העידוהו בפני שנים יום הראשון, בפני שנים יום השיני, בפני שנים יום השלישי, הרי אילו שלש עדיות, והן עדות אחת" (פ"ב ה"ב; בבלי, כד ע"א). אם כן לאחר כל נגיחה צריך להתבצע הליך משפטי פורמלי בבית דין. צריכה להינתן עדות תקינה, ובפני הבעלים. אם לא נעשה הדבר אין השור נחשב מועד, והבעל איננו חייב בשמירה מיוחדת. לדעתנו זו פרשנות "מגויסת"; מטרתה למקם את בית הדין כמוקד ההכרעות בתהליך כולו. באופן ממשי כמעט בלתי אפשרי לקיים תהליך כזה בו ביום שלושה ימים זה אחר זה.
כפשוטה של המשנה בית הדין איננו מעורב בכל התהליך. בדיעבד הניזוק בא לבית הדין ותובע את המזיק ומביא ראיות לכך שהשור הוא שור "מועד", ומסוכן לציבור. קשה להאמין שבכפר התקיים הליך מסודר בכל אחת משלוש הפעמים הקודמות, שאולי בהן לא נגרם נזק כלל. ואכן במשנה אין רמז לתהליך כה מורכב. התוספתא מעוניינת להציג מצג של החלטות רק בבתי הדין, וכל מה שאירע מחוץ לבית הדין איננו נחשב. כך המצב במערכת משפטית מסודרת, אך קשה להאמין שבתקופה התנאית, בכפר הקטן, שרר מצב כזה. להלן פ"ד מ"א נציע שאכן השור שם נהיה מועד ללא פעילות בבית דין, ונזכיר שנית את הופעתו של מרכיב ההעדאה בבית הדין דווקא.
משנתנו חולקת על המשנה להלן פ"ד מ"ב בכך שהיא מבחינה בין סוגי מועד, ובעיקר ששם מופיעות דעות אחרות על הגדרת התם.

Mishnah 5

<small>עפ”י כתב יד קופמן</small>  (בכתב היד משנה ז)
<b>ושור המזיק ברשות הניזק כיצד</b> – משפט זה נאמר בפ"א מ"ד ברשימת המועדים, אם כן משנתנו נכללת ביחידה המרחיבה את משנה ד. <b>נגח</b> – בקרניו,<b> נגף</b> – בגופו,<b> נשך</b> – בשיניו,<b> רבץ</b> – בגופו על כלים,<b> בעט</b> – ברגלו. זו רשימת חמשת התמים במשנה ד בפרק הקודם. <b>ברשות הרבים משלם חצי נזק</b> – כי הוא שור תם,<b> ברשות הנזק</b> – כל זאת ברשות הרבים, אבל אם השור המזיק חדר לרשות הניזק,<b> רבי טרפון אומר נזק שלם וחכמים אומרים חצי נזק</b> – המשנה הקודמת (פ"ד מ"ב) מנוסחת כקביעה כללית ואחריה מחלוקת, והקביעה הכללית היא כדעה השני במחלוקת. בפירושנו לשבת פ"ב מ"ב אספנו סדרה ארוכה של דוגמאות למבנה זה. אומנם המשנה שלנו כתובה כתוספתא למשנה ד בפרק הקודם, אך למעשה המשנה שם היא כרבי טרפון, ומשנתנו מתחילה בדברי חכמים החולקים על רבי טרפון. המחלוקת היא האם שור תם ברשות הניזק משלם נזק שלם או חצי נזק. הניסוח הוא האם הוא נחשב לתם או למועד, וזו יצירת מציאות משפטית תאורטית. כלומר השור שהוא תם מבחינת אופיו נחשב למועד מבחינה הלכתית, או בסגנון המקובל "עשו אותו" כמועד<sup class="footnote-marker">53</sup><i class="footnote">מציאות משפטית תאורטית היא טכניקה משפטית המחילה על מצב מסוים תנאים כאילו היה מצב אחר. המינוח בתלמוד הוא "עשו אותו", אך ברוב הדוגמאות אין שימוש דווקא במונח זה. ראו מוסקוביץ, עשו אותו.</i>.
בהמה שהזיקה (משנה ה)
במשנה ד נקבע סתם שחייב בחצי נזק, ומשנתנו מוסיפה את ההבחנה שבין רשות הרבים לרשות היחיד. הבחנה זו רמוזה במשנה ד ("ברשות הניזק"), אך שם חסר הפירוט. אפשר לטעון שמשנתנו מאוחרת למשנה ד, ברם כבר במשנה ד נקבע שהדין של חצי נזק הוא "שור המזיק ברשות הניזק", כלומר משנתנו היא מאותו מקור אך מרחיבה בפרטים. מצב זה שבין שתי המשניות מעיד על שיטת העריכה של המשנה. במשנה ד חסרים פרטים, אך הדבר נובע לא ממחלוקת על המשנה אלא להפך, עורך המשנה יודע שיש מחלוקות, אך רצונו שלא להיכנס לדיון בפרטים ולא לסטות מהכלל המרכזי.
בהמשך המשנה מובא מעין "פרוטוקול" של הוויכוח בין התנאים, כלומר הנימוקים שלהם. הנימוקים הם בסגנון "קל וחומר" המכונה גם "דין". המיוחד בוויכוח זה הוא שבדרך כלל קל וחומר הוא מידה מדרשית המסיקה את הדין במקרה לא כתוב, מתוך דיני התורה במקרים אחרים. במקרה זה הקל וחומר איננו עוסק בדרשת פסוקים אלא בהשוואה של דינים שחכמים אמרו. כלומר, דרך הדרשה הופכת לדיון הגיוני-משפטי בהלכות השייכות לתורה שבעל פה. ההבחנה במקרה זה בין הלכות התורה לתורה שבעל פה כמובן מטושטשת. במקרה זה ההלכות אינן כתובות בתורה במפורש, אך בהחלט משתמעות ממנה<sup class="footnote-marker">54</sup><i class="footnote">אין זה מתחום דיוננו, אך יש להעיר שגם בספרות הראשונים יש מחלוקת נוקבת האם הלכות שנלמדו מדרשה הן חלק מהתורה שבכתב או שהן שייכות לתחום תורה שבעל פה. ראו וולף, מחלוקת. </i>.
(בכתב היד<b> משנה ח</b>)<b> אמר להם רבי טרפון מה אם במקום שהקל על השן ועל הרגל</b>, – כלומר:<b> ברשות הרבים שהוא פטור</b> – לדעת רבי טרפון על שן ורגל ברשות הרבים הבעל פטור אם הבהמה הילכה בדרכה. עמדה זו מופיעה במשנה ב בסתם, ואנו התחבטנו בה, שכן במשנה א נאמר שבמקרה דומה (בנזק של רגל) חייבת בחצי נזק. הסברנו שהמשניות חולקות, או ש"פטור" משמעו פטור מתשלום נזק שלם אך חייב בתשלום חצי נזק. אבל את המשפט של רבי טרפון אי אפשר להבין שפטור מנזק שלם, אחרת אין קל וחומר בין רגל ושן לבין קרן. אם כן רגל ושן ברשות הרבים פטורים לגמרי, בניגוד למשנה א בפרקנו. <b>החמיר עליהם ברשות הניזק לשלם נזק שלם</b> – כאמור במשניות, <b>מקום שהחמיר על הקרן ברשות הרבים לשלם חצי נזק</b> – דין תורה מדבר בסתם (לפי רבי טרפון, ושור תם משלם חצי נזק). למען האמת דין זה איננו מוברר ואין לו מקור. זו כנראה דעתו של רבי טרפון, והוא משתמש בה כבסיס השוואה, אך אולי חכמים חולקים על נתון בסיסי זה. <b>אינו דין שנחמיר עליה ברשות הניזק לשלם נזק שלם</b> – ההלכות שרבי טרפון מציג מוצגות בטבלה, וכאמור אינן ברורות מעצמן.
קל וחומר קרן (החמור) משן ורגל (הקלים)
<b>אמרו לו</b> – חכמים לרבי טרפון,<b> דיו לבא מן הדין להיות כנדון</b> – זה כלל גדול וידוע בקל וחומר<sup class="footnote-marker">55</sup><i class="footnote">משנה, נידה פ"ד מ"ו; ברייתא דרבי ישמעאל א (מצויה בתחילת הספרא). </i>. אם הקל וחומר תקף, לכל היותר אפשר להכיל על החמור את הדין של הקל ולא יותר. הטיעון מתאים גם לרבי טרפון, אבל הניסוח הוא לדעת חכמים שברשות הרבים חצי נזק כמו במשנה א, ובניגוד למשנה ב. תופעה זו מתחוללת לעיתים קרובות. תנא המביא את נימוקו מביא אותו לשיטתו, ולא אליבא דמתנגדו. במקרה זה גם רבי טרפון מסכים שקרן ברשות הרבים משלם רק חצי נזק, ולכן גם ברשות היחיד, החמורה יותר, צריך לשלם רק חצי נזק. הטיעון תופס ומשכנע גם לשיטת רבי טרפון, אבל הניסוח הוא אליבא דחכמים. <b>מה ברשות הרבים חצי נזק ואף ברשות הניזק חצי נזק</b>.
(בכתב היד<b> משנה ט</b>) <b>אמר להם אני לא אדין קרן מקרן ואני אדין קרן מרגל מה אם במקום שהקל על השן ועל הרגל ברשות הרבים החמיר בקרן מקום שהחמיר עליהם ברשות הניזק</b> – בעדי נוסח מאוחרים (בדפוסים המאוחרים) נוסף<b> על השן ועל הרגל ברשות הניזק אינו דין שנחמיר בקרן</b> – הפעם רבי טרפון לומד קל וחומר לא מקרן ברשות הרבים, הקל, על קרן ברשות הרבים, החמור (בטבלה במאוזן), אלא משן ורגל ברשות הניזק על שן ורגל ברשות הרבים (בטבלה המשבצות במאונך). כפי שברור מהטבלה טיעון כזה הוא רק לשיטתו, לשיטת חכמים גם בשן ורגל ברשות הניזק משלם רק חצי נזק. <b>אמרו לו דיו לבוא מן הדין שיהא כנדון מה ברשות הרבים חצי נזק אף ברשות הניזק חצי נזק</b> – חכמים מתבצרים בעמדתם ודורשים שדין "דיו לבא מן הדין שיהא כנדון" יתבסס על עמדתם ההלכתית. כך נוצר דו-שיח שאיננו ויכוח אמיתי, אלא כל צד מסביר את מסקנתו המשתמעת משיטתו ההלכתית.
נוסיף עוד שהטכניקה של קל וחומר היא בעייתית ביותר, שכן לא תמיד החמור דיניו תמיד חמורים, והקל דיניו תמיד קלים. גם במקרה זה הבבלי (כה ע"ב – כו ע"א) מציע הצעות שונות להפרכת הקל וחומר (להגנת חכמים). כאמור במקרה שלנו הקל וחומר מבוסס על עמדותיהם של שני הצדדים, כל אחד והטיעון שלו, וזו רק דוגמה עד כמה "מידה" זו מעורערת. עסקנו בכך בקצרה במבוא הכללי לפירוש המשניות<sup class="footnote-marker">56</sup><i class="footnote">וראו עוד הנספח לפרק ו במסכת פסחים. </i>. גם כאן אנו מניחים שהדעות קדמו לקל וחומר, וייתכן גם שהקל וחומר לא נאמר על ידי התנאים החולקים אלא דור או שני דורות מאוחר יותר.
מבחינה פרשנית, בתורה מוזכר דין חצי נזק ומדובר בשור נגח, כלומר בקרן, ועל כך כמובן אין מחלוקת תנאים. המחלוקת היא האם התורה מביאה את הנגיחה כדוגמה (חכמים) או שרק בנגיחה חל דין חצי נזק.
במבוא עסקנו במעמדו של "חצי הנזק" במחשבה המשפטית של חז"ל. הדיון במבוא נסב על בסיס הפרשנות למשנה שבה מצאנו את חצי הנזק בכל נזקי בהמה, בעיקר: 1. במה שאליו איננה מועדת, 2. בנזקים עקיפים. האם אלו שתי הגדרות שונות, או שהשנייה (נזק עקיף) מסבירה ומדגימה את הראשונה? עקרון ה"מועדת" כתוב במפורש; הנזק העקיף הוא ניסוח שלנו (כבר של התלמודים), אך מתבקש מלשון המשנה. לא הצלחנו להכריע האם בנזק עקיף משלם חצי נזק משום שלכך הבהמה איננה מועדת, או שזה כלל העומד בפני עצמו. בשאלה זו השתמשנו במבוא. במסגרת סיכום זה נוסיף שנזקי "טמון" אינם במשנה, אך המקורות התנאיים המקבילים עוסקים בנזקי טמון ומחייבים בכך, בדרך כלל, חצי נזק.

Mishnah 6

<small>עפ”י כתב יד קופמן</small>  (בכתב היד משנה י)
המשנה קובעת שאדם מועד לעולם. אפשר לראות במשנה את סופו של הדיון בדיני מועד שבהם עסקה המשנה מפ"א מ"ד ועד עכשיו, אבל אפשר לראות גם סדר אחר. משנה א קבעה שיש ארבעה אבות נזיקין, והמשנה מפרק ב מ"א מתחילה בדיני שור על כל צורותיהם. משנתנו עוסקת באדם (מבעה), והמשנה הבאה (בפרק הבא) עוסקת בבור.
<b>אדם מועד לעולם</b> – כלומר יש לו דין מועד. באדם אין סטטוס של תם, כי אדם צריך להישמר תמיד. <b>בין שוגג בין מזיד</b> – הוא חייב גם אם אינו אשם,<b> בין ער בין ישן</b> – הוא חייב, מכאן שחובתו היא מוחלטת משום שהזיק, ולא משום שפשע או התרשל. הניסוח של המשנה מנסה להכליל את האדם, כמו את חיות הטרף (פ"א מ"ה), בכלל "שור", אלא שבשור יש שור תם ושור מועד, והאדם תמיד מועד.
לא נאמר במפורש מה דין אדם המזיק את חברו מאונס. לכאורה משמע שפטור, אבל בבבלי (לא ע"א) זו מחלוקת תנאים. רבנן אומרים שאנוס פטור, ורבי מאיר מדבר על המקרה שם (פ"ב מ"ד) וטוען שנתקל הוא פושע, ומשמע מדבריו שהוא חולק במקרה שהמזיק אנוס.
הבבלי מסביר שהאנוס החייב הוא מי שנפל, וחייב משום שפשע, ומנסה להסביר במה פשע (התרשל בכך שלא דאג למנוע נפילה). אבל כל זה בא כדי להסביר כיצד תתיישב המשנה עם דעת חכמים שאמרו שאנוס פטור. זה תירוץ של הסתמא של הגמרא. כפשוטו אין בו צורך: לאדם מותר להלך ברשות הרבים עם קדרה, אבל חייב בנזקים שנגרמים כתוצאה מכך שכן אדם חייב גם בשוגג. במשנה הבאה מדובר בהתנגשות חזיתית שבה שניים פגעו זה בזה ואין פוגע ונפגע, אבל במשנתנו "אדם מועד לעולם" והפוגע חייב על כל נזקיו, גם אם איננו פושע.
כמו כן: "כי תצא אש. למה נאמר, עד שלא יאמר יש לי בדין, הואיל וחייב ע"י קנוי לו לא יהא חייב על ידי עצמו, אם זכיתי מן הדין, למה נאמר כי תצא אש, אלא בא הכתוב לעשות את האונס כרצון ושאינו מתכוין כמתכוין ואת האשה כאיש לכל הנזקין שבתורה" (מכילתא דרבי ישמעאל, משפטים, מסכתא דנזיקין יד, עמ' 298).
לעיל הופיע המשפט "והנחש מועד לעולם" (פ"א מ"ה), משפט ששם הוא בעצם מיותר. גם במשנתנו מופיע אותו מבנה של משפט. חדי אוזן יראו בשני המשפטים אמירה סגנונית, אבל זו דוגמה כיצד אין לאמירה סגנונית משמעות משפטית או רעיונית. קשה להניח שעורך המשנה התכוון שאדם הוא כנחש.
<b>סמא את עין חבירו ושיבר את הכלים משלם נזק שלם</b> – כדין מועד. אלו דוגמאות להלכה העיקרית הקודמת (שאדם מועד ולכן חייב בנזק שלם), וכמובן אין לשאול למה נבחרו דווקא דוגמאות אלו. המפרשים עמלו למצוא למשפט זה משמעות נוספת, שכן לכאורה המשפט מיותר וברור מאליו. ודאי שאדם שהזיק משלם מה שהזיק. זו כנראה הסיבה שהבבלי (כו ע"א) מפרש שהמשנה מדברת רק על תשלום נזק ולא על ארבעת מרכיבי התשלום האחרים (צער, שבת, בושת ורפואה), שעליהם משלם רק אם הזיק במזיד<sup class="footnote-marker">57</sup><i class="footnote">לא נעסוק בשאלה זו לגופה, ראו להלן. </i>. ברם אלבק<sup class="footnote-marker">58</sup><i class="footnote">אלבק, השלמות, עמ' 410.</i> כותב בצדק שאם כך העיקר חסר מן הספר. הרי ההבחנה בין שוגג למזיד איננה במשנה כלל. מפרשי הבבלי הציעו הצעות שונות כיד למדנותם, ולדעתנו השאלה מעיקרה איננה קיימת. המשנה חוזרת על הכללים פעם ועוד פעם, ואין לדקדק בלשון. הירושלמי כדרכו איננו מעלה כלל את שאלת הייתור.
העיקרון שאדם מועד לעולם שנוי בפ"א מ"ה. שם נקבע העיקרון שאדם חייב תמיד, ואילו אצלנו המינוח "מועד" לא נועד להגדירו (בניגוד לתם) אלא לקבוע שתמיד חייב נזק שלם, וכן שאין זה משנה אם מדובר ברשות הרבים או ברשות היחיד. לא נקבע כאן האם חייב לפי מה שהזיק או לפי מה שנהנה. אדם משלם נזק שלם לא משום שהוא מועד, אלא משום שדין חצי נזק איננו חל על המזיק באופן ישיר את חברו. ניסוח המשנה כבר מניח שיש זהות בין "נזק שלם" לבין "מועד".
לסיום הפרק נציע את ארבעת הכללים של הזקת בהמה כפי שהם מופיעים בתוספתא ובמכילתא.
המשנה מדברת על שני מצבים – רשות הרבים ורשות המזיק (ובמשנה א חסרה אפילו הבחנה זו). בתוספתא ובמכילתא מדובר בארבעה מצבים (רשויות). צירוף שתי הנוסחאות יוצר למעשה חמש רשויות. במכילתא אין ביטוי למשנה ה, ואכן דברי רבי אלעזר ברבי שמעון (בשם רבי מאיר) עומדים שלמים בפני עצמם. בתוספתא נוספו דברי המשנה, שיש בהם ניגוד מסוים לרבי מאיר.
את המשנה סיכמנו בטבלה לעיל:
בהמה שהזיקה
למעשה במשנה אין הבדל בין נזקי הבהמה השונים – דין רגל ושן כקרן, ולמעשה המשנה איננה צריכה את המיון לשן, רגל וקרן כלל ועיקר. התנאים מכירים את ההבחנות הללו, אך אין ביניהן נפקא מינה לדינא, לא לדעת אבי טרפון ולא לדעת חכמים. התוספתא והמכילתא מורכבות יותר:
התוספתא והמכילתא
בקו הודגשו ההלכות השאובות מהמשנה.
בין הברייתא למשנה גם הבדל הלכתי אחד<sup class="footnote-marker">59</sup><i class="footnote">ראו ההערה הקודמת.</i>, ובעיקר יש בה הוספות. ארבעה חכמים משתתפים בדיון, וחכמים של המשנה אינם בהכרח חכמים החולקים על רבי טרפון בברייתא, ואם כך יש בסך הכול חמישה משתתפים. עוד עולה מהברייתא ששן ורגל דינן זהה, בניגוד למשתמע ממשניות א-ב שאחת ברגל ומציעה את דברי חכמים, ואחת בשן ומציעה את דברי רבי טרפון. לפיכך גם ייתכן ששתי המשניות הן לפי אחד החכמים (רבי טרפון או חכמים), ויש הבדל בין שן ורגל, בניגוד למשתמע מהברייתא וממשנה ה.
בתוך פרק ב מוצגות אפוא משניות שונות, לפי חכמים שונים. יתר על כן, למרות הדמיון הלשוני הן מדברות בשפות הלכתיות שונות. משניות א-ב מדברות בשפה של החלוקה לנזקי רגל, שן וקרן, אבל הקרן איננה בפרק. במקום הקרן מופיעה במשנה ה רשימה בשפה הלכתית אחרת: נגח, נגף, רבץ, נשך, בעט. נגח הוא נזק קרן, ויש כאן חילוף לשון בלבד. אבל רבץ איננו לא קרן, לא שן ולא רגל. בעט הוא נזק רגל מובהק, ונשך הוא או נזק שן או נזק שאיננו נכלל ברשימת שלושת אבות הנזיקין<sup class="footnote-marker">60</sup><i class="footnote">לפרה אין שיניים, אבל היא עלולה לנשוך בשפתיים ובחניכיים שבהם היא משתמשת ללעיסה.</i>. אם כן, שתי מסקנות עולות:
1. רשימת שלושת אבות הנזיקין איננה מלאה, זו צורה של סידור ספרותי שאיננה כוללת את כל הפרטים האפשריים. תופעה דומה ראינו ברשימות אחרות, כגון רשימת אבות המלאכה בשבת<sup class="footnote-marker">61</sup><i class="footnote">שבת פ"ז מ"ב, וראו הדיון המקוצר לעיל פ"א מ"א.</i>. הרשימה לא נועדה אפוא לסכם את כל ההלכות, אלא היא סידור ספרותי בלבד.
2. השפה ההלכתית של משנה ה שונה מזו של משניות א-ב, ולשוני גם משמעות הלכתית (האם בעט דינו כשן או כרביצה  וכו', כלומר כקרן).

Chapter 3



Mishnah 1

עד עתה נידונו נזקי השור, מעתה המשנה עוברת לדון בנזקי "בור", שאת מאפייניו הגדרנו במבוא. החלוקה בין בור לאדם היא מלאכותית. בור שנכרה על ידי אדם הוא נזק של אדם, אם כך האדם חייב בו תמיד. מה שמייחד את הבור הוא אותה הסכמה חברתית שמותר להניח מפגע ברשות הרבים, כפי שנטען להלן.
<small>עפ”י כתב יד קופמן</small>
<b>המניח את הכד ברשות הרבים</b> – המשנה איננה דנה מה המצב המשפטי של הנחת כד ברשות הרבים. את עמדתה בנושא צריך יהיה לחלץ מתוך הפרטים במשנה, ונעסוק בכך בסוף המשנה. זאת למרות ההמשך. <b>ובא אחר וניתקל בה ושיברה פטור</b> – המזיק פטור מן הסתם, משום שהנזקים הנגרמים מהכד הם באחריות המניח. משתמע לכאורה שעצם ההנחה ברשות הרבים אסורה. <b>ואם הוזק בה</b> – הולך הרגל, <b>בעל החבית חייב בניזקו</b> – בעל החבית הוא בעל הכד, והבבלי מסביר שכד וחבית חד הם. מבחינת נושא המשנה ברור שחבית וכד הם דוגמאות לכל חפץ שהונח ברשות הרבים, וגם נראה שאכן החבית והכד דומים, שניהם נועדו לאגירת נוזלים. אבל עדיין קיים קושי סגנוני, ולפי דרכנו צריך להניח ששני המשפטים נלקטו ממקורות שונים; הם סודרו בסגנון אחיד, או נאמרו מלכתחילה בסגנון אחיד, והורכבו שניהם כאחד.
כד וחבית
הבבלי מקשה לעיתים קרובות על פסוקים או על משניות את השאלה של "פתח ב-א וסיים ב-ב", ועונה שבא הכתוב (בתורה, או השנוי במשנה) ללמד שלשניהם אותו דין<sup class="footnote-marker">1</sup><i class="footnote">בבלי, ביצה ז ע"ב; מועד קטן יא ע"ב; חגיגה כז ע"ב; סנהדרין נד ע"א; חולין כז ע"א ועוד.</i>, או ששניהם דומים<sup class="footnote-marker">2</sup><i class="footnote">הבבלי למשנתנו, כז ע"א; בבא בתרא יז ע"ב; ערכין י ע"ב ועוד.</i>. במקרה שבערכין (פ"ב מ"ג) הבבלי מזהה את ה"חליל" עם ה"עוגב". במקרה זה דומה שהבבלי מגיע למסקנה זו על סמך דיון דיאלקטי בלבד, לאחר שהכלים עצמם כבר לא היו מוכרים. אבל בירושלמי אומר ריש לקיש "עוגב זה ארדבלס" (סוכה פ"ה ה"ו, נה ע"ג), ומפי רבן שמעון בן גמליאל מצטטים שם "לא היה ארדבליס בירושלם מפני שהוא סורח את הנעימה". משפט זה מצוטט גם בתוספתא: "רבן שמעון בן גמליאל אומר הדראוליס לא היו במקדש מפני שמערבב את הקול ומקלקל את הנעימה" (ערכין פ"א הי"ג, עמ' 544). הדראוליס הוא לירה הדראולית, לירה שפורטים בה לתוך כלי של מים. יש להניח שנמנעו מלהשתמש בו לא משום שהוא מפריע להרמוניה, שכן אין להסבר הצדקה מוזיקלית, אלא משום שתזמורת המקדש עמדה או צעדה (בשמחת בית השואבה), והדראוליס איננו כלי לצעידה. מכל מקום אם אבוב הוא הדראוליס הרי שהמשנה והתוספתא חולקות בשאלה האם היה במקדש.
הבבלי מהלך בשיטתו. בהמשך הסוגיה מובאת מסורת על האבוב שהיה במקדש וציפוהו זהב וכן הלאה (י ע"ב), ובתוספתא שם (ערכין פ"ב הי"ג) ובירושלמי שם (סוכה פ"ה ה"ו) מסופרת המסורת על החליל. אבוב זה נרמז גם בסוגיה בבלית אחרת (סוכה נ ע"ב). האבוב ככלי נגינה נזכר רק במשנת ערכין. עוד נזכר כלי חרס או מתכת בשם "אבוב" או "אבוב של קלאים", והוא גליל (צינור) ובו חורים. בכלי זה היו קולים גרעיני דגנים, והחורים נעשו כדי שהאש תגיע לכל הגרעינים<sup class="footnote-marker">3</sup><i class="footnote">בראנד, כלי חרס, עמ' ה.</i>. כלי זה דומה אפוא באופיו הכללי לחליל, אלא שמשמש לקלייה ולא לנגינה. האבוב המוכר בספרות המחקר הוא פשוט חליל בעל קנה אחד, בניגוד לאאולוס (שלפי שמו הוא החליל) שהוא בעל קנה כפול. הכלי מופיע בארץ ישראל רק בשלהי התקופה הרומית, ואזכורו במשנה הוא עדות קדומה מהממצא<sup class="footnote-marker">4</sup><i class="footnote">ראו וינר, תרבות המוסיקה, עמ' 58. </i>. אם כן חליל איננו בדיוק עוגב אפילו לפי הבבלי, אלא לכל היותר כלי דומה. גם כאן אנו נזקקים להסבר שמדובר בעריכות שונות ולמסקנה שהבבלי קבע ששני הכלים דומים, והשמות השונים הם הבדלי סגנון. ממילא עלינו לברר האם אכן חבית היא בדיוק כד או שרק דיניהם בעניין זה זהים למרות חוסר הדמיון בצורת הכלי.
אם כן, לענייננו התירוץ שפתח ב-א וסיים ב-ב מובנו רק שלשניהם אותו דין (הם זהים מבחינה הלכתית), ולא שהם בדיוק אותו כלי. בשביל הבבלי המצב המשפטי הוא העיקר, לפיכך אם לכד ולחבית דין זהה הם זהים. אנו, המתעניינים גם בצורת הכלי, עסקנו בכך<sup class="footnote-marker">5</sup><i class="footnote">לצורת החבית ראו פירושנו לכלים פ"ב מ"ב.</i>, ונעסוק בשאלה להלן בסוף המשנה.
לפי המשנה ברור שהמניח את הכד חייב בנזקים שהכד גרם, ובהמשך עולה שגם חייב על נזקים שנגרמו משברי הכד, גם אם השבירה היא בעל כורחו של המניח. אבל בירושלמי מובאת ברייתא הפוכה (המתייחסת למשנתנו ולמשנה הבאה). אנו נדון בה בפירושנו למשנה הבאה.
בתוספתא לעניין אחר מופיעה שוב שאלת היחס בין ההיתר שבעצם המעשה לבין חובת התשלום החלה למרות ההיתר: "1. מסקלין דרך רשות הרבים, דברי רבי יהושע. 2א. רבי עקיבא אומר כשם שאין לו רשות לקלקל כך אין לו רשות לסקל, 2ב. ואם סיקל יוציא לים או לנהר או למקום הטרשים. 3. והמסקל נוטל מן האמצע ונותן לצדדין. 4. ואם בא אחר והוזק בהן, הרי זה חייב. אף על פי שאמרו הרי הוא כמסקל מלפני בהמה ונותן לפני אדם, מלפני הרואין ונותן לכל הסומין, שדרך בהמה להלך באמצע ובני אדם מצדדין. דרך הרואין להלך באמצע, והסומין מן הצדדין. 5. המסקל נוטל מתוך שדהו ונותן לרשות הרבים, ובא אחר והוזק בהן, הרי זה חייב. אף על פי שאמרו הרי הוא כמסקל מתוך שאינו שלו ונותן לתוך שלו" (פ"ב הי"ב).
סדרת הלכות לפנינו. בסעיפים 2-1 יש מחלוקת עקרונית האם המסקל את שדהו רשאי להניח את האבנים ברשות הרבים (1. רבי יהושע מתיר, 2. רבי עקיבא אוסר). מן הסתם מדובר במקום שאיננו דרך סלולה ואין כאן נזק להולכים בדרך. ההלכה השלישית גם היא עוסקת בהיתר לסקל מהאמצע של הדרך לצדדים<sup class="footnote-marker">6</sup><i class="footnote">נראה שהלכה זו היא לדעת רבי יהושע, כמו הלכה 5. </i>, כיוון שבצדדים אין מהלכים (3). והנה למרות ההיתר, המסקל בהיתר חייב על הנזקים שנגרמו מהאבנים. רשות הרבים נועדה למטרות השימוש הרגיל בה (ראו להלן במשנה ו), אבל המזיק חייב. הלכה 5 היא לדעת רבי יהושע המתיר לסקל לרשות הרבים, ואף על פי כן חייב בנזקים.
הרקע הריאלי מבצבץ מהתוספתא הבאה, המעבירה את ההלכה המשפטית במסננת המוסרית: "מעשה באחד שהיה מסקל מתוך שדהו ונתן לרשות הרבים. היה חסיד אחד רודפו, אמר לו מפני מה אתה מסקל מתוך שאינו שלך ונותן לתוך שלך? שחק עליו. לאחר זמן נצטרך אותו האיש ומכר את שדהו, והיה מהלך באותו מקום ונתקל. אמר: לא לחנם אמר לי אותו האיש 'הרי אתה מסקל מתוך שאינו שלך לתוך שהוא שלך' " (פ"ב הי"ג). אם כן נוהג שבעולם אדם מסקל משדהו לשטח ציבורי פתוח, ובפועל הדבר מותר. החסיד זועם על כך משום שהחסידים מקפידים מאוד לא ליצור נזקים, אבל הנוהג הרגיל הוא שאין מקפידים על מניעת נזקים ברשות הרבים. בפועל התברר (כמו ברוב הסיפורים) שהחסיד צדק. רשות הרבים שייכת גם למסקל ונותרה שלו, ואילו את רשות היחיד שלו המסקל נאלץ למכור. נמצאנו למדים שברשות הרבים מותר לעשות כל מיני דברים, כולל יצירת מפגעים מסוימים, כאלה שבדרך כלל אינם גורמים לנזקים ממשיים, ואם נגרם נזק המבצע פטור.
המשנה בבבא מציעא (פ"י מ"ה) מציעה הגדרה מרחיקת לכת של השימוש ברשות הרבים: מותר להניח שם זבל וטיט, רק לא ללבון לבנים. כלומר שימוש זמני שוטף מותר. נמצאנו למדים שאין פשיעה בעצם השימוש ברשות הרבים. המניח איננו נחשב למזיק או לפוגע. עם זאת, המניח את הכד חייב. הווה אומר שהתשלומים אינם נובעים מפשיעה, שכן מותר להשתמש במבוי הציבורי, אלא מאחריות אדם על מעשיו, או מהחובה לשלם על נזקים שרכושו גרם. דנו בכך במבוא.
כפי שהסברנו, המחלוקת בין המשנה לתוספתא אינה על העיקרון הזה, אלא על השאלה מה מותר לעשות ברשות הרבים ומה נאסר. לגבי המניח את הכד המשנה קרובה יותר לעמדתו של החסיד לגבי סיקול, והתוספתא למשנתנו קרובה לעמדת ההמון המקובלת בסיפור החסיד. זו (עמדת הציבור) היא גם עמדת התלמודים שהבאנו ושנביא במשניות הבאות.
(בכתב היד משנה ב) <b>נשברה כדו ברשות הרבים</b> – הבעל לא הניח את הכד אלא הוא נשבר, <b>והחליק בה אחר במים או שלקה בחרסיה חייב</b> – בעל הכד, <b>רבי יהודה אומר במתכוון חייב</b> – מתכוון הוא מה ששנינו ברישא, כלומר המניח, <b>ובשאינו מתכוון פטור</b> – כגון מי שנשברה כדו. כך מתפרשת המשנה בפשטות, אבל נוצרת חזרה מסוימת על הרישא. בירושלמי יש שתי הצעות פירוש, האחת: "על דעתיה דרבי יוחנן במתכוין לחרסין", והאחרת: "על דעתיה דרבי לעזר במתכוין להזיק" (ג ע"ג).
לפי רבי יוחנן, החיוב נובע מכך שהחרסים הם רכושו של המניח את הכד. זו גם דעתו של הבבלי למסקנת הסוגיה. אם כן, משנתנו מתמקדת בנזקים שרכושו של המזיק גרם להם. רבי זירא בירושלמי מוסיף שאדם חייב בנזקי רכושו רק בנזק פעיל ("מהלך"), אבל בנזק פסיבי גם אם נגרם על ידי רכושו איננו חייב כלל. מהמשנה הבאה משמע שגם במקרה זה (הפקיר רכושו הנייח והזיק) – חייב. עלינו להבין אפוא שרבי יוחנן והבבלי נסוגים במידת מה מההלכה התנאית שחייב על נזקים שנגרמים באחריותו. לדעת האמוראים אדם חייב רק בנזקי רכושו, או בגרימת נזק בכוונה תחילה, אבל המניח את הכד ברשות הרבים למעשה פטור. גישה זו ראינו גם בסוף המשנה הקודמת. נוסיף עוד שמבחינה ריאלית ההסבר קשה, שכן המקרה של מתכוון לזכות בחרסיה נדיר. למעשה אין מה לעשות בחרסים השבורים, אלא אם כן השבר גדול וניתן להשתמש בו, כפי שנסביר במבוא למסכת כלים. אם כן הירושלמי בוחר בפרשנות בלתי ריאלית (או לפחות נדירה) כדי לשנות את ההלכה (פרשנות יוצרת).
כפי שכתבנו במבוא ובמשנה הקודמת, חלק מהתנאים מחזיקים בדעה שאדם חייב על נזקי ממונו. התלמודים מתבססים על דעה זו, אבל המשנה עצמה מתנגדת לכך ואיננה רואה ב"ממונו" סיבה לחיוב המזיק. על כן גם כאן קרוב לפרש את המשנה ללא מרכיב הבעלות.
עמדתו של רבי אליעזר היא שהכוונה היא כוונה להזיק. גם פירוש זה בעייתי, שכן המשנה כפשוטה מדברת על מקרה שהשבירה אירעה שלא לרצון הבעלים (אולי ברשלנותו, אך לא בכוונה). צריך להבין אפוא שלדעת רבי אליעזר במקרה שהכד נשבר סתם בעל הכד פטור. הבבלי (כח ע"ב) מעדן את פירושו של רבי אלעזר ומציע שהבעל התכוון להוריד את הכד, ונשבר. במהלך ההורדה מהכתף האדם מחזיק את הכד בידיות או בצוואר, ואלו נקודות תורפה של הכד, ולכן הוא נשבר<sup class="footnote-marker">7</sup><i class="footnote">הסבר הריאליה הוא על דעתנו, ואיננו בתלמוד.</i>. אם כן יש כאן מה שהיינו מכנים היום "רשלנות תורמת".
הבבלי (כט ע"א) פירש אף הוא ש"מתכוין לזכות בחרסיה", כלומר שעדיין הבעל רואה בכד את רכושו. במהלך הסוגיה מועלית גם ההצעה (שנדחתה) שמתכוון להוריד את הכד ולהניחו, שאין כאן אונס אלא מרכיב מהותי של רשלנות. כפי שנראה במשנה הבאה, המשניות עוסקות באחריות הבעל ולאו דווקא בנזקים שגרם רכושו, ואילו ההסבר של הבבלי והירושלמי נצמד לעניין הרכוש בלבד. על כן הבבלי גם שואל ומדקדק כיצד הניזק ניזוק; אם הוא נפגע מהחרסים ודאי שהמזיק חייב, אבל אם ניזוק בקרקע "קרקע עולם הזיקתו" (כח ע"ב; ל ע"א ועוד). הטיעון הזה, המופיע רק בתלמוד הבבלי, נדחה, שכן כל נזקי בור נובעים מהתנגשות של הניזוק בקרקע, ולכן גם נזק שנגרם, באופן ישיר, על ידי הטבע (אדמה במקרה זה), המזיק, שחשף את הניזוק לאיתני הטבע, אשם וחייב.
מהמשנה עולה בבירור שהנחת הכד משמעה נטילת אחריות על נזקיו. לפי תנא קמא גם שבירת הכד (אונס של בעל הכד) איננה פוטרת אותו, כי אדם מועד לעולם (לעיל פ"ב מ"ה). עם זאת, עצם הדיון במשנה והסגנון מלמדים שהמשנה איננה רואה בהנחת הכד פשע הראוי לעונש. אין כאן פשע, אלא נוהג מקובל. אין להסיק מכך את הניסוח המשפטי של הבבלי שאם הנחת הכד מותרת אז (ורק אז) המניח פטור מנזקי הכד. אלא שהרבים סובלים פגיעה כזאת ברשות הרבים, משום שכולם זקוקים להנחת הכד או חפצים אחרים, באופן זמני, ברשות הרבים. בלשון משפטית יש כאן מעין תנאי הדדי של היתר שימוש ברשות הרבים למתרות זמניות. כבר במשניות הקודמות השתמשנו בדרך טיעון זו, ועתה נרחיב בכך ונוכיח זאת.
בתוספתא (פ"ב ה"ד): "1. נשברה כדו וצלוחיתו ברשות הרבים, ובא אחר והוזק בהן הרי זה חייב. רבי יהודה פוטר שאין שמירתן עליו. 2. מודה רבי יהודה לחכמים, במניח אבנו וצלוחיתו ברשות הרבים ובא אחר והוזק בהן שהוא חייב, ששמירתו עליו. 3. מודים חכמים לרבי יהודה במניח קנקנים לראש הגג לנגבן, ונפלו ונשברו, ובא אחר והוזק בהן – שהוא פטור, מפני שאין שמירתן עליו. 4. הניח אבנו ומשאו ברשות הרבים, אמרו לו פנה אותן, אמר להן אי איפשי בהן, כל הקודם בהן זכה, ואם בא אחר והוזק בהן, הרי זה חייב. 5. נפלה כותלו לרשות הרבים, אמרו לו פנה אותן, ואמר אי איפשי בהן, כל הקודם בהן זכה, ואם בא אחר והוזק בהן, הרי זה חייב".
בתוספתא מוזכרים חמישה מקרים. הראשון הוא הסיפא של המשנה, והשני הרישא שלה. מהתוספתא ברור שרבי יהודה איננו חולק ברישא של המשנה. מקרה 3 הוא מקרה שונה, שם הבעלים לא הניח את המפגע ברשות הרבים אלא המפגע נדד כתוצאה מתאונה לרשות הרבים. כאן חכמים מודים שהוא פטור, וקשה להבין את הסיבה, הרי זה אותו מקרה כמו שנשבר כדו: המפגע נוצר כתוצאה מכוח עליון, ועדיין אחריות הבעל עליו. הנימוק של רבי יהודה ושל חכמים כאחד (כל אחד במקרה שבו הוא מודה שפטור) הוא "שאין שמירתן עליך". לפי ההקשר המשמעות היא שהמִפְגע באחריות המפַגֵע. זו הגדרה הגורמת אחריות.
שני המקרים האחרים הם במפקיר רכושו, ומתברר שהפקרה זו איננה מועילה. הווה אומר שהעיקרון של "ממונו" איננו גורר את החיוב, אלא מעשה האדם גורר את החיוב, מעשה כזה ש"שמירתן עליך". העיקרון בתוספתא איננו שהבעל אחראי על רכושו (גם במקרה 3 מדובר ברכושו), אלא "שמירתו עליו", כלומר לבעל מותר להשאיר מפגע ברשות הרבים, אך הוא עדיין אחראי עליו. לכן במקרה 3, שבו הבעל לא השאיר את המפגע אלא המפגע הגיע לרשות הרבים נגד רצונו, אחריות הבעל פוקעת, ועדיין חריגה זו קשה, שכן אומנם האדם לא התכוון, אבל אין אלו רק נזקי בור אלא נזקי אדם, ולכאורה הוא צריך להיות חייב בהם.
עוד אנו לומדים שהציבור יכול להתריע ולדרוש פינוי מפגע, אך אין איסור ברור על הנחת חפץ ברשות הרבים. אין דומה כדו המונח בצד לאבנו ומשאו. הציבור רשאי לדרוש פינוי רשות הרבים (לקצוב זמן לפינויה), והיחיד חייב בכך, אך אין זו דרישה קבועה אלא נדרש לשם כך מעשה מיוחד של הציבור. זאת בניגוד למצב בזמננו שעצם הנחת חפץ במקום שלא נקבע במפורש כמותר היא עבירה שקנס בצידה. מעבר להיבט ההלכתי, זו עדות על מערכת הניהול של הקהילה המקומית. יש בעלות על רשות הרבים, ויש דאגה לתקינותה.
במשנה משתמע שמותר האדם מהבהמה הוא שאדם חייב תמיד, ובכל נזק שגרם, בין אם הנזק נגרם באופן ישיר ובין אם באופן עקיף. אבל בתלמוד הבבלי זו מחלוקת שבה רבי מאיר מחייב בכל אונס (בהנחת כד ברשות הרבים, כאשר הכד נשבר באונס) וחכמים פוטרים: "נשברה כדו ולא סלקו, נפל גמלו ולא העמידו – רבי מאיר מחייב בהזיקן, וחכמים אומרים פטור מדיני אדם וחייב בדיני שמים. ומודים חכמים לרבי מאיר, באבנו סכינו ומשאו שהניחן בראש גגו ונפלו ברוח מצויה, והזיקו – שהוא חייב<sup class="footnote-marker">8</sup><i class="footnote">אם נפלו ברוח מצויה הרי זו רשלנות.</i>; ומודה רבי מאיר לרבנן, במעלה קנקנין על הגג על מנת לנגבן<sup class="footnote-marker">9</sup><i class="footnote">הקנקן הוא כלי ריק (להלן), והוא מעלה אותו כדי שיתייבש.</i> ונפלו ברוח שאינה מצויה, והזיקו – שהוא פטור" (כח ע"ב – כט ע"א; בבא מציעא פ"ב ע"ב). אם כן אפילו רבי מאיר מודה באונס מוחלט שהבעל פטור, אף על פי שזה ממונו, ואף על פי שהיה לו זמן לסלק את המפגע. נושא "הרוח המצויה" הוא חידוש של הברייתא (או של התלמוד), תוספת שאיננה בתוספתא שציטטנו.
כן עולה מדיון הגמרא שלפני קטע זה. כל אלו ברייתות אך אין להם מקבילות אמוראיות, ולכן עלינו לראות דעות אלו כפיתוח בבלי, או שמא הפיתוח עצמו תנאי, אבל רק בבבל החליטו להעמיד דרכי מחשבה אלו במרכז החשיבה המשפטית. אם כן הכלל ששנינו לעיל ש"אדם מועד לעולם" (פ"ב מ"ה) איננו כלל מלא, אלא הוא נכון ברובו בלבד.
בבבלי בבא מציעא, אגב הדיון במשנה שם (פ"ו מ"ח), מובאת ברייתא חולקת: "תנו רבנן: המעביר חבית לחבירו ממקום למקום ושברה, בין שומר חנם בין שומר שכר – ישבע, דברי רבי מאיר. רבי יהודה אומר: שומר חנם ישבע, נושא שכר ישלם. רבי אליעזר אומר זה וזה ישבע, ותמיה אני אם יכולין זה וזה לישבע" (פב ע"ב). עד כאן הברייתא דומה למשנתנו אבל מעלה שאלה אחרת – אחריותו של המעביר את הכד על הנזק שנגרם לכד. על ברייתא זו הגמרא שם מוסיפה: "למימרא דסבר רבי מאיר נתקל לאו פושע הוא? והתניא: נשברה כדו ולא סילקו, נפלה גמלו ולא העמידה, רבי מאיר מחייב בהיזיקן, וחכמים אומרים: פטור מדיני אדם וחייב בדיני שמים. וקיימא לן דבנתקל פושע פליגי! אמר רבי אלעזר: תברה, מי ששנה זו לא שנה זו. ואתא רבי יהודה למימר: שומר חנם ישבע, נושא שכר ישלם, האי כי דיניה והאי כי דיניה. ואתא רבי אליעזר למימר: אין, גמרא כרבי מאיר. ומיהו, תמיה אני אם יכולין זה וזה לישבע". הבבלי מציע נוסחאות של שבועה שניתן להישבע, כגון "אמר רבא: שבועה שלא בכוונה שברתיה" (שם פג ע"א). הברייתא שהתלמוד מביא מקבילה למשנתנו ושונה ממנה. הנושא אומנם שונה (משנתנו עוסקת באחריות על נזקים שנגרמו מהכד והברייתא בתשלום נזקים של מי ששבר את הכד), אך הסיטואציה דומה, והברייתא מוסיפה על משנתנו את דעת חכמים: "פטור מדיני אדם וחייב בדיני שמים". זו עמדה מוסרית שכבר עמדנו עליה במבוא.
לכאורה הברייתא עוסקת בעניין שונה לחלוטין, אחריות הסבל על הנזק לכד. אבל הגמרא מחברת את שני המקרים ומניחה שאם הסבל פטור – גם הבעל פטור על נזקי הכד, ואם הסבל חייב – חייב על נזקים שנגרמו משברי הכד.
תברא הוא מונח שהגמרא מצביעה בו על סתירה פנימית, ובלשוננו כיום: שתי מסורות שונות<sup class="footnote-marker">10</sup><i class="footnote">אפשטיין, מבוא, עמ' 299; פרידמן, פירוש, עמ' 384-279. גם אפשטיין וגם פרידמן מציעים שהלשון "תברא" היא העברה מסוגיה אחרת, ומכיוון דאתינו להצעה שזו העברה ניתן להציע הצעות שונות למקומה המקורי של המימרה. הצענו הצעה אחת, אבל למען האמת אם בהעברה עסקינן קיימות הצעות רבות נוספות. לדעתנו באופן עקרוני החוקר רשאי להציע שמימרה מסוימת היא העברה אם המילים אינן מתפרשות באתרן כיאות, אבל אסור לו להציע הצעות אחרות אלא אם כן יש בידו סיוע להן.</i>. הסבר זה בא רק בדלית ברירה, ובדרך כלל הבבלי מעדיף לתרץ סתירות פנימיות וליצור הרמוניזציה בין המקורות.
ממילא נשאלת השאלה כיצד הבין התלמוד את משנתנו, ומה הן המימרות הסותרות. הרי לפי המשנה ולפי הברייתא יש מחלוקת מפורשת בשאלה האם המעביר חבית משלם (בין רבי מאיר והמשנה לבין רבי יהודה).
האפשרות הפשוטה היא ששני המקורות סותרים. המשנה בבבא מציעא (פ"ו מ"ח), שבה יוצא שהמעביר חבית, לדעת רבי מאיר, נשבע ונפטר, כלומר שהשבירה נחשבת לאונס ולכן פטור גם על נזקים שהכד השבור גרם, סותרת את הברייתא שאם נשבר כדו (זה אותו מקרה של המעביר חבית) רבי מאיר "מחייב בהיזקן", כלומר המעביר נחשב לאשם וחייב גם לשלם את נזקים שהכד גרם. לדעת הבבלי אלו מקורות שונים, ורבי יוחנן מתרץ ומסביר שהשבועה היא תקנה מיוחדת, כלומר שבעצם המעביר נחשב לפושע ופטרו אותו מתשלום (וחייבו שבועה) כדי שיסכימו בני אדם לעזור איש לרעהו בהעברת חביות.
הסתירה עצמה לא קשה לפתרון. אומנם המעביר עצמו נחשב (לדעת רבי מאיר) לאונס, ועדיין הוא חייב לפנות את הנזק שגרם, שכן אדם חייב על נזקיו כמו שנסביר במהלך הפרק. עם זאת חשוב לציין שלדעת הבבלי האחריות של בעל הכד נובעת מפשיעה, ואם הוא אנוס הוא פטור על נזקי הכד.
אפשר שהסתירה היא בין משנת בבא מציעא שהזכרנו (פ"ו מ"ח), שבה נידונים רק דיני נזיקין (ויש בהם דעות שונות), לבין הברייתא שבה נוספו דברי חכמים "פטור מדיני אדם וחייב בדיני שמים". אפשר גם שדברי הסתמא "תברא" מכוונים לסתירה בין ברייתא זו ("חייב בדיני אדם...") לבין המשנה שלנו (בבא קמא) שבה נשנים רק דברי רבי מאיר ורבי יהודה, ונעדרת דעת חכמים ("חייב בדיני אדם ופטור מדיני שמים"). לפי הסבר זה הועברה ה"תברא" מסוגיה שעסקה במשנתנו לסוגיית בבא מציעא.
הבבלי מסיק שהמחלוקת הבסיסית היא האם "נתקל" נחשב לפושע. ניסוח קונצפטואלי כזה הוא ניסוח של הבבלי, ומשנתנו איננה עוסקת כלל ב"נתקל" אלא במעביר חבית וזו נשברה<sup class="footnote-marker">11</sup><i class="footnote">הסבר "נתקל פושע" הוא רק לדעת אביי (בבלי, כט ע"א). </i>. כללו של דבר, סוגיית הבבלי קשה ומתפרשת בדרכים שונות<sup class="footnote-marker">12</sup><i class="footnote">פרידמן, פירוש, עמ' 370 ואילך.</i>, ולפיכך קשה להסיק ממנה כיצד הבין התלמוד את המשנה.
הברייתא בתוספתא, והפירוש שהצענו לעניין ההנחה ברשות הרבים, מתבססים בין השאר על הסבר הירושלמי: "תני מודין חכמים לרבי יודן במניח אבנו ומשואו ברשות הרבים, ובא אחר ונתקל בהן פטור, <u>שעל מנת כן הנחיל יהושע לישראל את הארץ.</u> הא אם לא הנחיל יהושע לישראל את הארץ על מנת כן, חייב" (פ"ג ה"ב, ג ע"ג). אם כן באופן עקרוני כולם מסכימים שהמניח את הנזק ברשות הרבים חייב, אבל כל זה לא בארץ ישראל. בארץ ישראל המניח חפצים ברשות הרבים, ומן הסתם גם מי שאיננו מסלק שברים שלהם, פטור לחלוטין. גם חכמים מודים בכך. כל זאת בניגוד למשנה שהמניח את הכד ברשות הרבים חייב.
להערכתנו לפנינו תהליך של התפתחות הלכה. בימי התנאים הייתה בנושא מחלוקת האם מותר להניח חפצים ברשות הרבים, ולדעת כל הצדדים המניח חייב בנזקין. רבי יהודה פטר במקרים של אחריות חלקית, או אונס, אך עדיין הסכים שאם הניח בכוונה חפץ כך שיהיה חשוף לסכנת שבירה ונפילה לרשות הרבים (מתכוון – חשוף לרוח מצויה) הבעל חייב. כלומר עקרונית אין להניח חפצים ברשות הרבים, אבל אין חייבים על נזקיהם. בתוספתא רבי יהודה פוטר משום שאדם איננו חייב באחריות על חפצים זרוקים ברשות הרבים. בתלמודים המגמה לפטור את המניח מתחזקת. ראינו זאת בפירוש האמוראי, שאיננו פשט המשנה, ל"מתכוון", ובירושלמי, המרחיק לכת וקובע שבעצם מותר להניח חפצים ברשות הרבים, שכן זה נכלל במסגרת הוויתורים ההדדיים ששכנים עושים זה לזה.
להלן בבבא מציעא פ"י מ"ד תחזור המשנה לעסוק בנושא דומה של קיר (כותל) או אילן ליד רשות הרבים, ונפל (אונס) והזיק. שם במשנה מופיעה רק הגישה שפטור, והנימוק ש"על מנת כן הנחיל יהושע את הארץ" איננו נזכר במפורש, אך לדעתנו כמחלוקת כאן תהיה מחלוקת גם שם.
דרך אמוראית נוספת להרחיב את הפטור ולצמצם את חובותיו של המזיק היא הדיון בשני התלמודים האם חייב רק בשעת נפילה או גם לאחר מכן (ירו', ג ע"ג; בבלי, כט ע"א). מי שמפרש שחייב רק בשעת נפילה – הרי שלאחר זמן הוא פטור. שני התלמודים מביאים מחלוקת בעניין, אבל בתלמוד הבבלי הנושא מפותח יותר ומתקשר ל"כוונה". בשעת נפילה יש מרכיב של רשלנות, שכן הבעל מחזיק את הכד (לצורך הורדתו מהראש או הכתף) בצורה פחות בטוחה, ורק לכן חייב. אם כן אחריותו של הבעל מצטמצמת עד למאוד, ברוח הפסיקה האמוראית שכבר ציינו.
לרבי יהודה מיוחסת הדעה המאפשרת להניח חפצים ברמה כזאת או אחרת, ובמקביל המניח פטור. אבל דעתו של רבי יהודה זכתה לפרשנות מרחיקת לכת בספרות האמוראית, פרשנות שאי אפשר לדעת אם היא מקורית או פרי התפתחות. על כל פנים בית המדרש המאוחר (החל מהתוספתא וכלה בתלמודים) אימץ את דעתו של רבי יהודה ופיתח אותה, מן הסתם מתוך תפיסה מציאותית של תנאי החיים בעיירה יהודית.
על דרך ההשערה ניתן להציעה הסבר היסטורי להתפתחות. בימי בית שני רוב היישוב בארץ ישראל (ובעיקר במחוז יהודה) שכן בעיר הגדולה ירושלים, ובבתי שדה (בתי חווה) משפחתיים. היו גם כפרים גדולים ועיירות של 40-20 דונם, אך אלו היו מעטים ובלתי צפופים<sup class="footnote-marker">13</sup><i class="footnote">ראו הירשפלד, כפרים, וכנגדו ספראי, כפרים, וראו לעיל הדיון ברחבה.</i>. לאחר דור יבנה, ובעיקר בתקופת האמוראים, התפתחו ממבני החווה כפרים גדולים, השטח הציבורי והפנוי הצטמצם, ביישובים נבנו סמטאות עקלקלות וצפופות<sup class="footnote-marker">14</sup><i class="footnote">לתיאור כללי ראו ספראי, הקהילה.</i>. בירושלים העמוסה ובבתי השדה הבעיה של הנחת חפצים ברשות הרבים לא התעוררה, ברור היה שהמניח יוצר מפגע ואחריותו על הנזקים הנגרמים מהמפגע היו ברורים. כאשר התפתח היישוב הכפרי הצפוף נאלצו כל התושבים להסתפק בתנאים ציבוריים פחות נוחים. בעיירה הצפופה התעלמו מהנחת חפצים ברשות הרבים, והשכנים ויתרו זה לזה (ויתור זה מכונה "תנאי יהושע"), ונוצרה נורמה התנהגותית שונה.
בדור אושה חכמים נחלקים מה הנורמה (חכמים ורבי יהודה), אך עדיין מסכימים שעצם הנחת המפגע אסורה. בשלב יותר מאוחר אימץ הציבור את דרכו של רבי יהודה ופיתח אותה לכלל היתר לקיים מפגעים ברשות הרבים. כך לגבי הנחת זבל ברשות הרבים, וכן הלאה.
אם כן ההלכה עצמה ברורה, ויש מחלוקות על פרטים. הפרט המרכזי הוא בדין המניח מרצונו מפגע ברשות הרבים (מתכוון), שלדעת רבי יהודה חייב. המשנה איננה מנמקת, ובתוספתא מובא הנימוק "ששמירתם עליו". ברם נימוק זה איננו מסביר מדוע המזיק חייב בשמירה על כדו השבור או השלם. הבבלי מציע נימוקים משפטיים של פשיעה (נתקל פושע או מניח פושע) ואחריות, ואולי גם הצעה רמוזה שמרכיב נוסף לחיוב הוא שהכד (השלם או השבור) הם "ממונו", ואם הפקיר את ממונו אין ההפקר מועיל, שכן המחלוקת היא האם המפקיר נזקיו חייב (רבי יהודה) או פטור. הירושלמי מעלה את הסבר ההסדר ההדדי, "תקנת יהושע". הסבר זה מתיישב גם עם הנימוק "שמירתן עליו", שכן נימוק זה עצמו מחייב השלמה. ההשלמה היא שההסדר ההדדי הוא שמותר להניח, אך שמירתן עליו. ההסבר המוצע, שהוא פחות משפטי ויותר עניין של הסדר חברתי (בניסוח משפטי – "מחילה הדדית") עולה גם מהלכות אחרות. הוא מנמק יפה את ההלכות התנאיות בנושא כפי שהעלינו במבוא. כך גם נבאר את הפרקים הראשונים בבבא בתרא. מעניין שהסבר זה איננו בתלמוד הבבלי, אך דווקא אחרונים שניתחו את הסוגיות השונות חזרו אליו, אף שלא השתמשו בירושלמי המפורש המבאר ומגדיר הסבר זה<sup class="footnote-marker">15</sup><i class="footnote">ראו בהרחבה פאלוך, השותפין; ויס, רבי יוסי.</i>.
חבית וכד
כפי שראינו לעיל, ההסבר שכד הוא חבית עדיין איננו מעיד שאכן צורתם זהה לחלוטין. מעתה עלינו לברר את צורת שני הכלים. החילוף חבית-כד מופיע גם להלן פ"ג מ"ה, וכן בתוספתא מנחות: "ולא היו כונסין אותן לא בחצבים גדולים ולא בחביות קטנות אלא בכדידיות בינוניות" (פ"ט ה"י, עמ' 526). אם כן כל אלה כלים לאגור בהם שמן: חצבים גדולים, חביות קטנות וכדידיות בינוניות. "כדידיות" הן צורת רבים של כד.
<u>חבית</u>
החבית גם מתחלפת עם ה"קנקן": "ולקחת פרה על ידי עורה, בצאן ולקחת רחל על ידי גיזתה, ביין ולקחת חבית על ידי קנקנה" (ספרי דברים, קז, עמ' 168). מותר לקנות בכסף מעשר שני חבית מזון בשביל ("על גב") הקנקן שלה. הקנקן מתחלף עם החבית, והחבית היא המזון והכלי שבו הוא נמצא (ה"אריזה"), ואילו הקנקן הוא הכלי עצמו. כמו כן: "...כדי יין סתומות – מקום שדרכן למכור סתומות יצא קנקן לחולין" (משנה, מעשר שני פ"א מ"ג). אם קנה בכסף מעשר שני כד סתום (סגור ומלא יין) הכלי עצמו (הקנקן) יצא לחולין. שתי ההלכות משלימות, והמשנה היא הבסיס למימרה במדרש. האחת משקפת חילוף חבית-קנקן והאחרת חילוף כד-קנקן, וממילא גם כד וחבית הם כלים מתחלפים.
כמו כן: "במשלח לחבירו חבית וקנקנה, רבי שמעון בן לקיש דו מדמי לה כהן דאמר לחבריה שלח קופתך וסב לך חיטין" (הוא מדמה אותה לכוהן שאמר לחברו שלח קופתך והבא לי חיטים – ירו', סוכה פ"א ה"ה, נב ע"ב; בראשית רבה, יג יא, עמ' 120). אם כן החבית היא מונח כולל במיוחד לתוכן החבית, ואילו הקנקן הוא האריזה (הכלי ריק). כמו כן: "רבי שמעון אומר אף האומר לחבירו חבית זו אני מוכר לך חוץ מקנקנה, יצא קנקן לחולין" (ירו', מעשר שני פ"ג הי"א, נד ע"ג). הקנקן הוא אפוא ה"אריזה"<sup class="footnote-marker">16</sup><i class="footnote">על רקע זה תובן המשנה: "הטוען את חברו כדי שמן, והודה בקנקנים. אדמון אומר הואיל והודה במקצת הטענה ישבע" (כתובות פי"ג מ"ד). אף שהיו מהמפרשים שהתקשו בהבנת הריאליה של ההלכה, מסורת הפסיקה חזרה למסלול המקורי של ההלכה. "מודה במקצת הטענה" הוא מי שמודה בחלק מעיקר הטענה. אם המלווה תובע כדי יין שהלווה, והלווה מודה בקנקנים, הרי שהוא מודה שקיבל כדים ריקים, ובכך הודה בחלק מהטענה נגדו. אבל אם המלווה תובע כדי יין, והלווה מודה שקיבל ממנו כלים אחרים (נניח קערות יין) אין זה בבחינת מודה חלקית ("במקצת הטענה"). המפרשים לא עמדו על כך, אך מסורת ההלכה שימרה את הפירוש המקורי של המשמעות המשפטית של "מקצת הטענה" (חלק מהטענה המקורית). ראו פירושנו למשנת כתובות פי"ג מ"ד; שבועות פ"ו מ"ג. על הפרשנות שהקנקן הוא הכלי עצמו עמד כבר בראנד, כלי חרס, עמ' תצח ואילך. ראו עוד שטינפלד, מודה במקצת.</i>.
אם כן הקנקן מתחלף עם חבית ועם כד, והתייחד לכלי הריק. כך גם מובן המשפט "רבי אומר אל תסתכל בקנקן, אלא במה שיש בו. יש קנקן חדש מלא ישן וישן שאפילו חדש אין בו" (אבות פ"ד מ"כ). הקנקן הוא הכלי עצמו, והכד או החבית הם הכלי המלא.
החבית נזכרת במקורותינו מאות פעמים, והיא הכלי הרווח ביותר, ומשמשת בדרך כלל לאכסון נוזלים (יין, שמן, מים). בתקופת המקרא היא איננה נזכרת, וכנראה בלשון חכמים ה"חבית" החליפה את הכד. החבית עשויה מחרס, עץ או מתכת<sup class="footnote-marker">17</sup><i class="footnote">בראנד, כלי חרס, עמ' קיג-קעה, ובמיוחד עמ' קיד. אגב כך בחר בראנד בערך זה כדי לדון בייצור כלי החרס בכלל.</i>, והיא מופיעה ככלי המובהק להובלה (שינוע). לחבית יש קורקרת (כלומר בסיס שטוח) ושוליים: "חבית שהיא יושבת על שוליה באויר, וכזית מן המת נתון תחתיה. כנגד קורקורתיה טומאה בוקעת ועולה, בוקעת ויורדת, והחבית טמאה. כזית מן המת: מקצתו נתון תחת דופנה, ומקצתו נתון תחת קורקרתה – כל שכנגד הטומאה בין מלמעלה בין מלמטה טמאה, וכל שאינו כנגד הטומאה בין מלמעלה בין מלמטה, טהור. ואם יש בדופני פותי (פותח<sup class="footnote-marker">18</sup><i class="footnote">כך יש להבין.</i>) טפח הכל טמא" (תוס', אהלות פ"י ה"ט, עמ' 608). הלכה זו מתארת היטב את תחתית החבית. כלי החרס מתחלקים לשניים. יש שיש להם בסיס מחודד, כמו האמפורה שנביא להלן, והם אינם יציבים על הקרקע אלא "יושבים מסומכים"<sup class="footnote-marker">19</sup><i class="footnote">למונח ראו ספרא שיצוטט להלן.</i> – נשענים על הצד (על כלי אחר או על הקיר), או מונחים על בסיס המכיל את הצד החד של הכלי (איור 14). הסוג השני הוא כלים שיש להם בסיס שטוח. במקרה זה הכלים "יושבים שלא מסומכים". לעיתים הבסיס קעור כלפי פנים, ויש לו עיגול והם השוליים. החלק הקעור הוא הקרקרת (או קורקרת) (איור 15), והחיבור בין הקורקרת לגוף הכלי הוא השוליים. במקרה זה השרץ מצוי מתחת לקורקרת הקעורה, והשוליים אינם רובצים ישירות על הקרקע אלא בפינה מסוימת הם באוויר והשרץ חודר מתחת לחבית. מצב נוסף שהברייתא מתארת הוא שהשרץ מצוי קצת מתחת לקורקרת וקצת מתחת לדופן. הדופן מתרוממת אפוא באלכסון מהבסיס, ורוחבה רב יותר מהבסיס. עולה גם האפשרות שבין הדופן לקרקע יש שטח שרוחבו כטפח, כלומר שהדפנות רחבות יותר מהבסיס טפח. לפי התוספתא אין זה מצב רגיל אלא מקרה מיוחד, כלומר שבדרך כלל הדפנות התרוממו ישר מעל הבסיס, ונחזק טיעון זה להלן.
במשנת כלים שנינו: "הדקין שבכלי חרס וקרקרותיהן ודפנותיהן, יושבין שלא מוסמכין<sup class="footnote-marker">20</sup><i class="footnote">בכתב יד קופמן: "ודפנותיהן יושבין על שוליהן". שתי מילים האחרונות אינן בעדי הנוסח הטובים ואינן בציטוט משנתנו בחולין נד ע"ב. הנוסח בחולין הוא "ודפנותיהן יושבים שלא מסומכין". הר"ש מדגיש ששני הכללים עומדים כל אחד בפני עצמו: או שהכלי יושב על קרקעיתו, או שהדופן ניצבת על עומדה ללא סמיכה. אם כן הר"ש גרס ככתב יד קופמן, ולו גרס כיתר עדי הנוסח היה נמנע ממסקנתו. אם כן שני תנאים הם: 1. יושבין על שוליהן – כלומר יושבים כסדרם הרגיל, אפילו עם סיוע, ומכילים שמן כנדרש (כלומר הכלי נשבר אבל הקרקעית נשארה ויש בה כושר קיבול, שחז"ל קבעו את שיעורו. אלו הם היושבים על ה"קרקרות"; 2. יושבין שלא מסומכין – אינם עומדים בצורה שאיננה מתוקנת (כגון ששוכבים על הצד אבל ללא סיוע, אלא יושבים על בסיסם).</i>: שיעורן מכדי סיכת קטן ועד לוג. מלוג ועד סאה – ברביעית. מסאה ועד סאתים – בחצי לוג. מסאתים ועד שלש ועד חמש סאין – בלוג, דברי רבי ישמעאל. רבי עקיבא אומר: אני איני נותן בהן מדה, אלא הדקין שבכלי חרס וקרקרותיהן ודפנותיהן יושבין שלא מסומכין: שיעורן מכדי סיכת קטן ועד קדירות הדקות. מהקדירות הדקות ועד חביות לודיות – ברביעית. מלודיות ועד לחמיות – בחצי לוג. מלחמיות ועד חצבים גדולים – בלוג. רבן יוחנן בן זכאי אומר: חצבים גדולים שיעורן בשני לוגין, הפכים הגלילים והחביונות – שיעור קרקרותיהן כל שהן, ואין להם דפנות" (פ"ב מ"ב<sup class="footnote-marker">21</sup><i class="footnote">תוס', פ"ב ה"ב, עמ' 570; ספרא, שמיני, פרשה ז ה"ג, נג ע"ג). התוספתא מוסיפה מעט, בעיקר על ההשתלשלות הספרותית של המסורת. ההלכה הקדומה מדור יבנה נשכחה, וחכמי דור אושה (שלהי דור אושה) חידשוה. במקום חביונות, בתוספתא הנוסח "אובניות".</i>). המשנה סבוכה ועסקנו בפירושה במקומה, לא נעסוק אפוא בכל הפרטים אלא בעולה לענייננו. המדובר בכלי חרס דקים (בעלי דפנות דקות) שיש להם קרקרת ושוליים. השאלה ההלכתית היא: כלי שנשבר ועדיין יכול לשמש לאכסון, במה הוא נמדד. אם הוא בגודל מתאים הוא נחשב לכלי וטמא (מקבל טומאה), ואם הוא קטן אין הוא מקבל טומאה. גודל השבר המקבל טומאה תלוי בגודל הכלי המקורי. אנו שומעים שכלי חרס דקים לעיתים נפחם לוג (0.54 ליטר)<sup class="footnote-marker">22</sup><i class="footnote">בסאה 6 קבים ו-24 לוג. גודל הסאה שנוי במחלוקת, ונשתמש בגודל מוערך של 13 ליטר לסאה. </i>, ולעיתים הם מכילים חמש סאים (65-50 ליטר), שהוא כלי גדול. רבי עקיבא חולק בפרטים, ואלו אינם מהותיים לדיון שלנו. חבית לודית וחבית לחמית (הנוצרת בבית לחם) הן שניים מהכלים הללו המכונים "דקים". רבן יוחנן בן זכאי, שאמר את דבריו ללא קשר למחלוקת התנאים שפעלו אחריו, מבהיר שכלי חרס דקים הם חצבים, שהם כלים גדולים, פכים (רבים של פך) וחביונות. חביונות הן רבים של חבית, והיא בכלל התיאור דלהלן עם קרקרת ושוליים. עוד אנו שומעים שדפנות החבית ישרות, "אין להם דפנות", כלומר הדופן איננה מקבלת אלא היא ישרה.
במקבילה בתוספתא שאליה רמזנו לא נאמר חביות לודיות אלא סתם לודיות, וכנראה סתם כלי חרס הוא חבית, שכן זה הכלי הנפוץ ביותר. "לודיות" הן אפוא "חביות שמיוצרות בלוד".
הלכה דומה המשקפת את צורת החבית היא המשנה באהלות פ"ט מט"ז: "חבית שהיא יושבת על שוליה באויר, וכזית מן המת נתון תחתיה, או בתוכה, כנגד קורקורותה טומאה בוקעת ועולה בוקעת ויורדת, והחבית טמאה. תחת דפנה מבחוץ, טומאה בוקעת ועולה בוקעת ויורדת, והחבית טהורה. בתוכה ותחת דפנה, אם יש בדפנות פותח טפח הכל טמא, וכנגד פיה טהור. ואם לאו טומאה בוקעת ועולה בוקעת ויורדת". דופן החבית וצידי החבית (שני מונחים זהים) נזכרים בעוד הלכות, אבל לכל כלי חרס יש דפנות ואין ייחוד לדפנות החבית. העדויות על צורת הדפנות הן המעניינות אותנו.
עוד נזכר הוגן או אוגן החבית. האוגן הוא הטבעת שעל פי החבית, לעיתים היא בולטת לפי החבית, וכאשר הופכים את החבית (או כלי אחר) על פיה היא נשענת על אוגנה<sup class="footnote-marker">23</sup><i class="footnote">בראנד, כלי חרס, עמ' ח-יא.</i>. כן נזכר צוואר החבית. הצוואר הוא החלק המחבר בין הדפנות לאוגן (הוגן), ובדרך כלל הוא צר מגוף החבית, ולעיתים גם מפתח החבית (החלל שיוצר האוגן – איור 16). מכאן שלחבית צוואר. תפקיד הצוואר הוא שאם הכלי מתהפך רק חלק מתכולתו תישפך, וגם נזילה זו תארך זמן רב יחסית בגלל החלל הצר שבצוואר. "הממלא בחבית, המים העולים אחריה, ובחבל שהוא מכונן על צוארה..." (משנה, מכשירין פ"ד מ"א). במקרה זה שואבים בחבית מים, מכאן שפי החבית איננו צר מאוד, אחרת לא ייכנסו מים לחבית. את השאיבה עושים בדרך כלל בדלי, שפיו רחב מאוד, אך גם בחבית.
אשר לדפנות, נאמר שחבית שנשברה לאורכה הרי היא כשתי ערֵבות (תוס', כלים בבא קמא פ"ג ה"י, עמ' 572). הערֵבה היא כלי שיש לו קרקעית שטוחה, מוקפת דפנות ישרות (ב-90 מעלות לבסיס) ופתוחה כלפי מעלה (איור 17). בערבה כזאת משרים את הרגליים ("עריבת הרגלים" – משנה, ידים פ"ד מ"א, וראו דיוננו לה), לשׁים עיסה, או אפילו ישנים בה<sup class="footnote-marker">24</sup><i class="footnote">ראו פירושנו לכלים פכ"ד מ"ג.</i>. שבר כזה של חבית משמעו שהדופן משמשת כקרקעית, מכאן שדופן החבית מתרוממת מהבסיס בזווית ישרה, ולעיתים באלכסון קל, כפי שאמרנו לעיל. על כן הרוצה לרוקן חבית מטה אותה על צידה, ודי בכך (תוס', כלים שם שם). על עובי הצוואר אנו שומעים ממסורת אגדית מעט, שהחזיק כלוג (בבלי, תענית כד ע"א). לוג הוא כאמור כחצי ליטר, כלומר הצוואר רחב, אבל אין להסיק מכאן מה אורכו.
כאמור, החבית משמשת גם לשאיבת מים: "היה משלשל כלים מלמעלה למטה ונפסק החבל או שנשמט, הרי זה גולה. היה דולה בחבית והיכה דרך ירידתה, גולה" (תוס', מכות פ"ב ה"ב, עמ' 439), מכאן שהיה לה פה רחב.
הבסיס השטוח אִפשר להניח את החבית על הכתף (תוס', חגיגה פ"ג ה"ל), אבל גם בכלי בעל דפנות מעוקלות הדבר אפשרי<sup class="footnote-marker">25</sup><i class="footnote">זאת בניגוד לדברי בראנד, כלי חרס, עמ' קכ.</i>.
לחבית יש אוזניים, כלומר שתי ידיות. במשנת כלים (פ"ד מ"ג) מתנהל דיון על כלי שנשברו אוזניו, כלומר הידית שבורה, כנראה עם שבר גם בחלקו העליון של גוף הכלי, אבל במשנה אין אזכור מפורש לחבית. אולם בתוספתא (שכבר הזכרנו לעניין אחר – כלים בבא קמא, פ"ג ה"י, עמ' 572): "חבית שנפחתה ומקבל על דפנה, או שנחלקה כמין שתי ערבות, רבי יהודה מטהר וחכמים מטמאין, שמתחלה לכך נעשית להיות מטה על צדה ומוציא מה שבתוכו לצדדין. ואם היתה גסטרה, הרי זו טהורה. שלא אמרו שירין לשירין, אלא שירין לכלים. אי זו הוא גסטרא כל שנסדקין אזניה, ואפילו אחת מהן נסדקה למטה מאזניה. אף על פי שאזניה קיימות הרי זו כגסטרא. ואם מתחלה עשאה בלא<sup class="footnote-marker">26</sup><i class="footnote">בכתב יד ערפורט ווינא: של אזנים. התיקון לפי ספר המפתח (ליברמן, תוספתא כפשוטה, עמ' 13). התיקון נחוץ, ראו להלן.</i> אזנים, נדונית כחבית" (תוס', כלים בבא קמא פ"ג ה"י, עמ' 572). ההסבר פשוט. כלי שנשבר ועדיין יכול לשמש ככלי קיבול טמא, כלומר עלול לקבל טומאה (אם ייגע בו טמא או שרץ). כלי כזה נקרא "שיריים". גיסטרא הוא שבר כלי שנשבר בעת העבודה של יוצר כלי החרס. גם הגיסטרא שיש לה כלי קיבול מטמאת, וגם לה מעמד הלכתי של שיריים.
לדעת חכמים שיריים של כלי מטמאים, אבל לא שיריים של שיריים (גיסטרא שבורה). חבית פשוטה שנחלקה לשתיים כל צד הוא כערֵבה (מעין גיגית שיש לה כלי קיבול, ראו לעיל), אבל קשה להשתמש בה כיוון שהדפנות מעוקלות רק מעט. לכן רבי יהודה מטמא, וחכמים אומרים שמלכתחילה דרך השימוש בחבית היא שמטים אותה על צידה והיא מקבלת נוזלים במצב כזה, לפיכך זו נחשבת לדרך השימוש המקורית שלה ומקבלת טומאה. אבל אם הגיסטרא נועדה להיות כלי בלי "אוזניים", כגון חבית, הרי שהיעדר האוזן איננו פגם בכלי. אם כן לחבית בדרך כלל אין "אוזניים". לרוב כלי החרס יש אוזניים, ובכך יש נתון מרכזי לזיהוי של הכלי<sup class="footnote-marker">27</sup><i class="footnote">לנתון זה בראנד לא התייחס.</i>.
כאמור, משנת כלים שהבאנו מזכירה חביות שנוצרו בלוד או בבית לחם, ומזכירה גם חביונות גליליות. מאוחר יותר אנו שומעים על חבית כתוצר האופייני של בית המלאכה בשיחין<sup class="footnote-marker">28</sup><i class="footnote">אדן-ביוביץ ופרלמן, שיחין; אדן-ביוביץ ואחרים, כלים, וראו אדן-ביוביץ ווידר, כלים; אדן-ביוביץ, כלים.</i>: "תני המים בקרקעות ארבעים סאה רבי נחמיה אומר כדי שתהא חבית שיחין מתמלא מהן" (ירו', תרומות פ"ח ה"ו, מה ע"ד). מים בקרקעות הם כלים הטמונים בקרקע (איור 18), וחבית שיחין היא מאותו טיפוס. הגדרנו זאת "מאוחר יותר" משום שבית המלאכה בשיחין פעל מהמאה הראשונה עד אמצע או סוף המאה הרביעית<sup class="footnote-marker">29</sup><i class="footnote">אדן-ביוביץ ופרלמן, שם.</i>. באופן טבעי אדן-ביוביץ מזהה את החבית עם כלי החרס הגדול הרווח ביותר באוסף של בית המלאכה בכפר שיחין<sup class="footnote-marker">30</sup><i class="footnote">ראו עוד תוס', בבא מציעא פ"ו ה"ג. את האוסף של כלי כפר שיחין הגדיר דוד אדן-ביוביץ לפי ההרכב הכימי של האדמה שממנה נוצרו כלי חרס מסוגים מסוימים הרווחים בגליל, כשם שכלי כפר חנניה מוגדרים לפי החומרים שבאדמת הטיט הזהים להרכב הכימי של כפר חנניה. את שיחין עצמה הוא זיהה לפי ריכוז רב של כלים בכלל, ושל פסולת כלים האופיינית לבתי יוצר לכלי חרס. הזיהוי של אדן-ביוביץ לאתר מקובל ועדיף על זיהויים קודמים בשל הממצא הארכאולוגי (כולל הזיהוי שהציע לפני שנים ספראי, פרקי גליל, עמ' 48-44), ראו אדן-ביוביץ ואחרים, שיחין; אדן-ביוביץ ופרלמן, שיחין). את כפר חנניה זיהה אדן-ביוביץ לפי השתמרות השם ולפי הנתונים במקורות היהודיים (אדן-ביוביץ, כלי חרס). הוא מצא שם שברי חרס אופייניים, וחפר במקום בית יוצר שטרם פורסם. את קטלוג כלי החרס של בתי יוצר אלו הוא בדק לאור הנתונים הכימיים של חומרי הגלם, וכך שרטט מפה של תפוצת כלי החרס, ואף תיארך אותם בדייקנות. זו עבודת מופת המשמשת היום כבסיס כרונולוגי לכל מחקר הגליל. לאחרונה נחפרה גם העיירה שיחין, ונמצאו שם הכבשנים וכלי החרס האופייניים. אביעם, דיווח בעל פה. </i>. את חבית שיחין הגדיר אדן-ביוביץ ככלי הנפוץ ביותר במכלול כלי החרס שנוצרו בשיחין, וזיהויה מצורף באיור 19<sup class="footnote-marker">31</sup><i class="footnote">דוד אדן-ביוביץ (בעל פה). הכלי המופיע באיור פורסם אצל לופרדה, כפר נחום 7, עמ' 58 איור 10.</i>.
לאור נתונים אלו הסיק בראנד שהחבית היא האמפורה. זו מסקנה בלתי אפשרית, שכן לאמפורה חסר כל מה ש¬¬הסקנו. יש לה בסיס מחודד, דפנות אלכסוניות מעוקלות, פה צר, וצוואר ארוך וצר<sup class="footnote-marker">32</sup><i class="footnote">החבית שימשה לתובלה כללית, ובמיוחד לתובלה ימית, כגון "מעשה בביתס בן זונן שהביא גרוגרות בספינה, ונשתברה חבית של יין נסך ונפל על גביהן, ושאל לחכמים והתירום" (משנה, עבודה זרה פ"ה מ"ב). האמפורה היא הכלי המובהק והרווח לתובלה ימית (איור 18 לעיל). עם זאת אין להסיק מכאן שחבית היא אמפורה. לא נאמר שם שהחבית הייתה בהכרח בספינה. יתר על כן, למרות האמור שהאמפורה רווחת בתחבורה הימית היא איננה הכלי היחיד המשמש לתובלה כזאת, ומצאנו בספינות גם חביות מעין אלו שהצענו. אם כן אין לשלול את ההצעה שהחבית גם היא שימשה לתובלה ימית, לצד האמפורה הרווחת בממצא הארכאולוגי באוניות טבועות. </i>. לדעתנו החבית זהה לכלי המוצג באיור (איור 19 לעיל). זה כלי נפוץ, בגדלים שונים. בסוף ימי בית שני יש לו בסיס שטוח, דפנות דקים יחסית, דפנות ישרים, צוואר עבה, והוגן.
עוד נוסיף שרש"י ומפרשים אחרים אומרים שהקנקן (שלעיל קבענו את קרבתו לחבית) ניצב על חצובה, כלומר יש לו בסיס מחודד: "כחצובה – כשלושה רגלי קנקן, כל אחד כנגד אויר של שני, כזה" [במקור יש במקום זה שרטוט] (רש"י לבבא מציעא כה ע"א). ההסבר לחצובה מובן, אבל רק בלשונו של רש"י הקנקן מוצב על חצובה כזאת, ובלשון המשנה והתלמוד בכלי כזה מוצבים כלי חרס אחרים. בראנד דוחה, בצדק, את הצעת קרויס שהחבית היא דוליום. הדוליום מוצב בתוך חציבה בקרקע (איור 18). לדוליום דפנות מעוקלות ומתרחבות מהבסיס, ולכן איננו מתאים לתיאור החבית.
<u>הכד</u>
הכד נזכר כבר במקרא, ושם הוא משמש לדליית מים מהבור או מהבאר (בראשית כד טו-טז, יח, כ, מה-מו), והוא כמו החבית משמש לאכסון לטווח ארוך (כלי אגירה – מלכים א יז יד ועוד). אין עדות ששימש לתובלה, אך כמובן העדר עדות איננו מעיד דבר (בכלל העדויות לשינוע מצרכים בתנ"ך מועטות), ובכלל הכד מופיע במקורות חז"ל פחות מהחבית.
בתרגומים הארמיים הכלי מתורגם כקולתה או קלתה (אונקלוס לבראשית כד יד ועוד, וכן בתרגום הסורי והשומרוני) או כלגין (תרגום יונתן שם שם). בתרגום יונתן למלכים הכד מתורגם כמנא, כלומר כלי סתם. שלושת התרגומים בעייתיים: קולתה או קלתה הוא כלי המוכר מהמקורות, אך איננו נזכר בהקשר לשאיבת מים אלא לעיתים רחוקות מאוד<sup class="footnote-marker">33</sup><i class="footnote">בראנד, כלי חרס, עמ' תצב-תצג.</i>. הוא משמש לאכסון יין, שמן ומים ולהבאת מים לשדה. אגב אורחא אנו לומדים מכאן שאיננו גדול מאוד (ירו', עבודה זרה פ"ב ה"ח, מא ע"ד). הלגין הוא כלי קטן שאיתו ממלאים מן החבית (משנה, טבול יום פ"ד מ"ד). הלגין מתקשר רבות למי חטאת ולהזאתם, ולפי התיאור מדובר בכלי קטן בעל פתח צר (ראו פירושנו לפרה פ"י מ"ג; מ"ו; פי"א מ"א), ולכן פקקו אותו בנייר מגולגל (פרה פ"י מ"ו). הלגין הוא כלי שולחן, גם הוא מעין בקבוקון בעל פה צר וצוואר קצר. בסיסו לא היה שטוח, ולכן היה לו בית, "בית הלגינין", ששימש להעמדתו<sup class="footnote-marker">34</sup><i class="footnote">בראנד, שם, עמ' רנא-רנח.</i>. הלגין איננו מתאים אפוא לזיהוי החבית שבסיסה רחב, היא כלי אכסון (אגירה) ולא כלי הגשה, ופיה רחב.
הלגין קשור כנראה למידה לוג, שהיא כחצי ליטר (תוס', בבא בתרא פ"ה ה"ח). לא כל הלגינים היו בגודל זה, אבל המוצא הלשוני מעיד על כלי הגשה קטן. בלטינית כונה הכלי כנראה logena<sup class="footnote-marker">35</sup><i class="footnote">בראנד, שם, שם.</i> (איור 20),. תרגום הכד כ"מנא" (כלי) הוא תרגום כללי המעיד על אי הכרת הכלי הייחודי הנזכר. אם כן תרגום יונתן מתגלה כאן כתרגום כללי ובלתי מדויק. גם תרגום אונקלוס איננו מדויק כנראה, ובמינוח "קולתא" מתורגמים בתרגום יונתן לנביאים גם כלים אחרים כ"ספות" (שמואל ב יז מה; מלכים א ז ו; ירמיהו נב יט).
בתרגום השבעים הכד מתורגם כ"הודראה" או "הידראה" (ὐδρεία או ὐδρεία). ההודראה הוא הכלי הייחודי והמובהק לשאיבת מים, ובתרבות היוונית הייתה לו צורה קבועה (איור 21). זה תרגום מתאים במדויק ל"כד" בהקשר של בראשית יד (סיפור רבקה ששאבה מים בכדה והשקתה את גמלי עבד אברהם), אבל איננו מתאים לשימושי הכד בתנ"ך בהקשר
שונה, והא ראיה שהתרגום מתרגם באותה מילה גם את ה"כד" בצירוף "כד הקמח". נראה אפוא שהפסוקים בבראשית השפיעו גם על מתרגמי ספר מלכים ליוונית<sup class="footnote-marker">36</sup><i class="footnote">וכן התרגום למלכים א יח לד (בחלוקה של תרגום השבעים זה פסוק לג). שם מדובר בניסוך מים על המזבח שבנה אליהו בכרמל. </i>. אם כן, גם תרגום השבעים תרגם לפי ההקשר המקרי ולפי מונחי החברה היוונית, תוך העברת המציאות הארץ-ישראלית למציאות היוונית, ואין זה תרגום טכני צמוד.
במקורות מצויים פרטים מספר על צורת הכד<sup class="footnote-marker">37</sup><i class="footnote">בראנד, כלי חרס, עמ' קצה-רה.</i>. על היין המובא למקדש מסופר: "ולא היו כונסין אותן לא בחצבים גדולים ולא בחביות קטנות אלא בכדידיות בינוניות. לא היו
מניחין אותן לא במרתף ולא בראש הגג, אלא מניחין אותן כמות שהן. ואינו ממלא חבית על פיה, אלא שתי ידות בה, כדי שיהא ריחה נודף. ואינו מביא לא מפיה מפני קמחין, ולא משוליה מפני שמרים, אלא נוקבה ונוטלה משלישה ומאמצעה" (תוס', מנחות פ"ט ה"י, עמ' 526). גם בברייתא זו הכדידיות מתחלפות בחבית, כפי שכתבנו לעיל. לכאורה ניתן להסיק מהברייתאשלכד יש שוליים, כלומר שבסיסו רחב, ברם במקרה זה הכוונה ב"שוליים" היא לתחתית הכד מבפנים, ולא לצורה החיצונית של הכד.
הפה של הכד איננו צר, אחרת לא הייתה אפשרות לשאוב בו מים. לכד יש אוזניים (ידיות), בניגוד לחבית, שכן לפי הברייתא בבבלי (כח ע"א) רבי מאיר מתאר במשנתנו מצב שבו הכד נשבר והאוזן נותרה ביד האדם. זו ברייתא שכבר הבאנו לעיל, והיא חשודה כאמוראית. כלומר לכד ידית אחת, הבעל נושא את הכד בידית, אבל נקודת החולשה בכל כלי היא החלק המחבר את הידית לכד. חלק זה הודבק לכלי, ומבחינה פיזית זו נקודת חולשה. בדרך כלל נושאים כלי כבד על הכתפיים או על הראש (איור 21 לעיל), אבל כלי פחות כבד נושאים ביד.
לכאורה היה מקום לזהות את ה"כד" עם הכלי הנקרא ביוונית κάδος (ונהגה "כדוס"), ובלטינית ברבים Cadii, הדומה לסביבון, ובשם זה כונו הכדים שעל גלגל מים<sup class="footnote-marker">38</sup><i class="footnote">סמית, מילון, עמ' 332, 559.</i>. יש לפקפק בקשר בין המילים, שכן המילה "כד" מצויה כבר בעברית המקראית, ומכאן שאם יש קשר בין השפות הרי שהשם עבר מעברית (או ארמית) ליוונית, ומעבר כזה בעייתי ואין לו מקבילות רבות. ה"כדוס" הוא אמפורה.
אם לחבית בסיס ישר הרי שלכד בסיס מחודד, שכן מי שרוצה להניחו צריך להניח אותו על פיו (בבלי, מועד קטן כה ע"א).
במשנת ביצה (פ"ד מ"א) שנינו: "המביא כדי יין ממקום למקום, לא יביאם בסל ובקופה. אבל מביא הוא על כתפו, או לפניו. וכן המוליך את התבן, לא יפשיל את הקופה לאחוריו, אבל מביאה הוא בידו. ומתחילין בערמת התבן, אבל לא בעצים שבמוקצה". ההלכה היא שאין להעביר חפצים (לטלטל) בצורה הרגילה; מי שמעביר כדי יין מעביר אותם בסל או בקופה, כלומר מונחים בכלי. מן הסתם מדובר על העברה על גבי חמור, והכד מונח בסל. העברת הכדים בסל הייתה כנראה הצורה הרגילה, גם למי שהעביר את הכד ברגל, וכן מסופר על הקדר המהלך כדרכו ועל כתפו סל ובו כדים (משנה, אהלות פט"ז מ"ב).
הסל הוא כלי ארוג מקש שיש לו ידיות. המדובר בכדים קטנים שנועדו להגשה אישית. ביום טוב עליו לקחת את הכד על כתפו, או לפניו, כלומר להחזיקו בשתי ידיו לפני הגוף (זו תנוחה פחות נוחה). בראנד הסיק מכאן שהכד היה קטן והניחו כמה בסל אחד. אם אכן מדובר בסל של חמור הרי שמסקנה זו שגויה. בירושלמי למשנה שציטטנו נאמר: " 'המביא כדי יין' כול', אמר רבי חנין בר לוי מתניתא באילין קורפדייא דקיקתה<sup class="footnote-marker">39</sup><i class="footnote">קורפדיות קטנות, נזכרות רק כאן.</i>, דמיטענן תרתיי תלת בגו ידא [משנתנו בקורפדות הללו הנטענות שתיים-שלוש ביד אחת]. היתה אחת גדולה, לפניו כך היא דרכו, לאחריו כך היא דרכו" (ביצה פ"ד ה"א, סב ע"ב). בראנד קיבל משפט זה כפשוטו, אבל ברור שכד איננו כלי קטן שאדם מחזיק שניים או שלושה ממנו ביד אחת. הכד הוא כלי גדול למים, שמן או יין ודבש. אלא שהאמורא רצה להעביר את המשנה ממצב של רכיבה על חמור למצב של הובלה ברגל, ולכן בחר דוגמה זו. עם זאת משמע שהיו גם כדים קטנים וגם כדים גדולים, כמו התיאור במשנה של טקס שמחת בית השואבה: "...וארבעה ספלים של זהב בראשיהן<sup class="footnote-marker">40</sup><i class="footnote">של העמודים שהוצבו בעזרת נשים.</i>, וארבע סולמות לכל אחד ואחד, וארבעה ילדים מפרחי כהונה, ובידיהם כדים של שמן של מאה ועשרים לוג, שהן מטילין לכל ספל וספל" (משנה, סוכה פ"ה מ"ב). בכל כד כזה 120 לוג שהם חמש סאים, כלומר כ-50 ליטר (כלי שקוטרו 20 ס"מ וגובהו 80 ס"מ). אלו כדים גדולים למדי. כן מתואר הכד בדרך כלל ככלי שינוע (משנה, עבודה זרה פ"ה מ"ג<sup class="footnote-marker">41</sup><i class="footnote">במשנה א שם נזכרת העברת יין נסך בחבית, וזה עוד מקרה של "פתח בחבית וסיים בכד".</i>) או ככלי אגירה, ונתון זה איננו מתאים לקורפדה הנזכרת.
כאמור, בכד שואבים מים ונושאים אותו על הכתף: "בנות כרכין התחתון בא תחלה מפני המרחצאות, בנות כפרים העליון בא תחלה מפני שטוחנות ברחיים ונושאות כדין על גיסיהן" (תוס', נדה פ"ו ה"ט, עמ' 648). בכד גם דורסים תאנים לייבוש: "ובזו רבי אליעזר מקל ורבי יהושע מחמיר, בדורס ליטרא קציעות על פי הכד ואינו יודע איזוהי, רבי אליעזר אומר..." (משנה, תרומות פ"ד מ"י). מכניסים תאנים לכד ולוחצים עליהן. פה הכד צריך להיות גדול דיו לעבודה זו; לאמפורה למשל פתח צר מדי.
במקביל היו גם כדים קטנים יותר, כגון "ומעשה באחד שפרע ראשה שלאשה ובאת לפני רבי עקיבה וחייבו ליתן לה ארבע מאות זוז. אמר לו רבי תן לי זמן ונתן לו. שימרה עומדת על פתח חצירה את הכד (בכתב יד קופמן "הפּך") בפניה ובו כאיסר שמן" (להלן פ"ח מ"ו). אם כן בכד רק מעט שמן, ודומה שהכד קטן למדי ולא כד גדול, מצד שני שואבים בו מים (אבות דרבי נתן, נו"א פי"ז, עמ' 66).
לסיכום, הכדים היו בגודל שונה. כבר המינוח "כדידיות הבינוניות" מלמד שגודל הכלי השתנה מכלי לכלי. לכד בסיס מחודד, וידיות (שניהם בניגוד לחבית). אם כן מה הדמיון בין חבית לכד, ולמה הם מתחלפים? נראה שההבדל הוא במנעד הגודל. הכד נע בין כדים קטנטנים (שעל דרך הפרזה ספרותית אפשר לתאר כשניים-שלושה ביד אחת) לבין כד לשאיבת מים, שהוא כ-15 ליטר. החבית הייתה גדולה יותר והגיעה עד 50 ליטר. השימוש במונח "כד" במסכת סוכה הוא חריג, קצת אגדי באופיו (כד של חמישים ליטר איננו נוח לסחיבה, וקשה לטפס עימו על סולם ולמזוג במרומים את השמן). זה תיאור מופרז במהותו. זיהוי הכד עם האמפורה מפוקפק מאוד.
אם כן הכד והחבית – שניהם נועדו להעברת נוזלים ולאגירתם, ולכן "פתח בכד וסיים בחבית". מבחינת דיני נזיקין דינם כמובן זהה, אבל צורתם שונה.
החבית הגלילית שונה מזו שהייתה ביהודה בסוף ימי בית שני. לחבית של שיחין היה בסיס שטוח, דפנות מעוקלות קצת, וכנראה גם ידית או שתי ידיות. הכד היה יותר דומה לחבית, אבל היה זה כלי שונה ששימש פחות או יותר לאותה מטרה. החבית הגלילית והכד הגלילי היו שונים מבני מינם הקודמים. חבית יהודה שונה מהגלילית, וכד שונה מהכד המקראי. השם נשאר, אבל מובנו של הכלי, צורתו, ואפילו תפקודו היו שונים.
לבסוף, מן הראוי להעיר שהלשון "המניח את הכד" במשנה עשויה להתפרש כלשון של דיעבד – אין להניח את הכד, ואם הניח אז ההלכה היא כזאת, זאת לעומת הניסוח שהמשנה לא נקטה: "מניחים את הכד ברשות הרבים ואם הוזק בהם אחר חייב בנזק". ברם אין זה כך. בלשון המשנה כמה סגנונות:
א. גוף שלישי רבים: "אין מדליקין... ולא בשמן שריפה" (שבת פ"ב מ"א);
ב. גוף שלישי יחיד: "לא ישב אדם לפני הספר" (שם פ"א מ"ב); "לא יצא החייט" (שם שם מ"ג);
ג. לשון ניטרלית: "יציאות השבת שתים" (שם שם מ"א); "משלשלין את הפסח" (שם שם מי"א); "שלשה דברים צריך אדם לומר" (שם פ"ב מ"ז);
ד. גוף שלישי הווה: "המכבה את הנר" (שם שם מ"ה);
ה. סגנונות נוספים שלא נרחיב בהם.
הסגנון השלישי הוא אחד מכמה סגנונות רגילים, ואיננו בהכרח לשון דיעבד.

Mishnah 2

<small>עפ”י כתב יד קופמן</small>  (בכתב היד משנה ג)
השופך מים ברשות הרבים והוזק בהן אחר – אין איסור על שפיכת המים, ובכפר המסורתי שפיכת מים היא תופעה רגילה, כולל מי ביוב, שהרי לרוב הרחובות (המבואות) לא היה ניקוז חפור (תעלות) אלא היה ניקוז טבעי, והוא עבר ברשות הרבים (איור 22). רק בכפרים (עיירות) בודדים נתגלו עדויות למערכת ביוב חלקית כגון במירון<sup class="footnote-marker">42</sup><i class="footnote">מאירס ואחרים, מירון.</i>, במגדל<sup class="footnote-marker">43</sup><i class="footnote">טרם פורסם. ראו באיורים.</i> ובבית שערים<sup class="footnote-marker">44</sup><i class="footnote">ממצאי חפירה של עדי ארליך. טרם פורסמו.</i>. לפיכך אנו מניחים שלא היה איסור על שפיכת מים ברשות הרבים (במבוי), משום שמסיבות ריאליות היה איסור כזה בלתי אפשרי. לעומת זאת ברוב ערי הפוליס הייתה מערכת ניקוז מתוחכמת, ובהן מן הסתם הייתה שפיכת מים נהוגה פחות. אבל גם בערים הייתה מערכת ניקוז רק במרכז העיר ונהנו ממנה התושבים של רובעי העילית, אך תושבי השכונות של ההמון לא נהנו ממתקנים כאלה. לנוהג לשפוך מים ברשות הרבים נשוב להלן. חייב – השופך, בניזקו – המים שנשפכו אינם רכושו של השופך. מבחינה משפטית הוא מוגדר כמי שהפקיר אותם, ומבחינה מעשית הם חסרי ערך כספי ואינם בכלל רכוש. המשנה מעמידה אפוא במרכז את האחריות של השופך, אף על פי שעצם השפיכה איננה אסורה. הווה אומר שחיוב המזיק איננו נובע מפשיעה, כמו שהסברנו במשנה הקודמת. המצניע את הקוץ ואת הזכוכית – כדי שלא יזיקו. הקוץ מזיק זמן קצר בלבד, ואילו הזכוכית היא חומר בלתי מתכלה, ולקדמונינו לא הייתה דרך להופכו לאשפה. רוב המפרשים מניחים שהקוץ הוטמן ברשות הרבים, אבל להלן נוכיח מהתוספתא שההצנעה היא בתוך הכותל שלו, וכן פירשו בעל נמוקי יוסף על אתר ומפרשים נוספים.
וא – מילה לא ברורה, ונראה שהמעתיק החל לכתוב וה[גודר], וכיוון שטעה עשה הפסקה והמשיך "גודר". ביתר עדי הנוסח: "והגודר". הגודר גדירו בקוצים – במשפט הקודם מדובר במי שמשתדל למנוע את נזק הקוץ, ואילו כאן הוא משתמש בקוצים כדי להרתיע עוברי אורח מלהיכנס לשדה. המצניע מצניע קוץ שנתלש מהקרקע, והגודר משתמש בקוצים חיים כגדר חיה. הגדר היא ברשות הניזק, ובדרך כלל הגודר מקים את הגדר לא בקצה התחום שלו אלא קצת פנימה כדי שהגדר לא תפלוש לרשות הרבים ולא תמנע את ההליכה או העמידה ברשות הגובלת בשטחו. על כל פנים אדם איננו אמור להתחכך בגדר כזו. וגדר שנפל ברשות הרבים – הקוצים נתגלו, או שהייתה גדר אבנים, והוזק בהן אחר חייב בניזקו – הסיפא ברורה: דינו של גדר שנפלה כדין כד שנשבר, והמזיק חייב. אבל קשה להבין מדוע מי שהצניע זכוכית ועשה ככל יכולתו למנוע נזק חייב, הרי שברי הזכוכית כבר אינם רכושו<sup class="footnote-marker">45</sup><i class="footnote">למעשה אין מה לעשות בזכוכית שבורה, לכל היותר יוכל האומן למחזר אותה, אך יש לכך ערך מועט. בעל הבית איננו יכול להשתמש בשברי זכוכית.</i>, וגם אין כאן פגם בהתנהגותו: הוא הרי עשה ככל יכולתו. היה צריך לצפות שהמצניע זכוכית דינו יהא כמניח קנקנים על הגג ונפלו ברוח שאיננה מצויה, שפטור לכל הדעות.
עוד קשה: הרי המקים גדר עושה זאת ברשותו, והניזק נכנס לרשות המזיק, ובפרק הקודם (מ"ה) נקבע שהמזיק ברשותו (ברשות המזיק) פטור! על השאלה השנייה ניתן להשיב שהשטח שמחוץ לגדר אומנם שייך למזיק, אך לניזק רשות להלך שם, והרי זו רשות המזיק והניזק שבה המזיק חייב. ניסוח ההלכות של המשנה בתוספתא עשוי לפטור חלק מהשאלה:
1. המצניע קוצים וזכוכית בתוך כותלו של חבירו, ובא בעל הכותל וסתרו, ובא אחר והוזק בהן, הרי זה חייב. 2. חסידים הראשונים היו מוציאין אותן לתוך שדות עצמן<sup class="footnote-marker">46</sup><i class="footnote">מן הסתם מדובר בהצנעת זכוכיות. את הקוצים אין מצניעים אלא משתמשים בהם לזיבול השדה, ותוך זמן קצר הם נרקבים.</i>, ומעמיקין להן שלשה טפחים, כדי שלא תעלים המחרישה. 3.היה בא בקופה של תבן ובא חבילה של קוצים ברשות הרבים ובא אחר והוזק בהן, הרי זה חייב. רבי יהודה פוטר, שלא נתנו ערי ישראל אלא לכך. 4. כגון אלו הפותחין ביביהן והגורפין מערותיהן ברשות הרבים בימי החמה, שאין להן רשות. בימות הגשמים אף על פי שיש להן רשות, ובא אחר והוזק בהן, הרי זה חייב" (תוס', פ"ב ה"ו).
אם כן הנוהג הנכון הוא להצניע את הזכוכית בתוך שלו ובעומק רב, כך נהגו החסידים<sup class="footnote-marker">47</sup><i class="footnote">החסידים הם קבוצה ייחודית בשולי בית המדרש, ראו דיוננו בברכות פ"ה מ"א; ספראי וספראי, חסידים וחכמים; ספראי, משנת חסידים; ספראי, חסידות; ספראי, אנשי מעשה.</i>. בני אדם רגילים הצניעו את הזכוכית ברשות הרבים בעומק נמוך יותר. התוספתא מוסיפה מקרה או מבארת את המשנה כמדברת על מקרה שהצניע את הזכוכית ואת הקוץ בכותל של אדם שלישי, והכותל נפל. כאמור איננו יודעים האם כך צמצמה התוספתא את המקרה הכללי שבמשנה והציעה "הסבר" יצירתי, שהוא בעצם מחלוקת על המשנה. לפי המשנה כל המצניע חייב למרות מאמציו, ולפי התוספתא חייב רק במקרה מיוחד שיש בו מרכיב ברור של רשלנות. אפשר גם שהתוספתא לא התכוונה כלל לפרש את המשנה, אלא חלקה עליה בגלוי. כך או כך, ההלכה במשנה מצומצמת למקרה חריג. הסברנו את התוספתא בהנחה ש"חייב" הוא המצניע, אבל מבחינה לשונית אפשר גם לפרש, באותה מידה, שבעל הכותל חייב, שכן הקוצים ידועים ובעל הכותל גרם לנזק להתהוות.
התוספתא מוסיפה נימוק לדעה החולקת של רבי יהודה: "שלא נתנו ערי ישראל אלא לכך". הסבר זה מקביל להסבר המיוחס לרבי יהודה שהובא בפירוש המשנה הקודמת, אלא ששם נתלה התנא בתקנת יהושע בן נון. מכאן אנו למדים שהתקנות המיוחסות ליהושע בן נון זהות למשפט "שלא נתנו ערי ישראל אלא לכך". ספק אם יש ניסיון לתלות את התקנה באמת במסורת היסטורית, או שאלו תקנות של שכנות הדדית.
המשפט הרביעי בתוספתא מתחיל במילה "כגון", והוא מתייחס למקרה הקודם. הוא דוגמה לכלל השלישי של היוצר מִפגע ברשות הרבים בצורה מותרת. הדוגמה בתוספתא מסייגת מאוד את המשנה, ואף חולקת עליה. בשלב ראשון התוספתא קובעת שרק בימות הקיץ אסור להזרים מים ברשות הרבים. בקיץ התושבים מנצלים את ההזדמנות לרוקן את מאגרי המים ולנקותם והדבר אסור, וממילא אם עשו כן חייבים בנזקי המים. אבל בחורף מותר להזרים מים, ואפילו ביוב, ברשות הרבים, שכן ממילא רשות הרבים מוצפת, ותוספת מים כלשהי איננה משמעותית, ואז גם המזיק פטור מהנזק שגרם. כך הסביר הבבלי (ל ע"א) את הברייתא. אם כן המשנה פוסקת שהמזיק חייב, והתוספתא מצמצמת את החיוב לימות הגשמים ומוסיפה שבחלק מהשנה עצם המפגע מותר, והשכנים מוחלים על כך זה לזה. כל זאת בהתאם לעיקרון שעל מנת כן הנחיל יהושע את הארץ, ובתוספתא שנביא להלן נמצא ניסוח אחר לאותה מסקנה של ויתור הדדי.
מסתבר שרבי יהודה חולק גם במקרה הרביעי וסבור שתמיד פטור, או לכל היותר שרק אם עשה פעולה ממשית להצפת רשות הרבים כדי לנקות בור מים אז הוא חייב על נזקי המים.
מבחינת היחס בין התוספתא למשנה עולה שהתוספתא חוזרת על מה שכתוב במשנה ומוסיפה פרטים והנמקות. עם זאת, אין היא נמנעת מלחזור על הדברים האמורים במשנה.
בתלמודים (ירו', ג ע"ג; בבלי, ל ע"א) חוזר הסייג שהמזיק חייב רק על נזקים ישירים של המים, אבל אם הניזק החליק במים ונפגע מהקרקע הוא פטור. כאמור לדעתנו זו עוד עדות לדרכו של התלמוד הירושלמי לצמצם מאוד את חובותיו של המזיק. לפי המשנה מבחינה משפטית המזיק חייב רק על "רכושו" שהזיק (אף על פי שזה רכוש שהופקר), ואינו חייב באחריות על עצם המפגע וההפרעה לציבור. לפי רבי יהודה המפגע פטור משום שפעל במסגרת המוסכמות החברתיות.
בתוספתא יש גם מחלוקת גלויה עם המשנה: "1. המפריח גדירו בקוצין ובצרורות לרשות הרבים, ובא אחר והוזק בהן, הרי זה פטור. נפלו ובא אחד והוזק בהן, הרי זה חייב. 2. בנאן כדרכו, פטור עד שיתנו לו זמן. נתנו לו זמן ונפלו בתוך זמן, פטור. לאחר זמן חייב. וכמה הוא זמן? אין פחות משלשים יום" (פ"ב ה"ה). בתוספתא מופיעים כמה עקרונות חשובים מבחינה חברתית. קודם כול אנו שומעים שיש גורם משפטי המקציב זמן לפינוי המפגע. עדות דומה הבאנו בפירושנו למשנה א בפרק.
מבחינת ההלכה המשפט הראשון בתוספתא חולק כנראה על המשנה, שכן במשנה הגודר גדרו בקוצים חייב על נזקם, ובתוספתא הוא פטור, כלומר מותר לו לעשות כן (כנראה זו דעת רבי יהודה), אבל הוא חייב בנזקים שהקוצים גרמו. לכאורה ניתן לפרש שגם המשנה מתירה לגדור בקוצים, אבל המשנה שותקת ומשמע ממנה שיש פגם במעשה כזה גם אם הוא נוהג מקובל, כפי שהוכח מההדגשה על החסידים (לעיל). יתר על כן, מהמשפט השני אנו שומעים שבעצם הגודר את גדרו בקוצים, גם אם הפריח לרשות הרבים, כלומר שהקוצים פורחים ומתפתחים לכיוון רשות הרבים ומהווים מפגע, אף על פי כן הדבר מותר, ואפילו פטור מתשלום הנזקים. אבל אם גורם עירוני כלשהו הקציב לו זמן לפינוי המפגע והזמן עבר – הוא חייב על הנזקים.
המשפט השני בתוספתא חולק על המשפט הראשון או מצמצם אותו. המפריח חייב, אבל "בנאן כדרכו" פטור, ורק אם הורו לו לפנות את המפגע הוא חייב. הרשות העירונית מתייחסת בסובלנות לגדר קוצים על גבול רשות הרבים, אך אם המִפגע מופרז היא מקציבה זמן לפינוי הקוצים.
בתלמוד הבבלי גרסו בתוספתא כמו במשנה שהמפריח חייב, והבבלי (כט ע"ב) מסביר: "ואמר רבי יוחנן: לא שנו אלא במפריח, אבל במצמצם – פטור". לפי הבבלי המצמצם הוא מי שבנה את הגדר בשטחו, ולפי ההלכה שאם הניזק נכנס לרשות המזיק וניזוק המזיק פטור מתשלומים. בהמשך מובאת הטענה שבני אדם אינם מהלכים סמוך לגדר, לכן גם אם הגדר מזיקה זו נחשבת לשמירה ראויה של בעל הבית. הבבלי מצמצם אפוא את ההבדלים בין המשנה לתוספתא, אך עדיין רואה בכך מחלוקת. כפי שאמרנו, וכפי שנראה גם במשנה הבאה, אין לצמצם את המחלוקת. התוספתא מציגה גישה אחרת לגבי האחריות על מִפגעים ברשות הרבים, או נכון יותר בתוספתא נוספו דברי רבי יהודה החולק ויש בה שתי גישות (מחלוקת), וכמה מקרי אמצע שספק אם המחלוקת גם בהם, או שהם דעת הכול.
שני התלמודים מכירים את התוספתא, ואף על פי שהיא סותרת את המשנה רואים בה את ההלכה הנוהגת. בירושלמי (ג ע"ג) ובבבלי (כט ע"ב) אלו דברי רבי יוחנן, המעמיד את המשנה במפריח, כלומר במי שגורם לקוצים לחדור לרשות הרבים. עם זאת הירושלמי מכיר גם הסבר אחר, שנדחה בעבר, ולפיו בעל הגדר חייב משום שרשות הרבים כוללת גם שלושה טפחים מעבר לרשות הרבים. זו תפיסה הפוכה לזו שעלתה מהתוספתא והתלמודים לעיל. אם התוספתא והתלמודים הדגישו את זכות היחיד להשתמש ברשות הרבים, ואף ליצור מפגעים "רגילים" בה, הרי שעתה המגמה הפוכה, לתת לרשות הרבים זכויות יתר.
באופן טבעי הגבול שבין רשות היחיד ורשות הרבים איננו ניתן לשימוש, שכן מוצבת שם גדר ואף אדם איננו מתחכך בגדר. במקרה כזה היחיד צריך להסיג את הגדר פנימה לתוך שטחו ולהשאיר את רשות הרבים ללא מפגע. תשובת הירושלמי (שם) היא שהטיעון של רבי יוחנן עדיף: "ומה באיש לך דאתא רבי יוחנן מימור..." (מה רע לך שבא רבי יוחנן לומר...)<sup class="footnote-marker">48</sup><i class="footnote">כך לפי נוסח כ"י רוזנטל.</i>. הירושלמי מזכיר גישה עקרונית אחרת לגבי מערכת היחסים שבין רשות הרבים ליחיד, ודוחה אותה ללא טיעון של ממש. גם הבבלי (שם) הבין ש"מפריח" הוא מי שחדר לרשות הרבים, ו"מצמצם" הוא מי שעשה ברשותו. מצמצם פטור מנזקי הזכוכית, ומפריח חייב. אבל בסופו של דבר הבבלי מכריע שהקיר בנוי ברשות הרבים, אלא שבני אדם אינם נוהגים להתקרב אליו, "ומצמצם מאי טעמא פטור? משום דאתמר עלה, אמר רב אחא בריה דרב איקא: לפי שאין דרכן של בני אדם להתחכך בכתלים". אם כן מותר לבעל הקיר להשאיר מצב שבו הקיר נמצא למעשה על הגבול וחודר מעט לרשות הרבים. ההרגל הוא לאפשר זאת, ולא להתחכך בכתלים. על כל פנים הבבלי רואה בפרשנות זו מחלוקת, ומכיר בכך שיש הרואים בכל קיר כזה מפגע ובעל הקיר חייב על ההיזק הנגרם על ידי רכושו.
בתלמודים הדגש עובר לדיון המשפטי. הדיון המשפטי הציג שתי אפשרויות או חלופות מצטברות להסברת החיוב. האחת ש"ממונו" הזיק, כלומר אדם חייב על נזקי ממונו, והאחרת ש"חב בשמירתו", כלומר המזיק חייב לשמור על הנזק, ואם פשע או התרשל התחייב על הנזקים גם אם אין הם שלו מבחינה משפטית (דוגמה קיצונית היא המפקיר רכושו). הדיון שתיארנו מדגיש למעשה גורם אחר: האם פעילותו של המזיק היא בגדר המקובל בחברה. אפשר לנסח זאת כסעיף בתוך ה"אחריות", אבל לדעתנו יש להבחין בין אחריות לבין נוהג מקובל. אדם אחראי למעשיו, אבל הגורם למפגע ברשות הרבים פטור לעיתים (בעיקר לדעת רבי יהודה) אם זה הנוהג המקובל, ואפילו אם האדם הסביר היה נזהר בעצמו ולא ניזוק.
לפי דרכם של תלמודים שהמפקיר נזקיו פטור צריך היה מי שמצניע זכוכית להיות פטור מהכול, גם אם הניח את שברי הזכוכית גלויים על פני השטח. אלא שמשנה לחוד ותלמודים לחוד. ברובד המשפטי המשנה בודקת מי אחראי לנזק, ואילו התלמודים מסתפקים בבחינת השאלה של מי הרכוש המזיק (ממונו או אחריותו). מבחינה חברתית המשנה דואגת לכך שהמזיק ישלם על מפגע שגרם, גם אם התאמץ מעט למונעו, ואילו התלמודים מתירים לקיים מפגעים "רגילים" ברשות הרבים, שכן זו דרך השימוש המשותפת שיש בה ויתורים הדדיים. ברובד התנאי אלו היו דבריו של רבי יהודה, וניכר שהתלמודים מאמצים דרך חשיבה זו.
לא נאמר מי היא הרשות המקציבה זמן. בקהילה היהודית היה מנגנון עירוני (אזרחי) חזק, והוא כנראה זה ששמר על התנועה החופשית בצירים העירוניים<sup class="footnote-marker">49</sup><i class="footnote">ראו ספראי, הקהילה.</i>.
על מנת כן הנחיל יהושע את הארץ
המונח "תנאי יהושע" מופיע פעמים רבות במקורות תנאיים<sup class="footnote-marker">50</sup><i class="footnote">לדיון בלתי מרובד מבחינה כרונולוגית ראו עמינח, תנאי יהושע.</i>. לא נעסוק כאן בכל הרשימה, ונספק בדוגמאות אחדות בנוסף לשתיים שכבר הבאנו במהלך הדיון לעיל: "הוא עצמו שטעה<sup class="footnote-marker">51</sup><i class="footnote">בין השדות.</i> מפסג בשדות וכרמים עד שמגיע לדרך או לעיר, שעל מנת כן הנחיל יהושע לישראל את הארץ" (תוס', בבא מציעא פ"ב הכ"ח; ירו', כתובות פי"ג ה"ז, לו ע"ב); "מוציא אדם זיבלו, וצוברו על פתח ביתו ברשות הרבים, להוציאו לזבלים. ואם לשהותו הרי זה אסור. ואם בא אחר והוזק בו, הרי זה חייב. רבי יהודה אומר בשעת הוצאת זבלים: מוציא אדם זבלו וצוברו על פתח ביתו, ברשות הרבים, כדי שישוף ברגלי אדן<sup class="footnote-marker">52</sup><i class="footnote">אדם, בכתיב הארץ-ישראלי "אדן".</i> וברגלי בהמה שלשים יום. שעל מנת כן הנחיל יהושע לישראל את הארץ" (תוס', שם פי"א ה"ח); "הנכנס למרחץ מחים לו את הצונן, ומצנן לו את החמין. חופף את ראשו בנתר ובמימי רגלים, אף על פי שעושה תקלה להבאין אחריו. שעל מנת כן הנחיל יהושע לישראל את הארץ" (תוס', שם פי"א הל"ב); "מת מצוה קנה מקומו ארבע אמות... שעל מנת כן הנחיל יהושע לישראל את הארץ" (ירו', נזיר פ"ז ה"א, נו ע"ב).
בבבלי (בבא קמא פא ע"א) הרשימה מקבלת צורה ספרותית: "1. "שיהו מרעין בחורשין, 2. ומלקטין עצים בשדותיהם, 3. ומלקטים עשבים בכל מקום חוץ מתלתן, 4. וקוטמים נטיעות בכל מקום חוץ מגרופיות של זית, 5. ומעין היוצא בתחילה בני העיר מסתפקין ממנו, 6. ומחכין<sup class="footnote-marker">53</sup><i class="footnote">דגים בחכה.</i> בימה של טבריא ובלבד שלא יפרוס קלע ויעמיד את הספינה, 8. ונפנין לאחורי הגדר ואפילו בשדה מליאה כרכום, 9. ומהלכים בשבילי הרשות עד שתרד רביעה שניה, ומסתלקין לצידי הדרכים מפני יתידות הדרכים, 10. והתועה בין הכרמים מפסיג ועולה מפסיג ויורד, ומת מצוה קונה מקומו". למרות הצורה הספרותית המשוכללת הרי שחלק מה"תנאים" הללו שנויים במחלוקת או מופיעים במקבילות ללא ההגדרה של תנאי יהושע. בדיקת הרשימה עצמה ודרכי התהוותה מחייבים אפוא בירור, שלא כאן מקומו. גם הירושלמי מכיר את המונח ומייחס לו דינים אחרים, כגון " 'המוכר את הספינה' כול' (משנה, בבא בתרא פ"ה מ"א), תני המוכר את הספינה מכר את האסכלה ובור המים שבתוכו, אבל לא מכר היצועין, והעובין, והאסקופה, והבוצית. סומכוס אומר מֶכֶר דוגית – תנאים שהתנה יהושע" (ירו', בבא בתרא פ"ה ה"א, טו ע"א). המשנה כפשוטה מתפרשת על בסיס הניתוח המשפטי הפשוט, למה התכוון אדם באומרו "אני מוכר לך בית", "אני מוכר לך ספינה": מה נכלל במונח "בית" ומה נכלל במונח "ספינה". אבל סומכוס משעין את פרשנותו על תנאי יהושע, ומה שיותר מעניין הוא שמתברר, כמו במשנה שלנו, שמה שמיוחס ליהושע למעשה איננו מסורת אלא שנוי במחלוקת.
המשותף לכל "תנאי יהושע" הוא שבכולם יש פגיעה ברשות הפרט לטובת הציבור ויחסי שכנים. לשם דוגמה, לאדם אסור להיכנס לשדה חברו, לפחות לא בחורף (ראו פירושנו לפאה פ"ח מ"א; שביעית פ"ט מ"ו; תוס', שם פ"ז הי"ח), אבל אם טעה בדרכו אין לו ברירה, הרי איננו יכול לפרוח באוויר. הוא זכאי אפוא להלך בדרך הקצרה אף על פי שהוא מזיק, ולמרות הפגיעה ברשות הפרט.
תנאי יהושע הם אפוא הסכמות בלתי כתובות שבהן אדם (בעל הבית) מוותר לשכניו כדי לאפשר לכולם חיים בצוותא. כפי שראינו במשנתנו, לעיתים הנימוק קצת שונה.
מדוע נתלו תנאים אלו ביהושע דווקא?
לפי ההלכה קרקע איננה נגזלת, כלומר היא שייכת לבעליה הקדומים. הם רשאים למוכרה, אבל כיבוש והתנחלות אינם יוצרים בעלות על הקרקע. כיצד אפוא נוצרו הקרקעות הפרטיות בארץ? "מגילת היסוד" המקראית של זכות הקניין הפרטי על הקרקע בארץ ישראל היא פרשת כיבוש הארץ. לפי תפיסת המקרא הארץ ניתנה ירושה לאברהם, והלכה למעשה נכבשה הארץ בידי בני-ישראל בהנחייתו, לפי רצונו והוראתו של בורא עולם. השטח הכבוש נתפס כשלל חוקי השייך לכלל העם, ולו הזכות לחלקה כראות עיניו. לא ברור מהמקרא האם נותרו לתושביה הקדמונים של הארץ זכויות בקרקע. לפי התיאור המקראי אלה יושמדו, ורכושם יוחרם: "ונתנם ה' אלהיך לפניך והכיתם החרם תחרים אותם" (דברים ז ב); "לא תחיה כל נשמה, כי החרם תחרימם" (שם כ טז-יז). הלכה למעשה נזכרה ההחרמה בכמה מהתיאורים של כיבוש הארץ (ארץ עוג – דברים ג ו; מקדה – יהושע י כח; עגלון – שם לה; אזור ההר – שם מ; עי – שם ח, כו ועוד), אך לא בכל המקומות שנכבשו.
מאידך גיסא, מן הסתם גם חכמים היו ערים לכך שנזכרים במקרא אישים ממוצא לא-יהודי שנותרו בעלי קרקע. כך למשל שמר, בעליו של המקום שבו נבנתה שומרון (מלכים א טז כד), או אֲרַוְנָה בירושלים, שמכר את האדמה לבניית המזבח בימי דוד (שמואל ב כד יח; דבה"י א כא יח). מסתבר שלא כל הארץ הופקעה, אך לא ברור איזה אחוז מן הקרקע הופקע. מכל מקום, עבור הקורא הפשוט הועברה כל הארץ, או כמעט כולה, לעיבוד החקלאים הפולשים.
להחרים, בלשון המקרא, משמעו בדרך כלל מסירת הרכוש לגבוה, למקדש, או ישירות לה'. שילוב זה של החרמה והשמדה חייב ארגון מחודש של חלוקת הארץ. כבר בספר במדבר ניתנת ההנחיה למערכת הגרלות שבה תחולק הארץ לשבטים בצורה שוויונית: "לרב תרבה נחלתו ולמעט תמעיט נחלתו... אך בגורל יחלק את הארץ לשמות מטות אבֹתם ינחלו" (במדבר כו נד-נה; השווה שם לג נד). פסוק מתומצת זה מכיל את היסודות המשפטיים התאורטיים. החלוקה היא לפי שבטים, כל שבט מחלק את נחלתו לבית-אב, וכל בית-אב לחבריו. האדמה היא אדמת האל, והגורל מבטא את רצון האל, המעניק בכך גושפנקה לנחלה הפרטית.
בכך נקבעו מקור הסמכות האלוקית של החלוקה וצידוקה המוסרי והתאולוגי. תפיסה זו מעניקה מעמד מקודש לרכוש הפרטי מחד גיסא, ומאידך גיסא מהווה צידוק מוסרי ומשפטי לסדרת חוקי קרקעות, כגון הקצאת ערים ללא קרקע חקלאית ללוויים ולכוהנים, וחוקים אחרים שאינם מענייננו.
הלכה למעשה יש במקרא שני סיפורים הדנים ביישומה של החלוקה. בספר יהושע מסופר על ביצוע קפדני של ההנחיות (יהושע יג ז-ט; יד א-ב ועוד). סיפור אחר מספר על חמש בנות צלופחד שאביהן נותר ללא בנים זכרים. במקרה זה נקבעו שני תקדימים, האחד – זכותן של בנות לרשת, והאחר – החשוב יותר לענייננו – שבנות אלו חייבות להתחתן בתוך השבט לבל תיגרע נחלת השבט (במדבר כז א-יא; לו א-יג). לא ברור מה המשמעות של המושג "נחלת השבט", ומה היחס בינה ובין הנחלה הפרטית.
עבור חז"ל פרשת הכיבוש, חלוקת הארץ לשבטים וההתנחלות היא התשתית המשפטית הריאלית לבעלות הלאומית ולבעלות הפרטית כאחת. הכלל המשפטי הוא שקרקע אינה נגזלת, ועל כן כל אשר התרחש בארץ מאז ימי יהושע לא שינה מאומה מבחינת הבעלות על הקרקע בארץ ישראל. בני ישראל גלו, וחזרו מגלותם לנחלתם המקורית. לתפיסה זו סייע הפסוק החוזר פעמיים: "ואלה בני המדינה העֹלים משבי הגולה... וישובו לירושלם ויהודה איש לעירו" (עזרא ב א; נחמיה ז ו). אם כן, שבי ציון חזרו איש לנחלתו המקורית. העיקרון שקרקע אינה נגזלת הוא חד-כיווני. אין דרך חוקית להפקיע את בעלותו של יהודי על אדמתו. ברם לפי המסגרת הרעיונית-אוטופית של חז"ל יש לכיבוש ארצות שכנות תוקף משפטי: "כל מקום אשר תדרוך כף רגלכם בו [אם ללמד על תחומי ארץ ישראל הרי כבר נאמר מן המדבר והלבנון]. מה תלמוד לומר 'כל המקום אשר תדרוך'? אמר להם כל מקום שתכבשו חוץ מהמקומות האלו הרי הוא שלכם..." (ספרי דברים, נא, עמ' 116 ומקבילות שונות).
אם כן, לבני ישראל רשות לכבוש ארצות זרים, ובהמשך הקטע ברור כי כיבוש זה אף מקנה לשטח הנכבש מקדושת ארץ ישראל. אבל כיבוש הארץ על ידי נוכרים איננו תקף מבחינה משפטית-דתית. אי-הסימטריה שבין העיקרון שקרקע אינה נגזלת לבין זכות הכיבוש לא הטרידה את חכמים, והם לא התעמקו בפתרונה. כמו כן אין בספרות חז"ל הבחנה בין בעלות פרטית לבעלות לאומית, ואף לא דיון תאורטי בשיטה שבה יש לחלק את השטח הכבוש.
למרות ההנחה שהבעלות על הקרקע נובעת מההתנחלות ההיסטורית בימי יהושע בן נון, אין בדברי חז"ל דיון על מעמדן של קרקעות שלא נכבשו באותה תקופה. אולי הדבר נובע מכך שחכמים לא ניסו לבחון היכן באמת התנחלו בני ישראל, ומה היה תחום ההתנחלות. החריג היחיד הידוע לנו הוא ירושלים. כידוע חז"ל הניחו שאנשי ירושלים אינם נהנים מזכות בעלות מלאה, משום שירושלים לא נחלקה לשבטים ("מפני שהן של שבטים" – תוס', מעשר שני פ"א הי"ב). מסתבר שלא הייתה זו הגבלה משפטית, ולא הייתה לה כל משמעות ריאלית, ואפילו לא משמעות תאורטית; ודאי שאנשי ירושלים מכרו וקנו בתים וקרקעות. כל כולה לא באה אלא להסביר בדיעבד את הנוהג והחובה החברתיים לאפשר לעולים לחנות בחצרות הבתים. עיקרון זה של ההצדקה המשפטית לא היה אלא הסבר תאורטי פורמלי, ולא יסוד משפטי או חברתי ריאלי.
עד כאן המיתוס המקראי, והוא אחיד למדי ומשתלב בסיפור המקראי של כיבוש הארץ, הורשתה והנחלתה לבני ישראל, ומונחים אלה של ירושה, נחלה (וחרם) חוזרים רבות. המחקר המודרני מפקפק, או אף שולל, כל רקע ריאלי למיתוס זה. כל תיאור הכיבוש נתפס כמיתוס מאוחר וּודאי שכל פרשת חלוקת הארץ לפי צו ה' אינה נראית בעיני חלק מהחוקרים כהיסטורית. יתר על כן, במחקר קיימות דעות שונות בדבר הזמן שבו התגבש המיתוס, שכן רבות הדעות על זמנם של החיבורים השונים, ערכם ורקעם ההיסטורי.
מכלול שאלות אלו חורג ממסגרת דיוננו, שכן עבור חכמים ובני תקופת בית שני, משנה ותלמוד, העלאתן הייתה בלתי אפשרית. עבור בני התקופה שבה נערכו מקורות חז"ל היו ערעורים מעין אלה תעתועי דמיון. לא רק כפירה בעיקר, אלא רעיונות הבל שלא עלו על הדעת כלל ועיקר.
כפי שאמרנו, ברור מן המקרא עצמו שלא כל הרכוש הקרקעי הופקע. אדמתו של שמר וגורן אֲרַוְנָה הם דוגמאות לכך. אין צריך לומר שכל בנייתה של "עיר דוד" וראיית אדמותיה כשלל מלחמה אף הן אינן בהתאם לחוק הירושה והנחלה המקראי. לחריגים אלה אין הסבר במקרא עצמו ואף לא בדברי חז"ל, שלכאורה צריכים היו לחוש ולדון בבעיה.
אם כן, זכות הקניין הפרטי היא בלתי מעורערת, אך היא מוגבלת על ידי תנאי ראשוני שנקבע בזמן ההתנחלות. תנאים אלו תקפים אף על פי שהם פוגעים בזכות הקניין הפרטי וקדושתו, משום שהם היו תנאי מקדים לאותו קניין. מובן שמבחינה משפטית תנאי זה הוא קשיח, ואי-אפשר להוסיף מגבלות נוספות. התנאי אינו מוצג כאישור סוחף להגביל את זכות היחיד, אלא רק למקרים שהוסכמו בעבר. עם זאת, בשום מקום לא נקבעה רשימת התנאים הקדומים, ודומה שחכמים לא היססו לצרף לתנאים מקרים מזדמנים שהתחדשו בתקופתם.
לעיתים חכמים מציגים את החלטתם מבלי לתלותה בתנאי הקדום. אין לדעת האם הם מניחים שכל המגבלות נתלות בתנאי, או שמא סברו שהציבור (חכמים או הקהילה) רשאי להטיל מגבלות נוספות, עדכניות. מובן שהמערכת המתוארת היא משפטית תאורטית. בפועל נוצרו ההסכמות בהתאם להתנהגות הציבור ותנאי השטח. במקרה הנדון בפרקנו הצענו מסלול כרונולוגי להתפתחות זו, והנמקה היסטורית לה.

Mishnah 3

<small>עפ”י כתב יד קופמן</small>  (בכתב היד משנה ד)
המוציא את תבנו ואת שקו [ואת גפתו] – גפת היא פסולת הזיתים לאחר שנסחטו. היא מפגע ציבורי בגלל ריח ולכלוך, ולעיתים גם זב ממנה נוזל שומני שריחו רע. התבן הוא הקש של צמחי החיטים או צמחים אחרים. אלו נרקבו ועשו מהם זבל שדות. בקבוצה זו השק הוא חריג, שכן אין הוא בתפזורת ואין נהוג להשאירו הפקר. ואכן כל יתר עדי הנוסח גורסים "קשו"<sup class="footnote-marker">54</sup><i class="footnote">ב-מפ מילים אלו חסרות.</i>, וקש הוא כמו תבן. התבן הוא כנראה הגבעולים ששהו בחוץ זמן רב יותר, התחמצנו והחל תהליך הריקבון. לרשות הרבים לזבלים – כדי שייעשה מהם זבל. הזבל נעשה עד ידי תהליך ריקבון, שמים מזרזים אותו. את הצד הריאלי נברר להלן. והוזק בהן אחר חייב בניזקו – כדין כל המניח מפגע, וכל הקודם בהן זכה – הם הפקר, ולכן מי שרוצה יכול לקחתם. גם כאן, כמו בשתי המשניות הקודמות, לא נאמר האם הדבר אסור, ועושה רושם שזו תופעה רגילה. המשנה כפשוטה ברורה ומובנת. עצם הוצאת הזבלים איננה נדונה, וכנראה מותרת, אבל אם המפגע גרם לנזק הבעל חייב. כאמור הזבל עצמו הוא הפקר ולכן אדם אחר רשאי לקחתו, אך אין זה פוגע באחריותו של המניח, שכן הוא אחראי למעשיו. אם יבוא אחר ויזכה בהם יתחייב האחר בתשלום.

Mishnah 4

<small>עפ”י כתב יד קופמן</small>  (בכתב היד משנה ה)
שני קדרים שהיו מהלכין זה אחר זה – כאן ללא ספק שניהם מהלכים ברשות, שהרי לא יעלה על הדעת לאסור הליכה עם מטען ברשות הרבים. הקדרים הם יוצרי כלי החרס, אבל במקרה זה הם גם המשווקים בעצמם את סחורתם<sup class="footnote-marker">55</sup><i class="footnote">לקדר המהלך עם סחורתו ראו פירושנו לחגיגה פ"ג מ"ו. הסברנו שפטור על נזקי רכושו, על נזקים שגרם רכושו. אפשר להבין גם שהראשון פטור על נזק שנגרם לקדר השני עצמו, ופטור על נזקים שנגרמו לקדרות של הקדר השני. הסבר כזה אפשרי מבחינה לשונית, אך לא מבחינה משפטית (למה הראשון פטור על נזק שגרם לרכוש השני?).</i>. ניתקל הראשון – במפגע ברשות הרבים טיב המפגע איננו מעניין את המשנה. אפשר שהמניח את המפגע חייב או פטור, בהתאם להלכות שנמנו לעיל<sup class="footnote-marker">56</sup><i class="footnote">בגלל או בשביל.</i>. למשנה אין עניין לדון בהלכות הנוגעות למניח המפגע, אלו נדונו במשניות הקודמות, ובהתאם להן נקבע דינו של הקדר הראשון. לעומת זאת בתוספתא שנביא להלן הברייתא משלימה את ההלכות וחוזרת על דינו של המזיק הראשון. וניתקל השני בראשון – הראשון נפל ועתה הוא מזיק לשני בגופו, או בכלים שהיו עימו. המשנה איננה מבחינה בין השניים, ולהלן במקבילות נראה שזו הבחנה מרכזית. הראשון חייב בניזקו של שני – אומנם הראשון אנוס, אבל אדם חייב על נזקים שגרם באונס. לפי שיטת המשנה הוא אחראי גם על רכושו וגם על נזקים שנגרמו באחריותו, ואין המשנה מבחינה מה מהם הגורם העיקרי לחיוב. במשניות הקודמות ראינו שבתלמודים, ואולי כבר בתוספתא, המפגע פטור מנזק שנגרם באחריותו, וחייב רק בנזקי ממונו. במקרה זה המשנה שלפנינו מבדילה בין השניים, והמקבילות יכולות לפרש את המשנה כמדברת על מקרה המתאים לשיטתם.
בתוספתא שנינו: 1. "קדרין שהיו מהלכין זה אחר זה, נתקל הראשון ונפל, בא חבירו ונתקל בו ונפל, בא חבירו ונתקל בו ונפל, הראשון משלם לשיני, והשיני לשלישי. ואם מחמת הראשון נפלו כולם, הראשון משלם על ידי כולם. 2. וחייבין על נזקי אדם, ופטורין על נזקי כלים<sup class="footnote-marker">57</sup><i class="footnote">בבלי, לא ע"ב: "כולן חייבין על נזקי גופן, ופטורין על נזקי ממונן". לא ברור אם משפט זה נאמר על מקרה זה או על הברייתא הבאה בתוספתא, ובכך נפקא מינה להבנת הבבלי. </i>. 3. לפיכך אם הזהירו זה את זה הרי אילו פטורין" (פ"ב ה"ח). ההלכה הראשונה ממשיכה את הדין במשנה גם על ניזוק שלישי. ההלכה השנייה מצמצמת את המשנה לנזקי גוף בלבד, ואילו אם "ממונו" הזיק המזיק הראשון פטור שכן היה כאן מקרה של אונס, ובמקרה כזה חייב רק על נזקי עצמו ופטור מלשלם על נזקי ממונו, שכן התנהלותו הייתה ללא דופי ואין הוא אשם במאומה. ההבחנה שמשלם רק על נזק שנגרם באשמתו (ולא על נזקים שנגרמו בגלל רכושו) היא מרכזית בתפיסת התוספתא, והיא התבררה גם לעיל. בעל מכילתא דרשב"י, הסבור שאדם חייב על נזקי ממונו, יחלוק, מן הסתם, על התוספתא והמשנה שלנו (ראו לעיל פ"א מ"ב, ובמבוא).
המקרה השלישי מתחיל במילה "לפיכך". הדין עצמו ברור: אם המזיק הזהיר הוא פטור מתשלום, שכן אין הוא "אשם" (הוא מילא את חובתו). פחות ברור כיצד דין זה נובע מהדין שלפניו (2). ברם לפי הדרך שהסברנו את עקרון התוספתא הקשר ברור, וגם ברישא (מקרה 2) המזיק חייב רק אם הוא אשם. התוספתא בוחנת מרכיב אחד, והוא האם המזיק אשם. אם הוא הזהיר – אין הוא אשם ופטור. לא ברור האם פטור גם על נזקי גופו, או רק על נזקי ממונו. על נזקי ממונו הוא פטור כי יש כאן אונס (והמזיק איננו אשם, שהרי הזהיר), אם כן באשמה תליא מלתא, ולא ברכושו, בניגוד לנזקי אדם החייב גם על אונסים. רכושו הוא בבחינת בור, ובנזקי בור בעל הבור פטור על אונס. כלומר מקרה זה איננו עוסק בנזקי אדם, ונזקי אדם מוגבלים לנזקים שגרם אדם בגופו בלבד.
בתוספתא מוזכרים גם מקרים נוספים: "1. חמרין שהיו מהלכין זה אחר זה, נתקל הראשון ונפל, בא חבירו ונתקל בו ונפל, בא חבירו ונתקל בו ונפל, אפילו מאה, <u>כולן פטורין</u>.<sup class="footnote-marker">58</sup><i class="footnote">הסברנו ש"כולן" כולל את הראשון מכיוון שאלו נזקי כלים, ואפשר ש"כולן" הכוונה לכולם חוץ מהראשון.</i> הראשון משלם לשני והשני לשלישי. 2. ואם מחמת הראשון נפלו כולם, הראשון משלם על ידי כולם, שחייב על נזקי אדם ופטור על נזקי בהמה. 3. לפיכך אם הזיקו זה את זה כולם פטורין. 4. שור שדחף את חבירו וחבירו את חבירו, הראשון משלם לשני והשני לשלישי. 5. ואם מחמת הראשון נפלו, הראשון משלם על ידי כולן. 6. חמש שישבו על גבי ספסל ונשבר, כולן חייבין לשלם, ואם מחמת האחרון נשבר, האחרון משלם על ידי כולן" (פ"ב ה"ט). שלושת המקרים הראשונים מקבילים למשנה, אלא שמדובר בבירור על נזקי ממונו (בהמתו בלבד), ולכן פטור על נזקי ממונו (מקרה 1), ובכך מקרה 1 שונה ממשנתנו (במקרה ובהלכה). את "אם מחמת הראשון" צריך לפרש: מחמת החמר הראשון, שאלו נזקי אדם, ואדם חייב על אונסין.
הירושלמי ממשיך באותן הסתייגויות כמו בתוספתא, ומוסיף מרכיב נוסף: אם היה לנופל זמן מספיק לקום. אם כן – הוא אשם בכך שלא קם. יש להעיר שבפועל קשה לברר נתון זה; חמרים המהלכים עושים זאת בשיירה והאפשרות לקום מהר בלתי ניתנת, בדרך כלל, לבירור. יתר על כן, עצם ההצטרפות לשיירה היא החלטה של החמר, וטבעי היה לדרוש שכשם שהוא נהנה מההצטרפות לשיירה כך הוא גם נוטל את הסיכון שבהליכה בטור זה. בירושלמי מובא גם מקרה 3 בהבדל נוסח מהתוספתא.
השוואת התוספתא והירושלמי
אם כן בדרך כלל בנפילה בשרשרת חייב על נזקי אדם, אבל אם הזהירו זה את זה כולם פטורים. בירושלמי "כולן פטורין" מוסב על נזקי כלים, ובתוספתא על נזקי אדם. ברור ששני המקורות (הירושלמי והתוספתא) הכירו ברייתא קדומה (משנה קדומה), וכל אחד מהם ערך את המקור בצורה שונה והבינו בצורה אחרת.
בהמשך הברייתא בתוספתא מובאת התוספתא השנייה שציטטנו (פ"ב ה"ט), ושוב עם שינוי קל, אך מהותי. לפי גרסת הירושלמי בתחילה מדובר על חמרים (בני אדם) וחייבים, ובסיפא בחמורים (בהמתו – ממונו).
החידוש הגדול בירושלמי הוא שלפי נוסחתו יש דעה שחייב גם על נזקי ממונו. אנו טענו לעיל שאכן המשנה איננה מבחינה בין השניים ושההבדל בין גופו לממונו איננו בא לידי ביטוי במשנה. טענו כך בין השאר בהסתמך על נוסחה זו של הברייתא המעידה שאכן יש בנושא מחלוקת, והמשנה לא עסקה רק בגופו אלא גם בממונו, וטרם הכירה הבחנה משפטית חשובה זו המצויה בתוספתא ובתלמודים.
גם כאן מקור משותף לתוספתא ולבבלי, האחד היסב את המקור על חמורים והאחר על חמרים, ואולי המקור הקדום שנה "חמרים" ובעל הירושלמי לשיטתו היסב את המקור לנזקי בהמה. לפי הירושלמי יש בנושא זה מחלוקת, ואולי אין זו מחלוקת אלא שה"אית תני" הוא כתוספתא ומדבר על נזקי כלים.
גם הבבלי (לא ע"א) ממשיך באותו קו רעיוני-משפטי של בירור האשמה ותולה את הדין בכך שהנתקל נחשב לפושע, כלומר מותר להלך ואפילו להניח מפגע, והאחריות היא רק על השני<sup class="footnote-marker">59</sup><i class="footnote">כאמור, זו דרכם של התלמודים שמותר להניח מפגע ברשות הרבים. דברי התלמוד כאן (נתקל פושע) מדברים רק על אנשים המהלכים בשיירה, וזו תפיסה מצומצמת מדי התובעת ממי שבשיירה זהירות יתר (כמו גם חוקי התעבורה בני זמננו במדינת ישראל). אך כאמור במשניות הקודמות, החל ממשנה א, עולה תפיסה זו במלוא היקפה, ואכן המילים "נתקל פושע" (שהן ניסוח בבלי בלבד) אינן מדברות דווקא על שיירה מהלכת, אלא שהעורכים הביאו את הניסוח החד דווקא כאן, אך הוא מתאים לכל משניות הפרק. המינוח החד והקולע הוא בבבלי בלבד, ואופייני לחדות המשפטית של התלמוד שאיננה במקבילות (תנאים וירושלמי). לעיתים רק הניסוח המשפטי המחודד מחודש, ולעיתים כל התפיסה המשפטית היא פיתוח בבלי. </i>. לפי הבבלי קיימת מחלוקת אם נתקל פושע (רבי מאיר) או אנוס (חכמים), ואף הוא מעלה את הטיעון שהיה לו להזהיר. מכיוון שטיעון זה איננו במשנה כלל, יכול הבבלי לפרש את המשנה או כשהיה לו להזהיר ולכן חייב (גם אם הוא אנוס), או שהמשנה מדברת בכגון שלא יכול היה להספיק להזהיר. לא נעסוק כאן בבירור הסוגיה, ונסתפק בכך שהבבלי מעלה טיעונים משפטיים אלו ורואה בהם מרכיב הלכתי מכריע שיש לפרש על פיו את המשנה. אנו מציעים לפרש את המשנה כמתעלמת משאלות אלו.

Mishnah 5

<small>עפ”י כתב יד קופמן</small>  (בכתב היד כאן ממשיכה המשנה הקודמת)
זה בא בחביתו וזה בא בקורתו [נשברה כדו של זה בקורתו] של זה – התחוללה התנגשות, לא בין גופם של האנשים אלא בין רכושם, פטור שלזה רשות להלך ולזה רשות להלך – בנזקי רכוש נבדקת מידת הפשיעה, ואם מותר למזיק להלך ברשות הרבים הוא פטור. במקרה זה שניהם ניזוקים ושניהם מזיקים. לא ברור מה ההבדל בין מקרה זה למשנה הקודמת. ניתן להסביר שבמשנה הקודמת מדובר בנזק שגרם גופו, וכאן בנזק שגרם ממונו. כפי שטענו במשנה הקודמת, ספק אם ההבחנה בין נזקי גופו לנזקי ממונו מופיעה כבר במשנה. כמו כן ספק אם מופיעה במשנה ההבחנה המשלימה שאדם חייב בנזקי ממונו רק אם הוא אשם. לפי הסברנו נראה לכאורה קשה להבין מה ההבדל בין המשנה הזאת למשנה הקודמת. לדעתנו אין לתלות את ההבדל במה שלא כתוב במשנה (ממונו לעומת גופו), אלא במה שכתוב בה במפורש.
במשנה הקודמת יש מזיק וניזק; הנופל הפריע לחברו המהלך אחריו, והוא מזיק ברור. במקרה השני שניהם מזיקים ושניהם ניזוקים. התאונה התרחשה באשמת שניהם (התנגשות חזיתית). אלא שבפועל אחד נפגע (בעל הכד), ובעל הקורה לא נפגע (מן הסתם לקורה לא אירע דבר). על כן אי אפשר להגדיר את בעל הקורה כמזיק – שניהם הזיקו זה לזה, ושניהם אינם אשמים (עשו כל שביכולתם שלא להיקלע לתאונה), ולכן שניהם פטורים. במשניות הקודמות הסברנו שמדובר בהנחת מפגע ברשות, ואף על פי כן יש הסבורים שבמניח מפגע כזה חייב. במקרה שלנו שניהם פטורים כי אין מזיק וניזק. הניסוח במשנה "לזה רשות להלך" מקוצר; צריך להיות "לזה רשות להלך למרות חשש ההיזק", או ששניהם מזיקים.
בבבלי נוסף: "תנן: היה בעל קורה ראשון ובעל חבית אחרון, נשברה חבית בקורה – פטור, <u>ואם עמד בעל קורה</u> – חייב; מאי לאו שעמד לכתף דאורחיה הוא<sup class="footnote-marker">60</sup><i class="footnote">תרגום: עמד בעל הקורה לכתף, שזו דרכו, כלומר להיטיב את תנוחת הקורה על כתפו. </i>, וקתני חייב, דהוה ליה להזהיר! לא, כשעמד לפוש" (לא ע"א). הבבלי מוסיף אפוא שאם בעל הקורה עמד האשמה בו, ובתנאי שזו ממש עמידה, והוא חייב כי העמידה היא פשיעה, ויש עמידה לצורך העברה, שהיא מותרת ופטור (מן הסתם רק על נזקי ממונו = קורתו), ולא על נזקי גופו.
המשנה הקודמת פתחה בקדרים, ובמקבילות חמרים, ובציטוט הבבלי שהבאנו "קדרין וזגגין". עתה משנתנו מדברת על התנגשות חבית וקורה. יש להניח שהוא הדין לשתי קורות או לשני קדרים שהזיקו זה את זה. מבחינה הלכתית דין קדרים כדין חמרים וכדין זגגים. גם הקדרים נושאים את סחורתם על חמורים, והא ראיה החילוף בין המקבילות בדוגמאות. חילוף זה דומה לחילוף בראש המסכת: "פתח בכד וסיים בחבית". דין קדרים כדין חמרים, וניתן היה לנסח זאת "הוא קדר הוא חמר" (על משקל הסבר הבבלי במשנה א בפרק). אין הכוונה שקדר הוא בדיוק חמר (כשם שחבית איננה כד, כמו שהסברנו שם), אלא שדין שניהם שווה, ובמציאות הבעיות זהות והפתרונות ההלכתיים זהים. המשנה ניסחה כפי שניסחה כדי להדגיש את ההבדל בין נזקי גופו לנזקי ממונו, או בין התנגשות לבין "תאונת שרשרת", אבל למעשה גם את המקרה שבמשנתנו היה ניתן להעמיד בשני קדרים שהתנגשו זה בזה.
(בכתב היד משנה ו) היה בעל קורה ראשון ובעל החבית אחרון – הם הלכו בזה אחר זה, כמו במשנה ד, נשברה חבית [אחרון נשברה חבית<sup class="footnote-marker">61</sup><i class="footnote">מיותר, ונכפל ולא נוקד כסימן למחיקה.</i>] בקורה פטור – שניהם מהלכים, אומנם באותו כיוון, אבל כנראה בעל החבית טעה בהערכת המרחק והקצב. בעל הקורה כאן הוא בעצם ה"ניזוק", אלא שבפועל הוא לא הפסיד מאומה, ובעל החבית הפסיד. אבל בעל החבית חדר כאן ל"מרחב" של בעל הקורה, ובעל הקורה פטור. אפשר לנסח שפטור משום שזו מעין רשות המזיק, ואפשר לנסח שהנזק אירע באשמת הניזק. כמובן לשיטת התלמודים והתוספתא יש לנסח שבעל הקורה איננו אשם, במקרה כזה, בנזקי ממונו. ה"נפקא מינה" בין שני ההסברים היא שאם נתקל השני בגוף הראשון, לפי הסברנו הוא פטור, ולפי הסבר התלמודים אדם חייב על נזקי גופו אפילו כשהוא אנוס. להערכתנו גישה כזאת מופרזת (הרי האחרון אשם בבירור), ולכן העדפנו את ההסבר הראשון שהצענו.
ואם עמד בעל הקורה חייב – האשמה בבעל הקורה, ודינו כאילו נתקל ונפל (רישא של משנה ד). ואם אמר לו לבעל החבית עמוד פטור – למשפט זה שני הסברים אפשריים: א. חילוק זה מופיע רק בהקשר של המקרה האחרון. מותר לאדם לעמוד וסחורתו על גבו ברשות הרבים, ואם הזהיר – נקט בכל אמצעי הזהירות ופטור על נזקי גופו וממונו. ב. על נזקי גופו חייב, אך על נזקי ממונו פטור, שכן העומד ומזהיר איננו אשם, זאת כמו במשנה ד העוסקת בתאונת שרשרת (לפי התוספתא והירושלמי). כאמור שני התלמודים הבינו שהפטור הנובע מאזהרה חל בכל המקרים. היה בעל החבית ראשון ובעל הקורה אחרון – ההיפך מהמשפט הקודם, נשברה חבית בקורה חייב – בעל הקורה, שכן הוא "לא שמר מרחק" ולא היה עירני, והוא מזיק לכל דבר ועניין, ואם עמד בעל החבית פטור – שכן הראשון גרם לתאונה, ואם אמר – בעל החבית (הראשון), לבעל הקורה עמוד חייב – האשמה וההזקה עוברות לבעל הקורה שלא שמע לאזהרה. גם כאן ניתן להסביר משפט זה כחל על כל המקרים, כמו שהסברנו במשפט הקודם. וכן זה בא בנירו – נר דולק, וזה בא בפישתנו – גם כאן הנר איננו נפגע מהפשתן, אבל הפשתן שאיננו ארוז ושנצים<sup class="footnote-marker">62</sup><i class="footnote">שנץ הוא חוט של האריג היוצא החוצה (מחוץ לקו הסיום של האריג).</i> ממנו מתפזרים עלול להידלק ומיד להישרף. לכאורה בעל הפשתן צריך להיזהר זהירות יתר, שכן הפשתן נוח להידלק, ובעיר הצפופה בעל הפשתן נוטל על עצמו סיכון גדול בעצם ההליכה ברחוב, ובמיוחד לפנות ערב, כאשר נרות דולקים לפני פתחי הבתים והחנויות. גורם זה איננו זוכה לביטוי, והמשנה איננה רואה בו מרכיב הלכתי. לבעל הפשתן מותר להלך ברחוב, ואחריותו כמו אחריותו של כל מהלך. מי שהינו הגורם הפעיל בהפעלת הנזק הוא האשם.
חשש מציאותי זה, שחבילת הפשתן תידלק ואולי גם תזיק, עולה גם מהלכה אחרת בהמשך משנתנו: "גמל שהוא טעון פישתן ועובר ברשות הרבים, ניכנסה פישתנו לתוך החנות ודלקה בנירו שלחנווני, והדליק את הבירה בעל הגמל חייב. הניח החנווני נירו מבחוץ החנווני חייב" (להלן פ"ו מ"ו), ונרחיב בכך להלן (וכן לעיל פ"ב מ"ב).
לדעתו של מלמד בכל המשניות שמופיע בהן המונח "וכן" המונח מתחיל תוספת מאוחרת<sup class="footnote-marker">63</sup><i class="footnote">מלמד, וכן.</i>. איננו יודעים להוכיח או לשלול טענה כזאת. הטיעון הזה הוא בבחינת "המוציא מחברו עליו הראיה". אפשר באותה מידה שהמונח "וכן", וכן מונחים דומים, יצאו מיד עורך המשנה הראשי, כשם שמילה זו משמשת במשפט שיצא זה עתה מתחת ידינו. מעבר לכך, איננו יודעים גם מה החשיבות הפרשנית של הבחנה כזאת. נניח שהיא נכונה, אז מה בכך? חשיבותה של הערה כזאת נבחנת רק אם היא פותרת שאלות או מעלה הבחנות חדשות, מה שאין כן במקרה זה. המונח "וכן" מופיע מאות פעמים במשנה, ולא נעיר עליה בכל פעם.

Mishnah 6

<small>עפ”י כתב יד קופמן</small>  (בכתב היד משנה ח)
שנים שהיו מהלכין ברשות הרבים אחד רץ ואחד מהלך או שהיו שניהם רצים והיזיקו זה את זה שניהם פטורים – מקרה זה זהה למשנה ה, אלא שכאן מדובר בהולכי רגל ולא בנושאי מטען. החידוש הוא שמותר לרוץ ברשות הרבים, כשם שמותר ללכת, אבל ההיתר ללכת איננו פוטר מנזקים, כפי שהסברנו את כל משניות הפרק. במקרה זה ברור שהמהלך עושה כן בהיתר מוחלט, ברור שרשות הרבים ניתנה להליכה. מכאן שגם את כל המשניות הקודמות צריך לבאר במצב שבו מותר להלך או להניח ברשות הרבים, ואף על פי כן חייב בנזקים. אבל אם הזיקו זה את זה (התנגשות חזיתית) פטורים.
התוספתא משלימה את הנימוק: "...1. שניהן פטורין, שלזה רשות להלך ולזה רשות להלך. 2. איסי<sup class="footnote-marker">64</sup><i class="footnote">במקבילה בירושלמי יוסי, וראו דיוננו באבות פ"ד מ"כ. בבבלי (לב ע"א) דברי איסי בן יהודה מובאים בתור מחלוקת, ואחר כך הבבלי מתקן את הגרסה ומציע שדברי איסי הם פרשנות של "במה דברים אמורים", אבל לפי התוספתא אכן איסי חולק על משנתנו. מהבבלי מוכח שעורכיו ראו במונח "במה דברים אמורים" פרשנות ולא מחלוקת. ברם לגופו של דבר אין ספק שאיסי חולק על המשנה ומודה לחכמים רק במקרה שרץ בין השמשות. ראו אפשטיין, מבוא, עמ' 738. </i> הבבלי אומר הרץ חייב, מפני ששינה. 3. ומודה איסי הבבלי שאם היה ערב שבת עם חשיכה, פטור" (פ"ב הי"א; ירו', ג ע"ד; בבלי, לב ע"א). התוספתא מוסיפה את דברי איסי הבבלי, שלמרות מוצאו פעל בארץ ישראל, שהרץ ברשות הרבים חייב "מפני ששינה". גם לדעתו של איסי בערב שבת מותר לרוץ<sup class="footnote-marker">65</sup><i class="footnote">חכמים ממליצים להכין כל צורכי שבת ביום חמישי, ואף לשבות מעבודה לפני שבת. בפועל עבדו אנשים עד הרגע האחרון. ראו גילת, ערב שבת, ובמבוא לפירושנו למסכת שבת. </i>. זו כמובן תוספת יהודית פנימית. מעניין היה לדעת האם איסי משקף בכך מציאות חברתית, שבערב שבת אנשים ממהרים להספיק את צורכי השבת, או שמא לפנינו רק תפיסה הלכתית של חכמים שבערב שבת "מותר לרוץ", כמעין סיוע שחכמים מעניקים לשמירת השבת. או בלשון של חקר הספרות: המחבר רוצה להדגיש אגב אורחא את חשיבות השבת. כך גם במשנה להלן (פ"ו מ"ו): "הניח החנווני את נירו מבחוץ החנווני חייב. רבי יהודה אומר בנר חנוכה פטור". גם במקרה זה יש לשאול האם הפטור בחנוכה נובע מכך שזה היה השימוש הרגיל (הנוהג המקובל), והמשנה משקפת את הנוהג המקובל), או שמא לפנינו תביעה של חכמים שאם יקרה מצב כזה בחנוכה הוא פטור, כי ההלכה מורה להציב את הנר בפתח החנות. כלומר המשנה משקפת את החזון של חכמים, את תביעתם מהציבור, תביעה שאולי בוצעה ואולי הייתה אוטופית. בבבלי שם מחלוקת נוספת, האם ההלכה כאיסי או כחכמים (כאן, לב ע"א).
מכל מקום, ערב שבת עם חשכה הוא הזמן ה"בוער". כולם ממהרים, ויש לכך ביטוי בסדרת הלכות<sup class="footnote-marker">66</sup><i class="footnote">משנה, תרומות פ"ח מ"ג; דמאי פ"ה מ"א; בבא בתרא פ"ה מ"ח, וראו שוחטמן, אחריות.</i>.

Mishnah 7

<small>עפ”י כתב יד קופמן</small>  (בכתב היד משנה ט)
המבקיע ברשות היחיד [והזיק] ברשות הרבים – ה"בקעת" (העץ שנבקע) עפה והזיקה. אפשר לפרש את המשנה שעבד וביקע ברשות יחיד של אחר (ברשות או בהיתר), אבל אפשר גם שהמשנה מרחיקה לכת ומדברת על רשות היחיד של המזיק, והבקעת ניתזה לרשות הרבים. ברשות היחיד הוא פטור מלהיזהר זהירות יתרה, הרי איש איננו אמור להיות בה חוץ ממנו, אבל עדיין עליו להיזהר שהבקעת לא תעוף החוצה. לבקע העץ אין ערך כספי, ולכן ברור שהמשנה איננה סבורה שרק במצב שבו ממונו מזיק הוא חייב, אלא גם אם הפעולה נגרמה באשמתו, והוא היה חייב בשמירה (פ"א מ"ב). [ברשות הרבים] – ביקע ברשות הרבים, והיזיק ברשות היחיד – או ביקע, ברשות היחיד – שלו, והיזיק ברשות היחיד אחר חייב – המכנה המשותף שמותר לו לבקע. אנו מפרשים כך משום שברשות היחיד שלו ודאי מותר לו לבקע. אבל בכל מקרה עליו לוודא שפיסת עץ לא תעבור מחוץ לרשותו, ואם אירע הדבר חייב על נזקיה.
המשנה עוסקת כמובן בתשלום נזקים ולא במקרה שהניזוק מת. שני התלמודים כאחד מעלים את שאלת ההשוואה עם דיני מיתה, מה הדין אם הנכנס לרשות היחיד מת מ"הבקעת" (ירו', ג ע"ד; בבלי, לא ע"ב, והיא תוס', פ"ו הכ"ה). כל תלמוד מסתייע מברייתא אחרת, ובירושלמי משמע שיש בנושא מחלוקת. לא נדון בשאלה זו שאין לה עניין לפרשנות המשנה, אך נעיר שהדמיון בנושאי הדיון בין שני התלמודים ברור, כמו גם ההבדל במקור הציטוט ובהלכה עצמה.
עד עתה עסקה המשנה פחות או יותר בנזקי "בור", אבל המשניות האחרונות (ח-ט) כבר עברו למעשה ל"בור" פעיל; מצב דומה מאוד לבור, אך המזיק מבצע בעצמו את הנזק, בניגוד להגדרה הטיפוסית לבור. למעשה נכון יהיה יותר לומר שאין בחלק זה של הפרק התמקדות בחלוקה המשפטית לארבעת המזיקים שאחד מהם הוא בור, אלא התמקדות במכנה משותף אחר, והוא נזקים ברשות הרבים: נזק פסיבי (משניות א-ג) ונזק אקטיבי (ה-ז), ומשנה ד היא חוליית קישור. מי שערך את הפרק השתחרר אפוא מהחלוקה המשפטית לארבעת המזיקים (שור, בור וכו'), או אולי התעלם ממנה, וסידר את המשניות לפי עיקרון לא משפטי. זו דוגמה נוספת עד כמה רשימת ארבעה אבות הנזיקין איננה מלאה.
המבקע דינו כמדליק גץ (להלן פ"ו מ"ו); האחד נחשב לאש, והאחר הוא נזקי אדם. המשתמע מכך הוא שהחלוקה לארבעה אבות נזיקין היא ספרותית-תאורטית. כל מקרה נדון לגופו, ולא לפי הקטגוריה שאליה הוא משתייך. הסידור הסיסטמתי טוב לארגון החומר ולהבנתו, אך אין אלו קטגוריות מוחלטות, ולמעשה תחומי הנזק משיקים זה לזה.

Mishnah 8

<small>עפ”י כתב יד קופמן</small>  (בכתב היד משנה י)
מעתה המשנה עוברת לדין שור תם. בכך מתחילה יחידה חדשה המפרטת את הקביעות שבמשנה א. היחידה משתרעת עד סוף פרק ו.
פ"ג מ"ח – פ"ה מ"ד – דיני שור, בעיקר קרן;
פ"ה מ"ה – דיני בור;
פ"ו מ"א-מ"ג – צאן (הבער?), בעיקר שן ורגל;
פ"ו מ"ד-פ"ו, מ"ח (סוף הפרק) – הבער (אש או אדם).
הקשר המיידי למשנה הקודמת הוא העיקרון של נזק הדדי שהזיקו זה את זה. דין זה נזכר במשנה ו ובמשנה ז, אולם משנה זו עוסקת במפורש בנושא אחר, שונה מהמשניות שלפניה ושלאחריה, אולי כדי להראות שיש כאן נושא חדש, ולבדל את שתי היחידות זו מזו.
שני שוורים תמים שחבלו זה בזה – במשנה ו דובר בשני בני אדם שהזיקו זה את זה, ועתה המשנה עוברת לדיון במצב דומה בשוורים, וכמובן ההבדלים גדולים. משלמים במותר חצי נזק – כל אחד חייב לשלם חצי נזק לחברו, והם מתקזזים זה עם זה ומשלמים את ההפרש זה לזה, לפי המצב והמחיר של שני השוורים. למעשה אין בכך חידוש. לאחר שקבעה התורה ששור תם משלם חצי נזק, ומאחר שברור שמשלמים זה לזה, הרי ברור שבפועל בעל השור היקר ישלם את המותר (ההפרש). כך מבחינה חשבונית תאורטית. אבל בפועל ייתכן שלאחד מהם אין ממה לשלם, או שהוא אלים וקשה לכופו, לפיכך המשנה קובעת שאין כאן שני חיובים אלא חיוב אחד משותף של ההפרש. מבחינה משפטית לפי תפיסת המשנה יש כאן חוב הדדי, אבל גם אפשר היה לומר שיש כאן שני חיובים נפרדים: א חייב ל-ב, ואחרי ביצוע התשלום (של המזיק לניזק) זכאי ב לתבוע מ-א את חובו, והכסף חייב לעבור מיד ליד פעמיים. המשנה עצמה איננה מרחיבה ביסוד המשפטי ומסתפקת בקביעת הצד החשבוני. כאמור, מבחינה משפטית פסיקת המשנה מובילה לכך שהמזיק והניזק הופכים אפוא במידת מה לשותפים<sup class="footnote-marker">67</sup><i class="footnote">וסטרייך, נזיקין.</i>. החידוש העיקרי הוא במקרה השלישי במשנה. עקרון השותפות משתמע בבירור מהמשנה להלן (פ"ד מ"א).
יש לשאול מה ההבדל בין שני שוורים תמים שנגחו זה את זה (שכל אחד חייב לשלם את הנזק שגרם) לבין שני אנשים שהתנגשו. מדוע לגבי אנשים לא נקבע שמשלמים במותר? נראה ששני אנשים שהתנגשו מהלכים ברשות, ושניהם פעלו ללא כוונה, לעומת זאת השוורים נחשבים לנזק מכוון ולכן שניהם משלמים. ועדיין השאלה קשה. לפי ההסבר המועדף על ידינו, שחכמים מנסחים את ההסכמות החברתיות, ברור שכל מקרה נדון לגופו. אומנם גם השוורים רועים ברשות, אך שניהם חייבים בשמירת שווריהם (כל אחד בשמירת שורו) ואילו המהלך ברשות הרבים נחשב לפחות חייב ונדרשת ממנו אחריות פחותה.
שניהם מועדים – שניהם חייבים לשלם נזק שלם. משלמים במותר נזק שלם – אפשר היה לעסוק בדין זה גם בבני אדם שהזיקו זה את זה (להלן), אבל המקרה הראשון והשלישי הם בשור בלבד (רק בשור יש דין תם). אחד תם – שור תם נגח שור מועד, ואחד מועד [מועד] בתם – השור המועד נגח במקביל את התם, והזיקו זה את זה, משלם במותר נזק שלם – במקרה כזה ניתן להציע שתי צורות חישוב: הראשונה שמעריכים את גובה <u>התשלום</u> שכל אחד חייב בו (בעל השור התם חייב רק בחצי נזק), ומתקזזים זה עם זה, והשנייה שמעריכים את גובה <u>הנזק</u>, ואחר כך החובות מתקזזים זה עם זה. אם בעל השור המועד הזיק יותר, הוא משלם את כל ההפרש. ותם במועד – אם בעל השור התם חייב יותר מאשר בעל השור המועד, משלם במותר חצי נזק – הבעל של השור התם משלם חצי מההפרש, שכן ההפרש הוא הנזק. הסיפא מצביעה על כך שהמשנה בוחרת את שיטת החישוב השנייה ופוסלת את שיטת החישוב הראשונה שהצענו.
דוגמה
שור א הוא שור תם, והזיק את השור השני ב-200 דינר.
שור ב הוא שור מועד והזיק את השור השני ב-130 דינר, ומשלם נזק מלא.
לפי שיטת החישוב הראשונה (משלם במותר חצי נזק):
בעל שור א חייב לבעל שור ב 100 דינר, בעל שור ב חייב לבעל שור א 130 דינר. לאחר הקיזוז משלם בעל שור ב 30 דינר לבעל שור א.
לפי שיטת החישוב השנייה (משלם חצי נזק במותר):
שור א הזיק ב-200 דינר ושור ב הזיק ב-130 דינר, לכן בעל שור א חייב לבעל שור ב 70 דינר, והוא משלם חצי מהם – כלומר בעל שור א חייב 35 דינר לבעל שור ב. במשנה אין הבהרה למה הכוונה, ואולי בכוונה כדי לא להיכנס לפרטים מוצג מקרה שיש בו סימטריה בין הנזקים.
בתוספתא (פ"ג ה"א) חוזר הדין העקרוני עם שתי תוספות מהותיות: "שור שהזיק שהיה מועד בקרנו ותם בשנו, וחבל בזה ובזה. תם משלם חצי נזק <u>מגופו</u>, מועד משלם נזק שלם <u>מן העליה</u>. אין שם עליה, תם משלם חצי נזק מגופו, מועד יוציא ויבקש לעליה". שני עקרונות כאן: תם משלם מגופו – כלומר מוכרים את השור התם וחצי מההכנסה נמסרת לניזוק. אם חצי השור התם שווה יותר מחצי הנזק או פחות ממנו אין הדבר משנה את גובה התשלום. לעומת זאת מועד משלם תמיד מן העלייה, כלומר ההערכה של הנזק (של השור שניזוק) היא מן העלייה, לפי מחיר שור יקר, ללא תלות בערכו של השור המזיק. עקרונות אלו יבואו לידי מימוש בהמשך (משנה ט), והופיעו לעיל (פ"א מ"ד). במשנתנו אין הם מופיעים.
בתוספתא (פ"א ה"ה) מוזכרים מקרים נוספים שבהם רכיבים נוספים:
1. כיצד משלם במותר חצי נזק? שור שוה מנה שנגח שור שוה מאתים. הכחישו חמשים זוז. חזר האחרון והכחישו שלשה של זהב,<sup class="footnote-marker">68</sup><i class="footnote"> 75 זוז, כאשר דינר זהב שווה בערכו ל-25 דינרי כסף. ללוח התעריפים ראו פירושנו לבבא מציעא.</i> האחרון משלם לראשון חצי דינר זהב.
2. שור שוה מאתים שנגח שור שוה מאתים, וחבל בו חמשים זוז, (חזר האחרון והכחישו), השביח הניזק, היה שוה ארבע מאות זוז שאילמלא לא הזיקו היה יפה שמנה מאות זוז, עד שלא עמד בבית דין [והשביח], אין לו אלא בשעת נזקו. [משעמד בדין] הכחיש, אין לו אלא כשעת עמידתו בבית דין.
3. [השביח המזיק. אם עד שלא עמד בבית דין השביח, אין לו אלא כשעת נזקו.
4. הכחיש, אין לו אלא כשעת עמידתו בבית דין]. אם משעמד בבית דין והשביח, אין לו אלא משעת עמידתו בבית דין".
ניכר שהתוספתא מנסה לכסות מקרים מורכבים יותר ותאורטיים יותר, וזו התפתחות משפטית-ספרותית ברורה. עם זאת אין בתוספתא תשובה לשאלה שהעלינו. הדוגמאות בתוספתא וגם במשנה הן סכמטיות; האפשרות שהנזק של שני השוורים איננו סימטרי לא נדונה במפורש.
(בכתב היד משנה יא) וכן שני אנשים שחבלו זה בזה משלמים במותר נזק שלם – אדם משלם תמיד נזק שלם, ובמקרה זה התשלומים מתקזזים כמקודם. זאת בניגוד למשנה ה (התנגשות בשוגג) שבה שני הצדדים בעצם פטורים. אדם במועד ומועד באדם – אדם ושור מועד שהזיקו זה את זה, משלמים במותר נזק שלם – שכן שני הצדדים משלמים נזק שלם. אדם בתם ותם באדם – שור תם ואדם הזיקו זה את זה, אדם בתם משלם במותר נזק שלם – כמו שור מועד שהזיק שור תם, ותם באדם משלם במותר חצי נזק – כמו שור תם שהזיק את המועד (לעיל), ורבי עקיבה אומר אף תם שחבל באדם – והאדם חבל במקביל בשור (נזק הדדי), משלם במותר נזק שלם – או שרבי עקיבא סובר שיש להעדיף את שיטת החישוב הראשונה (שהצגנו לעיל) או שהוא סבור שדין שור תם חל רק על שור שנגח שור, ולא על שור שנגח אדם. דין זה של שור שנגח אדם נדון בפרק הבא (פ"ד מ"ה), ובתוספתא: "רבי עקיבא אומר אף התם שחבל באדם משלם במותר נזק שלם, שנאמר 'כמשפט הזה יעשה לו'. יכול ישלם מן העליה? תלמוד לומר 'יעשה לו', מגופו הוא משלם, ואין משלם מן העליה" (פ"ג ה"ב; מכילתא דרבי שמעון בן יוחאי, פרק כא לב, עמ' 183).
עיקרון זה, שתם משלם מגופו, הופיע בתוספתא לעיל, ושנוי במשנה לעיל פ"א מ"ד.
אבל בבבלי, אגב דיון אחר, מובאת ברייתא הפוכה: "במותר נזק שלם! הא תבריה רבי עקיבא לגזיזיה. דתניא, רבי עקיבא אומר: יכול אף תם שחבל באדם ישלם מן העלייה? תלמוד לומר: 'יעשה לו', מגופו משלם ואינו משלם מן העלייה" (ה ע"א). מאותו פסוק נלמדות שתי מסקנות הפוכות, ואכן הפסוק עצמו איננו מדבר לא על תשלום מ"עלייה" ולא על תשלום מ"גופו", ולפנינו עיקרון של התורה שבעל פה.
במבוא עמדנו על הרחבת דין חצי נזק שבתורה מעבר לנזקי קרן. לפנינו דין נוסף שבו יש מחלוקת האם חל דין שור תם (חצי נזק) או דין נזק שלם.
עוד עמדנו במבוא על השאלה האם במקרה של שור תם שנגח שני הבעלים של השוורים (המזיק והניזק) הופכים לשותפים. לכאורה משנתנו, המדברת על התקזזות, רואה לפניה שני שותפים. אך לדעתנו אדרבה, שור תם שנגח אדם והאדם שהזיק לתם ודאי אינם שותפים, ואף על פי כן המשנה דורשת התקזזות בחוב, "משלמים במותר". אין אפוא קשר בין רעיון ההתקזזות לבין תפיסת השותפות. ההתקזזות היא פתרון טכני לדרך ניהול החשבונאות והשותפות היא עיקרון משפטי, ואדרבה, אם המשנה מדגישה את ההתקזזות סימן שהשניים (המזיק והניזק) אינם שותפים, אחרת הייתה ההתקזזות הפתרון המובן מאליו.
בפתיחת המשנה כתבנו, בעקבות ויס<sup class="footnote-marker">69</sup><i class="footnote">ויס, משנה.</i>, שבמשנתנו מתחילה יחידה העוסקת בדיני שור. אם נרצה הרי שכבר ביחידה זו נדון גם דין אדם. כל ההצמדה לסדר שבמשנה א נראה אפוא פחות מובהק. 

Mishnah 9

<small>עפ”י כתב יד קופמן</small>  (בכתב היד משנה יב)
שור שווה מנה שנגח לשור שווה מאתים ואין הנבלה יפה כ[ו]לם – כלום (האות וי"ו נמחקה). כפי שנראה בהמשך, המשנה מחפשת מקרה שעליו יחול הפסוק הכתוב בתורה "וְכִי יִגֹּף שׁוֹר אִישׁ אֶת שׁוֹר רֵעֵהוּ וָמֵת וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ וְגַם אֶת הַמֵּת יֶחֱצוּן" (שמות כא לה). פסוק זה התפרש על ידי חכמים בשור תם. המונח "תם" הוא מונח של תורה שבעל פה, כמו המונח "שור מועד". בפסוק הבא בתורה נמסר דינו של "שור נגח", שהוא ההפך ממשנתנו. להלן נציע פירושים חילופיים.
נוטל – הניזק, את השור – המשנה מתייחסת לפסוק לה. המדובר בשור תם המשלם עד חצי הנזק שהזיק. השור הנגח שווה חצי נזק זה ונמכר. המשנה מפרשת "וחצו את כספו" – את ערכו של השור הניזק, ומשמע ממנה שכל התשלום נעשה מתוך השור הנוגח ולא מרכושו של הבעל. פרשנות זו מנוגדת לדברי יוספוס<sup class="footnote-marker">70</sup><i class="footnote">יוספוס פורש את עמדותיו בקשר להלכות נזיקין בקדמוניות ד, 282-281. </i> שאת השור שוחטים, שכן אם שוחטים יש כאן עונש, אך לא תשלום נזק, אלא כולם מפסידים.
לכאורה המשנה מציגה מקרה של גבייה עצמית, ללא מעורבות בית הדין. הניזק גובה את החוב בעצמו, והרשויות המשפטיות אינן מעורבות. ברם מקרה זה נבחר במשנה כדי להדגים את המקרה הפשוט. המזיק חייב לשלם והניזק צריך לקבל, ונוצר מצב של התקזזות. אומנם המשנה מדברת על הפקעה של השור המזיק, אבל לדעתנו אין לדקדק בלשון המשנה. כל שהמשנה רוצה הוא להציג את המקרה הפשוט שהמזיק משלם לניזק מתוך השור המזיק. התשלום יכול להיעשות בכל דרך שהיא – המזיק ישלם, בית הדין יפקיע מהמזיק רכוש או בכל דרך אחרת. כל זאת לעומת ההמשך המחייב התקזזות.
שור שווה מאתים שנגח לשור שווה מאתים ואין הנבלה יפה כלום אמר רבי מאיר על זה נאמר ומכרו את השור החי וחצו את כספו – המזיק והניזק מתחלקים בשוויו של השור, והניזק יקבל רק חצי מהנזק שניזוק. אמר לו רבי יהודה וכן הלכה – כך אומנם הדין, אבל: קיימתה ומכרו את השור החי וחצו את כספו – יש בכך הדגמה של הכלל בתורה על חציית כספו (ערך שורו) של המזיק, ולא קיימתה וגם את המת יחצון – הדוגמה של רבי מאיר אינה מדגימה חלק זה של הפסוק, ואי זה זה – המקרה שהתורה מתייחסת אליו? [זה] שור שווה מאתים שנגח לשור שווה מאתים והניבלה יפה חמשים זוז – לפי התורה מקזזים מהתשלום לניזק את דמי הנבלה. זה – הניזק, נוטל חצי החי – מאה מנה, וחצי המת – במקרה זה עוד 25 זוז, וזה – המזיק, נוטל חצי החי וחצי המת – ובסך הכול 125 זוז. נמצאנו למדים שהניזק זוכה לקבל חצי מהנזק ועוד חצי מהנבלה.
עד כאן אין מחלוקת הלכתית בין שני התנאים, גם רבי יהודה מודה "וכן ההלכה"! המחלוקת היא רק על מה הפסוק מדבר. רבי מאיר מציג את ההלכה, ואילו רבי יהודה מציג מדרש הלכה המפרש את התורה אליבא דהלכתא, ומעמיד את הפסוק במקרה אחר.
כאמור, "חצו את כספו" הוא סך הנזק לניזק. כך מפרשת התוספתא (פ"ג ה"ג; ירו', ג ע"ד) במפורש:
משנה ותוספתא
סדר הדעות בתוספתא הפוך משל המשנה, וחייבים להודות שנוסח התוספתא בעייתי, והמשנה מיישבת אותו. לפי המשנה אין בין הצדדים מחלוקת הלכתית אלא מחלוקת מדרשית: באיזה מקרה בדיוק דיברה תורה. גם לפי התוספתא עדיין אפשר להבין שרבי מאיר בעצם עסק בפירוש הכתובים, כלומר במדרש הלכה ולא בהלכה עצמה, ורק עורך התוספתא ניסח את דבריו כהלכה ללא קשר לפסוק. מלבד חילוף שמות הדוברים חסרה בתוספתא הקביעה "וכן הלכה", ומשתמע מהתוספתא שאכן יש מחלוקת הלכתית, זאת בניגוד אפשרי למשנה<sup class="footnote-marker">71</sup><i class="footnote">בבבלי, לד ע"א, ניתן הסבר "מאי בינייהו", ובו הגמרא מדקדקת מצב שבו לפרשנויות השונות גם משמעות הלכתית. לפי דרכנו אין כל חובה למצוא מחלוקת כזאת.</i>. לדעתנו ברור שהתנאים עסקו במדרש ההלכה ולא בהלכה עצמה, שכן בהלכה עצמה אין ביניהם מחלוקת כלל. עד כאן המשנה והתוספתא.
משנתנו היא דוגמה לכך שמדרש ההלכה וההלכה נערכו יחדיו ואין האחד בסיס ספרותי למשנהו. מבחינת התוכן ההלכתי לא המדרש קדם להלכה אלא הההלכה קדמה, והתנאים נחלקים באיזה מקרה הלכתי המשנה עוסקת. אבל מבחינה ספרותית הקורפוס המדרשי והקורפוס ההלכתי סוגננו ונערכו יחדיו.
הלומד את המשנה חש באווירה סכמטית ותאורטית. המצב שבו אין הנבלה שווה כלום הוא כמעט בלתי אפשרי; תמיד יש ערך כלשהו לעור השור. הדוגמה ריאלית יותר אם הזיק כלי ושברו.
ההתדיינות שבמשנה חוזרת במכילתא דרבי ישמעאל (מסכתא דנזיקין, פי"ב, עמ' 290), אלא ששם המתדיינים הם רבי עקיבא ורבי מאיר. זה צירוף קשה, שכן נמצא שרבי עקיבא מעיר ומגיב על דברי תלמידו, ולכן עדיף נוסח המשנה והתוספתא (רבי מאיר ורבי יהודה). היו כנראה עמדות שונות גם ביחס לסדרי הדין ודרכי ביצועו: האם הניזוק מקבל את כל הנבלה ואת יתר התשלום מקבל מהמזיק עד לגובה חצי נזק, או שמא הסדר היה ששני השוורים נמכרים ומחלקים את סך כל ההכנסות בין המזיק לניזק. אלו פרטים שאינם נידונים במפורש, אבל בין המכילתא והמשנה קיימים הבדלי ניסוח המלמדים אולי על סדרים שונים.
הנוסח במכילתא הוא:
1. " 'ומכרו את השור החי וחצו' וגו'. יכול בשוים הכתוב מדבר? או אינו אלא בשוים וכשאינן שוים? אמרת, מה דרך המזיקים נשכרים או מפסידין, הוי אומר מפסידין. אף דרך הניזקין נוטלין נזקן או יתר על נזקן, הוי אומר נזקן ולא יותר על נזקן. רבי אומר נאמרה חציה בחי ונאמרה חציה במת, הא בשוין הכתוב מדבר".
המדרש מעלה את השאלה מה הדין כאשר שני השוורים בעלי ערך שונה. המקרה האפשרי הראשון הוא שור מזיק השווה 100, לעומת שור ניזק השווה, לאחר הנגיחה, 300. לפי התפיסה ההלכתית של חלוקת חצי-חצי צריך היה הניזק לקבל 50 (חצי השור המזיק) והמזיק יקבל "חזרה" 150. הדרשן מתנגד לכך משום שלא ייתכן שמזיק ירוויח. מצד שני, אם השור המזיק שווה 300 והנזק שגרם לשור הניזק הוא 100 אמור היה הניזק לקבל 150 (חצי שור המזיק), ואז הניזק יפוצה ביותר מערך המזיק. בשני המקרים הללו התשלום מ"גופו" בלתי הגיוני, לכן הפסוק מדבר רק על מצב של "שווים": שור השווה 200 שגרם לנזק ב-200, ואז החשבון פשוט.
2. " 'וגם את המת יחצון'. מכאן אמרו, שור שוה מנה, שנגח שור שוה מנה. או שוה מאתים, שנגח שור שוה מאתים. נוטל חציו". זה המקרה של שווים, ובו דיבר רבי.
3א. "שור שוה מנה<sup class="footnote-marker">72</sup><i class="footnote">מנה הוא מאה זוז, כלומר השור המזיק שווה חצי מהשור הניזק. </i> שנגח שור שוה מאתים נוטל כולו".
3ב. "שוה מאתים שנגח שוה מנה נוטל רבעו".
3ג. "שוה מאתים שנגח שוה מאתים, אמר רבי מאיר ועל זה נאמר ומכרו את השור החי וגו' ".
זו הדגמה של מקרה של שוורים שאינם שווים: א. שור שווה 100 נגח שור שווה 200 (והנבלה אינה יפה כלום, או שהנזק נטו הוא 200). הניזק צריך לקבל חצי נזקו, והשור המזיק יינתן לניזק (כלומר התשלום לא יהא חצי שור מזיק אלא חצי ערך הנזק). ב. השור המזיק שווה 200 וגרם לנזק של 100. הניזק יקבל חצי נזקו, כלומר 50 זוז, שהם רבע ערכו של השור המזיק. ג. המקרה של שוורים שווים.
אם כן הכלל הוא שהמזיק משלם עד חצי מערך השור המזיק, והניזק מקבל מקסימום חצי מערך השור הניזק.
4. "אמר לו רבי עקיבא קרא את כל המקרא הזה, וגם את המת יחצון. ואי זה זה, זה שור שוה מאתים שנגח שור שוה מאתים והנבלה שוה מנה, מוכרין את החי והמת חולקין בשוה ובעל הנבלה מטפל בנבלתו, לכך נאמר וגם את המת יחצון" (מכילתא דרבי ישמעאל, משפטים, מסכתא דנזיקין פרשה יב, עמ' 290).
אפשר לפרש שרבי עקיבא עדיין מדבר רק על פרשנות הכתובים, אבל אפשר שהוא מתנגד להלכה שבסעיף 3 ודורש חציית ערך השור המזיק והניזק בכל המקרים, גם אם הניזק יקבל יותר מחצי הנזק, ואולי גם כשהמזיק יקבל חזרה יותר מכפי שילם כדמי הנזק.
גם במדרש ההלכה במכילתא דרשב"י משתמע שאולי יש בין התנאים גם מחלוקת הלכתית:
1. " 'וחצו את כספו' – שור יפה מאתים שנגח שור יפה מאתים, והנבלה יפה חמשים זוז. זה נוטל חצי החי וחצי המת, וזה נוטל חצי החי וחצי המת. שנאמר 'ומכרו את השור החי וחצו את כספו' וגומר, דברי רבי יהודה". המזיק משלם 100 זוז ומקבל חזרה 25 זוז, והניזק ספג נזק של 150 ומקבל חזרה 75 (חצי מהנזק).
2. "אמר לו רבי מאיר לא בזה דברה תורה, לא דברה אלא בשאין נבלה יפה כלום, והא מה תלמוד לומר? 'וגם את המת יחצון' <אף> את הפחות יחצון". עד כאן נוסח המדרש כתוספתא.
3א. שור יפה מנה שנגח שור יפה חמש סלעים, ואין הנבלה שווה כלום. יהא זה נוטל חצי החי וחצי המת? ויהא זה נוטל חצי החי וחצי המת? <וכי> למה יצא מועד להחמ[י]ר עליו או להקל עליו? הוי אומר להחמיר עליו. ומה מועד ש[יצא] לה[ח]מיר עליו, אין משלם יתיר על מה שהזיק. תם שיצא להקל עליו, אינו דין שלא ישלם יתר על מה שהזיק. לא דברה תורה אלא בזמן ששניהם שוין".
3ב. "שור יפה חמש סלעים, שנגח שור יפה מנה, [והנבל]ה יפה חמשים זוז. יהא זה נוטל חצי החי וחצי המת, וזה נוטל חצי החי וחצי המת? היכן מצינו שהמזיק נשכר?? בכל מקום שיהא נשכר כן. תלמוד לומר 'שלם ישלם' בעלין משלמין ואין הבעלין נשכרין".
3ג. "שור יפה מנה שנגח שור יפה מאתים והנבלה יפה חמשים זוז זה נוטל חצי החי וחצי המת וזה נוטל חצי החי וחצי המת, שנאמר ומכרו את השור החי וחצו את כספו ודאי. מה תלמוד לומר ו'גם את המת יחצון' מחצצין את המיתה ביניהן. כמה נטלה (מיתה) מיתה מאתים זוז, זה נוטל מנה וזה נוטל מנה" (מכילתא דרבי שמעון בן יוחאי, פרק כא, לה, עמ' 189-188).
המדרש מעלה את האפשרויות שנדונו לעיל (3 במכילתא דרבי ישמעאל), וגם הוא קובע שהמזיק לא ישלם יותר מחצי הנזק (3א) ושהמזיק לא ירוויח (3ב). אם כן המכילתא דרבי שמעון בן יוחאי היא נוסח ביניים הכולל את התוספתא ואת מכילתא דרבי ישמעאל.
גם בשני מדרשי ההלכה לא נאמר האם יש בסופו של דבר מחלוקת הלכתית בין הצדדים, או שהטיעונים הם לדעת הכול.
ברור שלפנינו שלוש מסורות תנאיות הקשורות זו לזו ונובעות ממקור ניסוחי אחד, וכל עורך הוסיף לטיעונים תוספות שונות. מבחינת המשנה והתוספתא במקרה זה, כמו בכל מסכת נזיקין, אחד החיבורים אינו תלוי במשנהו אלא שניהם עיבודים ממסורת קדומה.
מעתה פתוחים לפנינו שני נתיבים<sup class="footnote-marker">73</sup><i class="footnote">ראו גם וסטרייך, חצי נזק, עמ' 80-60, ושם הדיון מפורט הרבה יותר.</i>:
1. באמת אין מחלוקת הלכתית בין הצדדים וכל הדיון, על כל סעיפיו, הוא בפרשנות הכתובים, וזאת לאחר שההלכות עצמן ברורות.
2. בתוספתא ובמכילתא משתקפת מחלוקת הלכתית, ועורך המשנה חושב שאין מחלוקת.
לפי שתי הפרשנויות עיקר הדיון הוא בפרשנות. העקרונות המשפטיים מובאים רק כבדרך אגב. העקרונות ה"מטה-הלכתיים" הם שהמזיק אף פעם לא יהא נשכר, וגם שהניזוק לא יקבל יותר מנזקו הממשי. במבוא למסכת נזיקין עמדנו על האופי התאורטי של הדיונים. הדיונים עוסקים יותר במקרא ובעקרונות מופשטים, והרבה פחות במשפט ריאלי. פרשנות המשנה שלנו מדגישה עד כמה הדיון במשנה, ואולי גם במקבילות, איננו יוצא מהבירור המעשי אלא מהמשפט התאורטי, ומפרשנות הכתובים.

Mishnah 10

<small>עפ”י כתב יד קופמן</small>  (בכתב היד משנה יג)
יש חייב על מעשה שורו ופטור על מעשה עצמו – ויש אשר חייב על מעשה עצמו ופטור על מעשה שורו – לפנינו פתיחה של דיון קצר, באחד מסגנונות העריכה של המשנה. כמוהו מספר קטן של מקרים: "רבי שמעון אומר יש שונא גולה ויש שונא שאינו גולה. זה הכלל..." (מכות פ"ב מ"ג), וכן "חכמים אומרים יש שבויה אוכלת ויש שבויה שאינה אוכלת. כיצד?..." (עדיות פ"ג מ"ו), וכן "רבן גמליאל אומר יש רבית מוקדמת ויש רבית מאוחרת. כיצד?..." (בבא מציעא פ"ה מ"י).
שורו שבייש פטור והוא שבייש חייב – זו דוגמה לחייב על מעשה עצמו ופטור על שורו. שור פטור מבושת משום שבמעשיו אין בושה אלא רק נזק וכאב ממשי. שורו שסמא את עין עבדו והפיל את שנו פטור – זו דוגמה לפטור על ידי שורו, והוא שסמא את עין עבדו והפיל את שינו חייב – וחייב על מעשה עצמו. סדר המשנה כיאסטי, שכן ברישא מתחיל תמיד במקרה של "חייב" ואילו המשפט המסביר מתחיל במקרה הפטור. שורו שחבל באביו ובאמו חייב – זו דוגמה נוספת ל"חייב על מעשה שורו", והוא שחבל באביו ובאמו פטור – פטור מנזק משום שחייב מיתה. שורו שהדליק את הגדיש בשבת חייב – חייב על מעשה שורו, והוא שהדליק את הגדיש בשבת פטור – מתשלום נזק, מפני שהוא נידון בנפשו – חייב מיתה על חילול שבת, ואין מחייבים מיתה ונזק כאחד. במקרה של שני עונשים מחייבים אותו בחמור, וממילא הוא פטור מתשלום נזק. בתלמוד הבבלי הכלל מכונה "קים ליה בדרבה מיניה" (גיטין נג ע"א).
בתוספתא (פ"ג ה"ד) מופיע אותו כלל בצורה מעט מפורטת ומורכבת יותר: "1. יש חייב על נזקי עצמו ועל נזקי שורו וחמורו, 2. ופטור על נזקי עצמו ועל נזקי שורו וחמורו. 1. כיצד חייב על נזקי עצמו ועל נזקי שורו וחמורו? הזיק ברשות היחיד חייב, שורו וחמורו חייבין. הזיק במתכוין חייב, שורו וחמורו חייבין. הדליק גדישו של חבירו ביום הכפורים חייב, שורו וחמורו חייבין. 2. כיצד פטור מלשלם על נזקי עצמו ועל נזקי שורו וחמורו? הזיק ברשות הרבים כדרך הילוכו פטור, שורו וחמורו פטורין. המית בלא מתכוון פטור, שורו וחמורו פטורין. חבל בהקדש, בגר, ועבד משוחרר פטור, שורו וחמורו פטורין".
התוספתא מוסיפה את המקרים הפשוטים שבהם דין נזק הנגרם על ידיו זהה לדין נזק הנגרם על ידי שורו. המשנה והתוספתא יחדיו יוצרות משנה ריבועית.
יש:
א. חייב על מעשה עצמו ועל מעשה שורו (תוס' 1);
ב. חייב על מעשה עצמו ופטור על מעשה שורו (משנה 1);
ג. פטור על מעשה עצמו ופטור על מעשה שורו (תוס' 2);
ד. פטור על מעשה עצמו וחייב על מעשה שורו (משנה 2).
מבחינה ספרותית, משנתנו והתוספתא נראות כיחידה אחת ריבועית שנחצתה לשתיים, ולא כרגיל שאחת העריכות מגיבה על העריכה הקודמת. סגנון זה של משנה ריבועית נושא בתוכו מסר ספרותי שלפיו כל המקרים נבדקו ונדונו. לכאורה ניתן היה לטעון שבמקרה זה שלפנינו יש שני שלבים בעיצוב המסורת. בשלב המקדים מופיעים רק שני מקרים ועוד שני מקרים, ובשלב עריכה מאוחר יותר ניתן היה לצרף יחד את כל המקרים למשנה ריבועית. אם הניסוח הריבועי היה כבר קיים לפני התוספתא ולפני המשנה לא היו העורכים המאוחרים מקצרים אותו ומקלקלים בכך את המבנה הספרותי. ברם הסגנון של המשנה מזמין את הניסוח הריבועי, וכנראה נוּסח כך שייווצר מבנה ריבועי. גם במשנה הבאה נציע שהמשנה והתוספתא יחדיו הן בעצם מקור אחד שהעורכים חצו אותו לשניים, והתחלקו ביניהם בחומר הקדום.
אגב כך אנו רואים שלדעת התוספתא המבעיר אש ביום הכיפורים חייב, וזאת משום שהעובר על לאו ביום הכיפורים חייב בכרת ולא במיתה בידי אדם, כדברי משנת מגילה: "אין בין שבת ליום הכפורים אלא שזה זדונו בידי אדם וזה זדונו בכרת" (פ"א מ"ה)<sup class="footnote-marker">74</sup><i class="footnote">זו משנה מאוחרת המניחה שיש הבדל בין כרת למיתה, וראו המבוא למסכת כריתות. </i>. בדיוננו במשנת מגילה עמדנו על כך שיש בנושא זה עמדות שונות (מחלוקת). משנתנו והתוספתא שלנו הן בשיטת רבי נחוניא בן הקנה ש"היה עושה את יום הכפורים כשבת לתשלומין. מה שבת מתחייב בנפשו ופטור מן התשלומין..." (תוס', מגילה פ"א ה"ז; ירו', תרומות פ"ז ה"א, מד ע"ד; בבלי, מגילה ז ע"ב). לעומת זאת משנת שבועות (פ"ד מ"ו ומ"ז) היא בשיטת חכמים המבחינים בין שבת ליום הכיפורים<sup class="footnote-marker">75</sup><i class="footnote">כך לפי נוסח כתב יד קופמן. לפי הנוסחאות שבידינו: "שבת כיום הכיפורים לתשלומים". להבדל בין המשניות בשבועות ראו פירושנו להן.</i>.
עוד נצביע על הדמיון הספרותי בין שתי המשניות בשבועות (פ"ד מ"ו ומ"ז) לבין צמד המקורות הכולל את משנתנו ואת התוספתא. בשני המקרים משפט אחד עוסק במזיק בשבת והאחר במזיק ביום הכיפורים. כמו שראינו במשנה הקודמת, התוספתא איננה מוסבת על המשנה או ההפך, אלא הן כאילו מקור אחד שנחצה לשניים.
הדיון בחיוב מיתה בידי שמיים או בידי אדם הוא הלכתי טהור. לא דנו מחללי שבת למיתה לא בימים שלאחר החורבן ואף לא בימי הבית. כמעט ולא מצינו שהובאו אנשים לדין ונידונו בדיני נפשות על עבירות דתיות של חילול שבת וכיוצא באלו, והתלמודים שמספרים על מעשה כזה מציינים את ייחודו<sup class="footnote-marker">76</sup><i class="footnote">"תני אמר רבי אליעזר בן יעקב, שמעתי שעונשין שלא כהלכה ועונשין שלא כתורה. עד איכן? רבי לעזר בי רבי יוסי אמר עד כדי זימזום. רבי יוסה אומר בעדים, אבל לא בהתרייה. מעשה באחד שיצא לדרך רכוב על סוסו בשבת, והביאוהו לבית דין וסקלוהו. והלא שבות היית? אלא שהיתה השעה צריכה לכן. שוב מעשה באחד שיצא לדרך ואשתו עמו, ופנה לאחורי הגדר ועשה צרכיו עמה. והביאוהו לבית דין, והלקוהו. והלא אשתו היית? אלא שנהג עצמו בביזיון" (ירו', חגיגה פ"ב ה"ב, עח ע"א), והשוו בבלי, יבמות צ ע"ב. ראו עוד הסכוליון למגילת תענית לכב אלול (נעם, מגילת תענית, עמ' 234-232).</i>. המסורות ההיסטוריות והספרותיות-היסטוריות הן בענייני רצח או ניאוף, ולא בעבירות דתיות טהורות. מחללי שבת ועוברי עבירות אחרות התחייבו, לכל היותר, נידוי, אך לא הובאו לדין נפשות גם כשהייתה בידי ישראל האפשרות לדון דיני נפשות<sup class="footnote-marker">77</sup><i class="footnote">ראו הנספח למסכת שקלים, וראו במבוא למסכת סנהדרין.</i>.
כאמור, החייב מיתה ועונש כספי פטור מהעונש הכספי. המשנה במכות פ"ג מ"א מונה את הלוקים (חייבי עונש מלקות) וכוללת ברשימה איסורי ערווה שהם בכרת, ולפחות לפי הבבלי איננה מונה חייבי מיתת בית דין. כן מדגישה התוספתא שם (פ"ה הט"ז, עמ' 445): "אילו הן הלוקין: כל עוברי לא תעשה, שעברו על מצות לא תעשה שבתורה – שיש בה קום ועשה. אף על פי שהם חייבין עליה מיתה בידי שמים, וכרת בידי שמים – מלקין אותן". הלכה זו מופיעה במקורות נוספים, כגון "וכל המתחייב מיתה פטור מן התשלומין" (מכילתא דרבי ישמעאל, מסכתא דנזיקין, פ"ח, עמ' 274; שם, שם, עמ' 276); "זה הכלל כל שיש בו עון מיתה ותשלומין כאחד, נידון במיתה ופטור מן התשלומין" (מכילתא דרבי שמעון בן יוחאי, כא כג, עמ' 178); "זה הכלל כל שחלה עליו מיתה ותשלומין כאחד – פטור. מיתה ואחר כך תשלומין, תשלומין ואחר כך מיתה – הרי זה חייב" (תוס', כאן פ"ט הי"ז), ועוד הרבה.
בירושלמי נעשה ניסיון מתוחכם להקשות על הרעיון בטענה שעבירת חילול שבת נעשית רק ברגע הראשון ואילו הנזק הוא מתמשך, לפיכך אין מקרה של "מיתה ותשלומים כאחד". כך במקרה של הגונב כיס בשבת ומוציאו, או המבעיר את הגדיש בשבת<sup class="footnote-marker">78</sup><i class="footnote">ירו', קידושין פ"א ה"ה, ס ע"ד; תרומות פ"ז ה"ג, מד ע"ב-ע"ג; כתובות פ"ג ה"א, כז ע"ג; כאן פ"ב ה"ה, ג ע"א; גיטין פ"ה ה"ה, מז ע"א. הבחנות כאלה מופיעות לעיתים קרובות יותר בבבלי מאשר בירושלמי, אך במקרה זה ההבחנה, או ניסיון ההבחנה, הוא ארץ-ישראלי מובהק.</i>. הירושלמי דוחה את הטיעון משום שכל רגע ורגע יש בו עוון מחודש. ברוב הסוגיות הבבליות שהרעיון מופיע בהן הוא נדחה, אך מהסוגיה בירושלמי גיטין עולה שיש אמורא המקבל את הרעיון, ולפי שיטתו בפועל יש מצב שבו נגזרים על המזיק מיתה ותשלומים כאחד. גם בסוגיות אלו עולה שהעיקרון שאין חיוב תשלומים במקרה של מיתת בית דין נשמר, אלא שנעשית הבחנה טכנית בין הזמן שבו התחייב מיתה לזמן שבו התחייב בתשלומים.
הבבלי למשנת מכות שהבאנו (מכות יג ע"א-ע"ב) מצביע על מחלוקת תנאים בנושא: "דתניא: אחד חייבי כריתות, ואחד חייבי מיתות בית דין, ישנו בכלל מלקות ארבעים, דברי רבי ישמעאל. רבי עקיבא אומר: חייבי כריתות ישנו בכלל מלקות ארבעים, שאם עשו תשובה – בית דין של מעלה מוחלין להן. חייבי מיתות בית דין אינו בכלל מלקות ארבעים". אם כן דעת רבי ישמעאל כדעת רבי נחוניה בן הקנה שחייבי מיתות בית דין נענשים בעונש נוסף, אלא שרבי נחוניה מדבר על תשלומי נזיקין ורבי ישמעאל על מלקות. אם כן העיקרון שאין כפל עונשים מורחב ומוחל גם על מיתת כרת.
מבחינה משפטית העיקרון מובן. באמת אין זה סביר שעל מעשה אחד יינתנו שני עונשים, וכדברי המדרש: "כדי רשעתו – רשעה אחת אתה מחייבו, ואי אתה מחייבו שתי רשעיות" (ירו', תרומות פ"ז ה"א, מד ע"ג; בבלי, כתובות לז ע"א; בבא קמא פג ע"ב ועוד)<sup class="footnote-marker">79</sup><i class="footnote">הניסוח אמוראי, אך הרעיון תנאי. ראו תוס', מכות פ"א ה"ד, עמ' 439; פ"ה הי"ז, עמ' 445 (הניסוח שם קרוב מאוד לניסוח האמוראי, אך הוא דרשה אחרת לפסוק "כדי רשעתו"). לדרשה האחרונה ראו גם ספרי דברים, רפו, עמ' 303; מדרש תנאים לדברים, כה ב, עמ' 163, שתכניו שוחזרו מתוך מדרש הגדול, והוא כידוע ספק מדרש תנאי ספק מדרש מאוחר יותר. </i>. כמו כן ברור שאם אדם מוצא להורג אין מענישים אותו בעונשים שוליים יחסית, וגם אין ממי לגבות את הכסף. במישור העקרוני והדתי גם ברור שמיתה בידי שמיים חמורה יותר ממיתה בידי אדם.
ברם במישור המעשי כל ההלכה רעועה. בתקופת המשנה והתלמוד, בפועל לא הייתה לציבור היהודי זכות הוצאה להורג. מעבר לכך, במשפט העברי התפתחה מדיניות של צמצום הוצאה להורג למקרים חריגים ביותר<sup class="footnote-marker">80</sup><i class="footnote">בבלי, מכות ז ע"א. נדון בכך בהרחבה במבוא למסכת סנהדרין. </i>. על מנת להוציא להורג נדרשה סנהדרין גדולה, מוסד שקיומו היה יותר אוטופי מאשר מעשי (או שהיה כולו אוטופי), נדרשה התראה ממוקדת ועבירה תוך כדי דיבור. בתנאים אלו מיתה הפכה לעונש תאורטי. הוצאה להורג הייתה אוטופיה בלתי מיושמת. יתר על כן, הקהילה היהודית לא הפעילה כלל מדיניות של אכיפה ישירה נגד עבריינים<sup class="footnote-marker">81</sup><i class="footnote">ראו אופנהיימר, אכיפה, והנספח למסכת שקלים. </i>, אף על פי שמבחינה עקרונית ההלכה מכילה יסודות עיוניים שהיו מצדיקים את הדבר. אפשר להסביר את הוצאת דיני מיתה מהעולם המשפטי בדרכים מספר, ולא כאן המקום להרחיב בכך, אך בפועל גם מלכתחילה, ולא רק מתוך אילוצי המציאות, לא הייתה מדיניות אכיפה לקיום מצוות בראש מעייניהם של חכמים. אם כן עונש המיתה הוא רעיון דתי, אך ללא משמעות מעשית; רעיון דתי שהיו ממנו הסתייגויות עקרוניות ומעשיות כאחת.
לאור זאת עלינו לשאול את עצמנו: האם ייתכן שבגלל עונש המיתה שלא בוצע, ולא נעשה ניסיון אמיתי לבצעו, נמנע מהניזק לקבל תשלום עבור הנזק שנגרם לו?
קשה להניח שתיתכן מערכת שכנות שבה בעל שור מועד, שור שהרג את הנפש, תוך פשיעה – פטור למעשה מעונש. התפיסה שעונשו משמיים לא יכולה הייתה להתקבל כפיצוי למשפחת הניזק הלכה למעשה. מה עוד שהעיניים רואות שעונש המיתה בידי שמיים עשוי (או עלול) להתעכב.
נמצאנו למדים שההלכה שלפנינו, למרות התקבלותה הנרחבת, וההיגיון המשפטי והדתי שבה, היא בלתי מעשית בעליל. יש בה תפיסה עקרונית מובנת, יש לה יסוד משפטי, אך לא היגיון ריאלי. מי שניסח את ההלכה לא עסק למעשה בנזקים ובהשכנת שלום, אלא בדיון תאולוגי דתי בלבד.
משנתנו מצטרפת אפוא לדוגמאות שאספנו במבוא לפן העקרוני של הלכות ממונות, ושם גם התחבטנו בהבנתה ההיסטורית של התופעה.
במבוא למסכת מכות נעסוק בנושא בהרחבה, ונראה שאומנם העמדה היא שאין מלקות ומיתת בית דין כאחת, אבל בפועל מבצבצת גם עמדה אחרת שמלקות ומיתת בית דין (תאורטית) חלות כאחת<sup class="footnote-marker">82</sup><i class="footnote">דור, מלקות; ליפשיץ, מיתה א; הנ"ל, מיתה ב.</i>.

Mishnah 11

<small>עפ”י כתב יד קופמן</small>  (בכתב היד משנה יד)
שור שהיה רודף אחר שור אחר והוזק – השור הנרדף, זה – בעל השור הנרדף, אומר שורך הזיק – ולכן בעל השור הרודף חייב בתשלומי נזק, והלה – בעל השור הרודף, אומר לא כי – לא השור הרודף פגע בבשור הניזק (הנרדף), אלא בסלע לקה – השור הנרדף, המוציא מחבירו עליו הראיה – המשנה מניחה שהשור הרודף איננו חייב על נזקי עקיפין. העובדה שהשור הנרדף ברח עדיין איננה מחייבת תשלום נזקים. היה מקום לטעון שהרדיפה גרמה לשור הבורח שלא להיזהר, ולכן השור הרודף חייב.
התוספתא איננה מסבירה את המשנה אלא מעלה מקרה שונה: "שור שהיה רודף אחר חבירו, והפך הנרדף וחבל בו, או שחבלו בו אחרים, הרי אילו פטורין. הוזק הרודף בנרדף פטור. נרדף ברודף חייב" (פ"ג ה"ו). אם כן השור הנרדף פטור אם השיב מלחמה, ואפילו אם שוורים אחרים פגעו ברודף. השור הרודף נתפס כראוי לעונש, אפילו אם שוורים אחרים פגעו בו. השוורים האחרים לא באו "לעשות צדק" אלא כדרך בהמות נגררו למריבה, ואף על פי כן דמו של הרודף מותר. עם זאת, עדיין עצם הרדיפה איננה גורמת לחיוב השור בנזקים העקיפים. הבבלי מטיל ספק האם טענות שני הצדדים הן ודאיות או שהם טוענים לפטור מספק (אולי השור לא נפגע מהשור המזיק). טענה כזאת עולה בגלל משנה אחרת שבה יש מחלוקת במי שהודה ב"מקצת [ממין] הטענה" (כתובות פי"ג מ"ד; שבועות פ"ו מ"א), והבבלי מנסה להעמיד את משנתנו כדעת הכול שם. עסקנו במשניות אלו במקומן, וכל הדיון כאן הוא רק לנוסחת התלמוד הבבלי בניגוד למשניות ארץ ישראל.
כפשוטה משנתנו כאן עוסקת במקרה אחר, ואפילו אם זה אותו מקרה הרי שמשנתנו מתפרשת כאחת הדעות שם. על כל פנים במשנתנו מניחים שהטענות הן ודאיות, אף על פי שכנראה איש לא ראה את מעשה הנזק עצמו, אבל כל אחד משחזר את המקרה כך שירוויח יותר (או יפסיד פחות).
דין "המוציא מחברו עליו הראיה" הוא דין יסודי, ולכאורה הוא פשוט. אין בכוח הספק להוציא את הכסף (לתשלום הנזק) מידי המזיק. כבר הבבלי מציע שהמשנה חולקת על סומכוס הקובע שממון המוטל בספק חולקים. בהמשך הגמרא מנסה להראות שאפילו במשנה שלנו אין שמירה עקבית על כלל זה, ונדון בכך להלן.
למעשה אין זו רק מחלוקת סומכוס וחכמים, אלא מחלוקת בית שמאי ובית הלל. נרחיב בכך להלן.
(בכתב היד משנה יה) היו שנים רודפים אחר אחד – שני שוורים רודפים אחר שור אחד, והשור האחד הוזק, זה אומר שורך הזיק וזה אומר שורך הזיק – כל אחד מאשים את שורו של השני, שניהם פטורים – שכן המוציא מחברו עליו הראיה. ה"מוציא" כאן הוא הניזוק, ואין לו הוכחה נגד שור פלוני שהוא הזיק. גם כאן עצם הרדיפה נחשבת לשעשוע מותר שאיננו מחייב נזיקין כשלעצמו. ואם היו שניהם שלאיש אחד שניהם חייבים – אומנם כל שור באופן "אישי" פטור, אבל שני השוורים המזיקים הם של אדם אחד, והחיוב הכספי של כל אחד מהשוורים מוטל על אותו אדם. אין כאן דיון האם אחד מהשוורים היה מועד, ומן הסתם אין שור נעשה מועד אלא בעדות מיוחדת נגדו, אבל המשנה איננה עוסקת בשאלת התם והמועד אלא רק בממון המוטל בספק. לכן אין לה עמדה בנושא העונש המוטל על השור הנוגח, אלא רק בפיצוי הכספי שבעל השוורים חייב.
הלכה זהה במקרי ספק דומים יש בשני בכורים של איש אחד שנולדו יחדיו. כל אחד מהם ספק בכור. במקרה רגיל של ספק בכור הכוהן נחשב ל"מוציא מחברו" (משנה, בכורות פ"ח מ"ב-מ"ו – זאת לדעת רבי עקיבא, ורבי טרפון אומר יחלוקו, כדלעיל). אבל אם נולדו שני זכרים בכורים תאומים לאותה אם, הבעל משלם עבור אחד מהם אף על פי שכל אחד מהם "באופן אישי" פטור (שם מ"ג), וכן במקרה של ספק טומאה (משנה, טהרות פ"ה מ"ה). כפשוטם של דברים בכל המקרים הללו חכמים מעדיפים את ההיבט המעשי על פני ההיבט הפורמליסטי; הרי ברור שנוצרה חובה או טומאה, והשאלה על מי הוטלה החובה, בשני שוורים השייכים לאחד או בשני בנים של אותו אב, משנית<sup class="footnote-marker">83</sup><i class="footnote">התלמודים העמיקו חקור בפן המשפטי ופיתחו כאן את רעיון "יחש ברירה". ראו גילת, ברירה; בן חמו, ברירה; הלחמי, ברירה.</i>.
(בכתב היד משנה יו<sup class="footnote-marker">84</sup><i class="footnote">מעתיקים קדומים לא נרתעו מלסמן מספרים בצירוף "יה" או "יו". דרכי העקיפה (טו, טז) הם פיתוח מאוחר יותר המלמד על הקצנה ביחס לביטוי נגזרות של השם הקדוש. מן הראוי לבדוק ממתי החלו לעשות שימוש בכינויי עקיפה אלו.</i>) היה אחד גדול ואחד קטון – ואין ידוע מי משניהם הזיק, הניזק אומר הגדול הזיק – שור תם משלם לכל היותר את חציו (של המזיק), לכן התשלום יהיה גבוהה יותר, והמזיק אומר לא כי אלא הקטן הזיק – את השור, ולכן התשלום הוא רק חצי משוויו של קטן. ייתכן גם שהמשנה מדברת על מקרה של חציית השור הפוגע (משנה ט לעיל). או: אחד – השוורים הרודפים הוא תם ואחד – השור השני מועד – ואין ידוע מי הנוגח, הניזק אומר המועד הזיק – ולכן המזיק חייב בנזק שלם, והמזיק אומר לא כי אלא תם הזיק – והמזיק חייב בחצי נזק. המדובר במקרה של בעל אחד לשני השוורים, שכן אם הבעלים שונים שניהם פטורים, כפי שנאמר ברישא, המוציא מחבירו עליו הראיה – ולכן הבעל של שני השוורים ישלם חצי נזק, ואם הם בעלים שונים שניהם פטורים.
(בכתב היד משנה יז) היו ניזוקים שנים אחד גדול ואחד קטן והמזיקים שנים אחד גדול ואחד קטן – אם כן שתי אפשרויות לפנינו, ולשם דוגמה נניח שהגדולים שווים 100 כל אחד, הקטנים 80 כל אחד והנבלה שווה 20:
א. גדול הזיק את הגדול והקטן את הקטן – משלם חצי מחיר של הגדול (50), פחות חצי הנבלה (10), סך הכול 40.
ב. גדול הזיק את הקטן והקטן את הגדול – משלם חצי מהגדול (40) פחות חצי מהנבלה (10), סך הכול 30. כמובן אם גם מחיר הנבלות שונה החשבון יסתבך, אך העיקרון פשוט. התשלום המרבי הוא במקרה א, והתשלום המזערי במקרה ב.
ניתן גם להעמיד את המשפט "אחד גדול ואחד קטן" ששור אחד של גדול והשור השני של קטן, וקטן פטור מנזקים, כפי שנאמר להלן פ"ד מ"ד.
הניזק אומר הגדול היזיק את הגדול וקטן את הקטן – מקרה א התרחש והניזק יזכה במרב הפיצוי, והמזיק אומר לא כי אלא קטן את הגדול וגדול את הקטן – ולכן הנזק שנגרם קטן בהרבה (מקרה ב). אחד תם ואחד מועד – כמו במשנה הקודמת גם זו אפשרות שמועלית, הניזק אומר מועד היזיק את הגדול – והמזיק חייב נזק מלא, ותם את הקטן – וחייב חצי נזק פחות מחיר חצי הנבלה, והמזיק אומר לא כי אלא תם את הגדול ומועד את הקטן – כמקודם, המוציא מחבירו עליו הראיה – הניזוק זכאי במחיר המינימלי.
המוציא מחברו עליו הראיה
במשנתנו מוצע עיקרון זה כמוסכם על הכול. העיקרון מופיע בדיני ממונות, אך גם במצוות פולחניות. כך למשל אם יש ספק בכור (משנה, טהרות פ"ד מי"ב; תוס', בכורות פ"ב ה"ח, עמ' 536 – להלן), תרומות (משנה, ביכורים פ"ב מ"י; חולין פ"י מ"ד ועוד<sup class="footnote-marker">85</sup><i class="footnote">משנה, בכורות פ"ב מ"ו, מ"ז ומ"ט; תוס', פ"ב ה"ח-ה"ט, עמ' 536; משנה, ביכורים פ"ב מ"ג; תוס', חולין פ"ג הי"א, עמ' 504; סוטה פי"ג ה"י ועוד.</i>), הכוהן או המזבח נחשבים ל"מוציא מחברו" כאילו היו אדם פרטי התובע תשלום על נזק או החזר חוב<sup class="footnote-marker">86</sup><i class="footnote">הבבלי מצמצם את המחלוקת ואת הכלל למקרים שיש בהם "דררא דממונא" (כאן מו ע"ב ועוד). הראשונים נחלקים במשמעות המונח, ברם רשימת המקרים שהכלל חל בהם כוללת גם נושאים שאינם ממוניים. התירוץ הזה הוא אפוא הרמוניסטי, ואולי הכוונה שסומכוס אומנם אמר את דבריו בנושאים אחרים, אבל הלכה כמותו רק בנושאים שיש בהם דררא דממונא. </i>.
בנושא זה קיימות היו שתי עמדות עיקריות, כדברי המשנה העוסקת ברכושה של שומרת יבם: "מה יעשו בכתובתה, ובנכסים הנכנסין ויוצאין עמה? בית שמאי אומרים יחלוקו יורשי הבעל עם יורשי האב, ובית הלל אומרים נכסים בחזקתן. [ו]כתובה בחזקת יורשי הבעל, נכסים הנכנסים ויוצאים עמה בחזקת יורשי האב" (יבמות פ"ד מ"ג; כתובות פ"ח מ"ו).
השאלה היא אם היא עדיין נשואה (זקוקה ליבם), ואז נכסי המלוג שייכים בפועל לבעלה המיועד, אבל אם תחלוץ היא תהפוך לאלמנה/גרושה ונכסי המלוג יהיו שלה, ואם תיובם יחזרו הנכסים לבעלה החדש (אחי בעלה הקודם). בית שמאי מעדיפים חלוקה, ובית הלל אומרים שהמוציא מחברו עליו הראיה, ומדגימים "כתובה בחזקת יורשי הבעל..." וכו'.
אשר לנכסים "היוצאים ובאים עמה", כרגע הנכסים הם בבית בעלה, ומבחינה פיזית הם בחזקת הבעל (ושייכים כביכול ליורשי הבעל), אבל העיקרון המשפטי הוא שהם שייכים לאישה ולכן "חזקתן" איננה החזקה הפיזית הקיימת בפועל, אלא החזקה המשפטית, כלומר חזקת האישה. לכן הם מגיעים ליורשי אביה. הסברנו את המשנה כאילו המילים "נכסים בחזקתן" הן מעין כותרת שאחריה באים הפירוט והחלוקה בין כתובה לנכסים הצמודים אליה. פירושנו מניח כי בית הלל קובעים קודם כול את העיקרון "נכסים בחזקתם" ולאחר מכן פורטים את משמעותו המעשית באשר לכתובה ולנכסי מלוג. אולם, בעדי נוסח רבים ואף טובים (לכתובות וליבמות) נכתב "וכתובה"<sup class="footnote-marker">87</sup><i class="footnote">למעשה כמעט כל עדי הנוסח הטובים גורסים "וכתובתה", עם וי"ו. ראו ליס, יבמות, עמ' מז. דומה שחילוף הנוסח שהראשונים מדברים עליו הוא תיקון כדי להעמיד את הנוסח "אליבא דהלכתא". זו תרומה של הלימוד בן זמננו למחלוקת הראשונים. אנו נהנים משפע עדי נוסח המאפשר, לעיתים, להכריע במחלוקות הראשונים.</i>. אלא שכבר העיר אפשטיין שאף בנוסח "וכתובה" יש לראות בווי"ו זו וי"ו הפירוש ולא וי"ו התוספת, וממילא פירושנו הקודם עומד בעינו, ללא קשר לשאלת הנוסח<sup class="footnote-marker">88</sup><i class="footnote">אפשטיין, מבוא, עמ' 1101-1099.</i>. כך מפרשים רוב הראשונים, אם כי בדרך כלל אין הם מתייחסים לשאלת הנוסח אלא לשאלת מבנה המשפט. יש במבנה המוצע קושי, שכן למעשה הנכסים היוצאים איתה אינם נידונים כ"חזקתן" אלא בהתאם לחזקה המשפטית שלהם. שאלה זו עוררה מחלוקת רבת משתתפים בין הראשונים ואלו התחבטו בה ארוכות, שני הפירושים הם: הראשון כפי שהצענו, שלפנינו כותרת (כלל) ושני פרטים, והשני שבית הלל מתייחסים לשלושה מקרים: א. נכסים [=נכסי צאן ברזל] – בחזקתן; ב. וכתובה – בחזקת יורשי הבעל; ג. ונכסים הנכנסין והיוצאין עמה [=נכסי מלוג] – בחזקת יורשי האב<sup class="footnote-marker">89</sup><i class="footnote">כך למשל רמב"ם בפירוש המשניות, יבמות פ"ד מ"ד. ראו פרנצוס, פירוש הגאונים. </i>.
דברי שני בעלי המחלוקת (בית שמאי ובית הלל) מופיעים כלשונם בכתובות ויבמות, וגם במשנת בבא בתרא העוסקת במקרה אחר של ספק: "נפל הבית עליו ועל אביו, או עליו ועל מורישיו, והיתה עליו כתובת אשה ובעל חוב, יורשי האב אומרים הבן מת ראשון ואחר כך מת האב, בעלי החוב אומרים האב מת ראשון ואחר כך מת הבן, בית שמאי אומרים יחלוקו ובית הלל אומרים נכסים בחזקתן<sup class="footnote-marker">90</sup><i class="footnote">ב-מל "הנכסים לאשתו", ואם יזכנו החונן לאדם דעת נבחן גרסה אפשרית זו בפירושנו לבבא בתרא. </i>" (פ"ט מ"ח). בנוסח זה, המצוי בכמה מעדי הנוסח הטובים, הדמיון הוא רק בעצם הדין, וברור שכל ההמשך שבמשנת כתובות (ויבמות) "[ו]כתובה בחזקת יורשי הבעל, נכסים הנכנסים ויוצאים עמה בחזקת יורשי האב", הוא מעין פירוש או פירוט ל"נכסים בחזקתן". אבל בהמשך בבא בתרא (פ"ט מ"ט) מופיע מקרה נוסף של ספק, ושם מופיע הפירוט של משנתנו: "[ו]כתובה בחזקת יורשי הבעל, נכסים הנכנסים והיוצאין עמה בחזקת יורשי האב"<sup class="footnote-marker">91</sup><i class="footnote">וכן בציטוטי ראשונים. ראו פרנצוס, פירוש הגאונים, הערה 6.</i>, והדמיון בין המשניות גדול עוד יותר. למשניות עצמן שלושה פירושים שונים, והעלינו אותם אגב הדיון במשניות אלו.
אם כן לפנינו מחלוקת "חזיתית" ברורה האם ממון המוטל בספק יחלוקו או שיעמדו נכסים בחזקתם<sup class="footnote-marker">92</sup><i class="footnote">יש לכך השלכה על פירוש משנת בבא מציעא פ"א מ"א, וראו פירושנו לה. הבבלי שם מנסה להעמיד את המשנה כדעת הכול, ואיננו מזכיר שזו מחלוקת קדומה. </i>. העמדה השנייה (דעת בית הלל) היא העמדה של "המוציא מחברו עליו הראיה". יש משניות וברייתות שנסתמו כדעת בית שמאי (גיטין פ"ח מ"ג; בבא מציעא פ"א מ"א<sup class="footnote-marker">93</sup><i class="footnote">הפסיקה במשנה שם ושל רבי מאיר במשנתנו כבית שמאי אינה מפתיעה. אומנם רוב ההלכות נפסקו כבית הלל, אך ברבות מהן נפסק כבית שמאי. ראו ספראי, הכרעה כבית הלל. אבל התוספתא שם (פ"א ה"א) מהלכת בשיטת בית הלל שכל אחד מקבל את מה שתפוס בו, והמוציא מחברו עליו הראיה. ספק אם התוספתא חולקת על המשנה או מפרשת אותה בלבד, שכן במשנה שם מדובר על מקרה שאף אחד אינו תפוס. בתוספתא (בבא מציעא פ"ו ה"ג) נקבע ששניהם פטורים מהשבועה, ואין בה תשובה מה יהיה גורלה של התביעה. נראה שהתוספתא בבבא מציעא "מתנסחת" במפורש כך שלא תנקוט עמדה במחלוקת עקרונית זו שבין שני בתי ההלכה. ההנמקה של המוציא מחברו עליו הראיה מופיעה גם בטהרות: "ספק בכורות: אחד בכורי אדם ואחד בכורי בהמה, בין טמאה בין טהורה, שהמוציא מחבירו עליו הראיה" (משנה, טהרות פ"ד מי"ב).</i> ועוד), ויש שנסתמו כבית הלל (משנתנו ומשניות נוספות; ספרי דברים, קסה, עמ' 214; רפג, עמ' 299).
שאלה זו מעסיקה את סוגיית התלמודים למשנת בבא מציעא (ירו', בבא מציעא פ"א ה"א, ז ע"ד; בבלי, שם ב ע"א ואילך)<sup class="footnote-marker">94</sup><i class="footnote">אבל בשבועות מח ע"א מקרה נוסף של כפל שבועות והדין הוא "יחלוקו", כשיטת רבי מאיר ובית שמאי.</i>. בשניהם מקובל שלתפוּס עמדת יתרון: "הכל הולך אחר התפוס בעדים" (ירו', שם). הכלל של המוציא מחברו עליו הראיה מקובל בספרות האמוראים ללא עוררין, הוא הכלל המקובל גם ברוב ספרות התנאים, והוא הכלל הבסיסי של דיני ממונות. בוויכוח בין שניים אי אפשר להפקיע ממון מאחד הצדדים ללא הוכחה, ואת ההוכחה צריך לספק התובע (משנתנו). עם זאת אין כאן שני כללים העומדים זה מול זה, כפי שעולה משלב השאלה בסוגיית הבבלי לבבא מציעא, אלא שני הדגשים חלוקים. בחלק מהמקרים הם עמדות מנוגדות<sup class="footnote-marker">95</sup><i class="footnote">ראו למשל בבלי, בבא בתרא קנד ע"ב, שם מוצגות שתי הדעות כמחלוקת. לעומת זאת ראו ירו', כתובות פ"ב ה"א, כו ע"ב, וירו', קידושין פ"א ה"ה, ס ע"ג, שם מדובר במקרה שבו "כולי עלמא מודי", כלומר במקרה זה אין מחלוקת. כמו כן: "שכל המוציא מחבירו עליו הראייה חוץ מן החליפין" (ירו', קידושין פ"א ה"ו, ס ע"ד), כלומר תמיד חל הכלל חוץ ממכירה בחליפין שבה החזקת הרכוש איננה מועילה, וכן: "אמר רבי מנא כל המוציא מחבירו עליו הראייה, חוץ מזו" (ירו', בבא בתרא פ"ט ה"ג, יז ע"א).</i>, ובחלק אחר המקרים משלימים זה את זה בשל תנאים מיוחדים למקרה.
בפירושנו לביכורים (פ"ב מ"ג) הבאנו את הכלל "נכסים בחזקתן" בשמו של רבי אליעזר. בדרך כלל רבי אליעזר מהלך בשיטת בית שמאי, הווה אומר שגם בית שמאי מקבלים את הכלל, אלא שבית שמאי מעדיפים את החלוקה השווה על פני העדיפות למחזיק. עמדות דומות של שני הבתים חוזרות במשנה לעניין חלוקה במקרה אחר (בבא בתרא פ"ט מ"ח-מ"ט). משניות סתמיות אחרות מהלכות בשיטת בית שמאי ומעדיפות להעמיד נכסים בחזקתם, ורק במקרה שאין חזקה נקבע ש"יחלוקו" (גיטין פ"ח מ"ג; בבא בתרא פ"ב מ"ו).
במשנת בכורות (פ"ב מ"ו) המחלוקת דומה: "רחל שלא בכרה, וילדה שני זכרים, ויצאו שני ראשיהן כאחד, רבי יוסי הגלילי אומר שניהם לכהן, שנאמר 'הזכרים לה' ', וחכמים אומרים אי אפשר, אלא אחד לו ואחד לכהן. רבי טרפון אומר הכהן בורר לו את היפה. רבי עקיבא אומר, משמנים ביניהן והשני ירעה עד שיסתאב, וחייב במתנות. רבי יוסי פוטר. מת אחד מהן, רבי טרפון אומר יחלוקו, רבי עקיבא אומר המוציא מחברו עליו הראיה". המחלוקת היא אפוא גם במצב שבו אין מוחזק ממש<sup class="footnote-marker">96</sup><i class="footnote">במקרה זה יש סיבה לתת עדיפות לכוהן, שכן מדובר במצווה, מה עוד שרבי טרפון עצמו היה כוהן. אבל במקרי מצווה אחרים אנו פוגשים את הכלל של המוציא מחברו עליו הראיה, כאמור לעיל. </i>.
רבי טרפון, המקורב לבית שמאי ובמקרים רבים מהלך בשיטתם, מעדיף חלוקה שווה, ורבי עקיבא, ממשיכם המובהק של בית הלל, מעדיף לקבוע שהמוציא מחברו עליו הראיה. ברישא שני התנאים כאילו הופכים את עמדותיהם. רבי טרפון סבור שלכוהן יש יתרון; שם מדובר במקרה שבוודאי אחד הטלאים שייך לכוהן אבל בוודאי לא שניהם, לכן אין כאן "המוציא מחברו" ואין כאן "יחלוקו", אלא נקודת המוצא היא ששני הטלאים לכוהן, אבל מכיוון שלא ייתכן ששניהם בכורים לכן טלה אחד חוזר לישראלי, והטלה השני לכוהן. אבל הכוהן הוא בעל הטיעון הברור יותר, לכן הוא הקובע באיזה טלה יבחר. אם כן כאן איננו אומרים יחלוקו (= "משמנים ביניהן") אלא הכוהן בוחר, משום שהטיעון שלו חזק יותר, ואילו רבי עקיבא, שתמיד אומר "המוציא מחברו עליו הראיה", אומר ברישא "יחלוקו", שכן לכוהן טיעון חזק יותר, אבל בעל הבית הוא המוחזק מבחינה פורמלית ולכן יחלוקו.
כללו של דבר, בית שמאי מעדיפים לחלק ולא להשתמש בטיעון הפורמלי-משפטי של המוציא מחברו עליו הראיה (או "יעמדו נכסים בחזקתם"), ובית הלל מעדיפים את הכלל הפורמלי. עם זאת שני הבתים מסכימים על עצם הכללים וחולקים רק בעדיפות, לאיזה כלל עדיפות<sup class="footnote-marker">97</sup><i class="footnote">ראו עוד משנה, בבא בתרא פ"ט מ"ח-מ"י. בכמה מהמקרים יש מחלוקת מה עדיף, ובאחד מהם הסכמה בין שני הבתים.</i>.
המוציא מחברו עליו הראיה והעמדה החולקת, "יחלוקו", הם כאמור כללים בדיני ממונות. בהשאלה הועבר הכלל לכל ספק, כולל ספקות בדיני הרמת בכורות, תרומות ומעשרות. מצד שני אפשר היה לגבש כלל נגדי שזהו ספק במצווה (מהתורה), וספקא לחומרא, וכאמור יש גם דעה כזאת. מבחינה דתית דעת רבי עקיבא במשנת בכורות ודומותיה היא רבת חשיבות. המצווה נתפסת כחוב כספי רגיל, וההיבט הדתי מוזנח. יש כאן תפיסה משפטית טכנית המהווה מעין "רידוד" של המצווה והפיכתה מערך דתי לנטל כלכלי. בעקיפין יש כאן לגיטימציה ליחיד לתור אחר דרכים להיפטר מהמצווה באמתלות פורמליות. מן הסתם ראו הכוהנים עצמם את הנתינה להם בדרך שונה, והיו מעדיפים להדגיש לא את הנאתם הכספית אלא את החובה הדתית המוחלטת שמשמעה חיפוש דרך כיצד לקיים את המצווה, ולא כיצד לצאת ידי חובה בקלות יתרה. אפשר שיש כאן פולמוס רעיוני עקיף נגד חובת מתנות כהונה, אך בהקשר זה זו השערה בלבד<sup class="footnote-marker">98</sup><i class="footnote">לפולמוס נגד הכוהנים ראו הנספח למסכת שקלים.</i>. בין הדוגמאות להלכות שכלל זה מופעל בהן מצויה גם משנת חולין: "גר שנתגייר והיתה לו פרה, נשחטה עד שלא נתגייר פטור, משנתגייר חייב, ספק פטור, שהמוציא מחבירו עליו הראיה" (פ"י מ"ד)<sup class="footnote-marker">99</sup><i class="footnote">ההסבר המשפטי של המוציא מחברו מעוגן היטב במשניות ובתוספתא, ברם עדיין אנו רשאים לשאול האם הוא ההסבר ליצירת ההלכה או שמא הוא הסבר מאוחר, וקדמה לו התפיסה הרעיונית שאין להביא קורבן (פדיון בן) מספק. במקרה זה דומה שאכן השיקול המשפטי היה מכריע, שכן ספק קורבן אומנם פטור אך דווקא הצעה זו לא הוצעה, אלא הוצע "יחלוקו" או "המוציא מחברו". יתר על כן, ניתן להציע ניסוח אחר לפניו: "ספק קורבן פטור, אך ספק תרומות ומעשרות חייב". ניסוח כזה, שיש בו היגיון הלכתי מוצק הנובע מיראת שמיים, נכון גם מבחינה הלכתית (לפי המקבילות). נזכיר עוד את דעתו של רבי שגם מי שפטור מפדיון הבן, משום שבא אחר נפל, פטור "מן הבכורה אבל לא חמש סלעים של בן" (תוס', בכורות פ"ו ה"א, עמ' 540). כלומר הוא פטור מהמצווה, אבל חייב את החוב הכספי. רבי אינו מדבר על מקרים של ספק, אבל ייתכן שגם במקרים של ספק הוא מחזיק בדעתו. מכל מקום רבי מפריד בין ההיבט הממוני להיבט הקדושה, כל זאת בניגוד לרוח המשפטית של המשניות שהבאנו. ניתן אפוא לסכם שההסבר הממוני רווח ביותר, אך נשמעים גם קולות אחרים, ומכל מקום כפי שננתח את המשנה בבכורות (פ"ח מ"ג) ההסבר המשפטי איננו בגוף דברי התנאים מדור אושה אלא הסבר של עורכי המשנה והתוספתא.</i>. כאן מופעל כלל זה ביחס למקדש, ואי אפשר לקשור הלכה זו לוויכוח הפנימי עם הכוהנים. אין זאת אלא שבתחום זה השתלטה התפיסה המשפטית על החשיבה הדתית.
במשנת טהרות ובמשנת בכורות יש גם מי שמרחיב את התפיסה של המוציא מחברו עליו הראיה ואומר שכל ספק בכור אינו ניתן לכוהן. השאלה האם אכן היה רצון לצמצם את חלקו של הכוהן נדונה בפירושנו למשניות אלו.
סוגיית הבבלי למשנת בבא מציעא פ"א מ"א (שם ב ע"ב ואילך) מתמקדת בניסיון לתרץ בין המשנה והתוספתא, ובשפה עקרונית יותר לתרץ בין שני הכללים ולצמצם את המחלוקת. ואכן אין ספק שהמחלוקת איננה חובקת עולם, אלא יש מקרים שבהם יודו שני הצדדים. כך למשל "נפל הבית עליו ועל אמו אלו ואלו מודים שיחלוקו אמר רבי עקיבא מודה אני בזה שהנכסים בחזקתן אמר לו בן עזאי על החלוקין אנו מצטערין אלא שבאת לחלק עלינו את השוין" (משנה, בבא בתרא פ"ט מ"י; תוס', שם פ"י הי"ג). לדעת תנא קמא (בן עזאי) לפנינו מקרה שבו שני הצדדים יודו (בית הלל לבית שמאי), ולדעת רבי עקיבא עדיין המחלוקת עומדת. מעניין שבן עזאי מצדד בגלוי בצמצום המחלוקת כנימוק עקרוני, "על החלוקין אנו מצטערין". נימוק כזה איננו יכול כמובן לשנות את עמדתו של תנא שמאמין בצדקת דרכו<sup class="footnote-marker">100</sup><i class="footnote">דוגמה אחרת למצב כזה היא תוספתא מנחות (פי"ג ה"ב, עמ' 532). שם מובאות שלוש עמדות, ורבי שמעון אומר שמדברי רבי עקיבא ניתן ללמוד את שלוש הדעות המנוגדות. אחד הנימוקים הוא "המוציא מחבירו עליו הראיה". שתי הדעות האחרות נמנעו מלקבל כלל זה בגלל נימוקים שונים המוצעים בתוספתא שם.</i>.
עם זאת, הניסיון של הבבלי בבבא מציעא לעמעם את המחלוקת הוא הרמוניסטי; יש כאן מחלוקת ברורה, גם אם איננה חלה בכל המקרים. הבבלי עצמו מעמיד את המחלוקת במשנתנו כמחלוקת סומכוס וחכמים (סומכוס כבית שמאי), וכך אומר הבבלי למשנתנו: "אמר רב יהודה אמר שמואל: זו דברי סומכוס, דאמר: ממון המוטל בספק חולקין, אבל חכמים אומרים: זה כלל גדול בדין המוציא מחבירו עליו הראיה" (מו ע"א). בתוספתא בבא מציעא פ"ח הכ"ב המחלוקת היא מחלוקת רבי מאיר (כבית שמאי) וחכמים: "...שכל הנשבעין שבתורה נשבעין ואין משלמין דברי רבי מאיר וחכמים אומרים המוציא מחבירו עליו הראיה". רבי מאיר איננו אומר יחלוקו, במקרה זה, אבל איננו מחיל על המקרה את הכלל שהמוציא מחברו עליו הראיה. מאחר שברור שהייתה מחלוק בנושא, אין כל טעם להידחק במטרה לצמצם את המחלוקת. עוד נוסיף שבירושלמי אין כל ניסיון מקביל לזה של הבבלי לצמצם את המחלוקת.
עם זאת כמובן במקום שאין מי שמוחזק, או שההחזקה היא מלאכותית, כלומר כשאחד מהצדדים "תפש" ("תפש הניזק", תוס', פ"א ה"ב)<sup class="footnote-marker">101</sup><i class="footnote">בלשון התלמוד בהקשר של בכורות "תקפו כהן" (בבלי, בבא מציעא ו ע"ב).</i>, יש מקום להניח שהכלל של המוציא מחברו עליו הראיה איננו חל. כמו כן אין לומר "יחלוקו" במקום שאחד הצדדים טוען טענת ברי והשני טענת שמא<sup class="footnote-marker">102</sup><i class="footnote">תוס', בבא מציעא פ"ח הכ"ג; בבלי, בבא מציעא ג ע"א; בבא קמא מו ע"ב. </i>.
אם כן לפנינו שני כללים; יש מקורות המציגים את האחד ככלל חובק כול, ויש המציגים את הכלל האחר כאמת כללית. אבל זו מחלוקת עקרונית החלה במקרים רבים, ובמקביל מתברר שלא רק שזו מחלוקת אלא שיש מקרי ביניים שבהם אין כלל מחלוקת אלא הסכמה ומה שמוצג ככלל נכון רק בחלק מהמקרים, ולעיתים המקרה כפוף לכללים אחרים, כגון שספק ממון לקולא וספק איסור לחומרא.
העיקרון של המוציא מחברו עליו הראיה נשמע פשוט. הממון במקומו, וכל התובע אותו צריך להביא הנמקה והוכחה. עיקרון זה מובן, והוא בעצם מהווה הנצחת המצב הקיים אלא אם כן אחד הצדדים הצליח להזיזו. זה מימוש משפטי של החוק הפיזיקלי ששום חפץ לא ינוע ממקומו אלא אם כן הופעל עליו כוח מניע. ברם מבחינה דתית ורעיונית העיקרון בעייתי הרבה יותר. המונח "ראיה" עצמו מחייב הגדרה – האם הכוונה לראיה משפטית ממש, או די בכך ש"רגליים לדבר"; האם ההחזקה נחשבת לטענה, או רק למצב קיים. הווה אומר, האם תפיסת החפץ היא ההופכת את השני למוציא מחברו, או שמא ההחזקה היא בעצם סוג של נימוק משפטי. שאלות אלו נידונות במחקר המשפטי ובמחקרים הלכתיים, אבל המשנה איננה עוסקת בהם ולפיכך גם אנו לא נרחיב בכך<sup class="footnote-marker">103</sup><i class="footnote">ראו קהת, המוציא מחברו.</i>.

Chapter 4



Mishnah 1

<small>עפ”י כתב יד קופמן</small>
<b>שור שנגח לארבעה</b> – או <b>חמשה שוורים זה אחר זה</b> – מכיוון שהתשלום נעשה מתוך ערכו של השור הנוגח הרי שאין בערכו כדי לפצות על כל נזק שגרם. ארבעה או חמישה שוורים הם מספר הנראה כמקרי, ועם זאת המספר חמישה חוזר בדוגמאות במשניות אחרות לנושאים שונים. זאת משום שחמישה הוא חֶבֶר או קבוצה מוכרת (מטבע לשון ספרותי). כך בתורה (בראשית מז ב) וכך במשנה (שביעית פ"י מ"ה; חלה פ"א מ"א ומקבילות) ועוד<sup class="footnote-marker">1</sup><i class="footnote">ראו למשל פירושנו לכלאים פ"ג מ"ה, שם הצענו לפתור בעזרת הצעה זו בעיה פרשנית קשה.</i>. <b>ישלם לאחרון שבהם</b> – מי שננגח אחרון הוא הראשון לתשלום. טעמה של ההלכה יבורר להלן. <b>אם יש בו מותר</b> – לאחר ששילם את הנזק שגרם לשור האחרון, <b>יחזיר</b> [<b>ש</b>]<b>לשלפניו<sup class="footnote-marker">2</sup><i class="footnote">האות הראשונה נמחקה.</i></b> – לשור שננגח רביעי, <b>ואם יש בו מותר יחזיר לשלפניו</b> – לשור שננגח שלישי, <b>והאחרון אחרון נסכר</b> – בעל השור שננגח אחרון מרוויח (נשכר). <b>דברי רבי מאיר<sup class="footnote-marker">3</sup><i class="footnote">במכילתא דרשב"י, כא לה, עמ' 189, מקבילה לכל המשנה.</i></b>.
<b>רבי שמעון אומר שור שווה מאתים שנגח לשור שווה מאתים ואין הנבילה יפה כלום</b> – זה המקרה בסוף הפרק הקודם (מ"ט), <b>זה נוטל מנה וזה [נוטל] מנה</b> – הנזק הוא במאתיים זוז (שני מנים), ומכיוון שמדובר בשור תם הרי שהמזיק חייב לניזוק רק חצי מהנזק (מנה אחד). <b>חזר ונגח לשור אחר שווה מאתים</b> – זה המקרה שברישא של המשנה, ואין הנבלה שווה כלום, <b>האחרון נוטל מנה</b> – את מלוא התשלום שהמזיק חייב, <b>ושלפניו זה</b> – הניזוק, <b>נוטל חמשים זוז</b> – חצי ערכו של ה"מותר", <b>וזה</b> – המזיק, <b>נוטל חמשים זוז</b> – חוצים את ה"מותר", כלומר את הערך שנותר בשור המזיק לאחר תשלומי הנזק. <b>חזר ונגח לשור אחר שווה מאתים</b> – בסך הכול ניזוקו עד עכשיו שלושה שוורים, <b>האחרון נוטל מנה</b> – מלוא התשלום המגיע לו, <b>ושלפניו חמשים זוז</b> – כמקודם, <b>ושנים הראשנים דינרי זהב</b> – השלישי והרביעי מקבלים כל אחד 25 זוז, שהם דינר זהב.
טבלת העריכים של המשנה
רבי שמעון מקבל את העיקרון שאחרון נשכר, אך מתאים אותו למקרה. כל ניזוק רשאי לכל היותר לחצי מערכו של השור המזיק. האחרון מקבל את מלוא המגיע לו, לשאר כבר אין בשור המזיק ערך כספי מספיק, ונשמר העיקרון שכל אחד מהם מקבל חצי מהמותר.
אם כן, לפי פירוש זה רבי שמעון מדגים את הכלל של רבי מאיר, ואולי חולק עליו בפרטים. רבי מאיר לא הבהיר את כוונתו המדויקת, ומדבריו ניתן להבין שהשני מקבל את מלוא המנה (חצי מהנזק שנגרם לו), אך גם ניתן להבין שרבי מאיר התכוון לחלוקתו של רבי שמעון.
ברור שדברי המשנה מורכבים משני מקורות, שכן רבי מאיר פוסק הלכה בסגנון אחד ורבי שמעון בסגנון אחר. זו שפה הלכתית שונה. רבי שמעון מדבר בסגנון של "אחרון נשכר", בשפה של כלל הלכתי, ורבי שמעון במקרה מיוחד, בסגנון "קזואיסטי". מבחינת עריכת המשנה לפנינו עירוב סגנונות (שפות הלכתיות) המעיד על עריכות שונות. מבחינת המשנה אפשר שאין בין התנאים מחלוקת, אלא כל תנא שנה את ההלכה בסגנונו. אומנם הסגנון "רבי x אומר כך וכך ורבי y אומר אחרת" הוא הדרך המקובלת להבאת מחלוקת, אך לא תמיד כך, ולעיתים סגנון כזה מביא רק ניסוחים שונים. רבי שמשון משנץ בפירושו למשנת פרה פ"ב מ"ה מנסח את עקרון השמירה על הסגנון המקורי כ"חייב אדם לומר בלשון רבו". משניות מספר הוסברו בדרך זו<sup class="footnote-marker">4</sup><i class="footnote">לרשימה חלקית ראו פירושנו לפרה פ"ב מ"ה.</i>.
במקרה זה לפנינו גם המקור של המשנה שבו גם דברי רבי מאיר שנויים בשפה ההלכתית של רבי שמעון: "[מיכן אמרו שור שנגח ארבעה וחמשים שוורים זה אחר זה האחרון] [אחרון נשכר כיצד 1. שור יפה מאתים שנגח שור יפה מאתים וחזר] [ונגח שור אחר יפה מאתים זה נוטל מנה וזה נוטל מנה 2. חזר] [ונגח שור אחר יפה מאתים האחרון נוטל מנה ושלפניו נוטל] [מנה והראשון מפסיד. רבי שמ]ע' אומ' כולן היו נוטלין אלא [מהו וחצו] [את כספו] 1. שור יפה מאתים שנגח שור יפה מאתים, וחזר ו[נגח] [שור א]חר יפה מאתים. 2. האחרון נוטל מנה ושלפניו זה נוטל חמשים [זוז וז]ה נוטל חמשים זוז. 3. וחזר ונגח שור אחר יפה מאתים האחרון [נוטל] מנה, ושלפניו חמשים זוז, ושנים הראשונים זה נוטל דינר זהב [וזה] נוטל דינר זהב" (מכילתא דרבי שמעון בן יוחאי, כא לו, עמ' 189).
אם כן העורך איננו שומר על לשון רבו אלא להפך, שומר על ההלכה, אך חש עצמו חופשי לסגננה בשפה ההלכתית שאותה הוא בוחר. במקרה זה עמדו כנראה לפני עורך המשנה שני מקורות, האחד בסגנון "אחרון נשכר" והאחר בסגנון מכילתא דרשב"י<sup class="footnote-marker">5</sup><i class="footnote">איננו אומרים שבעל המשנה השתמש במכילתא, אלא שהשתמש במקור אחר שגם עורך המשנה וגם עורך המכילתא הכירו וניצלו. </i>. אגב כך אנו שומעים שאכן יש מחלוקת בין רבי מאיר לרבי שמעון בפרט אחד.
<b>אחרון אחרון נשכר</b>
בקו תחתון הודגשו אפשרויות חילופיות להבנת עמדת הדרשן
רבי שמעון ורבי מאיר מדברים על המקרה של נגיחה שלישית. רבי שמעון סבור שהשור הנגח הופך להיות רכוש של שני הצדדים (המזיק והניזק הופכים לשותפים), בדרכו של רבי עקיבא "יוחלט השור"<sup class="footnote-marker">6</sup><i class="footnote">ראו לעיל פירושנו לפ"ג מ"ט.</i>. כאשר השור נוגח בשנית הוא שייך כבר לשני אנשים. לאחר הנגיחה, חציו (שווי 100 זוז) שייך לניזוק השני, וחציו השני שייך למזיק ולניזק בחלקים שווים (50 זוז לכל אחד), וכן הלאה בנגיחה השלישית. דינו של רבי שמעון הוא בשור שנגח שלוש פעמים בלבד, זאת אף על פי שהכותרת מדברת על ארבע-חמש פעמים. ברם ארבע-חמש הוא מטבע לשון מסוגנן ל"פעמים מספר" ותו לו. שני התנאים מסכימים ששור תם משלם מ"גופו", כלומר לא יותר מערך השור המזיק, אבל רבי מאיר סובר שמשלם עד חצי משווי השור המזיק. לכן האחרון מקבל את מלוא המגיע לו ולאחרים אין פיצוי, שכן אין המזיק חייב יותר מחצי שורו (של מזיק), ואילו רבי שמעון סבור שמשלם עד ערך כל שורו של המזיק. כל פעם רק חצי, אבל מכיוון שהשור נגח שלוש פעמים ניתן לקבל ממנו החזר של 200 זוז. לעומת זאת רבי מאיר סבור שהשור כולו עובר לאחריות הניזוק, ולכן אם השור של הניזק (בעל ב) נגח שור שלישי (של בעל ג), בעל ב חייב לשלם לבעל ג חצי נזק, והמזיק המקורי (בעל א) איננו במעגל ההתחשבנות. יש אולי קשר בין עמדת רבי מאיר (שהשור המזיק עובר לבעלות הניזק) לבין העמדה של יוחלט השור, אבל במשמעות אחרת של המונח. יוחלט השור אין משמעו שגוף השור משמש לתשלומים השונים, אלא שכל השור עובר לרשות הניזק (עד שתסודרנה ההתקזזויות ההדדיות).
נמצאנו למדים שמחלוקת רבי מאיר ורבי שמעון היא עקרונית ביותר (יוחלט השור לניזוק או יוחלט חצי שור לניזוק).
אפשר גם להוסיף למערכת שבמשנה מרכיב שיסביר שהמינוח "אחרון נשכר" הוא לשני הצדדים. לאחר נגיחה שלישית השור כבר הופך להיות מועד, וממילא הניזק מקבל את מלוא ערך נזקו. אומנם במשנה ד מדובר על תהליך שבו השור התם הופך למועד; לא מספיק שהוא נגח שלוש פעמים אלא צריך "להעיד עליו". כבר בפירוש המשנה הערנו שקשה לנו להאמין שהיה תהליך (טקסי) של קביעת "תקן" של "מועד" לשור; כשם ששור מועד הופך לתם כאשר ילדים משחקים בקרניו בשלווה, ללא טקס או מעמד ציבורי משפטי, כך השור גם הופך למועד. הוא נוגח, והכול בכפר יודעים על כך והשמועה עוברת. משנתנו מדגימה מצב זה. השור נגח, ובפעם הרביעית הוא כבר הפך למועד, וכל השור כולו עובר לרשות הניזק האחרון, וזאת לשתי הדעות.
הסבר זה אפשרי, אבל כל הראשונים והאחרונים הסבירו בפשטות שתמיד מדובר בשור תם. לשאלה כיצד הוא נחשב לשור תם הוצעו הצעות שונות, כגון שנגח ברצף ובניגוד לרבי מאיר דלעיל (פ"ב מ"ד)<sup class="footnote-marker">7</sup><i class="footnote">בעל פני יהושע הקשה שאם כך קיימת סתירה בדברי רבי מאיר גופו. </i>, או שלא הייתה העדאה בבית דין. אנו עסקנו במשנה לעיל וטענו שגם בה לא נזכר שנדרשת החלטת בית דין להגדרת השור כמועד, ואכן רבי שמעון במשנה מדבר רק על שלוש נגיחות, ובנגיחה הרביעית כבר אין מדובר על תשלום חצי נזק.
במהותה המשפטית של השותפות עסקנו במבוא למסכת.
השאלה המרכזית במשנה איננה פרטי החלוקה, אלא הכלל שהאחרון נשכר. ההיגיון אומר שהראשון צריך היה להיות "נשכר", שכן המזיק חייב לשלם לו עוד בטרם נוצרו החובות האחרים. כלל ידוע הוא בדיני חובות שכל הקודם בחוב קודם גם בגבייתו. הבבלי מתחבט בשאלה מתוך שלדעתו ניזק הוא בעל חוב רגיל, ומציע "אוקימתא": "כגון שתפשו ניזק לגבות הימנו" (לו ע"ב). כלומר הניזוק תפס את השור המזיק, ולכן הניזוק הראשון הפך לבעלים של השור המזיק, או לפחות הוא חייב בשמירת השור המזיק, ולכן הניזוק הרביעי חייב לחמישי, והשלישי חייב לניזוק הרביעי וכן הלאה. הסבר ברור, ברם קשה להעמיד את המשנה במקרה כל כך מיוחד. הבבלי מהלך בדרכו של רבי ישמעאל, "יושם השור", והתנאים בשיטת רבי עקיבא, "יוחלט השור", זאת לפי הסברנו למחלוקת תנאית זו (המצויה רק בברייתא בבבלי, לג ע"א).
הכלל שהבבלי מציע, שבעל החוב הראשון גובה, איננו פשוט כל כך כשלעצמו. במשנת כתובות פ"י מ"ג-מ"ה מובאת סדרת הלכות המבוססות על העדיפות של הראשונה. אך בין המשניות עולה גם דעתו של בן ננס, שלפחות לפי הירושלמי (שם פ"י ה"ה, לד ע"א) סובר שבעלי החוב חולקים בשווה. מכל מקום לפי ההסבר שהצענו ברור למה הציעו רבי מאיר ורבי שמעון את עמדתם זו. לבבלי עמדה שונה, שכאמור יסודה במחלוקת שלפי הבבלי היא תנאית (רבי ישמעאל ורבי עקיבא).
מכל מקום הבבלי מעמיד את משנתנו במקרה חריג שבו רבי ישמעאל מודה לרבי עקיבא. אבל מסגנון המשנה נראה שכוונת המשנה איננה שמדובר במקרה חריג, אלא בעיקרון משפטי. ברגע שהשור הזיק הפכו הניזק והמזיק לשותפים בשור, והאחריות על גביית הנזק מוטלת על הניזק. למזיק אין כמובן אינטרס בתשלום הנזק, ולכן ניתנה הזכות לניזק לגבות את התשלום מהמזיק. זכות זו הופכת לאחריות. עקרון השותפות הנוצרת בין מזיק לניזק מופיע כבר לעיל, פ"ג מ"ח. כפי שהסברנו, גם רבי שמעון איננו חולק על עיקרון זה. לפי ההסבר השני שהצענו (אחרון נשכר כי המזיק נחשב למועד) אפשר לדעת מה עמדת רבי מאיר לגבי הנגיחות הראשונות, אך דעת רבי שמעון מוסברת בתוספתא, ולפחות לדעתו השור נחשב כשותפות. ברם כל זאת רק אם הנבלה אינה שווה כלום (מקרה בלתי ריאלי כשלעצמו). האם שני הבעלים ייחשבו כשותפים גם במקרה שהנבלה שווה יותר מחצי נזק, או מהשור התם שהזיק? ראינו בפרק הקודם שמקרה כזה הועלה במדרש, אך הוא איננו נדון במפורט.
הירושלמי למשנתנו (ד ע"א) מציע כנראה הסבר דומה: "שור שנגח ארבעה וחמשה שוורין כולי. אמר רבי ינאי בא עליו רבי מאיר משני צדדין. מה נפשך, שלך הוא? תניהו לי. אינו שלך? תניהו לי שאגבנו<sup class="footnote-marker">8</sup><i class="footnote">כל הקטע חסר בכתב יד רוזנטל, ואולי הוא תוספת עורך (מעתיק).</i>. ולא כן אמר רבי לעזר שמירת נזקין כשמירת קניין?! אמר ליה רבי יודן, ומסרו לו לנזקיו ואינו אלא כמשכון בידו". אם כן הניזק הופך לבעל של השור המזיק, או לפחות לשותף. "שמירת קניין" היא כשמירת נזקים. כלומר הבעלות של הניזק על השור המזיק הופכת אותו לחייב בתשלומים למי שנפגע מהשור המזיק. הווה אומר, המזיק איננו בעל חוב של הניזק אלא להפך, השור המזיק מופקע ושייך לניזק. ניסוח זה מופיע בבבלי, לו ע"א. מהתלמוד גם משמע שלדעת רבי ישמעאל המזיק הופך לבעל חוב ולכן הראשון "נשכר", ומשנתנו כרבי עקיבא. לדעת רבי ישמעאל ראשון נשכר, והבבלי גם מציג את האפשרות שיחלקו בשווה.
במבוא למסכת העלינו פקפוק לגבי הקשר שבין עמדת רבי עקיבא ורבי ישמעאל לעקרון השותפות, אך ברור שלפי המשנה שלנו השור הניזק עובר לרשות המזיק מיד לאחר הנגיחה. או ליתר דיוק חלק מהשור המזיק שייך לניזק, והרי זו הגדרת שותפות.
מבחינה חברתית, תמונת המצב שהתלמודים מתארים מעידה על חוסר האונים של הרשויות המשפטיות. הן אינן מסוגלות בעצם לאכוף את ביצוע התשלום. מה שהן מסוגלות הוא להתיר לניזק לפעול במלוא כוחו. כמובן אם הניזק פועל ללא סיוע השלטונות הרי שמן הסתם לעיתים גם איננו מסוגל לכפות את גביית החוב. זו הערה חשובה ביותר להערכת עוצמתן של רשויות השיפוט המקומיות. הרחבנו בכך במבוא, וראו פירושנו לפ"א מ"ג.

Mishnah 2

<small>עפ”י כתב יד קופמן</small>
<b>שור שהוא מועד למינו</b> – שנגח (או ניסה לנגוח) שור אחר, והועד בבתי דין<sup class="footnote-marker">9</sup><i class="footnote">לכאורה אחרי הריגה אחת הוא נסקל ולכן הסברנו את אשר הסברנו, והירושלמי למשנתנו מציע שהרג שלושה נוכרים ולכן אינו נסקל (ד ע"ב).</i>, או בציבור לפי התקנים שנקבעו להגדרת שור מועד (לעיל פ"ב מ"ד), <b>ואינו מועד לשאינו מינו</b> – עדיין איננו מועד לנגוח מי שאינם שוורים, כגון בהמות בית אחרות (חמור) או אדם. כפשוטה האות וי"ו שבתחילת "ואינו" איננה המשך התנאי אלא באה להדגשה. אבל בתלמוד הבבלי (לז ע"א) יש מחלוקת האם יש לגרוס את האות וי"ו; מי שגרסה סבר שבדרך כלל שור מועד לאדם ולבהמה<sup class="footnote-marker">10</sup><i class="footnote">אפשטיין, מבוא, עמ' 391.</i>, אבל במקרה זה מדובר בשור שבולט בכך שהוא נוגח רק שוורים. כלומר האות וי"ו היא החיבור, ומתארת את המקרה הנדון. לעומת זאת האמורא שגרס "אינו מועד" פירש שיש כאן קביעה הלכתית: שור מועד לנגוח שור אחר ואיננו מועד לנגוח אדם, אלא אם כן נגח אדם. שכן לדעת המשנה שור מועד לאדם הוא שור שניסה לנגוח אדם ולא הצליח, או שהאדם ניצל ו"רק" נפצע. כמעט כל עדי הנוסח גורסים עם וי"ו (חוץ מכתב יד פירנצי לגמרא), וכאמור לדעתנו עצם הגרסה עדיין מאפשרת את שני הפירושים. כיוון שאתינו להכא ניתן היה לפרש את המשנה גם אחרת, שסתם שור נחשב מועד למינו. הווה אומר, בכל הקשור לנגיחה סתם שור הוא תם, אבל בנזקי שן ורגל המזיק משלם נזק שלם משום שסתם שור מועד לנזקים אלו. במבוא עמדנו על דעה כזאת (מיוחסת בחלקה לרבי טרפון), ואכן לא נאמר במשנתנו שמדובר בנזקי קרן. <b>מועד לאדם ואינו מועד לבהמה</b> – אם הוא מועד עדיין אין הוא מועד גם לאדם, <b>מועד לקטנים ואינו מועד לגדולים</b> – שור זה נוגע או מתקיף, משום מה, רק ילדים, <b>למין שהוא מועד לו משלם נזק שלם</b> – כי הוא שור מועד, <b>ולמין שאינו מועד לו משלם חצי נזק</b> – כי הוא תם. <b>אמרו לפני רבי יהודה והרי הוא מועד בשבתות ואינו מועד בימות החול</b> – האם גם במקרה כזה שנגח בשלוש שבתות ולא נגח בימי חול נאמר שהוא מועד באופן חלקי בלבד (למחצה)? הרי השור אינו מבחין בין שבתות לימי חול, ואך מקרה הוא שהזדמן לו לנגוח בשבתות. <b>אמר להם בשבתות משלם נזק שלם ובימות החול משלם חצי נזק</b> – גם במקרה כזה הוא מועד למחצה. השאלה של התלמידים איננה שאלה אלא קושיה: האם ייתכן שנגדיר שור כמועד בצורה סלקטיבית? הרי אין בכך היגיון! אם השור פראי – הוא פראי תמיד! כך גם יצא מהמשנה לעיל (פ"ב מ"ד)<sup class="footnote-marker">11</sup><i class="footnote">במשנה שם נאמר ששור שהוגדר מועד הוא מועד לכל דבר, ולא נאמר שהמועד הוא מועד לדבר אחד.</i>.
התשובה של רבי יהודה נשמעת אבסורדית מבחינה ריאלית. לדעתנו היא חושפת את מגמתם של חכמים. הם רוצים לצמצם את ההיקף של תופעת השור המועד. נראה שהם סבורים שהעונש על בעל השור המועד חמור מדי. אם בעליו לא שמר על השור כיאות השור חייב מיתה, והרי זה נתפס כעונש מופרז; ברור למדי שהוא אכן לא שמר כהלכה, שהרי עובדה היא שהשור נגח, ומכאן שלא היה קשור. מעבר לכך, תופעת השור הנוגח תלויה גם בסביבתו, וכנראה חכמים חשו שהכתמת השור בתואר "מועד" חפוזה מדי ורצו לצמצמה. לפי הבבלי (לז ע"א) סומכוס חולק על משנתנו וסבור "מועד לאדם מועד לבהמה", מקל וחומר: ומה לאדם מועד, לבהמה לא כל שכן? סומכוס חולק על הכלל ומכאן שהוא, או לפחות עורך הסוגיה, גרס את משנתנו בלא וי"ו ופירש אותה כקביעה הלכתית: שור מועד לאדם איננו מועד לבהמה. כאמור, כדברי סומכוס משמע בפשטות גם מהמשנה לעיל פ"ב מ"ד. גם בה שותף רבי יהודה, ואלו שני תנאים אליבא דרבי יהודה. סומכוס הוא תלמידו של רבי מאיר, ולאחר מותו של רבי מאיר עבר לחבורה של רבי יהודה (בבלי, קידושין נב ע"א).
התלמוד מביא את דברי סומכוס כדי לברר את נוסח המשנה, אך הוא גם חולק לגופו של עניין. את דבריו של סומכוס איננו מכירים אלא מהבבלי.
<b>מאמתי הוא תם משייחזור בו שלשת ימי שבתות</b> – שלא ינגח שלושה שבועות. גם בדין זה יש הקלה, והיא כנראה פרי מגמה לצמצם את תופעת השור המועד. לכאורה חזרה בשלוש הזדמנויות היא חזרה תקנית בתשובה, ברם שור שאיננו נוגח איננו מעיד על טבע שקט; מספיק שהבעל ידאג שלא לספק לו הזדמנות לגירוי, ושור שאיננו נוגח במשך שלושה שבועות עדיין איננו שור תם.
משנתנו חולקת על מה ששנינו לעיל פ"ב מ"ד: "מועד שהעידו בו שלושה ימים. ותם שיחזור בו שלושה ימים דברי רבי יהודה. רבי מאיר אומר מועד שהעידו בו שלשה פעמים". משנתנו מחמירה, אבל בנויה באותה תבנית ספרותית של שלושה-שלושה. המכילתא כמשנת פרק ב, אך נוספה שם עמדה מחמירה נוספת: " 'מתמול שלשום' יום ואמש ושלפניו. איזהו שור תם ואיזהו שור מועד? מועד שהעידו בו שלשה פעמים [ותם כדי שיהא התינוק ממשמש בקרניו, דברי רבי מאיר; רבי יהודה אומר, מועד שהעידו בו שלשה ימים] ותם שיחזור בו שלשה ימים זה אחר זה; רבי יוסי אומר, אפילו העידו בו שלשה פעמים ביום אחד זה אחר זה חייב" (מכילתא דרבי ישמעאל, משפטים, מסכתא דנזיקין פ"י, עמ' 284).
בדרך כלל לשם חזרה בתשובה נדרש מעשה מובהק. כך למשל מוכר טרפות נבדק על ידי התנהגות צדקנית (בבלי, סנהדרין כה ע"א): "החשוד על הטריפות אין לו תקנה עד שילך למקום שאין מכירין אותו, ויחזיר אבידה בדבר חשוב, או שיוציא טריפה מתחת ידו בדבר חשוב משלו", וכן מוכרי יונים (שם ע"ב): "ואימתי חזרתן? משישברו את פגמיהן, ויחזרו בהן חזרה גמורה, דאפילו במדבר נמי לא עבדי. סוחרי שביעית – אלו שנושאין ונותנין בפירות שביעית, ואימתי חזרתן? משתגיע שביעית אחרת ויבדלו. ואמר רבי נחמיה: לא חזרת דברים בלבד אמרו, אלא חזרת ממון. כיצד? אומר: אני פלוני בר פלוני כינסתי מאתים זוז בפירות שביעית, והרי הן נתונין במתנה לעניים". באופן טבעי חזרת בהמה משמעה שינוי מזג הבהמה, והיא קשה יותר לבדיקה, אבל הדרישות המוצבות במשנה נשמעות קלות מאוד.
יתר על כן, במקרים אחרים לעניינים אחרים חוזר אותו מטבע לשון: "המביא גט ממדינת הים ונתנו לה... אפילו לאחר שלש שנים יחזור ויתננו לה" (תוס', גיטין פ"ב ה"א), וכן: "...ר' חנניה בן אנטיגנוס אומר וריר בודקין אותו שלש פעמים, בתוך שלשים יום, שמא יהלך ויחזור" (תוס', בכורות פ"ד ה"ד, עמ' 538), וכן לעניין אבדה: "ועד מתי חייב להכריז עד כדי שידעו בו שכניו דברי רבי מאיר רבי יהודה אומר שלש רגלים. ואחר הרגל האחרון שבעה ימים, כדי שילך לביתו שלשה ויחזור שלשה, ויכריז יום אחד" (משנה, בבא מציעא פ"ב מ"ו). אין כאן קרבה עניינית, אבל המונחים "שלוש" ו"לחזור" חוזרים כל פעם במשמעות שונה. האם לפנינו משחק לשון מקרי, או שמא הושפעה קביעת ההלכה מהתבניות הלשוניות? קשה לדעת.

Mishnah 3

<small>עפ”י כתב יד קופמן</small>
<b>שור שלישראל שנגח לשור שלהקדש</b> – שור של הקדש הוא שור המיועד לקורבן או שור שניתן למקדש לתרומה, ואפשר אפילו שהוא משמש לעבודה חקלאית. לפי ההלכה העקרונית אין הקדש "בזמן הזה" (בימי חכמים), אך כפי שנראה במבוא למסכת ערכין היו גם מקרים נדירים של הקדש בזמן הזה (לאחר החורבן), כך שהשאלה איננה רק תאורטית אלא עשויה להיות מעשית. <b>ושלהקדש שנגח לשור שלישראל פטור</b> – השור הנוגח בשני המקרים, <b>שנאמר שור רעהו לא שור הקדש</b> – כל דיני נזיקין הם בין שני "רֵעים", כלומר בין שני בעלי דין, אבל להקדש זכויות אחרות ועוצמה שונה. לא נאמר מה המזיק אמור לעשות. לא מן הנמנע שמזיק כזה דינו כמו של מי שאכל תרומה, שמשלם את הנזק ועוד חמישית. העיקרון במשנה הוא עקרון-על שכל דיני ממונות אינם חלים על ההקדש. ההקדש נעלה מהבלי העולם הזה ולכן אין עליו עול "דרך ארץ", לטוב ולרע. ההלכה עצמה מופיעה גם לעיל פ"א מ"ב, ברמז קצר. בפירושנו למשנה זו לעיל הרחבנו מעט בנושא רחב זה של היחס הממוני להקדש.
(בכתב היד –  <b>משנה ד</b>) <b>שור שלישראל שנגח שלנכרי פטור</b> – לפי התפיסה שישראל שהזיק לנוכרי פטור מתשלום נזק רגיל, <b>ושלנכרי שנגח לשור שלישראל בין תם בין מועד משלם נזק שלם</b> – ההקלות בתורה לא נועדו לנוכרי, ולכן הוא חייב בתשלום נזק מלא גם בשור תם. משנתנו משקפת יחס עוין אל הנוכרי, ושייכת אפוא לזרם שדגל בעמדה מפלה זו כלפי הנוכרי (להלן).
אגב כך אנו מבינים שלפי תפיסתם של חכמים שור תם שהזיק ראוי לתשלום נזק מלא. במבוא התחבטנו האם שור תם פטור מכל תשלום והתורה השיתה עליו קנס חלקי, או שהיה ראוי שישלם תשלום מלא והתורה פטרה אותו מחלק מהתשלום. שור תם נוכרי חוזר אפוא לדינו ה"טבעי", והוא משלם נזק מלא. נמצאנו למדים שחכמים חשבו שאכן זה התשלום ה"טבעי" של בעל השור, והתורה נחשבת כמקילה על בעלים ישראלים.
היחס אל הנוכרי בדיני ממונות
נושא זה של היחס אל הנוכרי רחב מאוד, ובאופן טבעי עסקו בו המקורות והפרשנים כאחד. בספרות הפרשנית (ובעיקר בזו המודרנית) קל להבחין במגמה אפולוגטית. חלק מהמחברים עמלו להסביר את קדמונינו ולטשטש רמזים להלכה "לאומנית". אנו מבקשים לנטרל, עד כמה שאנו מסוגלים, את הדיון מהמגמות המודרניות ולשאול רק מה סברו קדמונינו, הן ברמה האידאית התאורטית והן ברמה המעשית. במסגרת דיוננו תהיה אחת השאלות כמובן עד כמה היה המגע הכלכלי עם הנוכרים רציף ותכוף, והאם באמת שאלות שנבעו ממגע כספי זה נדונו בדיני ישראל, או שמא התייחסותם של חכמים לכל השאלה הייתה תלושה מהמציאות. במציאות בתי הדין של הנוכרים דנו בנושא נזיקין, ככל שהובאו לפניהם. מן הסתם נוכרי ויהודי לא הגיעו לבית הדין היהודי, אלא אם כן הנוכרי התנדב לכך<sup class="footnote-marker">12</sup><i class="footnote">להלן נצטט מקורות המעידים על מצב כזה, וקשה לדעת עד כמה עדויות אלו ריאליות או תאורטיות. </i>. על כל פנים יש להניח שברוב המקרים הניזק כפה על המזיק להופיע בבית הדין, וכפייה כזאת אפשרית רק בבית הדין הפורמלי, כלומר הנוכרי, והיהודים יכולים היו רק לשאול כיצד היה רצוי שיהיה. מובן ששאלת היחס אל הנוכרי בדיני ממונות קשור ליחס הכללי אל הנוכרים<sup class="footnote-marker">13</sup><i class="footnote">בכך עסקו רבים כגון אורבך, נפש אחת; הירשמן, חביבים; הירשמן, תורה, ועוד. </i>, ואנו נצמצם את דיוננו לשאלה הממונית, דהיינו היזק הנוכרי, אבדת הנוכרי, גזל הנוכרי וכיוצא באלו.
לדעתנו יש במקורות שלוש עמדות בסיסיות, חלוקות, שאין לטשטש ביניהן:
<u>א. רכוש הנוכרים הפקר</u>
בירושלמי מופיעות שתי דרשות לאישוש ההלכה של משנתנו: "רב אמר 'ראה ויתר גוים' (חבקוק ג ו) התיר ממונן שלגוים. חזקיה אמר 'הופיע מהר פארן' (דברים לג ב) והופיע פנים כנגד אומות העולם. רבי יוסי בן חנינה אמר הורידן מנכסיהן. רבי אבהו בשם רבי יוחנן אמר כדיניהן<sup class="footnote-marker">14</sup><i class="footnote">יש לדון בהם לפי החוק הנוכרי.</i>. אמר רבי לָא, לא על הדא איתאמרת, אלא בהדא דתני רבי חייה: 'שור שלגוי שנגח שור שלגוי אחר חבירו, אף על פי שקיבל עליו לדון כדיני ישראל, בין תם בין מועד משלם נזק שלם. על הדא אתאמרת רבי אבהו בשם רבי יוחנן, כדיניהן" (ה"ג, ד ע"ב). אם כן הירושלמי מצטט ברייתא (בשם רבי חייא) הקרובה לנוסח התוספתא (להלן), אלא שבה ברור שלנוכרים הלכה אחרת, ושני נימוקים להלכה. האחד הוא דרשות שהקב"ה הפקיע ממונם של נוכרים. אבל בצידה של הנמקה זו גם הנמקה אחרת של רבי אבהו בשם רבי יוחנן: "כדיניהן", כלומר לנוכרים אין הבדל בין שור תם ומועד, לא משום שמעמדם נחות אלא משום שכך הדין בערכאות שלהם. דין תם המשלם חצי נזק הוא הלכה יהודית, ואין היא חלה על הנוכרים (לטוב או לרע). ההגדרה "כדיניהן" מלמדת שלפי הלכת חז"ל גם שור הניזק של נוכרי ראוי לפיצוי כמקובל בחוק הרומי, עמדה שאותה נפתח להלן.
במדרש דברים רבתי המאוחר חוזרת הדרשה של הירושלמי (והבבלי שנביא להלן), אבל בסופה נוספת הנמקה נוספת: " 'והיה עקב תשמעון' (דברים ז יב). שור של ישראל שנגח לשור של נכרי מהו שיהא חייב? כך שנו רבותינו שור של ישראל שנגח לשור של נוכרי פטור. ומאי טעמא אמר רבי יוחנן דכתיב 'ראה ויתר גוים' (חבקוק ג ו), שהתיר נכסיהם של גוים לישראל. לפיכך שנו רבותינו שור של ישראל שנגח לשור של נכרי פטור. אמר רבי תנחום בן זכאי, אמר הקב"ה: ישראל וגוים בריותי הם, ומפני מה התרתי ממונם של גוים לישראל? מפני שאין לבם שוה, לפי שהן עובדין עבודה זרה וכופרין ב'קדוש ברוך הוא', אבל ישראל שהן עובדין להקב"ה ומשמרין את התורה שכרן מתוקן להם, ממה שקרינו בענין 'והיה עקב תשמעון' " (דברים רבתי, פרשת עקב). דברי רבי תנחום פותחים בעמדה מוסרית של שוויון, אבל העמדה הזאת נדחית נוכח העוול שעשו הנוכרים שמאסו בדבר ה'. כפי שנראה להלן עמדה זו מתנגדת לעמדתו של איסי בן עקיבא (יהודה) שאותה נביא להלן.
ההלכה שדיני ממונות אינם חלים על הנוכרים, ולכן הם חייבים בנזקים והמזיק אותם פטור, היא העמדה השלטת ברוב המקורות, ובמקביל אבדת הגוי מותרת, ואפילו גזל הגוי מותר. ביטוי קיצוני לגישה זו יש בתוספתא. שם נקבע שהנוכרים חייבים בשבע מצוות בני נח כולל הריגה וגזלה, והתוספתא מסבירה: "על שפיכות דמים כיצד? גוי בגוי וגוי בישראל חייב. ישראל בגוי פטור. על הגזל – גנב גזל. וכן מוצא יפת תואר, וכן כיוצא בו גוי בגוי, וגוי בישראל אסור, וישראל בגוי מותר" (עבודה זרה פ"ח ה"ה, עמ' 473). אם כן נוכרים מצווים לא להרוג תמיד, ולכן חייבים על הריגת יהודי, אבל יהודים מצווים רק על שפיכת דמים של יהודי, וכן על איסור גזל של יהודי, ולכן פטורים מעונש על הריגת נוכרי. מצב אי-סימטרי זה מוצג בתוספתא ללא כל הסתייגות. כמו כן: " 'אדרוש את נפש האדם' – אילו ישראל, ואתן צאני צאן מרעיתי אדם אתם (יחזקאל לד לא)" (בראשית רבה, לד יג, עמ' 325).
כמו כן: "דבר אחר אף חבב עמים מלמד שחלק הקב"ה כבוד לישראל יתר מכל אומות העולם. דתנינן תמן<sup class="footnote-marker">15</sup><i class="footnote">הכוונה ללקט הלכות הכולל את משנתנו, אבל כמקבץ הוא איננו מוכר. </i> 1. שור שלישראל שנגח שורו שלנכרי פטור ושלנכרי שנגח שורו שלישראל חייב: 2. בת ישראל לא תילד את הנכרית אבל נכרית מילדת בת ישראל: 3. בת ישראל לא תניק בנה שלנכרית אבל נכרית מניקה בנה שלישראלית ברשותה: 4. גזילו של ישראל אסור [וגזלו של גוי מותר. 5. אבידתו שלישראל אסורה] ואבידתו שלגוי מותרת" (מדרש תנאים לדברים, לג ג, עמ' 212)<sup class="footnote-marker">16</sup><i class="footnote">בהמשך הקטע הסיפור של רבן גמליאל והשליחים הרומאים שאותו נביא להלן.</i>. צירוף ההלכות המובא בשם "תנינן תמן" מצביע על מכנה משותף כללי מאוד, והוא העוינות אל הגוי, ולא יסוד משפטי כזה או אחר.
בהמשך המדרש מופיע סיפור החוזר בסדרת מקורות: "אמרו מעשה ששילחה מלכות שני אסטרוגולין, אמרו להן לכו ולמדו תורתן שליהודים, ובואו והודיעונו מה כתוב בה. הלכו להן אצל רבן גמליאל לאושא, ולמדו ממנו מדרש הלכות ואגדות. הגיע זמנן ליפטר, אמרו לו רבינו כל תורתכם נאה ומשובחת היא, חוץ מדבר הזה: שאתם אומרים 1. שור שלישראל שנגח שור שלנכרי פטור, ושלנכרי שנגח שורו שלישראל חייב. 2. בת ישראל לא תילד את הנכרית אבל נכרית מילדת את בת ישראל. 3. בת ישראל לא תניק בנה שלנכרית אבל נכרית מניקה בנה שלישראלית ברשותה. 4. גזילו שלישראל אסור, 5. ואבדתו [שלגוי] מותרת. הדבר הזה אין אנו מודיעין למלכות. באותה השעה עמד רבן גמליאל ונתפלל עליהן ובקשו דבר ממה שהיה בידם ולא מצאו" (מדרש תנאים לדברים, לג ג, עמ' 212). הסיפור מבטא קצת היסוס ורתיעה מהיחס אל הנוכרים, ותחושה שחוק זה איננו ראוי (לפחות כלפי חוץ), אך מוצא אותן מוצדקות. יש בו ביקורת עמומה על תפיסות אלו, וכפי שנראה להלן אכן ביקורת זו הולידה גם דעות אחרות בנושא. הסיפור חוזר בכמה מסורות בשינויים קלים. השליחים אינם מכונים אסטרולוגים אלא "איסטריוטות" (חיילים – ירו', ה"ג, ד ע"ב).
כך הסיפור במדרש תנאים. אבל בירושלמי סיום אחר לסיפור: "באותה שעה גזר רבן גמליאל על גזילות נכרי שיהא אסור מפני חילול השם" (ירו', שם). עמדה זו תועלה במפורט להלן.
עמדה זו מנומקת בשני מישורים. המישור הראשון הוא מדרשי "רעהו" ולא הנוכרי (מכילתא דרבי ישמעאל, משפטים מסכתא דנזיקין, יב, עמ' 190, וכן מכילתא דרבי שמעון בן יוחאי, כא יד, עמ' 171; כב ו, עמ' 199 ועוד). מעניין שאותה מילה משמשת גם לדרשה שבה עסקנו לעיל – "רעהו" ולא הקדש. לשיטתנו הדבר פשוט: לא הדרשה הביאה את ההלכה, אלא הרעיון גרר את הדרשה ונתלה בה. דרשה אחרת היא על הפסוק האמור בדיני השבת אבדה "כי תפגע שור איבך או חמרו..." (שמות כג ד) ולפיה " 'איבך' זה הגוי עובד אלילים" (מכילתא דרבי ישמעאל, משפטים, מסכתא דכספא ג, עמ' 324)<sup class="footnote-marker">17</sup><i class="footnote">ההגבלה "עובד אלילים" לא באה למעט גוי שאינו עובד אלילים. בתקופת המכילתא לא היה נוכרי שלא היה עובד אלילים, אלא יש זהות מלאה בין נוכרי לבין עובד אלילים. בהמשך הדרשה שם חכמים ממעטים מכלל השבת אבדה גם משומד, ואין בכך מחלוקת ודעה הקובעת שיש להשיב לגוי אבדה אלא להפך, הרחבה של המונח "גוי". כנגד זה, במכילתא דרשב"י יש דרשה הפוכה: " 'כי תפגע' אין לי אלא מצות עשה, מצות לא תעשה מנין? תלמוד לומר 'לא תראה' (דברים כב א). 'את שור אחיך' אין לי אלא אחיך, אויבך מנין? תלמוד לומר 'שור אויבך' מכל מקום" (כג ד, עמ' 215). ברור שזו דרשה הפוכה, אך ייתכן שבמכילתא דרשב"י "אויבך" הוא אויב אישי ולא הנוכרי, ועמדת בעל המכילתא על השבת אבדה לנוכרי אינה נדונה בדרשה זו. </i>. שתי דרשות נוספות הובאו לעיל בשם הירושלמי. עוד נוסיף שלפי המדרש שצוטט שור נוכרי חייב בהשבת אבדה. לכאורה זה משפט המגלה כלפי הנוכרים מידה של חסד וחברות, אך המדרש מנוצל להגברת העוינות והדגשת הנתון שהנוכרי נחשב לאויב.
עד כאן ההנמקה המדרשית.
ההנמקה העניינית היא בתלמוד הבבלי: " 'עמד וימודד ארץ ראה ויתר גוים', ראה שבע מצות שקיבלו עליהם בני נח, כיון שלא קיימו, עמד והתיר ממונן לישראל. רבי יוחנן אמר, מהכא: 'הופיע מהר פארן', מפארן הופיע ממונם לישראל" (בבלי, לח ע"א). הפסוק "ויתר גוים" (חבקוק ג ו) הופיע כמקור לדרשה גם בירושלמי, אבל הבבלי מוסיף לה נימוק ענייני. על הנוכרים הוטלו שבע מצוות בני נח ואלו כוללות את ה"דינים", כלומר דיני ממונות. לכאורה גם הנוכרים חייבים אפוא, בתחום זה, באותה מערכת הלכתית כמו היהודים. אלא שנוכרים מאסו במצווה, ולכן נענשו באובדן הזכויות המגיעות להם ממערכת המשפט היהודית. הנמקה זו היא ביטוי לתדמיתם של הנוכרים ושל השלטון הרומי בעיני חז"ל. הרומאים ראו עצמם כאומה מתוקנת המתפארת במערכת משפט מסודרת בתחומי ממונות; מערכת שלשיטתם אף אומה לא הגיעה לרמתה. חז"ל בעצם לא דרשו מהנוכרים שיקבלו את מערכת החוקים היהודית, אלא שיפתחו מערכת משפטית מסודרת (לפי עקרונות בני נח). למעשה הרומאים מילאו תנאי זה בצורה מושלמת, ברם ההנמקה של חז"ל היא לשיטתם. הם ראו במערכת השלטון הרומית מערכת מושחתת שכולה עוול. יש להניח שבשיטת הפעולה הרומית, בעיקר בפרובינציות, הייתה לתחושה של חז"ל בסיס לא מבוטל, אך מעבר לכך הייתה גם עוינות בסיסית כלפי הנוכרים בכלל, וכלפי השלטון הרומי בפרט; עוינות הדדית ובוז שחז"ל הטיפו לו כלפי התרבות הנוכרית וכל הכרוך בה. בוז שבעיני מתבונן בן זמננו יש בו הפרזת מה.
העמדה הזאת שלגויים אין זכויות משפטיות ממוניות היא אומנם התמונה הכוללת, אך מופיעות גם עמדות ביניים, ואף מסקנות הלכתיות הפוכות<sup class="footnote-marker">18</sup><i class="footnote">ראו עוד פירושנו לסנהדרין פ"ט מ"ב.</i>.
<u>ב. עמדת הביניים</u>
בתוספתא (פ"ד ה"א-ה"ג) יש סדרה של שלוש הלכות:
הלכה א – "שור שחציו של ישראל וחציו של גוי שהזיק של ישראל, מועד משלם נזק שלם ותם משלם חצי נזק. ושל גוי בין תם בין מועד משלם נזק שלם". אם כן שור של גוי שהזיק בעליו חייב לשלם יותר מבעליו של שור של ישראל שהזיק, ואין הוא נהנה מפטור חלקי בשל היות השור תם.
הלכה ב – "שור של גוי שהזיק של ישראל אחד חבירו, אף על פי שקבלו עליהם לדון בדיני ישראל, משלמין נזק שלם, שאין תם ומועד בנזקי הגוי". הגוי קיבל עליו לדון לפי הלכת ישראל בבית דין של ישראל, אבל על הגוי לא חלה ההלכה הרגילה של שור תם. למעשה זו ההלכה הקודמת, אבל הנימוק כאן שונה; אין כאן סתם החמרה אלא אמירה שדין תם מיוחד לישראל, ולמרות האמפטיה כלפי הגוי שקיבל עליו לדון בדיני ישראל אין לגוי דין "שור תם". לולא ההמשך ניתן היה אף להסיק שאם שור ישראל הזיק גם הבעל הישראלי המזיק היה משלם נזק שלם, מאותה סיבה עקרונית. אולי מסקנה זו מופרזת, אך לפחות סגנון הברייתא הוא בעל אופי שונה.
הלכה ג – "שור של ישראל שנגח שור של כותי, ושל כותי שנגח שור של ישראל, מועד משלם נזק שלם מן העלייה ותם משלם חצי נזק. רבי מאיר אומר שור של ישראל שנגח שור של נכרי – פטור, ושל נכרי שנגח שור של ישראל, בין תם בין מועד – משלם נזק מן העלייה". אם כן הרישא פוסקת לנוכרי תשלום כמו ישראל, ורבי מאיר חולק וסבור שגוי שניזוק אינו זכאי לתשלום נזק כלל. ברור מהעמדת הברייתא שלפנינו מחלוקת האם הגוי זכאי לתשלום נזקים.
עדיין עומדת השאלה האם המילים "שור של כותי" חלות על שומרוני או על נוכרי. מהכפילות עם הלכה ב נראה שמדובר בשומרוני, והמחלוקת היא האם השומרוני כנוכרי לעניין נזקים או כישראל<sup class="footnote-marker">19</sup><i class="footnote">ראו הנספח למסכת ברכות. </i> לכל דבר.
אבל לגבי גזל גוי התוספתא להלן (פ"י הט"ו) קובעת: "הגוזל את הגוי חייב להחזיר לגוי. חמור גזל הגוי מגזל ישראל. הגוזל את הגוי ונשבע ומת חייב להחזיר, מפני <u>חילול השם</u>". גזל הגוי חמור בגלל הנימוק שבסיפא – "מפני חילול השם". חילול השם הוא נימוק מהתחום הפוליטי-ציבורי ולא נימוק משפטי. אין כאן עבירה מוסרית ומשפטית אלא חשש לכך שהנוכרים יבואו לזלזל בדת ישראל. ואכן לא נאמר שאין לגזול, אלא שיש להחזיר. כלומר מבחינת דיני ממונות ספק אם הבעלות של הנוכרי תופסת; מבחינה משפטית חז"ל מתעלמים מזכויות הבעלות המקודשות, אלא שגישה זו יש בה כדי לגרום לחילול השם ולכן יש להימנע ממנה.
במכילתא מופיעות שתי הדעות: "איסי בן עקיבא אומר, קודם מתן תורה, היינו מוזהרים על שפיכות דמים. לאחר מתן תורה תחת שהוחמרו הוקלו?<sup class="footnote-marker">20</sup><i class="footnote">אפשר שמילה זו נאמרת כקביעה חיובית: "הוקלו!", או כשאלה רטורית: "הוקלו?! ודאי שלא". </i> באמת אמרו, פטור מדיני בשר ודם, ודינו מסור לשמים" (מכילתא דרבי ישמעאל, משפטים, מסכתא דנזיקין ד, עמ' 263; משנת רבי אליעזר, פרשה ט). עמדת חכמים היא עמדת רוב המקורות כפי שהעלינו, אבל איסי בן עקיבא טוען שמבחינה מוסרית אי אפשר להשאיר את הדין שהפוגע בנוכרי פטור לגמרי, אלא חייב בדיני שמיים. כלומר הרג הגוי איננו מותר, ומבחינה מוסרית דינו חמור כהרג יהודי, אך לא במערכת המשפטית של בשר ודם אלא במערכת המוסרית ה"אמיתית", בדיני שמיים. איסי בן יהודה<sup class="footnote-marker">21</sup><i class="footnote">בשם זה הוא מופיע ברוב המקורות, ראו בבלי, פסחים קיג ע"א. </i> אינו נוקט בנימוק של חילול השם אלא בעמדה מוסרית מובהקת. איננו יודעים כיצד היה מתנסח לגבי אבדת הגוי וגזלתו, אבל לפחות לגבי הריגה הוא נוקט עמדה מוסרית המזהה את הנוכרי בראש ובראשונה כיצור אנוש.
כמו כן: " 'וכן תעשה לכל אבדת אחיך', להביא את המשומד... דבר אחר 'לכל אבידת אחיך' – להוציא את הגוי: רבי פנחס בן יאיר אומר כל מקום שיש חלול השם אבידתו אסורה" (מדרש תנאים לדברים, כב ג, עמ' 134). ברוח זו מהלך גם הסיפור הידוע בירושלמי (בבא מציעא פ"ב ה"ה, ח ע"ג) על שמעון בן שטח<sup class="footnote-marker">22</sup><i class="footnote">ספק אם הסיפור מתייחס לתנא הקדמון שמעון בן שטח, ולפי הסגנון הוא דן בחכם מאוחר מימי האמוראים.</i> שמצא אבדה של נוכרי והחזירה לו. לפי הסיפור מדובר באבדה שאין חייבים להחזירה, אך החכם עשה לפנים משורת הדין וזכה למחמאה הגדולה שכל יהודי מצפה לה: "בריך אלההון דיהודאי" (ברוך אלוקי היהודים). במהלך הסוגיה התלמידים (או עורך הסוגיה) טוענים שאפילו "כמאן דמר גזילו שלגוי אסור, כל עמא מודיי שאבידתו מותרת" (כמי שאומר גזלתו של גוי אסורה, כולם מודים שאבדתו מותרת), והסוגיה מדגישה שהחזרת האבדה הייתה לפנים משורת הדין. עם זאת ברור שמטרת הסיפור והסוגיה היא לעודד השבת אבדה של גוי כדי למנוע חילול השם וכדי לגרום לתוצאה ההפוכה, והיא קידוש שם השם. בהמשך הסוגיה שם מובאים עוד שני סיפורים דומים על השבת אבדה של נוכרי, ומטרתם להראות שהדבר רצוי וראוי. הסיפור מבטא חוסר נחת מההלכה הרשמית, ומעדיף את השבת האבדה מטעמים אלו של קידוש השם.
<u>ג. נוכרי כישראל</u>
לעומת כל זאת מצינו גם את הגישה שמבחינה משפטית הנוכרי הוא בעל זכויות משפטיות קנייניות זהות לאלו של היהודי: "רבי שמעון אומר מנין שגזל העכו"ם גזל? תלמוד לומר 'אחרי נמכר'. יכול מושכו ויצא? תלמוד לומר 'גאולה תהיה לו'. יכול יגלום עליו?<sup class="footnote-marker">23</sup><i class="footnote">יחשב בצורה כללית ובלתי מדויקת, מעין המעשה הבא.</i> תלמוד לומר 'וחשב עם קונהו' – ידקדק עמו. או אינו מדבר אלא בעכו"ם שאינו תחת ידך? וכי מה אתה יכול לעשות לו. כשהוא אומר 'ויצא בשנת היובל הוא ובניו עמו' – הא בעכו"ם שתחת ידך הכתוב מדבר. אם כן דברה תורה בעכו"ם שתחת ידך, על אחת כמה וכמה בעכו"ם שאינו תחת ידך, אם כן החמירה התורה על גזילו של עכו"ם קל וחומר על גזילו של ישראל" (ספרא, בהר פרק ט ה"ב, קי ע"ב). הדרשן מכיר את העמדות הקודמות שגזל נוכרי חמור פחות מגזל ישראל, ונגד עמדה זו הוא יוצא. הדרשן מדגיש שמדובר בנוכרי המצוי תחת שלטון ישראל, כלומר זה שפונה מרצונו להתדיין בדיני ישראל, או כשיד ישראל תקיפה, והדרשן מדגיש שדין זה חל מקל וחומר על המצב הנפוץ, שהנוכרי איננו תחת יד ישראל כלל. במישור הריאלי נראה שיש להבין את דבריו באופן הבא:
בכפרים ובאזורים היהודיים (בגליל ובגולן) לא היה בית דין נוכרי מצוי. הנוכרי נדרש אפוא לבית הדין המקומי, אך יש לו אפשרות לפנות גם לשיפוט הרומי בפוליס הסמוכה. כאן הדרשן דורש לנהוג בדרכי חוכמה מעשית: יש לנהוג בגוי בהתאם לזכויות משפטיות וקנייניות רגילות, וקל וחומר במקרה כזה שיש לנוכרי אפשרות לפנות לבית הדין הרומי. במקרה כזה יש להעניק לנוכרי את מלוא הזכות השיפוטית ולדון בו כאילו היה ישראל. לעיל הבאנו משם רבי אבהו ורבי יוחנן עמדה דומה – "כדיניהן" (ירו', ה"ג, ד ע"ב), כלומר שגם בבית הדין היהודי על הנוכרי חל החוק הלא-יהודי, והנוכרי זכאי לפיצוי כמקובל בחוק שלהם. עמדה כזאת לא נאמרה במפורש, ואנו מציעים זאת כפירוש לדברי האמוראים.
הדרשה מיוחסת לרבי שמעון. איננו בטוחים שאכן רבי שמעון הוא בעל המימרה. רבי שמעון הוא מהחכמים הבולטים ביחסם העוין לנוכרים, והוא בעל המימרה "אדם אתם, אתם קרויין אדם, ואין העובדי כוכבים קרויין אדם" (בבלי, יבמות סא ע"א; בבא מציעא קיד ע"ב<sup class="footnote-marker">24</sup><i class="footnote">בבבלי כריתות ו ע"ב מובא ללא ייחוס שם האומר.</i>). קשה להניח ששתי המימרות הללו, והעמדה שהנוכרי זכאי לאותם חוקים כישראל, יצאו מתחת ידי אותו חכם, אם כי מבחינה פורמלית אין ביניהן מחלוקת. לא מן הנמנע שאחת המסורות ייחסה את עמדתה לרבי שמעון כדי להדגיש את המיוחד: אפילו החכם המחמיר ביחס לנוכרים סבור שיש להם זכויות משפטיות, או ההפך: אפילו החכם הסבור שיש להם זכות קניין שלמה סבור שאינם בכלל בני אדם ואינם מטמאים.
להלן (פ"ז מ"ד) נדון מי שגנב וטבח לעבודה זרה. הוא נחשב כגנב לכל דבר וחייב בכפל על הגנבה, אך על טביחה לעבודה זרה אין הוא חייב בתשלומי ארבעה וחמישה. ניתן להעמיד את המשנה שם במי שגנב מישראל וטבח לעבודה זרה, אבל יש להדגיש שהמשנה איננה קובעת זאת, ולפחות נותנת את הרושם הספרותי שגנבה מעבודה זרה היא כגנבה רגילה.
גישה דומה עולה מתנא דבי אליהו: "אמר לי, רבי! מעשה היה בי, שמכרתי לגוי ארבעה כורים של תמרים. ומדדתי לו בבית אפל מחצה על מחצה, אמר לי אתה ואלהים אשר בשמים, יודע על מדה שאת מודד לי. מתוך שמדדתיו לא חסרתיו שלש סאין של תמרין. לאחר מיכן נטלתי את המעות, ולקחתי בהן כד אחד של שמן, והנחתיו במקום שמכרתי התמרים לגוי. נקרע הכד ונשפך השמן והלך לו. אמרתי לו, בני! הכתוב אומר, 'לא תעשוק את רעך' (ויקרא יט יג), רעך הרי הוא כאחיך, ואחיך הרי הוא כרעך. הא למדת, שגזל הגוי גזל, ואין צריך לומר אפילו של אח" (תנא דבי אליהו רבה, פט"ז, עמ' 75-74). הסיפור ממחיש היטב את רובדי החברה היהודית. האדם הפשוט סבור שמותר לגזול את הנוכרי, והחכם מעמיד אותו על טעותו. בעל תנא דבי אליהו דורש "רעך" כולל הנוכרי, וקל וחומר רעך, כלומר גזל הנוכרי אסור מבחינה משפטית, ולא רק מסיבה מוסרית או מפני יחסי הציבור היהודיים. המספר של המדרש מציג כאן גם את יד ה' המתקנת את המעוות ומעמידה את היהודי על טעותו, ומודגש כאן המרכיב של האמונה של הנוכרי. הנוכרי אומר שה' יודע את המידה הנכונה, ואכן ה' מקפיד על שמירת המידה הנכונה.
אם כן לפנינו שתי עמדות קיצוניות. האחת מייצגת את עמדת רוב המקורות והאחרת את עמדת המיעוט, המופיעה רק במקורות אמוראיים. בתווך מצויה עמדת ביניים האוסרת פגיעה בנוכרי מטעמים "פוליטיים-חברתיים" של חילול השם או מדיני שמיים (עמדה מוסרית). עמדת ביניים זו מופיעה כבר בקצת מקורות תנאיים.
מן הראוי עוד להעיר שלעיתים חכמים בוחרים בנימוק משפטי שגרתי כדי שלא להיזקק לנימוק מוסרי. עמדה כזאת מוכרת בדורנו. פוסקים רבים קיבלו את עמדת חז"ל שאין לרפא נוכרי בשבת<sup class="footnote-marker">25</sup><i class="footnote">רפואת נוכרים בשבת היא דוגמה נוספת ליחס אל הנוכרי, ולא עסקנו בכל השאלות בנושא. ראו משנה, יומא פ"ח מ"ז; תוס', דמאי פ"א הי"ח. אבל ראו ויקרא רבה, י ד, עמ' רג, על ריפוי נוכרי הלכה למעשה, ויש להרחיב בכך. </i>, והתירו זאת לרופא מטעמים של חילול השם. לדעתנו הטעם המשפטי מסתיר את הנימוק המוסרי שהפוסקים חשים בו, אך אלו אינם חשים עצמם בטוחים לחלוק על נימוקי קדמונים ובוחרים בנימוק שיש בו מעין הוראת שעה. ייתכן שתופעה כזאת הייתה קיימת גם בעבר, וחילול השם הנדון הוא עצם התחושה המוסרית של החכם.
בשלב זה יש לשאול שאלה נוספת: עד כמה דיון זה ריאלי. האם באמת ניתן היה לקיים מערכת משפטית שבה נוכרים עומדים בפני בית הדין היהודי, כאשר בית הדין נוקט, מלכתחילה, עמדה מפלה? כבר מדרש הספרא שציטטנו מעלה את ההבחנה: "הא בעכו"ם שתחת ידך הכתוב מדבר. אם כן דברה תורה בעכו"ם שתחת ידך, על אחת כמה וכמה בעכו"ם שאינו תחת ידך" (ספרא שם). אומנם דין אחד להם, אבל התנא יודע שיש שני מצבים ויש להתאים את הדין גם לעכו"ם שאיננו תחת יד ישראל. קשה להאמין שבפועל היו נוכרים רוחשים אמון למערכת המצהירה על אפליה שלהם. דומה אפוא שהדין היהודי אינו מבטא מעשה בית דין אלא שאיפה אוטופית: ראוי להפלות נוכרים, אך הדבר אפשרי רק במערכת אוטופית ולא במציאות של חיים מעורבים. ההלכה היהודית "נהנית" במקרה זה מכך שאין עליה לתת פתרונות למצבים מציאותיים. במצב מציאותי אי אפשר אלא להנהיג דין שוויוני.
על כל פנים מערכת וולונטרית, כמו מערכת המשפט היהודית, חייבת להעניק שוויון התייחסות לכל המתדפקים על דלתותיה, אחרת המערכת תקרוס. ההלכה, כפי שרוב המקורות משקפים, מצביעה לדעתנו על מערכת בלתי יישומית. כלומר בפועל נוכרים לא התייצבו לפני המערכת המקומית. ביישוב מעורב נהג בפועל החוק הנוכרי המקובל, או שנוכרים פנו לבית דין לא יהודי. אפילו אם נזקקו למוסד היהודי הרי שפנו לבית הדין האזרחי (המוניציפלי-קהילתי) שעל קיומו עמדנו במבוא. עמדת רוב המקורות מעידה אפוא על ויתור מלכתחילה על הסיכוי שדין ישראל ינהג גם ביישוב המעורב.
דין כפל עצמו כתוב כמובן בתורה. גם חוק האיכרים הביזנטי מכיר בחובת כפל. לחוק זה אין כל זיקה למקרא, אף שנכתב בסביבה נוצרית<sup class="footnote-marker">26</sup><i class="footnote">אשבורנר, חוק האיכרים, סעיף 36.</i>. נראה אפוא שדין "כפל" נהג במזרח הקדמון לא רק בהקשר יהודי.

Mishnah 4

<small>עפ”י כתב יד קופמן</small>   (בכתב היד –  <b>משנה ה</b>)
המשנה ממשיכה לדון במקרים שבהם אחד הצדדים "מיוחד". לעיל הצענו שכך הבין העורך את המונח "נכסים המיוחדים" שבפ"א מ"ב.
<b>שור שלפיקח שנגח לשור חרש שוטה וקטן חייב</b> – חרש, שוטה וקטן הם הדוגמה התדירה למי שאינם בעלי הבנה ואינם בעלי זכות קניין. הם אינם רשאים לקנות ולמכור, אינם אחראים על מעשיהם, אינם יכולים להתחתן או לגרש וכן הלאה. עם זאת יש להם זכות קניין, ומי שהזיק אותם חייב לפצותם כאילו פגע ברכוש בר דעת<sup class="footnote-marker">27</sup><i class="footnote">לדיון בשלישייה זו ראו תרומות פ"א מ"א; חגיגה פ"א מ"א.</i>. המשנה להלן מגדירה אותם בצדק כאלו ש"פגיעתם רעה": "חרש שוטה וקטן פגיעתם רעה החובל בהם חייב והם שחבלו באחרים פטורין" (פ"ח מ"ד). כפשוטה כך מתפרשת המשנה (שור של חרש, כמו שור של קטן). אבל התלמודים פירשו שור שהוא חרש, שור שהוא קטן וכו'<sup class="footnote-marker">28</sup><i class="footnote">אפשטיין, מבוא, עמ' 305. בירושלמי כאן, ד ע"ג, זו מחלוקת: "כיני מתניתא". </i>. פירוש זה קשה מבחינה ריאלית: וכי איזו תבונה יש לשור שאין לשור שוטה? ומהו "שור קטן", וכי הבעלים פטורים מלשמור על עגל צעיר? ואולי פירשו התלמודים שלא כפשט המשנה מתוך שסברו שהמשנה אינה אמורה לחזור על כלל כה ידוע. המשך המשנה, "מעמידים להם אפיטרופים", מלמד שמדובר בשור ששייך לחרש או לקטן, אבל כפי שנראה להלן משפט זה איננו בעדי הנוסח הטובים.
אם אכן נקבל את פירוש התלמודים הרי שמשנתנו מצטרפת לרשימת המשניות הבלתי ריאליות. הסדרה הספרותית חרש, שוטה וקטן נגררה אגב השור השוטה, שהוא שור משתולל שאיננו מתנהג בצורה נורמטיבית. אגב כך הובאה כל השלישייה הספרותית הידועה.
<b>ושור חרש שוטה וקטן שנגח לשור שלפיקח פטור</b> – החרש, השוטה והקטן אינם יכולים להתחייב, ואי אפשר לבוא אליהם בטענה שלא שמרו כהלכה על השור. הלכה זו מתעלמת מהאפשרות של אפיטרופוס, שתוצג בהמשך. במכילתא נוספה דעתו של רבי עקיבא: "שור חרש שוטה וקטן שנגחו הרי אלו פטורין. רבי עקיבה אומר משלם חצי נזק" (מכילתא דרשב"י, כא כט, עמ' 180). לו היה משפט זה עומד בפני עצמו היינו מפרשים שבעל השור חייב, ומכיוון שבשור תם עסקינן חייב משמעו חצי נזק. ברם המדרש מדבר על שור מועד, ואם כן החרש חייב, אך רק בחצי נזק. אפשר שזו מעין פשרה (בבחינת ממון המוטל בספק יחלוקו), ואפשר שרבי עקיבא מדקדק ומציע חשיבה מובנית ביותר. אדם רגיל מאפשר לשור רגיל (תם) לרעות באופן חופשי, ואם השור מתגלה כמסוכן הבעל חייב בשמירה מיוחדת. חרש, שוטה וקטן אינם יכולים לשמור שמירה מיוחדת, ולכן גם אי אפשר שהשור שלהם יהפוך למועד. לכן הם משלמים כמו שור רגיל (לא מועד אלא תם), חצי נזק בלבד. <b>שור חרש שוטה וקטן שנגחו</b> – בדפוסים מאוחרים ובעדי נוסח משניים נוסף <u>בית די</u>ן,<b> מעמידים להם אפיטרופים ומעידים בהם בפני אפיטרופים</b> – החירש, השוטה והקטן אינם יכולים לעמוד לדין, ולכן אי אפשר לקיים תהליך של העדאה (הגדרת השור כמועד). לפיכך מתמנה להם אפיטרופוס שייצג אותם ואת האינטרס שלהם, ובפועל בעצם גם יתחייב בשמם. השאלה הראשונה שיש לשאול היא היכן היה האפיטרופוס במקרה הקודם; מדוע לא נאמר במפורש שיש להעמיד להם אפיטרופוס לסעד, וממילא גם לחיובם בנזקים? האם האפיטרופוס רשאי גם לחייבם בתשלומים? שאלה שנייה היא מי ממנה את האפיטרופוס.
בעיקרון, תפקיד האפיטרופוס לסייע ליתומים. במקרה זה המינוי פועל לרעת היתומים בשלב המיידי, אך לדעת חכמים האפיטרופוס פועל לא למען היתומים אלא למען ה"צדק", או למען האינטרס הציבורי.
מכל מקום, מדיון הבבלי משמע שהמשפט "בית דין מעמידין..." עמד לפני הבבלי.
לעיל בפ"ב מ"ד ובפ"ד מ"א שאלנו את עצמנו האם לתהליך ההעדאה נדרש בית דין. אם נקבל את הנוסח שלפנינו אכן התשובה חיובית, ועם זאת ניתן לטעון:
א. המילים "בית דין" חסרות בחלק מעדי הנוסח;
ב. בית הדין נדרש למינוי אפיטרופוס ולא להעדאה בבית דין;
ג. שור של אדם רגיל "מורשע" על ידי החברה ללא היזקקות למוסד, אבל באשר לשור של יתומים נזהרו יותר ונדרש מינוי מגן על זכויותיהם.
בתוספתא מוצגת מחלוקת תנאים בנושא שור של חירש: "1. שור חרש שוטה וקטן שנגח שור של פקח פטור, רבי עקיבא ורבי יעקב אומרים משלם חצי נזק. 2. שור שנתחרשו בעליו, או שנשתטו בעליו, או שהלכו בעליו למדינת הים. יהודה בן נקוסא אומר סמכוס אומר, לעולם הוא בתמותו עד שיעידוהו בפני בעלים. 4. רבי יוסה אומר מעמידין עליו אפטרופין" (פ"ד ה"ד). מהתוספתא עולות מסקנות מספר:
1. הרישא עוסקת בשור שהוא חירש, ורק בסיפא בשור שבעליו חירש.
2. המשפט הרביעי, "מעמידין עליו אפטרופין", מוסב רק על הרישא.
3. המשנה ליקטה את משפטים 1, 2 וכך הציגה נוסח משובש. זו עדות לטענה שאותה סיכמנו במבוא שהמשנה והתוספתא ליקטו את הלכותיהן ממקור אחד, ולעיתים האחת קיצרה והאחרת הרחיבה. במקרה זה ברור שהמשנה קיצרה<sup class="footnote-marker">29</sup><i class="footnote">ממשנתנו ניתן היה להסיק שהמשנה תלויה בעריכת התוספתא, אבל במבוא ראינו עד כמה התוספתא תלויה במשנה (כדעת גולדברג, בבא קמא). על כן אנו מציעים את ההצעה שהמשנה והתוספתא משתמשות שתיהן באותו מקור הלכתי קדום. </i>. התלמודים לא באו לומר שמשנתנו בשור שהוא חירש, אלא שקיים אותו דין גם בשור שהוא חירש או שהוא שוטה.
4. האפיטרופוס תפקידו לקבל את ההעדאה של השור (כפי שפירשנו), להגן על זכויות היתומים, ולוודא שיקיימו את חובותיהם. הוא נציג היתומים כלפי השכנים והקהילה, וגם נציג הקהילה כלפי היתומים.
הסברנו שהאפיטרופוס מאפשר לקבל עדות ו"להעיד" את השור, כלומר להפוך אותו למועד. בבבלי מתנהל דיון ומועלית האפשרות שהעמדת האפיטרופוס היא לאפשר לניזק לגבות את חובו מגופו של השור המזיק (של היתומים), וכן משתמע מן התוספתא שציטטנו. השאלה היא מדוע ברישא לא מינה בית הדין אפיטרופוס לקטן. שאלה זו נשאלת גם בתלמוד הבבלי. כפשוטם של דברים הקהילה לא מילאה את תפקידה, או אף איננה רוצה או יכולה לבצע זאת. אך ניתן גם להעמיד את ההבחנה המשפטית שאין ממנים אפיטרופוס אלא כדי לסייע ליתומים. אם השור מועד הקהילה נזעקת להגנת החברה, אך אם השור תם, אין צורך למנות להם אפיטרופוס. טבעי הוא שהבבלי מנסה לדייק מהמשנה את הסייגים המשפטיים למינוי האפיטרופוס, ואנו מעדיפים את ההסבר החברתי-היסטורי שהקהילה כשלה במילוי תפקידה.
האפיטרופוס
אפיטרופוס היא מילה ביוונית (επιτροπόςʼ) שמשמעה אדם הממונה על דבר מטעם הבעלים, מפקח, נציג או ממונה סתם. אפיטרופוס מייצג למשל את בעל האחוזה הגר במרחק רב מאחוזתו וכן את המלך או השלטון הרומי<sup class="footnote-marker">30</sup><i class="footnote">המצב הרומי הרגיל היה שהעשיר חי בעיר והיה הבעלים של אחוזה או סדרת אחוזות-ענק. את עסקי היום יום של האחוזה ניהל אפיטרופוס, עבד או עצמאי (עבד משוחרר), וכל חיי היום יום נשקו על פיו. בחלק מהמקרים שבספרות חז"ל קשה להכריע באיזה אפיטרופוס מדובר (כגון האפיטרופוס שבמשנת שבועות – להלן), ואפשר שההלכה לגבי שניהם זהה. בנספח למסכת דמאי עסקנו בהרחבה באפיטרופוס של בית האחוזה, אבל במשנתנו מדובר בבירור באפיטרופוס ליתומים.</i>. בפועל השדה הסמנטי של המילה היה רחב ביותר. האפיטרופוס במשנתנו ממונה על עזרה ליתומים או לאלמנה. היתומים אינם יכולים לנהל את עסקיהם הכספיים, ואף האישה (האלמנה) לעיתים אינה יכולה לעשות כן, אף שמבחינה משפטית אם היא בוגרת היא אישיות משפטית לכל דבר. ברם מבחינה מעשית, נשים נשואות שהורחקו מעול העשייה הכספית לא תמיד יכולות היו להפוך לעצמאיות באלמנותן (להלן).
בחוק הסורי-רומי<sup class="footnote-marker">31</sup><i class="footnote">על חוק זה ראו במבוא.</i>, שהיה כנראה החוק הנוהג בסביבה הכללית, היה המינוי בידי בית הדין, ובדרך כלל היה מתמנה אחד מאחי האב, ובדרך כלל דובר במינוי אפיטרופוס לאלמנה. תפקידו הכללי של האפיטרופוס היה לשמור על רכוש האח המת כך שיעבור בשלמותו (ככל האפשר) ליורשים (למשפחה), ולמנוע מהאישה לבזבז את כל הרכוש. בספרות חז"ל מתקבל הרושם שתפקידו העיקרי הוא לעזור לחלש.
האפיטרופוס מתמנה לאלמנה או ליתומים. בספרות המחקר של התקופה נדונו בעיקר האפיטרופסים השונים שמונו לבבתא, האלמנה, ובפועל הם מגבילים את האלמנה, כנראה כדי לשמור על רכוש היתומים (כמו בנוהל הסורי-רומי).
בתוספתא שנינו: "שור חרש שוטה וקטן, שנגח שור של פקח פטור. רבי עקיבא ורבי יעקב אומרים משלם חצי נזק" (פ"ד ה"ד; בבלי, לט ע"א). אם כן לדעת רבי עקיבא ורבי יעקב החירש (ושוטה וקטן) חייב בנזיקין, אבל כשור תם. כלומר השור שלהם איננו יכול להיות מועד. מן הסתם הדבר נובע מכך שאינם יכולים להתגונן בבית הדין, ולכן אין השור הופך למועד, אבל הם חייבים בנזיקין. מבחינה משפטית דברי תנא קמא מובנים יותר, אך מבחינה מעשית דווקא דברי רבי עקיבא ורבי יעקב מובנים ונשמעים לנו כריאליים. הווה אומר, שור של קטן חייב בנזיקין, אבל אי אפשר לקיים תהליך של העדאה שכן היתומים אינם יכולים להתגונן. המשנה מדברת על מקרה שמינו להם אפיטרופוס, או קובעת שצריך למנות להן אפיטרופוס. ברם במציאות אם לא נעשה מינוי כזה, ומן הסתם היו מקרים רבים כאלה, הדבר פעל לטובת היתומים.
משניות ומקורות אחרים מסייעים לפיזור הערפל סביב מינויו של האפיטרופוס, וכן שנינו: "יתומים שסמכו אצל בעל הבית, או שמינה להן אביהן אפוטרופוס, חייב לעשר פירותיהן. אפוטרופוס שמינהו אבי יתומים, ישבע. מינהו בית דין, לא ישבע. אבא שאול אומר חלוף הדברים" (גיטין פ"ה מ"ד). אם כן את האפיטרופוס ממנה האב (לפני נסיעה או לפני מותו), ובהעדרו התפקיד מוטל על בית הדין. החרש, השוטה והקטן אינם יכולים לתרום, ולפיכך חייב להתמנות להם אפיטרופוס על מנת שיתאפשר להם לאכול מיבול שדותיהם (תרומות פ"א מ"א). האפיטרופוס מביא את הביכורים ואיננו קורא (ביכורים פ"א מ"ה), ומשמע שהיה מביא את הביכורים ורשאי לחייב בכך את היתומים שתחת פיקוחו. האפיטרופוס איננו מינוי של המשפחה ואיננו מייצג אותה, אלא את טובת היתומים.
להדגשה ההלכתית על חובת המעשרות דווקא יש רקע חברתי. לפי ההלכה האדם חייב כמובן במעשרות ותרומות, אלא שבפועל היו רבים שלא הרימו מעשרות, כפי שעולה ממסכת דמאי. ייתכן שהמשנה מתייחסת ליתומים הבאים ממשפחה של עמי ארצות שלא נהגו להרים מעשרות, אבל ההלכה אינה יכולה לתת הכשר לאי תשלום של מעשרות. בפועל היו האפיטרופסים עשויים כמובן להתעלם מהלכה זו, כמו שציבור רחב התעלם ממצוות מעשרות. מי שקורא את המשנה בפשטות מתרשם שהרמת מעשר הייתה נורמה מקובלת. זו אינה תמונת המציאות המוכרת לנו, וייתכן שיש לקרוא את המשנה כתמונה "נאיבית" של המציאות, או אולי כמעין הטפה סמויה לראות בהרמת מעשרות מרכיב בסדר היום היהודי.
מבחינה הגיונית (כלכלית) היה מקום למאמץ מצידם של חכמים למינוי אפיטרופוס מאותה קבוצה המרימה מעשרות. האם אכן נעשה מאמץ כזה? רמז אפשרי לכך יש בבבלי פסחים המונה חמישה דברים שנאמרו בעמי ארצות, מהם גם "ואין ממנין אותן אפוטרופוס על היתומים, ואין ממנין אותן אפוטרופוס על קופה של צדקה" (מט ע"ב, וכן כלה רבתי, פ"ב הי"ד). ברם מימרה זו היא בבלית בלבד, וכל הסוגיה שם מתייחסת לעם הארץ בעוינות רבה שמאפיינת רק את התלמוד הבבלי. דווקא בבבל שאלת הפרשת המעשרות שולית ביותר, וקשה לדעת אם ההנחיה נאמרה בהקשר של מעשרות או בהקשר של עוינות כללית ואי אמון בעמי הארץ באשר הם. איננו יכולים, אפוא, לאשר את החשש שהעלינו, אף שהוא מתבקש מבחינה הגיונית. יתר על כן, האם הצליחו חכמים במאמץ? האם הם שלטו על מינוי אפיטרופסים הלכה למעשה? צר לנו, אך בהעדר מקורות קשה לפתח רעיון מסקרן זה.
כאמור רוב עדי הנוסח הטובים אינם מציינים את "בית הדין" כגוף הממנה; ייתכן שהדבר מקרי, אך חשוב להעיר שרק בבבלי מצויות ברייתות המדגישות את תפקיד בית הדין להעמיד אפיטרופוס (לט ע"א; גיטין לד ע"א; קידושין מב ע"א). מכאן אנו למדים שביתר המקורות כנראה לא בית הדין היה בעל מעמד ותפקיד זה<sup class="footnote-marker">32</sup><i class="footnote">אבל במכילתא דרשב"י, כא לו, עמ' 189, בית דין מעמידין, אך המשפט איננו בכל עדי הנוסח.</i>. התהליך הרגיל בספרות חז"ל הוא של הרחבת תפקיד בית הדין והחלתו על נושאים רחבים יותר ויותר, ונראה שתהליך זה משתקף במקרה שלפנינו. בפועל מי שמינה את האפיטרופוס היו מוסדות העיר היהודית<sup class="footnote-marker">33</sup><i class="footnote">ראו במבוא למסכת. </i>.
המשנה בשבועות קובעת: "ואלו נשבעים שלא בטענה: השותפין והאריסין והאפוטרופין והאשה הנושאת והנותנת בתוך הבית ובן הבית" (פ"ז מ"ח). רוח המשנה שונה ממשנת גיטין. בגיטין האפיטרופוס פטור משבועה, ובשבועות הוא חייב "ללא טענה" של ממש, והשבועה היא שבועת מניעה כללית. אפשר, כמובן, לתרץ שמשנת שבועות עוסקת באפיטרופוס שמינהו בית דין (לפי תנא קמא) או שמינהו אבי היתומים (לפי שיטת אבא שאול), אך התירוץ דחוק ומשנת שבועות מנוסחת כחובה כללית.
משנת גיטין, הקובעת שאפיטרופוס חייב לעשר, עולה בקנה אחד עם ברייתא בבבא בתרא (תוס', פ"ח הי"ד) ועם המשנה בתרומות (פ"ג מ"ג) הקובעות שגם שותפים רשאים לתרום זה בשביל זה<sup class="footnote-marker">34</sup><i class="footnote">אם כי בתוס', תרומות פ"ה ה"ז, מובעת הסתייגות מתרומה כזאת.</i>. בתלמודים מובאת דרשה המונעת משותפים ומאפיטרופין להרים מעשרות; זכות זו שמורה רק לבעלים באופן אישי<sup class="footnote-marker">35</sup><i class="footnote">ירו', תרומות פ"א ה"א, מ ע"ב; גיטין פ"ה ה"ד, מז ע"א; בבלי, נב ע"א; קידושין מא ע"ב.</i>. בשאלה זו דנו גם בפירוש המשנה הקודמת בתרומות (פ"ג מ"ב), ולדעתנו אין סתירה בין הדרשה לבין הגדרת ההלכה כתקנה. הדרשה היא רק כתוספת אסמכתא ולא מקור להלכה. הבבלי רואה בכך לעיתים סתירה ומתרץ בדרכו, אבל כנראה סתירות אלו הן רק קושיות ספרותיות שנועדו להביא את ההמשך. דנו בנושא בפירושנו למשנת גיטין, וכנראה היו בנושא עמדות שונות, והמחלוקת היא האם האפיטרופוס רשאי להתנהג כבעל בית רגיל והגיוני (כפי שחכמים מגדירים התנהגות נורמטיבית) או שמא ידיו כבולות ואין הוא רשאי לנהוג בעצמאות מלאה.
התפתחות מעניינת מצויה בירושלמי, בקטע המצוי בכתב יד ליידן ואיננו בכתב יד רוזנטל. הקטע מוסב על משנתנו, אך דומה שעניינו כללי:
אמר רבי יוחנן בתחילה אין ממנין אפיטרופין על מנת לחוב להן, אלא לזכות להן, ואם חבו חבו. רבי יוסי בן חנינה אמר, בין בתחילה בין בסוף – אין ממנין אפיטרופין על היתומין לא לזכות ולא לחובה (ה"ה, ד ע"ב). אם כן רבי יוסי סבור שאין ממנים אפיטרופוס ליתומים כלל, ומשנתנו משקפת הלכה זאת, ואילו רבי יוחנן מצדד במינוי אפיטרופוס אך רק כדי לזכות את החלש והנכה, לכן אין המשנה שלנו מדברת על מינוי אפיטרופוס עד מועד ההעדאה. זו גישה החולקת על כל העדויות שהבאנו בדבר מינוי אפיטרופוס, ומאירה באור אחר את המוסד. לדעת שני האמוראים האפיטרופוס איננו מינוי קהילתי, והקהילה איננה עוסקת בכך כלל, אלא זה מינוי של המשפחה והאפיטרופוס מוגבל לסיוע חיובי ליתום (ולנכה) ולא לשמש כנציגו הכללי.
הירושלמי מקשה על כך מהמשניות האחרות המציגות את מינוי האפיטרופוס. להערכתנו עמדתם של שני האמוראים בסוגיית הירושלמי למשנתנו רק מחריפה את ההיבט ההיפותטי והתאורטי של המשנה. כדי לתרץ את המשנה הסוגיה מתכחשת לדרכי המינוי הרגילות של האפיטרופוס. אנו מעדיפים את העדויות על מינוי האפיטרופוס על פני העדויות השוללות את המינוי הן בגלל אופי העדויות האחרות, הן בגלל זה שסוגייתנו באה לתרץ משנה קשה, והן בגלל העדויות מבבתא והמשפט הסורי-רומי המלמדות על קיומו הסדיר של מוסד האפיטרופוס. עם כל זאת, אולי מחלוקת האמוראים מייצגת התפתחות מאוחרת שבה מיעטה הקהילה לעסוק במינוי אפיטרופין. זו עדות לחולשת הקהילה, להתנערותה מחובות מוסריות, או אולי להתחזקות המשפחה המורחבת. הנושא ממתין לבירור נוסף.
רוב המקורות העוסקים באפיטרופוס עוסקים כאמור באלמנה או ביתומים. ההנחה היא שחרש, שוטה וקטן מצויים במסגרת המשפחה והמשפחה דואגת להם, אבל במשנתנו מדובר במצב שבו הם בעלי רכוש, ולכאורה הייתה הקהילה צריכה להיות מעוניינת במינוי אפיטרופוס. העובדה שהצעה כזאת אינה מועלית ברישא והם פטורים מנזקים שרכושם גרם שייכת לדעתנו לפן המעט תאורטי של הלכות נזיקין. בקהילה מסודרת, כפי שחז"ל מבינים את המושג, היו פוטרים את הבעיה מבעוד מועד וממנים ליתום הקטן או לשוטה אפיטרופוס. מכל מקום לשם תהליך ההעדאה, שהוא תהליך משפטי, נדרש מינוי אפיטרופוס, וכמובן עולה השאלה מדוע לא נזעקה הקהילה לביצוע הדבר מבעוד מועד; מדוע לא חשה להגן על היתומים חסרי הישע עוד לפני שהם צריכים ייצוג כדי לחייבם בנזק שלם.
המונח "קטן" נדון בפירושנו לחגיגה פ"א מ"א, תרומות פ"א מ"א ועוד. בספרות התנאית הקטן הוגדר בצורה גמישה: מי שאיננו מסוגל להבחין ולהבין מה הוא עושה, או איננו מסוגל לעשות – פטור; מי שאינו מבין תפילה – פטור מתפילה, מי שאיננו שומר/ת על גיטו/ה איננו יכול לתת או לקבל גט; מי שאיננו יכול לעלות ברגל מרחק מסוים פטור ממצוות עלייה לרגל<sup class="footnote-marker">36</sup><i class="footnote">ראו גילת, קטן; הנ"ל, פרקים, עמ' 31-19.</i>. לעניין נזיקין ובעלות מוצע בירושלמי: "על דעתין דרבנין דתמן ניחא. דתמן אמרין בשם רב נחמן בר יעקב, כל שנותנין לו אגוז ומשליכו צרור והוא נוטלו, המוציא בידו כמוציא באשפה. אגוז והוא נוטלו, צרור והוא משליכו, גזילו גזל. מפני דרכי שלום" (מעשר שני פ"ד ה"ד, נה ע"א). אם כן גם קטן שאיננו מבין בבעלות מתרעם (בוכה) כשנוטלים ממנו חפץ. כבר קטן כזה אין להזיק ואין לגזול מפני דרכי שלום, וכשיבין מהו רכוש יהיה חייב בנזקין.
<b>ניתפקח החרש</b> – וחדל להיות חרש. זו אפשרות תאורטית למדי. <b>שפא השוטה</b> – החלים ממחלתו. מצב זה סביר יותר מהקודם, ומדובר באדם שהחלים מדיכאון או תופעה נפשית דומה. <b>היגדיל הקטן חזר לתמותו</b> – השור המועד הופך חזרה לתם. ההלכה נגועה בגוון סטראוטיפי: הרי השור חוזר לתמותו אחרי שלושה שבועות לכל היותר, אם כן לא צריך לחכות עד שהקטן יגדל. יתר על כן, לפי ההלכה התנאית "קטן" לעניין הלכה מסוימת הוא מי שאיננו מבין את אותה הלכה<sup class="footnote-marker">37</sup><i class="footnote">ראו שם ושם.</i>, אם כן "קטן" הוא מי שאיננו יודע לשמור על שורו; האם תוך שלושה שבועות הדבר משתנה? עושה רושם שפעם נוספת לפנינו קביעה תאורטית משפטית-ספרותית. מגמת ההלכה, כפי שכבר הצענו, היא לצמצם את מקרי המועד. <b>דברי רבי מאיר רבי יוסה אומר הרי הוא כחזקתו</b> – הבעל גדל ונתפקח, אך השור נשאר אותו שור.
בתוספתא מובאות דעות אחרות ומוצגת מחלוקת כמו במשנה הקודמת: "1. שור שנתחרשו בעליו או שנשתטו בעליו, או שהלכו בעליו למדינת הים, יהודה בן נקוסא אומר: סמכוס אומר, לעולם הוא בתמותו עד שיעידוהו בפני בעלים. רבי יוסה אומר מעמידין עליו אפטרופין. 2. העידוהו בפני אפטרופין, נתפקח החרש, ושפה השוטה, והגדיל הקטן, או שבא בעליו ממדינת הים, יהודה בן נקוסה אומר: סמכוס אומר, לעולם הוא כתמותו ראשונה, עד שיעידוהו בפני בעליו שנייה. רבי יוסה אומר הרי הוא כחזקתו, זה הכלל כל שהועד בו והועד בבעליו בדבר שהועד בו בשעה שהועד עליו משלם נזק שלם מן העלייה, וכל שלא הועד בו ולא הועד בבעליו בדבר שלא הועד בו בשעה שלא הועד עליו משלם חצי נזק מגופו" (פ"ד ה"ד; בבלי, לט ע"א). לפי ההלכה הראשונה משנתנו היא דברי סומכוס, ואילו רבי יוסה תובע שהבעיה תיפתר מלכתחילה על ידי מינוי אפיטרופוס. כאמור, מהעדרה של הצעה זו במשנה רצינו להסיק שהיא תאורטית. ההלכה בתוספתא משלימה את החסר ומדגישה את העדרו מהמשנה. הבבלי הופך זאת לסתירה בתוך המשנה, ואכן השאלה מדוע האפיטרופוס איננו מופיע במשנה מתבקשת, והצענו הצעה אחרת לפתרונה הספרותי.
בסעיף 2 סומכוס כמשנתנו, ורבי יוסה חולק ואומר שמצב השור אינו קשור כלל למצבו של בעליו.
בירושלמי מופיעה הצעת תיקון מעניינת למשנה: "כיני מתנית' שור שלחרש שור שלשוטה שור שלקטן והא תנינן 'שור חרש שוטה וקטן שנגחו מעמידין להן אפיטרופוס ומעידין להן בפני אפיטרופין' עד כדון בשהועדו לפני הבעלים ומסרום לאפיטרופין. הועדו לפני אפיטרופין ומסרום לבעלים מהו?" (ה"ה, ד ע"ב). עד כאן כנראה היה הנוסח בכתב יד רוזנטל, הקטע קטוע והשלמנו אותו לפי כתב יד ליידן. הירושלמי מציע פירוש או נוסח למשנה, וכנראה כוונתו שכבר ברישא נאמר שחרש, שוטה וקטן שיש להם שור מעמידים להם אפיטרופוס. נוסח זה הוא תיקון ברור שמטרתו להסביר את הקושי שהצגנו – מדוע לא דאגה הקהילה להגנת היתום או הנכה מלכתחילה.
<b>שור האסטדין</b> – איצטדיון הוא המרחב שבו התנהלו מלחמות חיות או מלחמות חיות בבני אדם, <b>אינו חייב מיתה שנאמר יגח ולא שיגיחוהו</b> – אין הוא שור מועד שכן אילפוהו לנגוח. ההלכה בוודאי תאורטית, הרי השור היה ברשות האיצטדיון, או העשיר שהשתתף ומימן את הקרב. הוא בוודאי לא שעה להלכה היהודית, ואם השור נמכר ליהודי – הרי השור עדיין מסוכן. אומנם הבעלים אינם אשמים, והשור בוודאי איננו אשם, אבל כל זה איננו מהותי להלכה. צריך היה לקבוע שהבעל חייב בשמירה יתרה, שהרי קיבל לרשותו שור מסוכן לסביבה. שוב נגד עינינו מערכת משפטית ולא ריאלית.

Mishnah 5

<small>עפ”י כתב יד קופמן</small>   (בכתב היד –  <b>משנה ו</b>)
<b>שור שנגח את האדם ומת מועד משלם את הכופר ותם פטור מן הכופר</b> – במבוא כבר הצגנו את הפסוקים הנוגעים לענייננו.
נזקי נגיחה ודחיפה – שמות פרק כא
חז"ל פירשו את פסוק ל בשור מועד, ועל כן הכופר לא נזכר כלל בהקשר של שור תם. כפי שהערנו (פ"ג מ"ח) כל ההרחבה של הגדרתו של שור תם (מעבר לנגיחה = קרן) היא פרשנות של תורה שבעל פה, וניתן היה לפרש שלעניין כופר אין הבדל בין תם למועד, או שששור תם משלם חצי נזק, ואכן בדרשה בבבלי מופיעה עמדה זו: "תנו רבנן 'כמשפט הזה יעשה לו' – כמשפט שור בשור כך משפט שור באדם. מה שור בשור – תם משלם חצי נזק ומועד נזק שלם, אף שור באדם – תם משלם חצי נזק ומועד נזק שלם; רבי עקיבא אומר: כמשפט הזה – כתחתון ולא כעליון" (לג ע"א<sup class="footnote-marker">38</sup><i class="footnote">וכן מכילתא דרבי שמעון בן יוחאי, כא לא, עמ' 183.</i>). אם כן חכמים סבורים שתם משלם חצי נזק, ורבי עקיבא דורש את הפסוק לכך ששור תם שהרג נהרג, ואינו נוקט עמדה בשאלה כמה ישלם בעל השור התם שהרג את הנפש. כלומר רבי עקיבא מאפשר את הדעה של משנתנו, וחכמים חלוקים עליה. <b>וזה וזה חייבים מיתה</b> – בבבלי מא ע"ב מובאת דרשה לביסוס הלכה זו שאיננה במקרא, וגם הסבר כיצד זה הפך השור למועד, הרי בעצם היה חייב מיתה כבר כשנגח אדם לראשונה.
בתוספתא (פ"ד ה"ו) מוצג סידור ריבועי של ההלכה באותו סגנון של המשנה: "יש כן 1. חייב בכופר וחייב במיתה 2. חייב במיתה ופטור מן הכופר 3. חייב בכופר ופטור מן המיתה 4. פטור מן הכופר ופטור במיתה. 1. שור מועד שהמית חייב בכופר וחייב במיתה 2. שור תם שהמית 2א. ושור חרש שוטה וקטן שהמית 2ב. המית גר ועבד משוחרר חייב במיתה ופטור מן הכופר 3. שור שהיה מתחכך בכותל ונפל על האדם 3א. נתכוין להרוג את הבהמה והרג את האדם 3ב. לנכרי והרג בן ישראל 3ג. לנפלים והרג בן קיימא חייב בכופר ופטור מן המיתה". המקרה הרביעי יופיע להלן; את מקרה 3 יש להעמיד בשור מועד שהרג.
התוספתא ממשיכה: "ולעניין הנזקין רבי יהודה מחייב ורבי שמעון פוטר, שנאמר 'כי יגח' – עד שיתכוין ליגח. 4. ואם היה תם פטור מן הכופר ופטור מן המיתה". אם כן קיימת מחלוקת על שור תם שהזיק אדם, ונושא זה איננו במשנה.
למה שור תם שהרג פטור מתשלום נזיקין? גם לכך אין בסיס ברור במקרא. הבבלי (מא ע"ב) דורש זאת מהמילים " 'ובעל השור נקי', רבי אליעזר אומר: נקי מחצי כופר", ורבי עקיבא, שכבר הזכרנו, חולק על הדרשה: "וכן כי אתא רב חגי מדרומא, אתא ואייתי מתניתא בידיה כוותיה<sup class="footnote-marker">39</sup><i class="footnote">וכן כאשר בא רבי חגי מהדרום (לבבל) הביא ברייתא בידו, כמו רבי אדה בר אהבה...</i> דרב אדא בר אהבה. תניא אידך: בעל השור נקי, רבי עקיבא אומר: נקי מדמי עבד" (מב ע"א). בירושלמי (ד ע"ב) מובאות דרשות דומות.
הדרשות דרשות, ועדיין יש לברר מה ההיגיון המשפטי בכך שבעל שור תם חייב בתשלומים חלקיים על נזק, ופטור לגמרי כאשר שורו הרג. הירושלמי מסביר: "ובעל השור נקי נקי מחצי כופר דברי רבי אליעזר אמר לו רבי עקיבה רבי והלא מוקדם הוא לבית הסקילה חמורה אמר לו לא אמרתי אלא בנתכוון להרוג את הבהמה והרג את האדם" (ד ע"ב). ההסבר הוא בכך שהשור עצמו נהרג. תשלום נזק של תם הוא מגופו, וגופו אינו שווה מאומה. בעל השור, לעומת זאת, פטור מאשמת הריגה שכן זו לא הייתה צפויה ולא הוטלה עליו חובת שמירה מיוחדת. לפי הירושלמי גם רבי אליעזר מסכים עם טיעון זה, וחייב בכופר רק אם השור איננו נסקל מסיבה כלשהי.
במכילתא יש מחלוקת תנאים ממה בעל השור נקי:
ובעל השור נקי. 1. רבי יהודה בן בתירה אומר, נקי מידי <u>שמים</u>, שהיה בדין. הואיל ומועד בסקילה ותם בסקילה. אם למדת על מועד, אף על פי שיצאו בעליו מידי בית דין בשר ודם, לא יצאו מידי שמים. אף התם אף על פי שיצאו בעליו מידי בית דין של בשר ודם, לא יצאו מידי בית דין של שמים. הא מה תלמוד לומר ובעל השור נקי? נקי בידי שמים. <br>2. שמעון בן עזאי אומר, ובעל השור נקי, נקי <u>מחצי כופר</u>, שהיה בדין. הואיל ושור שהמית את השור בתשלומין, ושור שהמית את האדם בתשלומין. מה להלן מועד משלם נזק שלם ותם משלם חצי נזק, אף כאן באדם כן. ומה תלמוד לומר ובעל השור נקי? נקי מחצי נזק. <br>3. רבן גמליאל אומר, ובעל השור נקי, נקי <u>מדמי עבד</u>, שהיה בדין. הואיל ומועד בסקילה, ותם בסקילה. אם למדת על מועד שהוא משלם דמי העבד, יכול אף בתם כן? ומה תלמוד לומר ובעל השור נקי? נקי מדמי עבד. <br>4. רבי עקיבא אומר בעל השור נקי, נקי <u>מדמי וולדות</u>, שהיה בדין. הואיל וחייב באדם וחייב בשור, אם למדת על אדם שהוא מתכוין לחברו, והכה אשה ויצאו ילדיה, משלם דמי וולדות. אף שור המתכוין לחבירו והכה אשה ויצאו ילדיה, משלם דמי ולדות. הא מה תלמוד לומר ובעל השור נקי? נקי מדמי ולדות (מכילתא דרבי ישמעאל, משפטים, מסכתא דנזיקין פרשה י, עמ' 283). 
לאחר שראינו את הדרשות השונות אנו מבינים שאין כאן רק מחלוקת פרשנית אלא אף מחלוקת להלכה:
שור תם שנגח אדם
חשוב לציין שרבי יהודה בן בתירה מוסיף את הפטור מדיני שמיים, כלומר פטור מוסרי מעבר ובנוסף לפטור הממוני. יתר התנאים כנראה חולקים עליו.
מעבר לפן ההלכתי, ראוי לשים לב למבנה הדרשה שהוא מבנה אופייני קצבי עם מילים חוזרות, מעין שיר משפטי. את המשניות או הברייתות שיננו בקול רם ובמנגינה ("נעימה")<sup class="footnote-marker">40</sup><i class="footnote">ראו המבוא הכללי לפירוש המשניות.</i>. מירסקי עמד על כך שמדרשים מסוימים הם "מחצבתן של צורות הפיוט" (כלשונו)<sup class="footnote-marker">41</sup><i class="footnote">מירסקי, מחצבת הפיוט.</i>. להערכתנו זהו קו אופי ברור של המשנה ושל מדרשי התנאים, וככל שמספר התוספות קטן והעריכות נאמנות למקור, נשמרה הצורה הפיוטית והמקצבית.
במכילתא דרבי שמעון בן יוחאי: "1. בן עזאי אומר נקי מדמו שלו. כולו כאדם שאומר יצא איש פלוני נקי מנכסיו ואין לו בהן הנאה של כלום. 2. רבי אלעזר בן עזריה אומר 'ובעל השור נקי', נקי מדמי <u>ולדות</u>. אמר לו רבי עקיבה מה אני צריך? והלא כבר נאמר אנשים ולא שוורים? רבי אליעזר אומר 'ובעל השור נקי', נקי <u>מחצי נזק</u>. מפני שהייתי אומר, חייב שור בשור &lt;ושור&gt; באדם. מה מצינו שור בשור בתם משלם חצי נזק ומועד נזק משלם, אף בזה בתם משלם חצי נזק ומועד נזק שלם. אמר לו רבי עקיבה וכי מה? בפנייך שאמרנו בזה שטעון סקילה<sup class="footnote-marker">42</sup><i class="footnote">זה הטיעון שהירושלמי מייחס לרבי עקיבא (לעיל).</i>, אלא במתכוין להמית את הגוי והמית את בר ישראל, את בן שמנה והמית את בן תשעה. רבי עקיבה אומר 'ובעל השור נקי', נקי מדמו &lt;שלעבד&gt; מפני שהייתי אומר, חייב בעבד וחייב בבן חורין. מה בן חורין (לא) חלק בו בין תם למועד בכפר, &lt;...&gt; עבד &lt;...&gt; בכפר. ועוד קל וחומר, ומה בן חורין שמשלם כל כפרו (לא) חלק בו בין תם למועד, בכפר עבד שאין משלם כל כפרו, אינו דין ש(לא) נחלק בו בין תם למועד בכפר? או מחמיר אני בעבד יתר מבן חורין. מפני שבן חורין אם היה יפה חמש סלעים, נותן חמש סלעים. ועבד אם היה יפה חמש סלעים נותן של(י)שי&lt;ם&gt; סלע, ומה ת"ל בעל השור נקי, נקי מדמי עבד" (מכילתא דרבי שמעון בן יוחאי, כא לז, עמ' 179). אלו כמעט אותן דעות, חוץ מרבי עקיבא שלדעתו נקי מדמי עבד (בניגוד למכילתא דרבי ישמעאל שמייחסת לו את הדעה שנקי מדמי ולדות). במכילתא דרבי שמעון בן יוחאי נוספות טענות המיוחסות לרבי עקיבא נגד יתר הפרשנויות, במטרה לקדם את עמדתו.
בן עזאי מסביר שה"נקי" הוא שאין לבעל השור הנאה מעורו של השור. הוא איננו משתתף במחלוקת עצמה, בניגוד למכילתא דרבי ישמעאל שבה יש לו עמדה בגוף המחלוקת. ייתכן שלדעת בן עזאי חייב בכל המקרים (חצי נזק, כופר, ולדות), ומפסיד אפילו את עורו של השור – קרוב מאוד לדעת רבי יהודה בן בתירה במכילתא (מבלי לצרף את הפן המוסרי).
<b>וכן בבן או בבת</b> – אין הבדל אם נגח גבר או אישה, ודין קטנים כדין גדולים. <b>נגח עבד או אמה נותן שלושים סלע בין שהוא</b> – העבד, <b>יפה במאה מנה ובין שאינו יפה אלא דינר זהב</b> – 25 מנה, בכל מקרה סכום הקנס קצוב וקבוע.

Mishnah 6

<small>עפ”י כתב יד קופמן</small>   (בכתב היד –  <b>משנה ז</b>) 
<b>שור שהיה מתחכך בכותל ונפל</b> – הכותל, <b>על האדם</b> – השור פעל לתומו ולא התכוון לנגוח. בפ"א מ"א נקבע ששור כזה הוא תם, שכן הוא אינו מועד "לגוף". ייתכן שלפנינו שפות הלכתיות שונות, אך אותו דין. <b>ניתכוון להרוג את הבהמה והרג את האדם</b> – אין כאן כוונה מלאה לנגוח אדם. עד כאן אלו נימוקים רציניים שלא להגדיר שור כמועד אף על פי שאדם נהרג, ואף לפטור את השור (ואת בעליו). <b>לנכרי והרג את בן ישראל</b> – השור רדף אחרי אדם אחד ופגע באחר. כמובן איננו יודעים האם השור היה מודע לכך שהוא רודף אחרי נוכרי, אבל ברור שהוא הרג אדם אחר מזה שרדף אחריו. המשנה מבליעה את ההנחה ששור שהרג נוכרי פטור מסקילה (לעיל משנה ג). מקרה זה נראה כפיתוח ספרותי, שהרי רק במקרה כמו שתיארנו ניתן לשחזר את "כוונת" השור. <b>לנפלים</b> – השור רצה לנגוח בנפל, <b>והרג</b> – תינוק, <b>בן קיימה פטור</b> – פטור מכופר, כיוון שהוא תם, כמו במשנה הקודמת. בכל המקרים הללו השור איננו נחשב להורג נפש. המקרה האחרון הוא פיתוח ספרותי בלבד, שהרי השור איננו יודע להבחין בין נפל חי לבין תינוק בן קיימא. תחילת המשנה מעלה אפוא שאלה ריאלית וסופה בהלכה מהתחום הספרותי-משפטי בלבד, הנכונה לגבי אדם ואיננה מתאימה לשור. לרשימה שבמשנה מקבילה במסכת סנהדרין פ"ט מ"ב. אפשר אפוא שהיא הועברה ממסכת סנהדרין לכאן, ובאמת כאן היא איננה מדויקת, שהרי כל מרכיב ה"כוונה" של השור בעייתי.
המשנה קובעת חידוש ששור חייב רק על כוונה להזיק. דבר זה איננו בתורה, ומופיע גם להלן פ"ה מ"ד. לא ברור האם הפטור מתייחס רק למקרה של הרג, או להפיכת שור תם למועד, או שמא גם לפטור מנזקי ממון, ובכך נדון להלן. כאמור לדעתנו כל העיון במקרה הוא ברמה התאורטית; את כוונת השור ניתן רק לנחש.
המשנה הקודמת קבעה ששור תם "פטור" (מכופר ומחצי כופר), ומשנתנו מפרטת ש"תם" הוא גם כשאין הנגיחה מתכוונת להריגתו של פלוני מסוים. אין צורך לחפש במשנתנו חידוש על פני המשנה הקודמת, וסביר שמשנה אחת תדגים את קודמתה. אבל יש כאן גם חידוש הלכתי (נפקא מינה לדינא) כאשר שור מועד התחכך בכותל, או רדף אחרי נוכרי והרג בן ישראל.
המקרים במשנה הם עדיין אפשריים, אבל בדרך כלל כוונת הבהמה קשה להבחנה. להערכתנו המשנה על כוונת הבהמה מנוסחת בניגוד לכוונת אדם, וכן המשנה להלן פ"ה מ"ד הדנה באותו נושא. המשנה המקבילה למשנתנו היא במסכת סנהדרין.
שור ואדם ההורגים
בתוספתא שציטטנו לעיל (פ"ד ה"ו) רשימת מקרים זו הרכיבה צלע אחת של המרובע, ואלו היו מקרים שפטור ממיתה וחייב בכופר. לא ברור האם משנתנו חולקת על התוספתא וסבורה שפטור רק ממיתה (וחייב בכופר), או שחלוקה על כל התוספתא. מסתבר שגם המשנה תודה שהשור חייב בכופר (או בדמי נזק), שהרי לשור אין כלל כוונה במובן המשפטי שלה, וכי מי יכול לברר מה התכוון השור? אולי התכוון רק להזיק והרג, או התכוון להשתעשע והרג? בתוספתא לעיל הייתה זו מחלוקת תנאים האם שור תם חייב בנזיקין, וגם בבבלי זו מחלוקת אמוראים: "אמר שמואל: פטור ממיתה וחייב בכופר, ורב אמר: פטור מזה ומזה" (מד ע"א). הגמרא רואה בדברי שמואל סתירה לכלל שתם פטור מכופר, ולשיטתנו אכן יש תנא הסובר כך, אך זו מחלוקת תנאים. על כל פנים הנחת הסוגיה היא שתם פטור מכופר, וכאן מדובר בשור שהוא מועד להתחכך בכותל. כפשוטם של דברים אכן לפנינו מחלוקת עקרונית אם תם משלם את הכופר. בירושלמי מופיעה ברייתא, או אולי זה נוסח המשנה להלן פ"ו מ"ד (פ"ב ה"א, ב ע"ד): "שור שמתחכך בכותל ונפל על האדם והרגו, חייב בכופר ופטור ממיתה", והירושלמי מדגיש דעות. למעשה שני התלמודים בדעה זו שבדרך כלל פטור מהכופר, אבל התוספתא ורב מבטאים עמדה שונה שכבר מצאנו אותה במחלוקת התנאים רבי שמעון ורבי יהודה.

Mishnah 7

<small>עפ”י כתב יד קופמן</small>   (בכתב היד –  <b>משנה ח</b>)
<b>שור האשה</b> – בדרך כלל אין לאישה רכוש, ואם הביאה עימה רכוש מבית אביה בעלה מטפל בו ואוכל פירות. היה מקום לפטור אישה מנזיקין, שכן התורה מדברת על "שור איש". יתר על כן, מבחינה הגיונית שור האישה הזיק אבל הבעל הוא שמטפל בו, ולעיתים חייב באחריותו (כלומר אם השור ייסקל הבעל יפצה את האישה<sup class="footnote-marker">43</sup><i class="footnote">הדבר תלוי בשאלה האם אלו נכסי מלוג או נכסי צאן ברזל. ראו ההקדמה למסכת אבות. </i>). <b>שור היתומים</b> – הוא למעשה שור של קטן. סתם יתום הוא קטן, שכן בבגרותו הוא אדם רגיל<sup class="footnote-marker">44</sup><i class="footnote">ראו פירושנו לגיטין פ"ה מ"ד.</i>. <b>שור האפיטרופים</b> – שור השייך ליתומים שיש להם אפיטרופוס, אבל כפי שאמרנו במשנה ד האפיטרופוס נועד רק לזכות את היתומים ולא לחייבם. <b>שור המדבר</b> – שור הפקר. ספק אם במציאות היה מצב כזה, אלא אם כן מדובר בשור בר אמיתי, שהוא סוג זואולוגי קרוב אך שונה. <b>שור ההקדש</b> – פטור מנזקים, כפי שקבעה משנה ג. <b>שור הגר שמת</b> (הגר) <b>ואין לו יורשים</b> – כאשר המשנה רוצה לתת דוגמה לרכוש הפקר היא משתמשת בדוגמה זו (גר שמת). ההנחה היא שלאדם מישראל תמיד יש משפחה, ולו משפחה רחוקה. ממילא יש לו גם יורשים, גם אם ברגע נתון קשה לאתרם. <b>הרי אלו חייבים מיתה</b> – בכל אלו הבעלים פטורים מדמי נזקים שגרמו, וזאת מסיבות שונות. חלקם פטורים מדין נזק, וחלקם פטורים בפועל משום שאין להם דין בעלים. <b>רבי יודה אומר שור המדבר שור ההקדש שור גר שמת ואין לו יורשים פטורין מן המיתה מפני שאין להם בעלים</b> – תנא קמא סבור שדין מוות חל על השור משום שהרג אדם, ולכן בית דין יתכנסו ויחליטו על גורלו. רבי יהודה טוען שצריך להיות מי שיגן על השור, והשור זכאי להגנה משפטית, ולכן אם אין לשור בעלים הוא פטור ממיתה. מה התחולל בפועל? יש להניח שהיה מי שהזדרז להשתלט על שור הפקר ושמר עליו כהלכה. מעניין הנימוק שלשור הקדש אין בעלים. כפי שאמרנו יש לו בעלים, אך הבעלים מנועים מלהתייצב בבית משפט רגיל. אבל לשור האפיטרופין, למשל, יש בעל מוגדר. זה שור השייך ליתומים שיש להם אפיטרופוס. האפיטרופוס חייב בשמירת השור בצורה סבירה, והוא יגן עליו בבית משפט, ואם למרות זאת ימצאו חברי בית הדין לנכון – יוציאוהו להורג.
הרשימה במשנה חוזרת על משניות קודמות אך הובאה, למרות הכפילות, כדי להדגיש שהשור פטור מן המיתה, וגם כדי למנות את הרשימה כולה. הכפילות מעידה שלפנינו מובאה ממשנה ערוכה ממקור אחר.
הבבלי (מד ע"ב) מסכם: "שור שבעה", כלומר שבעה שוורים פטורים, ובפרטם אתה מוצא שישה בלבד.
בירושלמי (ג ע"ג<sup class="footnote-marker">45</sup><i class="footnote">צוטט לפי כתב יד רוזנטל; החילופים בין עדי הנוסח משניים. </i>): "מאי טעמא דרבי יהודה 'והועד בבעליו ולא ישמרנו' – אין לאלו בעלים לעניין נזקים. תני רבי הושעיה 'לעיניין נזקים': רבי מאיר מחייב, ורבי יודן פוטר. לכופר מה? רבי פדת בשם רבי הושעיה, הכל מודין בכופר שהוא חייב. ואית דאמר רבי יוחנן בשם דבית רבי ינאי כשם שחולקין בנזקין כך הן חולקים בכופר. רבי ירמיה בעי קומי רבי זעירא, היך עבדין עובדא? אמר ליה כר' הושעיה לעניין נזקין: רבי מאיר מחייב ורבי יודן פוטר הא לכופר דברי הכל חייב". אם כן לעניין נזקין קיימת מחלוקת תנאים שכבר הזכרנו בשם התוספתא (הבבלי מתעלם ממנה), וכן לעניין תשלום הכופר. כאן יש מחלוקת האם יש מחלוקת בנושא כלל ועיקר. על כל פנים בסופו של דבר בוודאי יש מחלוקת על שני נושאים: על תשלום הנזיקין ועל הכופר.
סיכום הירושלמי

Mishnah 8

<small>עפ”י כתב יד קופמן</small>   (בכתב היד –  <b>משנה ט</b>)
<b>שור שהוא יוצא ליסקל והקדישו בעליו</b> – שור הקדש איננו נסקל, והבעל רוצה לחוס על חיי שורו, או שרוצה לנצל את ההזדמנות ולהקדיש להקדש תרומה יקרה, שמבחינתו איננה כרוכה בהוצאה כספית. <b>אינו מקודש</b> – משום שבזמן שנגזר דינו היו לו בעלים שעשויים היו להגן עליו בבית הדין, ואשר התחייבו בשמירתו. לכן הוא נסקל ואיננו מתקדש, שכן ההתחייבות להיסקל מונעת את התקדשות השור (חלות ההקדש עליו). הרי ברור שאין אדם רשאי להקדיש נכסי גורם שלישי. <b>ואם שחטו בשרו אסור</b> – בהנאה, משום שיצא דינו להיסקל, <b>אם עד שלא ניגמר דינו הקדישו בעליו</b> –הבעל עשה כן מחשש (או מוודאות) שייגזר דינו להיסקל, <b>מקודש</b> – שכן כשנגזר דינו כבר היה שור הקדש, <b>ואם שחטו בשרו מותר</b> – כיוון ששחטו בשעה שבשרו היה מותר. בעקיפין חכמים מציעים לבעלים דרך למזער את הנזק ולעקוף את החלטת בית הדין או הקהילה. כל זאת במסגרת ההלכה הפורמלית. חכמים מנצלים כאן פרצה בחוק, אך למעשה מביעים בכך דעה כנגד ההלכה של עצמם, ומציעים דרך כיצד למזער נזקים. הקדשה כשלעצמה כמובן איננה מזעור הנזק, אבל אם הבעל כבר חייב קורבן או שנדר הקדש יקדיש את השור המועד, ונמצא חוסך את הנזק שגרם השור. זו פרצה במערך הטכני של ההלכה, אך היא גם מציבה את ההלכה במקום שבו היא מערימה על עצמה.
יש להניח שמנהיגי קהילה המתמודדת למעשה עם עבריינות של שוורים משתוללים (שהבעלים אשמים בכך שלא שמרו עליהם, ואולי אף מרגיזים בכוונה את שווריהם), תפעל לקצץ את קרנותיהם של השוורים המועדים. אנשי קהילה כזאת לא היו מציעים הצעה כזאת של הקדשת השור לפני העמדתו לבית דין. זו עוד דוגמה למדיניות משפטית המנותקת ממצב ריאלי.

Mishnah 9

<small>עפ”י כתב יד קופמן</small>   (בכתב היד –  <b>משנה י</b>)
משנתנו עוסקת בשומרים. השומרים אינם שייכים למערכת ארבעה אבות נזיקין, ולפיכך אם אנו מניחים שפרקנו מהווה פירוט לאבות נזיקין הרי שמשנתנו חריגה. ברם בראשית הפרק הצענו שלפנינו פירוט של נכסים ה"מיוחדים" ששייכותם המשפטית והאחריות עליהם איננה ברורה. לקבוצה זו שייכים השומרים. הם אחראים על שמירה ("חבתי בשמירתו"), אך אין מדובר ב"ממונם". לעיל<sup class="footnote-marker">46</sup><i class="footnote">פ"א מ"ב, ובמבוא ביתר פירוט.</i> ראינו שבמשנה המרכיב של "ממונו" אינו ממלא תפקיד משפטי (שאדם חייב בנזקי ממונו גם אם לא פשע ולא התרשל בשמירה).
<b>מסרו לשומר חנם ולשואל לנושא שכר</b> – שומר שכר, <b>ולשוכר</b> – אלו הם ארבעת סוגי השומרים שדיניהם יידונו בבבא מציעא פ"ג. <b>ניכנסו תחת הבעלים</b> – אומנם הבעל איננו אשם אך השומר הוא נציגו המלא, כלומר עליו לשלם את נזקי השור, ומן הסתם גם "להגן" על השור בעת הדיון על מעמדו (הפיכתו לשור מועד)<sup class="footnote-marker">47</sup><i class="footnote">פרט זה איננו כתוב במפורש, אך לדעתנו נדרש מבחינה ריאלית. הרי הבעל איננו יכול לטעון "שמרתי כהלכה על השור", או שהשור נגח מסיבות מיוחדות הפוטרות אותו. לכאורה אם נטענת טענה כזאת על ידי בעל השור צריך השומר להעיד על כך, ולכן יש לחייבו לפעול עם הבעלים לשם כך.</i>. זה ביטוי למשפט "כל שחבתי בשמירתו" (לעיל פ"ב מ"א). כמובן לאחר מכן השומר יפתח בבירור משפטי עם הבעלים על חלוקת התשלומים ביניהם. כאן נוצר מצב בעייתי. בעל שור נענש על הזנחת השור, אף על פי שאין בו אשמה כלל. הוא יכול לטעון שהוא היה שומר על השור טוב יותר והנזק היה נמנע, ולכן הוא פטור ממרכיבי העונש (כגון תשלום הכופר). אך דיני נזיקין אינם רק תגמול לחטא אלא בראש ובראשונה תשלום נזק ומניעת נזק נוסף, וההנחה של המשנה היא שהבעיה היא בשור ולא בשומר. השומר תרם, לכל היותר, למעשה הנזק ברשלנותו, אך המזיק הוא השור, ועל בעליו באותו רגע לשאת בנזק ובעונש. <b>ויצא והיזיק</b> – אם השור יצא והזיק, <b>מועד משלם נזק שלם ותם משלם חצי נזק</b> – כדין הרגיל, וכאילו היה השור תחת יד בעליו המקורי.
במבוא עסקנו בשאלה האם חובת התשלום קשורה לכך ששור המזיק הוא ממונו של פלוני. בשומר ברור שהשומר חייב אף על פי שהשור איננו ממונו. אם כן לפי המשנה ולפי ההבנה המשפטית אין ספק שממונו איננו תנאי הכרחי לחובת תשלום. החיוב לשמור ("חבתי בשמירתו") הוא תחליף לבעלות.
המשנה חוזרת עתה לכאורה לדין נזק רגיל. להלן נבחן הנחה זו. <b>קשרו בעליו במוסירה</b> – מוסֵרה היא הרצועה הקשורה לצוואר הבהמה או לפיה ומשמשת להנהגתה (לעיל איור 5 מוסֵרה), כדברי התוספתא: "אי זו היא מסירה כל שמסר לו פרומביא במוסרה, הרי זו מסירה" (קידושין פ"א ה"ח). במשנה יש משחק מילים: "מסירה" היא מעשה קניין, והמוסרה משמשת לו. המילה מופיעה במשמעות זו גם במשניות אחרות, וכן במשנתנו. כך גם פירש הירושלמי באומרו: "היו לו עשרה גמלים קשורים זה בזה, מסר לו מוסירה שלאחת מהן" (קידושין פ"א ה"ד, ס ע"א). ברור, אפוא, שמוסֵרה היא החבל (פרומביה) שבפי הבהמה<sup class="footnote-marker">48</sup><i class="footnote">ראו פירושנו לקידושין פ"א מ"ד. </i>. <b>ונעל בפניו כראוי</b> – או שנעל כראוי, כלומר הבעל לא נתרשל ושמר כראוי, <b>ויצא והזיק חייב</b> – כך בנוסח כתב היד, וב-<b>מפ</b>,<b> ל</b>, כתב יד <b>אסקוריאל</b>, <b>מנ</b>, <b>מ</b> ועדי נוסח טובים נוספים<sup class="footnote-marker">49</sup><i class="footnote">כגון בבלי, מה ע"ב; צט ע"א (כל עדי הנוסח).</i> <u>אחד תם ואחד מועד חייב</u>. ב-<b>מנ</b> נוסף <u>דברי רבי מאיר</u>, ואילו ביתר עדי הנוסח הטובים הדובר הראשון הוא אנונימי (סתם משנה – ת"ק)<sup class="footnote-marker">50</sup><i class="footnote">אפשטיין, מבוא, עמ' 716.</i>. שמו של רבי מאיר מופיע בברייתא בבבלי המצטטת את המשנה (נה ע"א), וכן בתוספתא ובמדרשי ההלכה<sup class="footnote-marker">51</sup><i class="footnote">אפשטיין, מבוא, עמ' 716, 737; בבלי, מה ע"ב; ירו', ד ע"ג, וכן תוס', פ"ה ה"ז; מכילתא דרבי ישמעאל, משפטים, מסכתא דנזיקין פ"י, עמ' 284; מכילתא דרבי שמעון בן יוחאי, כא כט, עמ' 180. כמובן הברייתות בתוספתא ובמדרשים מעידות רק על עצם קיום המחלוקת התנאית, ועדיין אפשר שנוסח המשנה שונה. אבל עדות התלמודים מעידה שכך כנראה שנו במשנה. </i>, ומהם (בעיקר מהבבלי) חדר כנראה למשנה. הוא לא הופיע במשנה, אחרת אין בברייתא שמובאת בתלמוד הבבלי כל חידוש. שמו של רבי מאיר מופיע גם בתוספתא (להלן), אבל ברור שבתוספתא יש מסורת נוסח שונה, כפי שנראה להלן.
קשירה במוסֵרה היא נעילה כראוי, ואלו שתי דוגמאות, או נכון יותר דוגמה וכלל. בתוספתא: "נעל כראוי, וקשר כראוי, עשה לה מחיצה גבוהה עשרה טפחים, מסרה לחולה ולזקן שיש בהן דעת, פטור. נעל שלא כראוי, עשה לה מחיצה פחותה מעשרה טפחים, מסרה לחרש שוטה וקטן שאין בהן דעת, חייב. אי זהו שלא כראוי, כל שאין יכול לעמוד ברוח" (פ"ו הי"ט).
לפי תנא קמא מידת השמירה הנדרשת היא לפי מצב השור (ירו', ד ע"ג), ובלשוננו מבחן התוצאה. אם השור ניתק את המוסרה סימן שהיא לא הספיקה, ולכן אין זו שמירה כראוי והבעל אשם. לפי כתב היד הבעל חייב, וניתן להבין שהכוונה לשור מועד בלבד, שכן הפסוק מדבר על שור מועד, ובעל שור תם פטור לחלוטין שכן שמר "כראוי" (כמו הנורמה הכללית הנדרשת, אף שבמקרה זה השמירה לא הספיקה). אבל לפי הברייתא והתוספתא שנצטט להלן גם בעל שור תם חייב. מן הסתם בעל שור תם חייב בדמי חצי נזק בלבד.
<b>רבי יהודה אומר תם חייב</b> – חצי נזק,<b> ומועד פטור שנאמר לא ישמרינו בעליו שמור הוא זה</b> – רבי יהודה אמר את דבריו על הסיפא, ואולי גם על הרישא. בסיפא הוא סבור שדי בשמירה רגילה במצב רגיל אם הבעל עשה את חלקו, ולכן בעל שור מועד פטור. אבל בעל שור תם חייב, משום שבשור תם התורה לא תלתה את חיובו בחובת שמירה. באמת בעל שור תם איננו אמור לשמור על שורו אלא לאפשר לו לרעות חופשי, עם זאת בעל שור תם חייב בחצי נזק, שכן לא ייתכן שיהיה נזק ללא כל אחריות. הרי ודאי שאין זה צודק להטיל על הניזק את כל התשלום.
עד כאן לפנינו שתי דעות.
<b>רבי אליעזר אומר אין לו שמירה אלא סכין</b> – מגמת דבריו אינה ברורה. האפשרויות להבנת דבריו הן:
א. רבי אליעזר רבו של רבי יהודה איננו עוסק בשאלת חיוב הבעל, אלא בעיקרון (המוסרי – הבלתי-משפטי). אדם ששורו הועד (בין בבית דין ובין אם הוא סתם שור בלתי ממושמע), ראוי שיישחט מהר ככל האפשר.
ב. שור מועד שנשמר והזיק משלם נזק שלם, משום שאין גבול למידת השמירה שהוא ראוי לה. לפי פרשנות זו ראוי לגרוס "רבי אלעזר", והוא בן דורם של רבי מאיר ורבי יהודה, והוא מצדד בדעתו של רבי מאיר ומגדיר מחדש מהי שמירה כראוי. למעשה רבי אליעזר חולק על ניסוח הרישא "ונעל לפניו כראוי"; אין ראוי אלא שחיטה. לפי הירושלמי (ד ע"ב) זו דעתו של רבי אלעזר, וכך הצגנו את הטבלה<sup class="footnote-marker">52</sup><i class="footnote">ראו וסטרייך, חצי נזק, עמ' 51-46.</i>.
ג. רבי אלעזר סבור שגם שור תם אין לו שמירה ראויה, ולכן דין תורה (שור תם משלם מחצית) חל תמיד, ללא תלות ברמת השמירה של הבעלים.
המחלוקת במשנה מצויה גם במקבילות:
ולא ישמרנו, להביא שומר חנם; ולא ישמרנו, כראוי לו, מכאן אמרו, שמרו כראוי פטור, שלא כראוי חייב. קשרו במוסרה ויצא והזיק, תם פטור ומועד חייב, שנאמר 'ולא ישמרנו בעליו', ולא שמור הוא זה? דברי רבי מאיר, רבי יהודה אומר, תם חייב ומועד פטור, שנאמר 'ולא ישמרנו בעליו', ושמור הוא זה! רבי אליעזר אומר אין לו שמירה אלא בסכין. רבי אליעזר פוטר בזה ובזה (מכילתא דרבי ישמעאל, משפטים, מסכתא דנזיקין, י, עמ' 284). עמדתו של רבי אליעזר בן יעקב נוספה במדרש, וכן בתוספתא מופיעה אותה דעה רביעית (שלישית):
שור שפסק את המוסרה ויצא והזיק, 1. תם פטור ומועד חייב, דברי רבי מאיר. 2. רבי יהודה אומר תם חייב ומועד פטור. 3. רבי ליעזר בן יעקב אומר, זה וזה פטורין, שנאמר 'ולא ישמרנו בעליו', שמור הוא זה. 4. רבי ליעזר אומר אין שמירה לשור אלא סכין (פ"ה ה"ז, וכך גם בכתב יד וינה). המשפט הראשון איננו במשנה ולא נדון בו. לכאורה רבי מאיר בתוספתא הוא כתנא קמא במשנה, ורבי יהודה בתוספתא כרבי יהודה במשנה. בכך יתאשר נוסח הבבלי וחלק מעדי הנוסח שרבי מאיר מופיע כבר במשנה. ברם הבדל גדול בין המשנה לתוספתא.
נעל כראוי והזיק  -
אם כן, ארבע דעות לפנינו. בדברי רבי מאיר יש שינוי ממשנתנו, ובמכילתא דרשב"י הנוסחה כמו במשנה שלנו.   -
כמו כן בתוספתא: "נעל כראוי וקשר כראוי, עשה לה מחיצה גבוהה עשרה טפחים, מסרה לחולה ולזקן שיש בהן דעת – <b>פטור</b>. נעל שלא כראוי, עשה לה מחיצה פחותה מעשרה טפחים, מסרה לחרש שוטה וקטן שאין בהן דעת – חייב. אי זהו שלא כראוי? כל שאין יכול לעמוד ברוח" (פ"ו הי"ט). התוספתא אולי כרבי אליעזר בן יעקב, או שהיא מדברת רק על שור מועד כרבי יהודה, או רק על שור תם כרבי מאיר (במכילתא).
כמו כן בתוספתא בבא מציעא: "אימתי אמרו שומר חנם נשבע ויוצא? בזמן ששמר כדרך השומרין. נעל כראוי, וקשר כראוי, נתנו במקטורן והפשילו לאחוריו, בפונדתו ופיה למעלה, נתנו בשידה, בתיבה, במגדל, ונעל בפניו ואבד – הרי זה נשבע ויוצא. אם יש עדים שעשה כן פטור מן השבועה. נעל שלא כראוי, קשר שלא כראוי, נתנו במקטורו והפשילו לפניו, בפונדתו ופיה למטה, נתנו בפרפונדא, או שנתנו בראש גגו ונגנב, או שאבד, חייב. נתנו במקום שנתן את שלו, אם ראוי לשמירה פטור, ואם לאו חייב" (פ"ח הי"ג-הי"ד)<sup class="footnote-marker">53</sup><i class="footnote">ראו אלבק בהשלמות, עמ' 411, המראה שפילון כרבי מאיר כאן, ואילו יוספוס ובעל תרגום השבעים נוטים לדעת רבי אליעזר.</i>.
למעשה הנוסחה במכילתא ובתוספתא מציגה ארבע דעות שאין האחת מסכימה עם חברתה. חילופי הדעות מרחיקי לכת, ובמיוחד תמוהה העמדה הרביעית שגם שור מועד שפרץ את קשריו פטור. יש לזכור שמדובר בשומר חינם. אם נעל השומר כראוי נפטר השומר מחובתו והבעל חייב, לכן מועד פטור (לדעת רבי יהודה) כי שומר החינם פטור, אבל אז הבעל חייב, ואם השומר חייב אזי הבעל פטור. לפיכך אפשר גם שבעצם המחלוקת מצומצמת יותר וחלק מהתנאים אינם מדברים על שומר אלא על הבעלים.
במשנה שתי הלכות. ברישא דין שומר, ובסיפא דין בעלים ש"נעל בפניה כראוי". שתי ההלכות כתובות בשפה הלכתית שונה. ברישא יש "נזק" ו"חצי נזק" ובסיפא "חייב" או "פטור", ולא ברור האם "פטור" הוא פטור מהכול או פטור מנזק שלם, וכן האם "חייב" הוא חייב בחצי נזק או בנזק שלם. אנו הצבנו את הטבלה לפי הפירוש האחרון, אבל זו השלמה מדעתנו. מעבר לשאלה ההלכתית האם דין שומר הוא כמו "נעל כראוי", ברור שיש כאן חילוף לשון. יתרה מזו, רבי יהודה איננו מופיע ברישא משום שלא חיווה דעתו עליה. השאלה מה דעתו על הרישא לגיטימית מבחינה משפטית, אך מבחינה ספרותית הוא פשוט לא התייחס לשאלה. המשנה היא אפוא ליקוט מאוחר של שתי מסורות שאולי דגלו בתפיסות שונות.
זאת ועוד. ברישא השומר חייב ולא מְשנה אם שמר כראוי או לא; כאן מבחן התוצאה קובע, ואילו הבעלים עצמו יכול לחמוק מעונש (תשלום) על נזק שורו אם שמר כראוי. הדרך הפשוטה ביותר להבין את שתי הקביעות הללו היא כמחלוקת.
המשנה מדגישה "קשרו בעליו במוסירה", וכפשוטה מדובר בבעל ואין כאן דיון בשומר. בתוספתא המילה "בעליו" איננה, אבל בכלל בתוספתא לא נזכר דין שומר, ובקריאה של התוספתא במנותק מהמשנה ברור שמדובר בבעלים. אבל במכילתא דרבי ישמעאל שציטטנו כבר נאמר: "ולא ישמרנו. להביא שומר חנם; 'ולא ישמרנו', כראוי לו. מכאן אמרו, שמרו כראוי פטור, שלא כראוי חייב; קשרו במוסרה ויצא והזיק, תם פטור ומועד חייב שנאמר ולא ישמרנו בעליו, ולא שמור הוא זה, דברי רבי מאיר, רבי יהודה אומר, תם חייב ומועד פטור שנאמר ולא ישמרנו בעליו, ושמור הוא זה. רבי אלעזר אומר אין לו שמירה אלא סכין. רבי אליעזר בן יעקב פוטר בזה ובזה" (מכילתא דרבי ישמעאל, משפטים, מסכתא דנזיקין פרשה י, עמ' 284). נראה שלדעת בעל המכילתא שומר חינם אינו נכנס תחת הבעלים (בניגוד למשנה), וגם כל ההמשך עוסק בשומר ששמר כראוי. כל ההלכה מקבלת אפוא פרשנות אחרת. הבעלים צריך לשמור שהשור לא יזיק, ואם שמר כראוי אין כלל נזק. אם יש נזק, סימן שלא שמר כראוי ותם משלם חצי נזק ומועד נזק שלם, ככתוב בתורה. אבל השומר איננו כממלא מקום בעלים. עליו יש חובה רק כלפי הבעל. אם שמר השומר "כראוי" הוא (השומר) נפטר, ועכשיו הבעלים נכנסים תחתיו וצריכים לשלם לניזק ככתוב בתורה.
במכילתא דרבי שמעון בן יוחאי לא נאמר אם מדובר בשור שפסק את המוסרה כשהיה תחת שמירת שומר או בשור רגיל. ניתן לפרש את הדרשה בשתי האפשרויות הללו.
מאחר שראינו את פירוש המכילתא דרבי ישמעאל אפשר שיש להבין את המשנה באופן דומה, וצריך להבין כך: "קשרו בעליו במוסרה ומסרו לשומר...". השומר קיבל את השור קשור כראוי, וממילא יצא ידי חובתו. אם השור התפרץ השומר חייב תמיד משום שעליו חובת שמירה, ואם השור התפרץ סימן שלא נשמר כראוי אף על פי שהבעל סבור היה שזו שמירה מספקת. רבי יהודה אומר שתם חייב, ובכך עמדתו כרבי מאיר, אבל בשור מועד השומר פטור והבעלים חייב.
שמר כראוי
מכל מקום, דברי רבי יהודה חושפים תפיסה פורמליסטית קיצונית. מהפסוק הוא לומד שחובת השמירה חלה רק על שור מועד, ולכן שור שאינו מועד תמיד הבעלים <u>חייב</u>. זו פרשנות משפטית יבשה ובלתי הגיונית, שהרי מבחינה הגיונית בכל מקרה שבעל שור תם חייב בעל שור מועד חייב לפחות באותה מידה. הרי דין שור תם אמור להיות קל יותר מזה של שור מועד, אבל כאן נוצר מצב הפוך. שור תם חייב בחצי נזק, שכן התורה לא התנתה את חיובו בהיעדר שמירה, ולכן חייב תמיד חצי נזק (גם אם הבעלים שמר כראוי), ואילו שור מועד פטור, משום שהבעלים שמר כראוי (לשור מועד נורמלי). זו תוצאה אבסורדית המפגינה לוליינות משפטית ולא שיקול ריאלי. במהלך הפרשנות ריככנו אותה והסברנו ששור תם שחייב תמיד זה רק בחצי נזק, והחיוב נובע מכך שהשור רכושו ולא בגלל פשיעתו. אם כך יש להסיק שבדינו ה"טבעי" של שור תם צריך היה להיות פטור, והתורה החמירה וחייבה את בעליו בחצי נזק, ואילו את המועד לא חייבו בכך. עדיין יש כאן לוליינות משפטית בלתי ריאלית, אך היא מתקשרת להבנת דין שור תם<sup class="footnote-marker">54</sup><i class="footnote">עסקנו בכך במבוא למסכת.</i>.
ברם אם נסביר שפטור משמעו שהשומר פטור והבעל חייב, דעתו של רבי יהודה תהיה סבירה. ריכוך אחר הוא שאם השור מועד השומר פטור והבעלים חייב.
אם אכן מדובר בשומר, השומר פטור ובעליו חייב, אזי בא לידי ביטוי התנאי שאם "ממונו" הזיק הבעלים חייב לשלם. במבוא ראינו שבדרך כלל המשנה איננה מקבלת הסבר זה של "ממונו", אך דעה כזאת מופיעה במדרש ההלכה (מכילתא דרשב"י). אולי בכך תלויה המחלוקת: רבי מאיר סבור שחייב משום ממונו ורבי יהודה סבור שהשומר אינו חייב משום ממונו אלא משום שלא שמר כראוי, אף על פי שלדעת הבעלים זו הייתה שמירה "ראויה".
במסגרת הסבר המשנה עלינו להבין גם את עמדת רבי אליעזר. ברור שהוא חושב שבעל שור מועד חייב (שכן התרשל בשמירת השור, בכך שלא שחטו מיד). ומה עמדתו לגבי שור תם? מן הסתם כאן הבעל איננו אשם ופטור, או חייב חצי נזק בלבד. אבל מה סובר רבי אליעזר על השומר? האם השומר חייב? אין זה סביר, שכן זו חובת הבעלים. אם כן רבי אליעזר אומר שהבעל חייב, אבל השומר פטור.
את המשנה אפשר לפרש בשור מועד. הבעל חייב משום שלא שחט מיידית את השור הפרוע. אבל במקבילות שהבאנו (תוספתא ומכילתא דר"י) מופיעה עמדת רבי אלעזר כחלה על שור סתם, כולל אפוא שור תם. זו כמובן עמדה לא-משפטית, והדבר ניכר מההגזמה שבה. הרי אם לא יהיו שוורים לא יהיו גם פרות חורשות ונותנות חלב. במבוא למסכת עמדנו על הפן הבלתי-משפטי של דיני נזיקין במשנה כולה. עמדתו של רבי אלעזר מובנת רק על רקע זו. זו עמדה חד-צדדית השוקלת את כל החיים בכפר במאזני הפשיעה והאחריות. כך אי אפשר לקיים חיים בכפר.

Chapter 5



Mishnah 1

<small>עפ”י כתב יד קופמן</small>
<b>שור</b> – תם, <b>שנגח את הפרה ונמצא ולדה</b> – ביתר עדי הנוסח הטובים <u>עוברה.</u> לחילוף עובר-ולד ראו להלן. הכוונה לעובר מת, אחרת אין כלל שאלה של תשלום נזק על העובר. <b>בצידה</b> – ברור שהשור התם נגח, ובעליו חייב לשלם את חצי הנזק, <b>אין ידוע אם עד שלא נגחה ילדה</b> – כלומר שהשור גרם להולדת העובר המת, <b>ואם משנגחה ילדה משלם חצי נזק</b> – על הפרה כשור תם, <b>ורביע לוולד</b> – ממון המוטל בספק חולקין. אם הוא נגח את הפרה בהיותה עדיין בהיריון הוא חייב בתשלום חצי נזק על העובר, ממון המוטל בספק חולקים, ולכן משלם רביע, אף על פי שיש מקום לטעון שרגליים לדבר שהוא הזיק גם את הוולד. העיקרון של "יחלוקו" נדון לעיל פ"ג מי"א. ראינו שזו דעת בית הלל, ובית שמאי, שהם יוצריה של המשנה שם (בפ"ג), יגידו גם כאן שהמוציא מחברו עליו הראיה. משנתנו חולקת אפוא על המשנה בפרק ג.
<b>וכן פרה שנגחה את השור</b> – בעל הפרה חייב חצי נזק מתוך ערך הפרה, <b>ונימצא עוברה</b> – ביתר עדי הנוסח הטובים <u>ולדה</u>, <b>בצידה אין ידוע אם עד שלא נגחה ילדה</b> – ערך הפרה נקבע בשעת הנגיחה, ואם אז הייתה עדיין בהיריון ערכה היה רב, וממילא גם חצייה שווה יותר מחצי פרה לאחר לידה. <b>ואם משנגחה ילדה</b> – וממילא ערכה נמוך יותר, <b>משלם חצי נזק מן הפרה ורביע מן הוולד</b> – התנא יודע שאת תשלום הנזק משלמים מגוף המזיק באופן ריאלי. דהיינו אין מחשבים (שמין) כמה הייתה הפרה שווה לפני הלידה, אלא מוכרים את הפרה כמות שהיא ואת הוולד כמות שהוא, והניזוק מקבל חצי מהפרה ורביע מהוולד<sup class="footnote-marker">1</sup><i class="footnote">ראו בבלי, מו ע"ב, ומחלוקת האמוראים בפירוש המשנה. </i>.
מעדות עדי הנוסח משמע ש"ולד" הוא כינוי לוולד חי ו"עובר" הוא ולד מת. אם משלמים משהו עבורו הרי זה מתוך ההנחה שהיה חי בזמן הנגיחה, ולכן הוא מכונה גם ברישא וגם בסיפא "ולד".
ההלכה חוזרת בתוספתא (פ"ה הי"ד) והיא מוצגת כדברי סומכוס, ומכאן שמשנתנו כסומכוס<sup class="footnote-marker">2</sup><i class="footnote">הבבלי בדף מו ע"א מסיק שזו עמדת סומכוס שממון המוטל בספק חולקים, ראו דיוננו בפ"ג מי"א. </i>. התוספתא רומזת בכך שיש מי שחולק על סומכוס, ואיננה מפרשת מי החולק. מן הסתם החולק סבור שהמוציא מחברו עליו הראיה, כפי שאומר הבבלי (מו ע"א), ומשלם חצי מהפרה ופטור מנזק שנגרם לוולד, וגם אין גובים את הנזק מהוולד שכן אין הוא חלק מגופו של המזיק. הבבלי במהלך דיוניו במשניות הקודמות הציע פעמים מספר שמשנתנו קשורה לדברי סומכוס. סומכוס היה חכם חשוב, תלמיד של רבי מאיר, שלא נסמך, ומופיע פעמים מעטות<sup class="footnote-marker">3</sup><i class="footnote">במקורות התנאיים הוא נזכר רק עשר פעמים. במקורות התלמודיים יותר.</i>. לעיל (פ"ב מ"א עסקנו בדמותו ובייחודו.
בתוספתא אין מי שחולק על סומכוס, אבל בברייתא המקבילה לתוספתא שבבבלי חכמים חולקים ואומרים שממון המוטל בספק המוציא מחברו עליו הראיה. כפי שראינו בדיוננו בפ"ג מי"א זו עמדת המשנה שם, והיא כבית שמאי. הירושלמי (ד ע"ד) מעלה את האפשרות שבממון יהלכו אחר הרוב, ורוב הנפלים אינם מנגיחה. הצעה כזו עולה גם בבבלי (מו ע"ב) בהקשר שונה במקצת.
אכן יש עמדה מוכרת שבספק הולכים אחר הרוב. ביטוי מרוכז לעמדה זו יש במסכת מכשירין פרק ב. אבל החידוש של הירושלמי הוא שגם בממון אולי הולכים אחר הרוב או אחר המיעוט. כמובן הגבול והתיחום שבין דיני ממון לדינים אחרים הוא רופף ביותר. הליכה אחר הרוב היא אחת הדרכים לברר ספק עובדתי. במקרה זה קשה לקבוע מהו ה"רוב", הרי ברוב המקרים אין נגיחה כלל ועיקר, וכאן כבר יש רגליים לדבר שהפרה המליטה נפל עקב הנגיחה. ההצעה שהליכה אחר הרוב תשמש במקרה שלנו ככלי לבירור היא אפוא תאורטית במקצת, ועל כל פנים איננה במקורות התנאיים. עצם העיקרון שבספק הולכים אחר הרוב היא עמדה תנאית מוכרת, אך יישומה של גישה זו במקרה שלנו הוא ניסיון אמוראי בלבד.

Mishnah 2

<small>עפ”י כתב יד קופמן</small>
משניות ב-ג עוסקות במה שבראש המסכת (פ"ב מ"א) נקרא "רשות המיוחדת למזיק". כלומר לפנינו המשך פיתוח של המשנה שם המשמשת מעין כותרת.
<b>הקדר שהכניס קדרותיו לחצר בעל הבית שלא ברשות</b> – הרי זו רשות היחיד שעליה דובר במשנה פ"א מ"ב, <b>שברתן בהמתו שלבעל הבית פטור</b> – כדין העקרוני שנקבע במשנה שם שברשות המזיק המזיק פטור, <b>ואם הוזקה בהן</b> – בהמתו של בעל הבית ניזוקה מהקדרות, <b>בעל הקדירות חייב</b> – שכן הוא פושע, שנכנס שלא ברשות. כפי שאמרנו לעיל, המשנה איננה מבררת את היסוד המשפטי המדוקדק והקטגוריה המשפטית עמומה. האם הקדר פשוט נחשב לפושע ולכן חייב, או שמא בעל החצר פטור משמירה על בהמתו. <b>ואם היכניס</b> – בעל הקדרות את קדרותיו,<b> ברשות בעל החצר חייב</b> – שכן הרשות הופכת את בעל החצר לחייב להגן על אורחיו מחד גיסא, ולשמור על בהמתו מאידך גיסא, או משום שבעל הקדרות כבר איננו פושע. במשנה הבאה רבי מגביל פטור זה. <b>היכניס פירותיו לחצר בעל הבית שלא ברשות</b> – דין זה חוזר על קודמו, אלא שמקרה זה כולל היבט נוסף. בעל החצר נהנה מהנזק שנגרם לבעל הפירות, ואף על פי כן הדין איננו משתנה. <b>אכלתן בהמתו שלבעל הבית פטור</b> – בעל החצר פטור אפילו ממה שהפרה נהנתה, שכן אין עליו חובת שמירה כלל. כמו כן: <b>ואם הוזקה בהן בעל הפירות חייב</b> – כמקודם, <b>ואם הכניס ברשות בעל החצר חייב</b> – מן הסתם חייב בנזק ולא רק בדמי הפירות (מה שנהנתה), ונדון בכך להלן פ"ו מ"ב. משנתנו אינה דנה ב"מה שנהנית"; בכך עוסקת המשנה בפ"ו מ"ב ובפ"ב מ"ב.
לכאורה הדין העקרוני נקבע בקיצור ובבהירות כבר לעיל (פ"א מ"ב). זו רשות המזיק וברשותו הוא פטור מהכול, אפילו "זרק את האבן לחצרו והרג, אם יש רשות לניזק ליכנס לשם – גולה, ואם לאו – אינו גולה, שנאמר 'ואשר יבא את רעהו ביער', מה היער רשות לניזק ולמזיק ליכנס לשם, יצא חצר בעל הבית שאין רשות לניזק ולמזיק ליכנס לשם" (משנה, מכות פ"ב מ"ב). כל דיני נזיקין אינם חלים ברשות המזיק. המשנה מצטטת מדרש, אבל מאחוריו עומדת התפיסה של "קדושת" רכוש היחיד. החצר שייכת לבעליה, ושם הבעלים רשאי לעבוד ללא כללי זהירות. אבל אם עבודתו גרמה לנזק המתרחש מחוץ לחצר – פגה זכותו.
בפועל לא תמיד הייתה החצר רכוש פרטי מקודש. לעיתים קרובות הייתה החצר עצמה משותפת לדיירים, ולחצר כזאת דין מיוחד; עסקנו בו לעיל (פירושנו לפ"א מ"ב). מעבר לכך, החצר לא תמיד תחומה והגדרתה בעייתית. חז"ל עצמם משתמשים, לעניין אחר, במינוח "חצר המשתמרת" (תוס', טהרות פ"ו ה"י, עמ' 666 ומקבילות). במקורות התנאיים המונח איננו משמש בדיני ממונות, אך הבבלי מחיל אותו גם על חלק מדיני ממונות (שלא בהקשר לנזיקין – גיטין עז ע"ב; בבא מציעא יא ע"א ועוד).
מעבר לכך, הדעת נותנת שקדר רוכל שהילך בעיר והציע את מרכולתו נכנס בשער החצר המשותפת או הפרטית, ולא חש שדמו הפקר. זה היה מהלך שיווקי רגיל, ולטובת כל הצדדים. מן הסתם דיירי החצר קיבלו את הסוחר בידידות והציעו לו אף שתייה ומנוחה מהדרך, אבל לעניין נזיקין בעל הבית פטור, אף על פי שהכניסה היא ברשות חלקית.
במשניות שלנו ארבעה מקרים של כניסה שלא ברשות (לרשות המזיק): 1. קדר, 2. פירות, 3. שור, 4. נפילה לבור (הבאיש מימיו). בכולם התוספתא מבררת מה קורה אם הגיע לשם שור של אחר (פ"א ה"ט-הי"ב). הלכות אלו באות בעקבות התוספתא (פ"א ה"ט) שבה דנו לעיל בפ"ב מ"א, מקרה שבו המזיק והניזק נמצאים שניהם ברשות שאסור להם להימצא בה. באופן כללי המזיק חייב, וקיימת מחלוקת האם חל במקרה כזה דין תם, או שמא חייב תמיד נזק שלם. מקרים אלו מחדדים את ההבחנה המשפטית שהנכנס נחשב לפושע. בהשוואה לבעל החצר הוא פושע מוחלט, אבל בהשוואה לבעל השור השני הוא פושע חלקי בלבד, ולכן המקרה מעורר מחלוקת. מכל מקום ודאי שניתן היה לצמצם את מספר הדוגמאות, אלא שאין המשנה חשה לכפילויות.
העלינו במשנתנו את נושא הנוהג להיכנס לחצר הזולת למכור או לשווק סחורה. כפי שעולה ממשנתנו אין לכך ביטוי בהלכה. בהלכות שבמסכת יש רשות מזיק ורשות ניזק, ואין מצבי ביניים. העדר זה שייך לפן התיאורטי של הלכות נזיקין. ריכזנו את העדויות לכך במבוא.

Mishnah 3

<small>עפ”י כתב יד קופמן</small>
<b>הכניס שורו לחצר בעל הבית</b> – חצר בעל הבית היא מה שמכונה "רשות המיוחדת למזיק" (לעיל פ"א מ"ב), וברור ששם המזיק איננו חייב בנזיקין. כאמור, היסוד המשפטי טרם בורר – האם הדבר נובע מכך שבחצרו בעל הבית פטור משמירה על השור, או משום שיש כאן אשמה מלאה של הניזק שנכנס שלא ברשות. דומה שתנאים לא נתנו דעתם לבירור היסוד המשפטי התיאורטי והסתפקו בעצם ההלכה. <b>שלא ברשות</b> – אם המזיק התיר את הכניסה הרי שזו רשות המיוחדת למזיק ולניזק, ובעל הבית אמור לשמור על שורו. <b>נגחו שורו שלבעל הבית</b> – נגיחת השור היא הנושא של כל הפרק. דוגמה זו נבחרה בשל תדירותה, אך גם בשל כך שהשור מזיק כמעט בכל צורות הנזק (נגיחה, דחיפה אכילה וכו'). <b>או שנשכו כלבו שלבעל הבית</b> – הכלב הוא דוגמה חדשה, אך גם הוא כנראה תדיר למדי. כבר הערנו (פ"ב מ"ב) שנשיכת הכלב היא תופעה תדירה, מן הסתם יותר מלקיחת חררה והדלקת גדיש, ודינה לא נקבע. האם היא כנגיחה של שור או כנזקי שן? האם סתם כלב נחשב לתם עד שינשוך, או כמועד? היעדר הגדרה כזאת היא לקונה משפטית.
<b>פטור</b> – בעל החצר, כפי שכתבנו לעיל, וכאמור בפרק א. <b>נגח הוא</b> – השור שנכנס שלא ברשות נגח את: <b>לשורו שלבעל הבית חייב</b> – בעל השור המזיק. מן הסתם גם תם חייב בנזק שלם, שכן ברשות הניזק בעל השור איננו צריך לגונן על שורו, ולכן אין לו שום חלק באשמה, והיא (האשמה) מוטלת על השור שננגח (לעיל פ"א מ"ב ומ"ד).
אומנם משנתנו קובעת בפשטות "חייב", אך אם זה החיוב הרגיל (תם חצי נזק) הרי שכל הקטע מיותר וברור. מצד שני כבר ראינו כפילויות דומות במשנה, ואפשר ש"חייב" הוא רק בניגוד ל"פטור" שבמשפט הקודם, והכוונה לחייב בחובות הרגילים של שור תם ושור מועד. או אולי זו שוב ראיה לשיטתו של הנשקה שלא תמיד שור תם משלם חצי נזק<sup class="footnote-marker">4</sup><i class="footnote">הנשקה, משנה ראשונה, עמ' 151 ואילך.</i>.
<b>נפל לבור</b> – בדרך כלל בעל הבור אשם, אך במקרה זה הבור הוא בחצר בעל הבית, ובעל הבית פטור על הנזק שרכושו (הבור) גרם, <b>והבאיש את מימיו חייב</b> – בעל השור חייב על הנזק שגרם, אף על פי שבעל השור הוא הנפגע העיקרי מהתאונה. <b>היה אביו או בנו לתוכו</b> – בתוך הבור והשור בנפילתו הרגם, <b>משלם</b> – בעל השור שנפל, <b>את הכופר</b> – אף על פי שהוא (בעל השור) בעצם הניזוק, הוא משלם כיוון שחדר לחצר המזיק ללא רשות בעל החצר. בסעיף זה אין דיון בשאלה האם חייב חצי נזק כשור תם או נזק שלם<sup class="footnote-marker">5</sup><i class="footnote">ראו השלמתו של אלבק, השלמות, עמ' 412.</i>. הבבלי מעמיד את כל המשנה בשור מועד ומסביר שמשנתנו במועד ליפול על בני אדם בבורות, וזו מציאות שלא תיתכן.
<b>ואם הכניס ברשות</b> – בעל החצר את השור לחצר, <b>בעל החצר חייב</b> – אפשר גם לפסק: <u>ואם הכניס ברשות בעל החצר, חייב</u> – הנכנס. ברם הלכה כזאת איננה הגיונית, לכן יש להבין שהחייב הוא בעל החצר. על כך חולק רבי:<b> רבי אומר בכולם</b> – בכל סדרת המקרים במשניות ב-ג. אלו כוללות נזקי בור (קדר ופירות) ונזקי קרן. בעל החצר איננו חייב, <b>עד שיקבל עליו בעל הבית לשמור</b> – בכל המקרים הללו שבהם נכנס אדם לרשות חברו בעל החצר פטור, אלא אם כן קיבל עליו לשמור על שור המזיק. אז הוא נתן למזיק רשות להיכנס וחייב לשמור על בורו ועל שורו שלא יזיקו את מי שהוא "בר רשות" בחצר. רבי ערך כנראה את המשנה (או שבימיו היא נערכה, ובחסותו), אך הוא בדרך כלל איננו מופיע במשנה. כמעט בכל מקום שבו הוא מופיע במשנה קייימים חילופי נוסחאות, אך במקרה שלנו הנוסח "רבי" שריר בכל עדי הנוסח הטובים. ברוב עדי הנוסח נוסף <u>אינו חייב</u> עד שיקבל עליו בעל הבית לשמור, וזו תוספת הסבר הפוגעת במקצב של המשנה. רבי מוסיף פרט שהוא חידוש מהפכני: גם אם בעל החצר התיר כניסת גורם זר (שור של אחר) לחצרו, לא קיבל עליו את נזקיו. השור הוא "בר רשות" בחצר, אך עדיין הוא אורח חסר זכויות ומעמד. רק אם בעל החצר קיבל עליו לשמור על השור (שאחר כך ניזוק) הוא חייב על נזקים שנגרמו לשור. מעתה ברור שהניסוח במשנה לעיל פ"א מ"ב הוא סתמי כך שיכיל את שתי הדעות שבמשנתנו.
בתוספתא שנינו: "[כנוס שורך ואני אשמרנו] הזיק פטור, הוזק חייב. כנוס שורך ושמרו<sup class="footnote-marker">6</sup><i class="footnote">הווה אומר שהכניסה היא על אחריות הנכנס.</i>, הוזק חייב, הזיק משלם נזק שלם, דברי רבי מאיר, וחכמים אומרים על השן ועל הרגל משלם נזק שלם, על נגיחה ועל נגיפה על נשיכה ועל רביצה ועל בעיטה מועד משלם נזק שלם ותם משלם חצי נזק" (פ"ה ה"ח<sup class="footnote-marker">7</sup><i class="footnote">בירו', ד ע"ד, ניסוח שונה, אך הדין זהה.</i>). בתוספתא הניסוח אחר או משלים לדברי רבי. למעשה לפנינו שלושה מצבים:
א. הכניס בלי רשות;
ב. הכניס ברשות על אחריות המכניס;
ג. הכניס ברשות תחת אחריותו של בעל החצר.
המשנה מדברת על המקרה הראשון והשלישי, והתוספתא על המקרה הראשון והשני. כל אחד מהעורכים הניח שהלומדים יבינו משני מקרים את המקרה השלישי.
לכאורה רבי מאיר וחכמים נחלקים במשמעות המילה "חייב", ומטיבם של דברים הם רובד מאוחר למשנה, הווה אומר שהמשפט במשנה כבר היה מנוסח לפניהם. כך נוצר מצב תמוה שחכמי דור אושה (רבי מאיר ו"חכמים") חולקים על מונח עמום שנטבע במשנה שנוסחה מאוחר יותר. אפשר לטעון שהניסוח קדם למשנתנו, והוא היה קיים כבר במשנה הקדומה שבה הופיעו שלושת המצבים.
ייתכן שבמקרה שלפנינו עדיף לבחור פתרון שונה.
כאמור רבי מופיע לעיתים נדירות במשנה, וכמעט בכל הפעמים שבהן הוא מופיע הופעתו תלויה בחילופי נוסח, או שבמקבילות מופיע שם חכם אחר, ואכן יש מקום לפרש כך גם אצלנו: "רבי מאיר" הוא נוסח אחר ל"רבי". אומנם בכל עדי הנוסח נשמר השם "רבי", אבל בתוספתא עמדה זו מיוחסת לרבי מאיר. אלא שרבי מאיר בתוספתא מתייחס למקרה השני בהנחה שממנו יילמד המקרה השני, ורבי במשנה מדבר על המקרה השלישי ומניח שממנו יובן המקרה השני. המקרה השני הוא מצב ביניים ולכן אם הנכנס הזיק הוא חייב, ואם ניזק, בעל החצר חייב.
התוספתא מוסיפה שבמקרה הביניים (ב) יש מחלוקת. מצב זה אופייני למצבי ביניים, שדינם שנוי במחלוקת. המחלוקת היא על מעמדו של שור תם שהזיק ברשות המזיק לאחר שהמזיק התיר לו להכניס את השור ולשומרו. כלומר בעל השור ניצב ברשות היחיד של אחר, אך מבחינתו זו רשות הרבים. מותר לו להיכנס ואין להאשימו בפשיעה על שנכנס, אך עדיין מוטלת עליו חובת שמירה. חובת השמירה של בעל השור המזיק (הנכנס) גבוהה יותר מאשר ברשות הרבים, שכן התנאי של בעל החצר לעצם כניסת השור הייתה "ושמרו", ולכן חייב לדעת רבי (מאיר) נזק שלם אפילו על נזקי קרן, אף על פי שהשור תם. אבל חכמים מבחינים בין נזקי קרן לבין נזקי שור ושן: על קרן חל דין המקרא (חצי נזק), ועל שור ורגל ברשות הרבים המזיק חייב לשלם נזק שלם<sup class="footnote-marker">8</sup><i class="footnote">הבבלי (מח ע"א) מקבל רעיון זה באופן חלקי. לדעתו לרבי מאיר אכן "ברשות" הוא כמו רשות הרבים, ואילו לדעת חכמים "רשות" הוא סוג בעלות נוסף, וחכמים הם כרבי טרפון: "רבי טרפון היא, דאמר: משונה קרן בחצר הניזק – נזק שלם משלם. ברשות – הויא לה קרן בחצר הניזק, ומשלם נזק שלם, שלא ברשות – הויא לה קרן ברשות הרבים, ולא משלמא אלא חצי נזק". לפני הבבלי עמדה התוספתא, אך לא דעת חכמים, ולכן פירש כפי שפירש. ניכר שהבבלי בדרכו מצמצם מחלוקות ואיננו מעלה את האפשרות הנועזת שרבי טרפון חולק על כל ההרחבה של דין חצי נזק על נזקי שן ורגל. </i>.
חכמים אינם מקבלים את הטיעון שהכניסה לחצר של הניזק גורמת למחויבות יותר מכפי שהיא בסתם רשות הרבים, שכן על נזקי קרן עדיין משלם חצי נזק בלבד. אם כן למה על נזקי שן ורגל משלם נזק שלם? אולי משום שלדעת חכמים על כלל נזקי שן ורגל לא חל דין חצי נזק. כזכור, בתורה מופיע דין חצי נזק רק על נגיחה, וחכמים הם שהרחיבו את דין חצי נזק על שן ורגל (לעיל פ"א מ"ד, ופירוטה בפ"ב מ"א-מ"ב). חכמים כאן מתנגדים להרחבה זו.
יוצא אפוא שהמחלוקת בין תנאי דור אושה (רבי מאיר וחכמים) איננה רק על המקרה הנדון בלבד (נכנס ברשות בעל החצר), אלא על כל דיני בהמה ברשות הרבים. לדעת חכמים המזיק חייב כמובן (כמו רבי מאיר, וכהלכה המקובלת). דין חצי נזק חל על נזקי קרן, אבל דין חצי נזק (הבחנה בין שור תם למועד) איננה חלה על נזקי שן ורגל.
משנתנו כתובה באותה שפה הלכתית כמו יחידת המשניות בפ"א מ"ד – פ"ב מ"ב. גם שם היה דיון ברגל ושן, ברשות הרבים וברשות היחיד, והמונח נזקי "קרן" איננו מופיע ובמקומו מופיע הצירוף של הפעלים נגח, נגף, נשל, רבץ, בעט<sup class="footnote-marker">9</sup><i class="footnote">לצירוף ספרותי זה ראו תוס', בבא בתרא פ"ד ה"ו.</i>. עד כאן לפנינו אותה לשון, אבל ההלכות שונות. במשניות שם (בפ"ב) מופיעה הבחנה בנזקי בהמה בין "ראוי לה" (לאכילה) ל"לא ראוי לה", וברגל ההבחנה היא בין "בדרכה" לבין "שלא בדרכה". קל לפתור אי-התאמה זו בתירוץ שמשנתנו מדברת על אחד מהמצבים הללו, אך המינוח ההלכתי מצביע, כפשוטו, על תפיסה שונה. במשניות שם מדובר ברשות הניזק לעומת רשות הרבים, ואילו אצלנו רק על רשות הניזק, ואת ההלכות ברשות הרבים אנו לומדים רק מתוך המקרה שבו התיר בעל החצר לשכן להיכנס עם הבהמה על אחריות הנכנס. הנכנס הופך למזיק או לניזק לפי המשך הצגת ההלכות. לפי הנחתנו כניסה כזאת דינה כמו רשות הרבים, שלשניהם רשות להיכנס אליה ושניהם חייבים בשמירה שלא ייזוקו ושלא יזיקו.
גם במשניות בפרק ב הייתה הבחנה בין רשות הרבים לרשות היחיד, אבל שם ההנחה ההלכתית הייתה שדין חצי נזק חל גם על שן ורגל, לפיכך נדרשה המשנה להסביר מהו תם ומהו מועד בשן ורגל. אולם נקודת המוצא של משנתנו שונה. דין חצי נזק מצומצם לקרן בלבד, ולפי רבי מאיר ברשות הרבים בלבד, כאמור בטבלה:
נזקי קרן
החידושים הודגשו בקו.
עסקנו בשאלה האם "חייב" הוא חצי נזק או נזק שלם. בראשון הוספנו סעיף זה מדעתנו, בשני זו תוספת של הבבלי ובשלישי של התוספתא. אפשר כמובן גם לפרש שהמשנה לא נכנסה לבירור זה כלל ו"חייב" הוא כדיני החייבים (תם חצי נזק ומועד נזק שלם). ברם העובדה שבמקבילות דנים בשאלה מעוררת את התחושה שאולי דברים בגו. במשניות קודמות עמדנו על היעדר אבחנות ריאליות. במשנה זו רבי מבחין הבחנה ריאלית בין מקרים שונים של חצר בעל הבית.
עד כאן התוספתא כפי שהיא לפנינו. בירושלמי נוסח אחר שלה:
התוספתא והירושלמי
ברור שהברייתא היא אותה ברייתא שבתוספתא במסירה אחרת. מדובר על מזיק וניזק בחצר אחרת, שור הניזק נכנס בלי רשות, והשני כנראה ברשות. מסתבר שהשור הראשון הוא המזיק. למרות אריכות הלשון המחלוקת פשוטה: האם על נזקי קרן השור המזיק (שנכנס ללא רשות) משלם נזק שלם או חצי נזק. חצי נזק הוא כדין תורה, ונזק שלם (לדעת רבי מאיר) הוא בשל המקרה המיוחד של כניסה ללא רשות. יש בברייתא מעט צמצום של דין תורה (תשלום נזק שלם לנזקי קרן). נראה שלפנינו ניסיון עריכה של הירושלמי לצמצם את החידוש ה"נועז מדי" שייחסנו לחכמים.
לגופה של הלכה, שנינו בתוספתא על פ"א מ"ב:
כל מקום שאין רשות לא לזה ולא לזה, כגון חצר שאינה של שניהם, 1. על השן ועל הרגל משלם נזק שלם. על נגיחה ועל נגיפה על נשיכה ועל רביצה ועל בעיטה, מועד משלם נזק שלם ותם משלם חצי נזק. 2. רבי אליעזר ורבי שמעון אומר רבי טרפון היה אומר על הכל משלם נזק שלם, 3. וחכמים אומרים] על השן ועל הרגל משלם נזק שלם, על נגיחה ועל נגיפה על נשיכה ועל רביצה ועל בעיטה מועד משלם נזק שלם ותם משלם חצי נזק (תוס', פ"א ה"ט). מדובר במקרה של הירושלמי – חצר ששניהם נכנסו אליה ללא רשות.
הדעה הראשונה בתוספתא זו היא כדעה של חכמים בברייתא שצוטטה לעיל. רבי טרפון בתוספתא (3) הוא כרבי מאיר בירושלמי. המחלוקת היא על קרן ברשות שאינה של שניהם; רבי טרפון אומר נזק שלם, וחכמים חצי נזק. התוספתא קרובה לירושלמי אלא שהיא דין לעצמה, ואילו הירושלמי מיסב את הדברים על משנתנו וכך "מדלל" וממעיט את החידוש שבהם. כאמור, גם הבבלי מציע שרבי טרפון חלק רק על חצר שאינה של שניהם, ולא על כל דין רגל ושן, ואכן לעיל פ"ב מ"ה שנינו את דעת רבי טרפון ש"שור המזיק ברשות הניזק משלם נזק שלם". בכך אין אמירה בדבר דעות החולקות על דין חצי נזק מעבר לנזקי קרן. בתוספתא אומר רבי טרפון: "על הכל משלם נזק שלם". כוונתו המקורית ב"הכל" הייתה: כולל שן ורגל ברשות הרבים, והתוספתא ממעטת את דבריו לקרן בלבד, וברשות יחיד שאיננה של שניהם (ושניהם נכנסו ללא רשות). כך מפרש גם הבבלי באופן פחות מפורט (טו ע"ב; יח ע"א; מח ע"א)<sup class="footnote-marker">10</sup><i class="footnote">וכן הירושלמי, פ"א ה"ד, ב ע"ג.</i>.
אם כן, מגמת שני התלמודים לצמצם את המחלוקת ולדחוק את העמדה ה"נועזת" ששן ורגל משלמים תמיד נזק שלם.
הכלב
הכלב היה חיית בית תדירה ביותר<sup class="footnote-marker">11</sup><i class="footnote">שוורץ, גידול כלבים; בורשטיין, כלבים.</i>. כך למשל דנה המשנה לעיל: "הכלב והגדי שקפצו מעל הגג" (פ"ב מ"ג), או "כלב שנטל את החררה והלך לו לגדיש" (שם, שם). בפסחים (פ"ב מ"ג) הכלב הוא כנראה ה"חיה" אשר אותה ניתן להאכיל בחמץ. באופן טבעי ניתנו לכלב מאכלים שנפסלו מאכילת אדם מסיבות הלכתיות או בריאותיות-אסתטיות. הביטוי "מאכל כלב" או "מאכילה לכלבים" רגיל במקורות חז"ל, וגם משנתנו מדברת כך. חכמים היו מודעים לנזק הצפוי מהכלב, ולכן קבעו שאין לגדלו "אלא אם כן היה קשור בשלשלת" (להלן פ"ז מ"ז). מובן שכלב, ובעיקר כלב תוקפני, היה מקור לסכסוכי שכנים, וכן אנו שומעים על אדם שנדר שלא ייכנס לבית פלוני מכיוון שיש שם "כלב רע" (משנה, נדרים פ"ט מ"ג).
משנת שבת (פכ"ד מ"ד) קובעת שאין לחתוך "את הנבלה לפני הכלבים". מהמשך המשנה עולה שחכמים סבורים שגם אם מתה החיה בשבת, ולא הייתה מוכנה למאכל לפני השבת, מותר להכינה לאכילה לכלבים, אבל "רבי יהודה אומר: אם לא היתה נבלה מערב שבת אסורה, לפי שאינה מן המוכן" – עמדה זו למד רבי יהודה מרבי טרפון, והיא נידונה במסכת ביצה: "בהמה שמתה לא יזיזנה ממקומה. ומעשה ושאלו את רבי טרפון עליה ועל חלה שנטמאה, ונכנס לבית המדרש ושאל, אמרו לו: לא יזיזם ממקומם" (פ"ג מ"ה), ובמשנה הראשונה של פרק ג במסכת ביצה נקבעה הלכה דומה לגבי יום טוב. בהלכה עצמה דנו במסכתות שבת וביצה, וכאן נסתפק במסקנה העולה מהמשניות שכל החולקים בשאלה האם מותר להכין מזון לכלבים בשבת מקבלים את דברי בית הלל המתירים להכין בשבת מזון לבהמות, אך מצמצמים את היקפו של ההיתר, ולא החילו אותו על כלבים. רבי טרפון ורבי יהודה מתנגדים להכנת מזון לבהמות, וקל וחומר לכלבים. מכל מקום לתלמודים ברור שמותר להאכיל את הכלבים בשבת, גם ב"מחיר" הזזת מוקצה, משום שחובת הבעלים להאכילם. הם חיות בית ולא חיות שדה, כמו הפרה והחמור שהאבסתם על בעליהם.
עם זאת, חז"ל הסתייגו באופן כללי מגידול כלבים. המשנה קובעת: "לא יגדל אדם את הכלב אלא אם כן היה קשור בשלשלת" (להלן פ"ז מ"ז). אבל בבבלי עובדה ההלכה ושונתה מעט: "שלא יגדל אדם כלב רע בתוך ביתו" (טו ע"ב; מו ע"א; כתובות מא ע"ב), אם כן כלב רגיל איננו מגונה. בתוספתא יש סייג נוסף: "אבל מגדלין בעיירות הסמוכות לספר בימים וקושרין אותן בשלשלאות של ברזל ומתירין אותן בלילות, רבי ליעזר הגדול אומר..." (פ"ח הי"ז; בבלי, שם פ"ג ע"א). הספר מציין אזור שבו הביטחון מעורער. חכמים ראו אפוא בכלב חיית בר מסוכנת, ברם באזורי סכנה השתמשו בכלב. נסיים מקבץ קטן ומקרי זה של עדויות באגדה מלבבת המתארת את מקומו של הכלב בשולי משק הבית.
הסיפור מופיע בירושלמי: "חד ברנש זמין חד רבן ואייתיב כלבא גביה. אמר לו ביזיון אנא חייב לך? אמר ליה, רבי טיבו אנא משלם ליה, שביין עלין לקרתא. עאל חד מינהון בעא מינסב איתתי ואכל ביציו" (תרומות פ"ח ה"ז, מו ע"א)<sup class="footnote-marker">12</sup><i class="footnote">לגידול הכלבים בחברה היהודית ראו שוורץ, גידול כלבים.</i> [=בן אדם אחד הזמין חכם אחד (לארוחה) והושיב אצלו כלב. אמר לו (החכם) אני חייב לך ביזיון? אמר לו, רבי טובה אני חייב לו (לכלב). פעם באו שובים לעיר ובא אחד מהם ורצה לקחת את אשתי ואכל (הכלב) את ביציו"]. סיפור חביב זה משקף תמונת הווי באזורי הספר. כנופיות שודדים פושטות על היישוב, בין השאר על מנת לשבות שבויים, והכלב במקרה זה הציל את אשת אדוניו<sup class="footnote-marker">13</sup><i class="footnote">על בעיות הביטחון ראו פירושנו לתענית פ"ג מ"ז.</i>.
למרות כל זאת, אין דיון בנזקי נשיכה של כלב. היעדר זה נראה בעינינו תמוה, ומעיד על מיעוט הזיקה בין בית המדרש לבין בעיות בדיני נזיקין שאין להן בסיס במקרא.

Mishnah 4

<small>עפ”י כתב יד קופמן</small>
<b>שור שהיה מיתכוון לחבירו</b> – שני שוורים שלחמו ביניהם ותוך כדי כך נפגעה אישה מאחד מהם,<b> והכה את האשה ויצאו ילדיה</b> – על מקרה רגיל של פגיעה באישה נאמר בתורה שהשור ייסקל, <b>פטור מידמי ולדות</b> – שנהרגו בתאונה. משום ששור שהרג ללא כוונה, או התכוון למשהו אחר, פטור מסקילה, ואולי גם מדמי נזיקין (לעיל פ"ד מ"ו). דין ולדות איננו בתורה בהקשר של דיני שור נגח, אבל הוא מופיע בדיני אדם המכה איש או אישה (להלן). כפי שראינו לעיל פ"ד מ"ו, דיני שור נוסחו כניגוד לדיני אדם, ומגמה זו ממשיכה במשנתנו: פתחה בשור וממשיכה באדם.
<b>אדם שהיה מיתכוון לחבירו והכה את האשה ויצאו ילדיה משלם דמי ולדות</b> – התורה קבעה: "וְכִי יִנָּצוּ אֲנָשִׁים וְנָגְפוּ אִשָּׁה הָרָה וְיָצְאוּ יְלָדֶיהָ וְלֹא יִהְיֶה אָסוֹן עָנוֹשׁ יֵעָנֵשׁ כַּאֲשֶׁר יָשִׁית עָלָיו בַּעַל הָאִשָּׁה וְנָתַן בִּפְלִלִים" (שמות כא כב). אדם שהרג שלא במתכוון פטור (משנה, סנהדרין פ"ט מ"ב), ומצד שני אדם שהזיק, גם ללא כוונה, חייב תמיד (לעיל פ"ב מ"ו). אם כן, הרי אדם שהזיק בכך שגרם ללידה מוקדמת חייב גם אם התכוון למשהו אחר.
<b>כיצד משלם</b> [<b>דמי</b>]<b> ולדות שמין את האשה כמה היתה יפה עד שלא ילדה</b> – אישה בהיריון "שווה" יותר מאישה שאינה בהיריון, <b>וכמה היא יפה משילדה</b> – שווייה הכלכלי. המינוח מלמד על שוק עבדים קיים, ועל תפיסת האדם כבעל ערך כלכלי מוגדר. כיצד הוערכו המחירים בפועל – קשה לדעת. <b>אמר רבן שמעון בן גמליאל אם כן</b> – כך בכל עדי הנוסח הטובים, ואלו מיליות להסקת מסקנה<sup class="footnote-marker">14</sup><i class="footnote">ראו משנה, ברכות פ"א מ"א, מ"ג. </i>, <b>משהאשה יולדת היא<sup class="footnote-marker">15</sup><i class="footnote">המילה בלתי מנוקדת, ואולי זה סימן למחיקה.</i> משבחת</b> – רבן שמעון בן גמליאל טוען שאישה לאחר לידה "שווה" יותר (מבחינה כלכלית) שכן היא פנויה לעבודה, ואילו אישה בהיריון מתקדם עבודתה מוגבלת. מעבר לכך, בעת ההיריון היא בסיכון ואילו לאחר לידה מוצלחת היא יוצאת ממצבה המסוכן, ו"שווה יותר". <b>אלא שמין את הוולדות כמה הן יפים</b> – כשלעצמם כעבדים, <b>ונותנין לבעל</b> – הנזק שנגרם לו הוא פשוט דמי הוולדות. אומנם בזמן הלידה טרם היו ולדות, וייתכן שהלידה הייתה נכשלת<sup class="footnote-marker">16</sup><i class="footnote">בשנות השישים של המאה העשרים, בארצות בלתי מפותחות היה אחוז הלידות שנכשלו קרוב ל-30. יש להניח שהמספרים בעולם הקדום לא היו שונים בהרבה, אם כי ההשוואה קשה. כיום ארץ בלתי מפותחת היא גם ללא תרבות היגיינית וללא משק מזון מסודר, ואילו בעולם הקדום התנאים היו טובים יותר. הרפואה הייתה אומנם מפותחת פחות מכפי שהיא בעולם המודרני (פחות מהארצות הפחות מפותחות שבעולם המודרני), אך התחלואה והצפיפות היו פחות קשים מאלו הנוצרים בעולם המודרני. כל ההשוואה בעייתית, והזכרת כמות ההפלות היא רק כדי להעניק ולהעמיק את תחושת אי-הוודאות בתוצאות מוצלחות של תהליך ההיריון, ולכמת את אי-הוודאות שבו. </i>; לפנינו מחלוקת במציאות כלכלית, מה שווה יותר: אישה בהיריון עם פוטנציאל לילד שממנו יצמח (אולי) עבד קטן, או אישה ללא היריון. יש להניח שבשוק העבדים היו לכך הערכות כלכליות ברורות, והעובדה שחכמים נחלקים בכך מצביעה על האופי התיאורטי של כל הדיון. דמי העבדים היו בלתי ברורים, והדיון בערכם נעשה מנקודת מבט חיצונית לשוק.
<b>ואם אין לה בעל נותנין ליורשיו</b> – כדין כל רכוש של הבעל. המשפט מיותר וברור מעצמו, אבל אין המשנה מדקדקת שלא לחזור על משפטים ברורים. <b>היתה שפחה ונישתחררה או גיורת פטור</b> – המזיק פטור מדמי הנזק שכן הרג נפש מישראל ופטור מתשלומים, כפי שהעלינו לעיל פ"ג מ"י. להלן נרחיב בנושא ונציע שדין גיורת שונה מזה של בת ישראל, משום שהגר איננו כבן ישראל לכל דבר.
המשפט האחרון אינו קשור למה שלפניו. אכן אם הרג ולדות אדם פטור, אבל אין כאן הבדל בין שפחה משוחררת לסתם אישה בת חורין, ובכלל, מדוע לדבר על מעמדה המשפטי של אישה ולא על צורת הנזק שניזוקה, הרי הנושא של המשנה הוא צורת השומה של הנזק! המשפט קשור אפוא ישירות לרישא, וקובע שהכלל שמשלם דמי ולדות חל רק על שפחה. מי שערך את המשנה החדיר לתוכה מרכיב אחר, בעל אופי תוספתאי, כיצד שמין את הוולדות. הלבני רואה בכך התערבות של רבי (כוונתו לעורך המשנה) במשנה קדומה. לדעתו ההתערבות נובעת מרצונו להדגיש רעיון מסוים, או מרצונו להביא רעיון הלכתי אחר<sup class="footnote-marker">17</sup><i class="footnote">הלבני, משנות שזזו. </i>. הדיון כיצד מודדים דמי ולדות חל רק על שפחה רגילה, והמשנה איננה עוסקת בשפחה. במקורה הלכה זו (כיצד אומדין את הוולדות) נסובה על המקרה הקודם של שור שהרג. אם כן רבי הזיז פסקה ממקומה הטבעי, והתערב בעריכת הטקסט שהיה לפניו. ייתכן שרבי רצה להדגיש שתשלום הוולדות הוא גם באישה רגילה, והוצאת הוולדות, שמן הסתם הם נפָלים, אינה נחשבת כהריגה אלא כגרימת נזק ממוני. אם כך רבי סירב לשנות את הסיפא ולקבוע שהמשנה עוסקת בכל אישה, אלא נצמד לנוסח הקיים לפניו ושינה רק את מבנה המשנה כדי לרמוז על עמדתו החולקת.
ואכן בתוספתא שנינו: "הכה את האשה ויצאו ילדיה, משלם נזק וצער ריפוי שבת ובשת לאשה, דמי ולדות לבעל. שנאמר 'ונגפו אשה הרה', מה תלמוד לומר הרה, ולדות לבעל הריון" (פ"ט ה"כ). אם כן מדובר באישה ולא בשפחה, שהרי לשפחה אין צער ובושת, וודאי שלא לעצמה, אלא מדובר באשת איש רגילה, והוולדות הם עדיין רכוש ולא נפש בפני עצמה. במכילתא: "יכול אין כל הענין מדבר אלא בבת חורין? מנין לרבות את הגיורת ואת השפחה המשוחררת? תלמוד לומר 'ונגפו אשה הרה מכל מקום' " (מכילתא דרבי שמעון בן יוחאי, כא כב, עמ' 176)<sup class="footnote-marker">18</sup><i class="footnote">דין תשלום ולדות מופיע גם במכילתא דרבי ישמעאל, ולא נאמר בה שמדובר דווקא בשפחה. ראו מכילתא דרבי ישמעאל, נזיקין, משפטים י, עמ' 283.</i>. אם כן, דין דמי ולדות נסוב רק על אישה חופשית.
מאחר דאתינו להכא נראה שמשנתנו קשורה למכילתא דרבי שמעון בן יוחאי; בשני החיבורים דין שפחה משוחררת וגיורת נקשר לדין דמי ולדות. לפיכך גם את משנתנו מן הראוי לפרש שהתנא במשנה סבור שוולדות אינם נפש, ולאישה שניזוקה יש לשלם (לבעל)<sup class="footnote-marker">19</sup><i class="footnote">כך במדרשי ההלכה ובתוספתא שהבאנו.</i> דמי ולדות. אבל אין דין גיורת כדין בת ישראל. משנה זו תצטרף למשניות שראו בגר ובגיורת יהודים למחצה בלבד. על דרך הלכתית זו, שלא נתקבלה לדורות, עמדנו בפירושנו לביכורים פ"א מ"ב<sup class="footnote-marker">20</sup><i class="footnote">הרוצה לצמצם את החידוש ההלכתי (שאיננו מקובל בהלכה הקנונית שהתקבלה לדורות) עשוי לטעון שהשפחה השתחררה בהיותה בהיריון, ולידת הילד הייתה שלא בקדושה (משנה, יבמות פי"א מ"ב). אך אין צורך בצמצום זה, שכן יחס עוין ובלתי מקבל אל הגר ניתן למצוא גם במקבילות שהבאנו בפירושנו לביכורים (פ"א מ"ב). אומנם מבחינה משפטית כל מקור עוסק בנושא משפטי שונה, אבל היחס החברתי-דתי מאגד את כל הדוגמאות למכלול רעיוני-חברתי אחד. ראו עוד תוס', כתובות פ"א ה"ג. </i>.
כאמור, הבבלי<sup class="footnote-marker">21</sup><i class="footnote">ובעקבות הבבלי מפרשים כרא"ש, האגודה (בבא קמא ה, טז), רבנו ברוך הספרדי לבבלי כאן ועוד.</i> פירש שהשפחה כאן היא אשת ישראל לכל דבר, ובעלה הוא הגר. הבעל זוכה בדמי הוולדות, אבל במקרה שהגר מת (ואין לו בן מתקופת היותו גר) הרי כל הקודם זוכה ברכושו, ומאחר שכך אין בנמצא מי שיפקיע את דמי הוולדות, ולכן המזיק פטור. השאלה מי זוכה בדמי הוולדות אכן מופיעה במשפט הקודם; עם זאת, "שפחה" ונשתחררה היא כפשוטה מי שהייתה שפחה, ו"גיורת" היא גיורת ולא אשת הבעל. יתר על כן, אנו מתנגדים, באופן כללי, לפרש משנה באוקימתא מצומצמת (שמת הבעל ללא יורש). פירוש כזה מטיבו בא לפתור בעיות ואיננו פשט המשנה. במקרה זה הוא פותר את השאלה מה ראו חכמים "לקפח" את הגיורת, הרי זה בניגוד ל"הלכה", אבל לדעתנו תפיסה מרחיקת לכת כזאת היא אכן בניגוד למקורות רבים, אך איננה זרה להלכה.
הבבלי, כדרכו, דוחק הצידה את הקולות שנדחו מהזרם המרכזי של ההלכה. הוא משתדל להעמיד את המשנה אליבא דהלכתא. אין הדברים באים לערער על ההלכה שקבע התלמוד לדורות, אבל משנתנו משקפת קול שונה שקיים במקורות, נדחה מההלכה, אך קיים היה בחברה היהודית שומרת ההלכה עד ימינו.
ביטוי יפה למצב ההלכתי של הגר ולתירוץ הבבלי יש בדברי המאירי (מח ע"ב): "היתה שפחה ונשתחררה או גיורת ואין לה בעל פטור – פירוש אפילו בשנוגחה המשוחררת אחר שנשתחררה, והיתה מעוברת ממשוחרר, והגיורת מגר, וכשמתו זכה המחזיק ממשוחרר והגיורת מגר. אבל אם היו מעוברות מישראל של אב הם, ואם ניגפה קודם שנשתחרר, של אדון הם. ואם הגר והמשוחרר חיים, נותן להם, וכן הדין בישראלית הנשואה לגר, ומת הגר. <u>אלא שהוא מדבר בהווה</u>". בעיקרון דין גיורת כבת ישראל לכל דבר, ורק אם הבעל עצמו הוא גר ומת ללא יורש חלים דברי המשנה. אבל במציאות בדרך כלל גר נושא גיורת.
הפרשן הגדול מכיר את הנורמה ההלכתית, אך גם מרמז למצב החברתי שבו הגיורת היא בעדיפות שנייה לבת ישראל. לפי דרכנו ודעתנו היו מחכמי ההלכה שביטאו את מעמדה הנמוך של הגיורת גם במישור ההלכתי הפורמלי, בעוד שרוח ההלכה הקנונית הכירה את המציאות והעדיפה את העקרוני-אידאי ו/או את הפן המשפטי, וראתה בגיורת בת ישראל כשרה.
בהקשר זה עלינו להעיר ולהבהיר. ההלכה משקפת את עמדת חכמים; היא יחסית נטולת רגשות, ומשפטית. מבחינה משפטית הגר הוא יהודי לכל דבר והגיורת בת ישראל כשרה, אבל אין כן בחברה שומרת המצוות. רבים בחברה בכל הדורות, וגם בימינו, דווקא מתוך הידור של בורות רואים בגר ובגיורת יהודים פחותים. מבחינת מה? לא מבחינה הלכתית<sup class="footnote-marker">22</sup><i class="footnote">המשמעות ההלכתית היחידה היא לגבי נישואי כוהן עם גיורת, שפסולים, וכן אולי פה ושם בתפילות (ראו דיוננו בביכורים פ"א מ"א).</i>. לחברה היהודית דת עממית שקרובה מאוד להלכה, בדרך כלל משקפת אותה, אבל לעיתים היא מקילה מתוך בורות או מחמירה מתוך יראת שמיים של בורות. תופעה זאת קיימת בכל דת, וגם ביהדות. ההלכה הקנונית משפיעה על החברה ומושפעת ממנה. דוגמה רב-תקופתית לכך היא דיני הכשרה בפסח, שהרחוב החמיר מההלכה וההלכה בת זמננו נגררה אחר החומרות של בורות הלכתית.
דוגמה אחרת הוא גורלה ההלכתי של "ברייתא דנידה". יש בה חומרות לא-הלכתיות שתחת חסותה של הלכת אשכנז חדרה לספרות הקנונית. דוגמאות לכך אינן חסרות. היחס לגר הוא דוגמה מעין זו.
במעמדו החברתי הנחות של הגר עסקנו בפירושנו לביכורים פ"ב מ"א.

Mishnah 5

<small>עפ”י כתב יד קופמן</small>
<b>החופר בור ברשות הרבים ונפל לתוכו שור או חמור ומת חייב<sup class="footnote-marker">23</sup><i class="footnote">ברוב עדי הנוסח משנתנו מתחילה במשפט שאנו מצטטים אותו לפי כתב יד פרמה: "החופר בור ברשות היחיד ופתחו לרשות הרבים או ברשות הרבים ופתחו לרשות היחיד ברשות היחיד ופתחו לרשות היחיד אחר חייב". ההלכה לא נשמטה אלא מצויה בהמשך כתב יד קופמן, ונפרשה לפי סדר המשניות שבכתב היד – . </i></b> – התורה מדברת על מקרה שאיש פתח בור, ומשנתנו מסבירה שמדובר בחופר ברשות הרבים. בכך המשנה מתחילה את דיני הבור, והם נקשרים לנושא הקודם אגב הדיון בשור שנכנס לרשות המזיק והבאיש את מימיו. ברור שהנכנס לרשות המזיק ונפלה בהמתו לבור – בעל הבור פטור.
המינוח בלשון הווה, "החופר", מאפשר, מבחינה מילולית, שתי הבנות. האחת שחייב מי שחפר בעבר בור, או שחייב רק החופר בעת החפירה. על כל פנים, יש מקום לדייק מהמשנה שהחיוב נובע מהחפירה ולא מהבעלות לבור. יש אפשרות לדייק כך אך אין זה הכרחי, כפי שנראה להלן.
<b>החופר בור ברשות היחיד ופתחו לרשות הרבים</b> – חפירת הבור ברשות היחיד מותרת כמובן, אבל הפתח ברשות הרבים הוא עבירה, לכן בעל הבור חייב. המקרה ריאלי בעיקר במערת מים הפתוחה לדרך. התמונה הריאלית היא שאדם ניצב ברשות הרבים (בדרך) וחוצב ממנה מערה בדופן הגדר או הסלע שלאורך הדרך (איור 26).
<b>ברשות הרבים ופתחו</b> [<b>לרשות</b>]<sup class="footnote-marker">24</sup><i class="footnote">המילה חסרה ונוספה בידי מעתיק מאוחר.</i> <b>הרבים אחר חייב</b> – בכתב יד פרמה: "1.החופר בור ברשות היחיד ופתחו לרשות הרבים 2. או ברשות הרבים &lt;ופתחו לרשות היחיד 3. ברשות היחיד ופתחו לרשות היחיד אחר&gt; חייב". המשפט שבין הסוגריים כנראה נשמט מכתב יד קופמן. בכתב יד לאו: "החופר בור ברשות היחיד ופתחו לרשות היחיד, וברשות הרבים ופתחו לרשות היחיד חייב". אם כן הנוסח דומה ביותר לכתב יד פרמה, וחסר המקרה השלישי. בכמה מעדי הנוסח מופיע המקרה המלאכותי שנוצר עקב הדילוג בכתב יד קופמן (ברשות הרבים ופתחו לרשות הרבים אחר). הבדלי הנוסח נראים בעינינו שוליים<sup class="footnote-marker">25</sup><i class="footnote">לדעת וסטרייך, חצי נזק, עמ' 232-230, השינויים מהותיים. </i>, ולמעשה די היה בדוגמה אחת; כל שהמשנה קובעת הוא שהאחריות נובעת ממיקום הפתח ולא ממיקום גוף הבור, שכן הגורם הקובע הוא האחריות על הפתח ולא מיקום גוף הבור. יש להדגיש שבדרך כלל הבור נחצב מכיוון הפתח פנימה, וגם תוכנו משונע דרך הפתח, כך שבעת החפירה יש ברשות הרבים מפגע ברור.
ההלכה עצמה ברורה: מותר לאדם לחפור בור בחצרו, וברור שמי שנופל לבור כזה החופר (בעל הבור – המזיק) פטור. בתוספתא שנביא להלן אף שומעים שאם הבהמה שנפלה פגעה בבור בעליו חייב בנזיקין.
בכתב יד קופמן ובכל עדי הנוסח הטובים חסר המקרה הפשוט של החופר שאנו מצטטים אותו לפי הדפוס: "החופר בור ברשות הרבים ונפל לתוכו שור או חמור ומת חייב". לאחר שעדי הנוסח האחרים פירטו שהחופר בור ברשות הרבים ופתחו לרשות היחיד חייב, בעצם אין טעם להגדרה נוספת, "החופר בור ברשות הרבים" סתם, שכן מקרה כללי זה מתחלק לשניים: 1. פתחו לרשות היחיד, 2. פתחו לרשות הרבים, ובשניהם חייב. אם נצרף מקרה זה לרשימה יהא עלינו להסביר מה הוא מוסיף על קודמיו המפורטים, ואם הוא קיים במשנה אז שני המשפטים הקודמים מיותרים.
ההלכה המנוסחת אצלנו בקצרה חוזרת בסדרת הלכות בתוספתא (פ"ה ה"ב-ה"ג). התוספתא מוסיפה את דין הכופר. במקום שהמזיק חייב, הנופל שהרג את החופר פטור מדמי כופר, ולהפך, אם הניזק חייב בכופר על הריגת אדם סימן שאיננו זכאי לפיצוי על נזקו, והדברים פשוטים. בהמשך התוספתא מוסיפה: "חפר ברשות הרבים ופתח לרשות הרבים, אפילו הוא של רבים, חייב, עד שימסור לרבים" (פ"ו ה"ד. עסקנו בכך לעיל). כאן התוספתא מגלה את דעתה ש"החופר" הוא דווקא בעת החפירה, עד שימסור בורו, ובאופן טבעי לאחר שמסר את הבור, אם הוא לא טופל כראוי חייב בעל הבור, כלומר הקהילה. מדובר במקרה של תרומה לציבור, כמו שהסברנו לעיל.
המשנה והתוספתא אינן מזכירות עד עתה את התנאי שהבור לא נשמר כראוי. יש להניח שהדבר נובע מכך שה"חופר" הוא בעת החפירה דווקא, אבל יש מקום לטענה שאם נפל שם שור, סימן שהבור לא נשמר כראוי. טיעון זה העלינו בפירושנו למשנה ט בפרק הקודם. ברם בהמשך המשנה הבאה מדובר במפורש על עניין הכיסוי, וכן בהמשך התוספתא למשנתנו עולה דין זה, אגב עריכה שונה ומקבילה של ההלכות:
אי זהו בור שאמרה תורה? א. חפר ברשות היחיד ופתח לרשות היחיד, יש לו רשות לחפור ויש לו רשות לפתוח. ב. ברשות הרבים ופתח לרשות הרבים, אין לו רשות לחפור ואין לו רשות לפתוח. ג. ברשות היחיד ופתח לרשות הרבים, יש לו רשות לחפור ואין לו רשות לפתוח<sup class="footnote-marker">26</sup><i class="footnote">לכאורה ניתן להסביר שחופר הבור משתמש ברשות הרבים. כבר בפרק ג (מ"א) ראינו שברשות הרבים הותר שימוש מזדמן של יחידים, כולל הנחת מפגעים, ובעיקר מפגעים זמניים. ניתן היה להעמיד את משנתנו במקרה כזה. אבל אם כך נצטרך לפרש שגם במשנתנו מפגע הבור הוא מפגע זמני בלבד, ולא בור מים קבוע. אם כן החופר "בור" בתורה ובמשנה אין הכוונה דווקא לבור, אלא למניח מפגע, "בור" במובן המשפטי ולא במובן הטכני. פירוש זה קשה ביותר. כך הסברנו את משנת פ"ג מ"א. </i>. אבל יש רשות הרבים ליכנס לשם. ד. ברשות הרבים ופתח לרשות היחיד, אפילו היא<sup class="footnote-marker">27</sup><i class="footnote">הבור.</i> של רבים, פטור. רבי יוסי בי רבי יהודה מחייב עד שיעשה לו מחיצה גבוהה עשרה טפחים, או עד שירחיק מן הכותל ארבעה טפחים, כדי שיהלך אדם, או עד שימסור לרבים" (תוס', פ"ו ה"ד)<sup class="footnote-marker">28</sup><i class="footnote">והשוו: " 'וכי יפתח איש בור או כי יכרה איש בור' הרי זה בא ללמד על החופר בתוך שלו ופתוח לרשות הרבים. אף על פי שאין לו רשות לפתוח, אבל יש לו רשות לחפור, ויש לה רשות לבהמה להלך. ועל החופר ברשות הרבים, ופתוח לתוך שלו, שאף על פי שאין לו רשות לחפור אבל יש לו רשות לפתוח, ויש לה רשות לבהמה להלך" (מכילתא דרבי שמעון בן יוחאי, כא לג, עמ' 184). </i>. המקרה הרביעי הוא ניסוח אחר של המשך המשנה<sup class="footnote-marker">29</sup><i class="footnote">כאמור, בעדי נוסח אחרים המשנה פותחת במקרה זה. </i>. התורה דיברה על כל אחד מארבעת המקרים שכן יש במעשה החפירה פגם, ובכולם חייב רק אם לא שמר כראוי (ה). אם כן בור המזיק ברשות המזיק המזיק פטור, זה המקרה השגרתי והרגיל, והוא לא נכתב שכן הוא פשוט.
כל הקטע הוא סוג של עריכה אחרת של הדינים והוא בעצם מדרש הלכה, באיזה מקרה דיברה תורה. גם לגבי חצי נזק עסקו התנאים בשאלה על איזה מקרה דיברה תורה. מהלך המחשבה הוא שאנו (חכמים) יודעים את ההלכה, ועכשיו צריך להתאים את ההלכה של אחד המקרים לפסוק בתורה (פ"ג מ"ט). זה דיון קלאסי המעמיד את חשיבות הפסוק כסעד, אך לא כמקור להלכה. זאת לפי המתווה שהצענו במבוא הכללי לפירוש המשניות שהדרשות לא באו ליצור הלכה אלא לסעדה ולהזכירה. הדרשה איננה יוצרת את ההלכה, אלא מתפרשת על ידי ההלכה. בחצי נזק למשל הייתה להלכת התורה משמעות, אך גם שם חכמים מחפשים מקרה שיאפשר ליישם את כל הפרטים שבתורה<sup class="footnote-marker">30</sup><i class="footnote">וראו דיוננו במבוא במשמעות חצי נזק בפרשנות חכמים. </i>.
לכאורה דברי רבי יוסי ברבי יהודה קשים אם הם חלים על כל המשפטים הקודמים: הרי אם הבור נחפר שלא ברשות (ברשות הרבים) החופר פושע אפילו אם עשה לו מחיצה מספקת! אם רשות הרבים היא הפקר, אזי כל המשנה מסתדרת. יש לו רשות לחפור, יש רשות לשור להלך, והחופר צריך לדאוג שהשור לא ייפול. ההלכות במשנה מציגות כאילו רשות הרבים שייכת לגוף ציבורי, אבל בפועל בעולם הקדום בוודאי היו גם שטחי הפקר.
הוא הדין בחצר המשותפת. מן הסתם מותר לבעלי החצר לחפור בור בחצר, ומסתבר שגם כל פרט מאנשי החצר זכאי לכך, אך עליו להתקין שמירה נאותה.
עד כאן הסברנו את דברי רבי יוסי ברבי יהודה בשיטת "הכא במאי עסקינן", והעמדנו את דבריו במקרה של חפירה בשטח הפקר, או אולי בחצר משותפת. כפי שהבהרנו במבוא אנו מהססים לקבל הסבר כזה; מן הסתם מה שנאמר ללא הסבר חל על המקרה הרגיל והשכיח.
לפיכך אנו באים להציע הסבר אחר, בניגוד להסברים המצויים במשנה ובתוספתא עד עתה. באמת אסור לאדם פרטי לחפור ברשות הרבים או לפתוח ברשות הרבים, אבל בפועל נעשו דברים כאלה. רבי יוסי ברבי יהודה פותח לנו צוהר למציאות החברתית. אומנם מבחינה משפטית כל שהסברנו בשם המשנה והתוספתא תקף, אבל בפועל, במקומות מסוימים לא הקפידה הרשות הציבורית (הקהילה) על האיסורים. הם אפשרו ליחיד לחפור בור ברשות הרבים, או לפתוח בור יחיד ברשות הרבים. תושבי העיר "מחלו" זה לזה, או כפפו ראשם בפני תקיפים מקומיים. כמובן מבחינה משפטית לתקיף המקומי אין כל זכויות משפטיות יתרות; דינו ככל אדם לפני החוק ולפני בורא עולם, אבל במציאות החזק מצליח להתעלם מהחוק. תקיפים אלו מכונים "בעלי זרוע"<sup class="footnote-marker">31</sup><i class="footnote">ראו שפרבר, בעלי זרוע.</i>. יש להניח שאפילו מערכת המשפט התכופפה בפני תקיפותם ולא הצליחה לאכוף עליהם לשלם למי שפגעו בו, אבל קל יותר לכפות פיצוי לנזק מאשר לאכוף חוקים על שימוש ברכוש ציבורי. דברי רבי יוסי ברבי יהודה אכן נאמרו בכל מקרה: אם נחפר בור שלא ברשות הציבור משלים עם זה, ובתנאי שהמפגע לפחות יישמר.
המשנה והתוספתא משקפות אפוא את המשפט הראוי, ודברי רבי יוסי ברבי יהודה את הריאליה החברתית. כמה היה נפוץ הביצוע של המשפט וכמה הייתה נפוצה המציאות שתיאר רבי יוסי ברבי יהודה – איננו יודעים. ייתכן שדבריו משקפים מיעוט מקרים, וייתכן שבעיירות רבות לא הקפיד הציבור על זכויותיו המשפטיות. עד כמה מצוי היה מצב זה של בור יחיד ברשות רבים נלמד מהמשנה הבאה.
אם נדקדק בפן המשפטי, אסור ליחיד לחפור בור ברשות הרבים אפילו אם הוא מתעתד למוסרו לרבים, הרי אסור לו ליצור מפגע שם. השאלה האחרונה קשה רק מהפן המשפטי. בפועל ודאי שהקהילה מעודדת תרומות כאלה ורואה בהן השבחת הרכוש הציבורי. זו דוגמה להתנגשות בין הפן המשפטי לפן החברתי-ציבורי, ובמקרה זה הפן החברתי גובר.
אין מחלוקת בין התנאים אלא אלו ניסוחים שונים. הראשון עוסק בבור פרטי והשני בבור ציבורי. התוספתא מארגנת את המידע בצורה ריבועית: רשות לחפור ורשות לפתוח, אך למעשה איננה מוסיפה דבר על המשנה, להוציא את עניין השמירה כראוי.
תופעה זו של עריכת חומר קדום בכמה צורות מצאנו גם במסכתות אחרות. בלטה בכך מסכת נגעים, שבה רצף של עריכות שונות. כפי שהסברנו במבוא אכן התוספתא משתמשת בעריכה קדומה למשנה, ובה השתמשה גם המשנה, וכן בעריכות חילופיות קדומות או מאוחרות.
עניין השמירה כראוי מודגם בהמשך התוספתא (פ"ו ה"ו-ה"ט): 1. "חפר כראוי וכסה כראוי, עשה לו חוליא גבוהה עשרה טפחים, מסר לחולה ולזקן שיש בהן דעת – פטור". כאן התוספתא מגלה דעתה שהפתרון הרגיל, "חוליה לבור", נחשב מספק מבחינה הלכתית. 2. "חפר שלא כראוי, וכסה שלא כראוי, עשה לו חוליא פחותה מעשרה טפחים, מסרו לחרש שוטה וקטן שאין בהן דעת – חייב". זו תמונת ראי של ההלכה הקודמת. 3. "חפר תשעה טפחים ובא אחר וחפר טפח, האחרון חייב. רבי יהודה אומר אחר האחרון למיתה, אחר הראשון להזיק". החופר הוא בעת החפירה ממש. 4. "חפר עשרה ובא אחר וסיידו וכיידו, האחרון חייב. אחד חפר עשרה, ואחד חפר עשרים, ואחד חפר מאה, ואחד חפר מאתים<sup class="footnote-marker">32</sup><i class="footnote">מאתיים טפחים הם רק 34 אמות, כ-20 מ' בערך. זה בור עמוק יחסית, אך לא בלתי אפשרי. אבל זו כמובן לשון הגזמה, ולא מידה רגילה.</i>, כולן חייבין". כל זה לשיטת חכמים, ורבי יהודה חולק. לא נרחיב בכך.
התוספתא מסבירה את עיסוקה במקרה של "חופר בור לרבים". המציאות המסתתרת מאחורי ניסוח זה מוכרת מהמקבילות. אחת הדרכים של תרומה לציבור הייתה לחפור בור לרבים. בדרך, בשדות או במבוא נבנה בור מים שנועד לעוברי האורח. ואכן לאורך דרכים קדומות ובמבואות ציבוריים אנו מוצאים מתקני מים שונים (איור 24 לעיל). נוהג זה נזכר בהקשר של הקהילה היהודית, ומן הסתם גם בקהילה הלא-יהודית קיים היה סוג דומה של תרומה.
התוספתא מוסיפה פרטים לעניין החופר בור לרבים: "חפר ופתח ומסר לרבים, פטור. וכן היה נחוניא פותח וחופר שיחין עושה חופר ומוסר לרבים. וכשבא דבר זה לפני חכמים אמרו עשה זה כהלכה" (פ"ו ה"ה; בבלי, נ ע"א). נחוניה הוא חופר בורות המים ה"נערץ" הנזכר ברשימת ממוני המקדש (משנה, שקלים פ"ה מ"א), ועסקנו בו במקומו.
הדין של חופר בור על מנת למוסרו לציבור מופיע במקורות נוספים: "הנוטע אילן לרבים – מלקט ואוכל, מלקט ומכניס לתוך ביתו. ולא יהא מלקט ועושה גרוגרות, מלקט ועושה דבילה, שמתחילה לא נטעו אלא על מנת כן, ולעוברי דרכים מלקט ואוכל. ואסור להכניס לתוך ביתו. החופר בור לרבים, ממלא ושותה, ממלא ומכניס לתוך ביתו. ולא יהא ממלא ומשקה, ממלא ומוכר בשוק" (תוס', בבא מציעא פי"א הכ"ח-הכ"ט). בהלכה כח מדובר בנוטע אילן כדי שיהא מקום מנוחה לעוברי אורח. התורם ממשיך לטפל בעץ עד שגדל ונתן פירות, וממשיך לטפל בעץ. מותר לו ללקט מעט מהפירות, אך לא בצורה מסחרית. כמו כן החופר בור חפר את הבור וממשיך לתחזק אותו (ללא תחזוקה הבור יפסיק לתפקד לאחר זמן מה). מותר לו להשתמש במי הבור, אך לא בצורה מסחרית. ההלכה הבאה בתוספתא שם (ה"ל) מדברת על אפשרויות השימוש של בעלי מלאכה בבור המים הציבורי.
כמו כן: "העושה מערות לרבים, מרחץ בהן פניו ידיו ורגליו. היו ידיו ורגליו מלוכלכות בטיט או בצואה, אסור. ובבור ובשיח בין כך ובין כך אסור" (שם, שם הל"א).
התוספתא איננה מבארת את המשנה אלא היא מקור מקביל. במשנה עצמה לא מופיע דין המוסר לרבים. אילו היינו מקבלים את נוסח הדפוס "החופר בור ברשות הרבים ונפל לתוכו..." ניתן היה להסביר שהמשנה מדברת על מקרה זה של מסירה לציבור. ברם מבחינה טקסטואלית משפט זה איננו במשנה, כפי שהראינו לעיל.
אם כן, לפי המשנה והתוספתא חופר הבור חייב משום שפעל ללא רשות. אבל במדרש ההלכה משתמע שחייבו בנזק בור משום שהבור הוא ממונו של המזיק, ולא מדובר אפוא בפותח בור לרבים אלא במי שחפר בור פרטי בשטח ציבורי. הפירוש מתעלם מהשאלה ששאלנו באיזו רשות מדובר, בשטח הפרטי של המזיק או בשטח אחר, וההתעלמות מפן זה נובעת מאותו פן תיאורטי המתווה את העיסוק בדיני נזיקין, ושעליו עמדנו במבוא.
כן שנינו: "וכי יפתח איש בור, למה נאמר, עד שלא יאמר יש לי בדין, הואיל והשור ממונו, והבור ממונו, אם למדת שהוא חייב על ידי שורו אינו חייב על בורו?! לא. אם אמרת בשור שדרכו לילך ולהזיק, תאמר בבור שאין דרכו לילך ולהזיק?" (מכילתא דרבי ישמעאל, משפטים, מסכתא דנזיקין, יא, עמ' 288-287), ובהמשך: "רבי יהודה בן בתירא אומר לא הרי פותח כהרי כורה ולא הרי כורה כהרי פותח, הצד השוה שבהן כל שהוא חייב בשמרו חייב בנזקו, אף כל שהוא חייב בשמרו חייב בנזקו".
הנחת הדרשן היא שהבור ממונו. הנחה זו איננה נסתרת, אבל אין היא משמשת בסיס להלכה. רבי יהודה בן בתירא מעלה עיקרון אחר – "חייב לשומרו". משפט כזה איננו מעיד על סוג הבור. כפשוטו הדרשן לא נסוג מהקביעה שהבור הוא ממונו, ואיננו מעלה את האפשרות שמדובר בתורם בור. ייתכן שדברים אחרונים אלו קרובים לדברים המיוחסים, בתוספתא שציטטנו, לרבי יוסי ברבי יהודה.
גם שני התלמודים הסבירו את המשנה בחופר ברשות הרבים ללא רשות, אם כי עדיין נותר הוויכוח למה בעל הבור חייב, משום שחפר והבור בבעלותו או משום שלא הקפיד בשמירה. ביטוי לכך יש בביטוי המופיע בשני התלמודים: "להבקיר (להפקיר) נזקיו" (ירו', ה ע"א; בבבלי, מט ע"ב: "הפקיר בורו"). משני התלמודים משמע שעצם הפעולה שלא ברשות איננה סיבה לחייב את החופר בור. הירושלמי גם מסביר את הרקע הריאלי-משפטי: "אמר רבי יוסי בירבי בון, תיפתר ברבי יוסי בירבי יהודה דאמר שלשה דברים שהן סמוכין לרשות כרשות". כלומר הבור ופתחו מצוי ברשות הרבים הסמוכה לרשות היחיד, לכן מותר לבעל לפתוח בור כזה לרשות הרבים. לפני הירושלמי עמד ניסוח שונה מזה שציטטנו בשם התוספתא, וממילא בניסוח זה מבחינה משפטית זכותו של היחיד לפגוע ברשות הרבים. לא נעסוק כאן בפירוש המשנה לפי המקבילות המדברות על חפירת בור בפשיעה ברשות הרבים; לשיטתם מתפתחת מחלוקת תנאית ואמוראית מה הגורם לחיוב, ממונו של בעל הבור או אחריות השמירה<sup class="footnote-marker">33</sup><i class="footnote">לסיכום ראוי ומדויק ראו וסטרייך, חצי נזק, עמ' 226 ואילך. </i>.
מכל מקום, נראה לנו שרוב המקורות התנאיים שומרים על זכות הציבור למנוע חפירה של יחיד ופגיעה ברכוש. רק רבי יוסי ברבי יהודה משמיע קול אחר, והסברנו שקול זה איננו פרשנות משפטית אלא שיקוף של המציאות. במכילתא דרבי ישמעאל מצאנו פן שונה: טיעון שהבור המצוי ברשות הרבים הוא ממונו של היחיד. זה מצב תמוה מבחינה משפטית. במקורות האמוראיים מיטשטשת ההבחנה בין רשות הרבים לרשות היחיד. התלמודים, כמו המכילתא, מכירים בכך שרשות הרבים איננה שולטת על הרכוש הציבורי. מה שבתקופת התנאים הוא עמדת מיעוט (רבי יוסי ברבי יהודה והמכילתא) הופך לעמדת התלמודים, או נכון יותר מה שבתקופת התנאים הוא עמדה בלתי קנונית מתקבל בתקופה המאוחרת ככלל משפטי.
<u>המסקנה ההיסטורית</u> היא שהאחריות הציבורית והמשמעת לחוקי הקהילה נפגעו במהלך השנים. כבר בסוף התקופה התנאית ניכר הכרסום (רבי יוסי ברבי יהודה הוא בן הדור התנאי האחרון), אבל התלמודים מקבלים את מה שהגדרנו ככרסום בכוח הרשויות כמצב המשפטי המקובל ומתאימים את המשנה למצב החדש בשיטת "הפרשנות היוצרת". זו מסקנה חשובה המעידה על ירידה בעוצמת הקהילה בתקופה האמוראית. יש לכך השלכות רבות אך לא כאן המקום להרחיב בהן, ויש לברר האם תופעה זו ניכרת גם בעדויות נוספות.
<b>אחד החופר בור</b> – כמתואר בפירושנו בהקדמה למשנה הקודמת, <b>ושיח</b> – שיח או נברכת הוא שוקת מרובעת שמידותיה בדרך כלל 1.00x0.50 ס"מ ועומקה פחות ממטר (איור 27), <b>ומערה</b> – מערה היא מתקן מים גדול בעל צורה ריבועית. המערה פתוחה בצידה (איור 26 לעיל). אנו מסבירים את המונח על פי משמעו במכלול ההקשרים ועל פי הממצא הארכאולוגי. המערה חצובה בצלע ההר והשימוש הרגיל הוא מערת קברים. במרחבי הארץ מצויות מאות מערות כאלה, אך היו גם מערות מים.
<b>בור שיח ומערה</b>
הצירוף "בור ושיח ומערה" הוא הצירוף הרגיל (מופיע יותר ממאה פעמים בספרות חז"ל, כגון משנה, תענית פ"ג מ"ח ועוד). כולם, בהקשר זה, הם מתקני מים, אם כי בהקשר של משנת בבא קמא גורם המים איננו נזכר. רק המשנה הקודמת הזכירה את הבאשת מי הבור, ואילו במשנתנו מרכיב המים איננו מופיע. הוא איננו מופיע משום שעל פניו הוא בלתי משמעותי מבחינה משפטית עקרונית. חשוב שהבהמה שנפלה לבור ניזוקה, ולא חשוב מה הסיבה לכך. בהמשך הדברים יתברר שהסבר זה מחייב הרחבה.
<b>חריצים ונעצים</b> – מונחים אלו נדירים יותר מהצירוף "בור ושיח ומערה" ומופיעים בדרך כלל יחד, אך לעיתים גם בנפרד. החריץ הוא תעלה. מבחינה מילולית החריץ הוא צר ומקרי: "דתניא: רבי שמעון אומר, גורר אדם מטה, כסא וספסל, ובלבד שלא יתכוין לעשות חריץ"<sup class="footnote-marker">34</sup><i class="footnote">בבלי, שבת כב ע"א; מנחות מא ע"א; פסחים קא ע"א, וכעינו ירו', כלאים פ"א ה"ט, כז ע"ב.</i>. אבל חריץ איננו רק מילה אלא מונח, וכמונח הכוונה לתעלה. כך למשל קובעת המשנה: "גל שנתלש ובו ארבעים סאה, ונפל על האדם ועל הכלים, טהורים. כל מקום שיש בו ארבעים סאה, טובלין ומטבילין. מטבילין בחריצין, ובנעצים, ובפרסת החמור המעורבת בבקעה" (מקוואות פ"ה מ"ו). ברור אפוא שהחריץ הוא מקום איסוף מים. החריץ הוא תעלה. בהקשר זה היא מופיעה כגבול שדה: "אבל סומכין<sup class="footnote-marker">35</sup><i class="footnote">מקרבים ירקות לשדה חיטה.</i> לשדה ירקות, חרדל וחריע. וסומך לבור, ולניר, ולגפה, ולדרך. ולגדר גבוה עשרה טפחים, ולחריץ שהוא עמוק עשרה ורחב ארבעה. ולאילן שהוא מיסך על הארץ. ולסלע גבוה עשרה ורחב ארבעה" (משנה, כלאים פ"ב מ"ח, וכן שם פ"ד מ"ג: "איזה הוא גדר שהוא גבוה עשרה טפחים, וחריץ שהוא עמוק עשרה ורחב ארבעה", וכן כלאים פ"ה מ"ג; פ"ו מ"א ועוד). אין הכוונה שזה גודלו של כל "חריץ", אלא שחריץ במידות כאלה משמש כגבול ברור בין הגידולים השונים. מידות דומות משמשות להגדרת החריץ כרָשות נפרדת במסגרת הלכות שבת (ועירובין – תוס', שבת פ"א ה"א ועוד הרבה).
לשם מה נחפר החריץ? בדרך כלל הוא נחפר כגבול או לניקוז מים. על כן: "כופין בני חצר זה את זה לעשות לחי וקורה למבוי. כופין בני בקעה זה את זה לעשות ביניהן חריץ ובן חריץ" (תוס', בבא מציעא פי"א הי"ח), אבל בבבלי פעם אחת הוא משמש למקום אשפה (עירובין עט ע"ב), וברור שפני השטח בבבל, כמו גם תנאי הגשם, שונים מאלו שבארץ. הבקעה היא שטח חקלאי פתוח. בדרך כלל אין בבקעה תעלות או גדרות, אך בעלי השדות רשאים להחליט על חציבת תעלת ניקוז או על גידור הבקעה. כן קובעת המשנה שמי שרוצה לחלק חצר משותפת חייב להקדיש על חשבונו שטח לחפירות חריץ: "האומר לחבירו חצי שדה אני מוכר לך, משמנין ביניהן ונוטל חצי שדהו... והוא מקבל עליו מקום הגדר חריץ ובן חריץ. וכמה הוא חריץ ששה טפחים ובן חריץ שלשה" (בבא בתרא פ"ז מ"ד). אם כן חריץ רגיל רוחבו שישה טפחים ועומקו בלתי ידוע (לצורך הקצאת השטח אין זה חשוב מה יהיה העומק. כלומר את העומק יקבע אותו שכן הרוצה לחפור את החריץ). בהקשר זה אנו שומעים גם על תעלה צרה יותר המכונה "בן חריץ".
ראינו שהחריץ עשוי להיות מלא מים, אך בדרך כלל הוא ריק<sup class="footnote-marker">36</sup><i class="footnote">אבל ראו מדרש פתרון תורה, חוקת, עמ' 184, שבו החריץ הוא אמת מים לכל דבר.</i>, ובכך הוא שונה מאמת המים, ואכן רק חריץ במידות גדולות מהווה גבול שדה לעניין כלאיים. אבל אמת המים יש לה דין שונה הן לעניין כלאיים ופאה (משנה, כלאים פ"ג מ"ב; פאה פ"ב מ"ב) והן במסגרת דיני שבת (משנה, עירובין פ"ח מ"ז)<sup class="footnote-marker">37</sup><i class="footnote">בבבלי, עירובין עו ע"א, החריץ משמש גם כמינוח למדרגה (שתי חצרות שביניהן הבדלי גובה).</i>.
הנעיץ נזכר יחד עם החריץ ומשמעו גומה או בור קטן (פירוש הגאונים לטהרות, מקוואות פ"ה מ"ו). בתרגום אונקלוס מתואר סולם יעקב כ"נעוץ" בקרקע (בראשית כח יב). ברור אפוא שהוא בור כזה שעדיין אפשר ליפול לתוכו ולהיפגע קשות. גם הנעיץ מחייב שמירה: " 'ועשית מעקה לגגך', אין לי אלא גג, מנין לרבות בורות, שיחים, ומערות, חריצים ונעיצים? תלמוד לומר 'ולא תשים דמים בביתך' "<sup class="footnote-marker">38</sup><i class="footnote">ספרי דברים, רכט, עמ' 261; מדרש תנאים, כב ח, עמ' 137; ולעניין אחר בירו', ד ע"ד.</i>.
בתלמוד הבבלי לסוגייתנו (נ ע"ב) מתנהל דיון על משמעותם של המונחים. הדיון בא כמענה לקושיית "פשיטא?" – למה צריך להזכיר את כל המונחים. כפי שלימדונו גאוני בבל סוגיות מעין אלו הן סבוראיות, והמרכיב הספרותי שבהן גדול. הבבלי מגדיר:
שיח – קטן (צר) וארוך, ועמוק עשרה טפחים, ואין בו הבל;
מערה – מרובעת וגדולה, אין בה אוויר דחוס ("הבלא"), והיא מקורה ("מטללא");
חריץ – עמוק עשרה טפחים לפחות, דומה למערה, אך איננו מקורה ויש בו "הבלא" (אוויר דחוס), והקירות ישרים (מאונכים). בלשוננו תעלה;
נעיץ – גומה, בור דומה לחריץ אך רחב מלמעלה וצר מלמטה (הפוך מבור).
התיאור בתלמוד הבבלי איננו שלם אלא מדגיש כל פעם פן אחר, שונה בכל מתקן. כך למשל הטיעון שנעיץ שונה מבור איננו בבבלי, והוא מדעתנו והבנתנו בלבד.
בפועל כל המתקנים הללו אכן קיימים. חסרה ברשימה הבריכה הגדולה והפתוחה (שצורתה ריבועית). היו אף טיפוסי ביניים, כגון בריכה סגורה ולה פתח עילי כשל בור (אך חללה ריבועי). היא אף דומה למערה, אלא שפתחה מלמעלה. היו מתקנים שהיה להם פתח צדדי כמערה, אך גם פתח עילי כבור, וטיפוסי ביניים נוספים.
מהדיון יוצא שבור הוא גדול ויש בו הבל. לדעת האמוראים הנזק מהנפילה איננו נחשב, משום שהנזק נגרם על ידי האדמה (הקרקע) והקרקע הייתה שם מאז ומעולם, אך החופר חייב על הנזק שנגרם לשור מהאוויר בבור ("הבלא"). הסבר זה מצביע על כך שלדעת סתם הגמרא בור אינו בור מים, ועניין ההבל הוא הסבר מדוע חוצב הבור "אשם". הצורך באזכור ההבל של הבור או מי הבור הוא התחכמות משפטית; הרי הבור עצמו איננו, מבחינה תיאורטית, מציאות אלא היעדר אדמה, והנזק נגרם מהמפגש עם הקרקע, שהיא קרקע טבעית. כל אלו התחכמויות משפטיות, ולאדם פשוט ברור שחציבת בור היא מעשה פשע, או לפחות מפגע ציבורי.
כאמור, התלמודים מדגישים שחופר הבור חייב על נזק ההבל שלו. ההבל הוא אוויר חם (בבלי, שבת מא ע"א), וגם פה האדם מפיק הבל (שם שם), וכן ערֵמת זיתים המפיקה חום פנימי (שבת מח ע"א). בבור שעומקו עשרה טפחים יש הבל, והוא הגורם למות השור (בבלי, נ ע"א; חולין ח ע"א). אומנם התלמוד מזכיר מצב שבו יש בבור מים והבל יחדיו (בבלי, נא ע"א), אך ניכר שסתם בור בחללו הבל מזיק ולא מים, או לאו דווקא מים. ההבל כה משמעותי עד שעולה ההצעה שמי שהרחיב בור פטור, שכן מיעט את ההבל (נא ע"ב).
במקורות ארץ ישראל נזכר ההבל, אך לא בהקשר של בור ונזיקין. אבל הירושלמי משתמש במינוח אחר, "אוירו", וקובע דין הפוך, שאם השור מת מחמת ההבל פטור, ורק אם נחבט בקרקע חייב (ה ע"א). אין זה מקרה שהדברים נאמרים בשם שמואל הבבלי. כאמור הבור הארץ-ישראלי מלא מים, ובכלל קשה לקבוע ממה מת השור, מטביעה או מחבטה, ואם הבור ריק האם החבטה גרמה למוות או ההבל. כל הדיון הוא משפטי-תיאורטי. להערכתנו הדיון מועבר או נגזר ממקרה אחר, ריאלי, של מות בהמה שכורה ממאמץ הליכה מוגזם החורג מתנאי השכירות<sup class="footnote-marker">39</sup><i class="footnote">משנה, בבא מציעא פ"ו מ"ג, כפי שהתפרשה בשני התלמודים (ירו', שם יא ע"א; בבלי, עח ע"א).</i>. גם שם הדיון מעט תיאורטי וקשה לדעת ממה הבהמה מתה, אך המקרה עדיין אפשרי. בהקשר של משנתנו הבירור בלתי אפשרי, לא היה להם ידע מספיק לניתוח שאחרי המוות על מנת לברר את סיבת המוות, וספק רב אם היו מקיימים ניתוח כזה. ההבחנה שבתלמודים מצטרפת אפוא לאבחנות התיאורטיות – בית מדרשיות שהן מרכיב מהותי בדיני נזיקין, גם במשנה, ועוד יותר בתלמודים, כמו במקרה זה.
עצם ההבחנה בנזקי האוויר משותפת לשני התלמודים, אלא שבבבלי היא במחלוקת: "בור שחייבה עליו תורה – להבלו ולא לחבטו. אלמא קסבר: חבטה, קרקע עולם הוא דמזקא ליה. ושמואל אמר להבלו וכל שכן לחבטו" (נ ע"ב), ובירושלמי מובאת רק דחייתו של הרעיון. זאת משום שחכמי ארץ ישראל התייחסו לבור המוכר להם, המלא מים והעמוק, וחכמי בבל התייחסו לבור הנפוץ בסביבתם, שהיה ריק ממים. גם חכמי בבל הכירו את הבור הארץ-ישראלי הנפוץ ולא סברו שהבור שבמשנה הוא הבור המוכר להם מסביבתם, אלא שרצו למשוך את המשנה ולהעתיקה למציאות הלכתית ממשית, כלומר שתתאים למציאות המוכרת להם, ובעיקר תקבע את ההלכה גם במקרים שבהם הם עסקו וגם במקרים שהובאו לפניהם. כך גם דן התלמוד הבבלי בבורות שנחפרו למטרות אחרות (מלכודות למזיקים – נ ע"א), ולא נעסוק בכך.
מכל מקום, משנתנו עוסקת בבור מים, והחופר את הבור חייב על נזקיו.
<b>אם כן למה נאמר</b> – בתורה, <b>בור</b> – הרי האיסור חל על כל חפירה מסוכנת, <b>אלא מה הבור שהוא כדי להמית עד עשרה טפחים</b> – בור רדוד יותר איננו כה מסוכן, ולכן אין החופר חייב בשמירתו, <b>אף כל דבר</b> – כל המכשולים האחרים, <b>שהוא כדי להמית עד עשרה טפחים</b> – מהמילה "בור" נלמד העיקרון "שיש בו כדי להזיק או להרוג", והיישום עשרה טפחים, הנכון על בור, חל על כל המקרים האחרים. <b>היו פחותים מעשרה טפחים ונפל לתוכו שור או חמור ומת פטור</b> – כיוון שאין בו כדי להרוג, <b>ואם הוזק בו חייב</b> – יש בבור כזה פוטנציאל של נזק. משנה זו פותרת בכך בעיה מרכזית העולה מכל דיני נזיקין – למה המזיק אשם. לכך הוצעו הסברים מספר:
1. פיצוי על נזק שנגרם בגלל מעשה אדם שנעשה בפשיעה (שחפר או פתח ברשות הרבים);
2. פיצוי על הנזק שנגרם באשמת אדם (בכוונה או לא בכוונה, אך הנזק נגרם על ידו – חציבה מותרת ופתיחה מותרת);
3. המזיק חייב בשמירה ואם התרשל בשמירה פשע וחייב;
4. המזיק חייב בשמירה על ממונו, ואם התרשל בשמירה ונגרם נזק <u>כתוצאה ישירה מפשיעתו</u> המזיק חייב;
5. הנזק נגרם מרכושו של המזיק.
המשנה לעיל (פ"ב מ"א) קבעה בפשטות שהמרכיב הקובע הוא האפשרות השנייה, "כל שחבתי בשמירתו הכשרתי את נזקו", כלומר אדם משלם אם התרשל בשמירה, והתרשלות זו היא הכשר הנזק. גם משנתנו, הקובעת שאדם חייב רק עד גובה פוטנציאל הנזק שגרם, מהלכת בדרך זו. כלומר, אף על פי שאדם חייב על שגגה, הרי הוא פטור מתשלום על נזק הגבוה מפוטנציאל הנזק שגרם לו. הווה אומר, המרכיב הקובע הוא ההתרשלות בשמירה. אם הבעל לא התרשל אלא התקין פתח מסודר – הוא פטור, וכן אם אין בבור כדי להמית.
לעומת זאת במשנה לעיל (פ"א מ"ב) נקבע גם שהכשרת מקצת הנזק היא כהכשרת כל הנזק, ועל כך משנתנו חולקת וקובעת שהכשרת מקצת הנזק (בור רדוד) איננה גוררת תשלום מלא על כל הנזק.
השיעור המדויק "שיש בו כדי להמית" שנוי במחלוקת: "כמה שיעורו להזיק? כל שהוא. ולמיתה עשרה טפחים. סמכוס אומר לעומק שלשה טפחים, לארכו ולרחבו ארבעה. רבי לעזר הקפר אומר כמלואו של נופל" (תוס', פ"ו הי"ב). תנא קמא הוא הניסוח של המשנה. לסומכוס מידות אחרות, אך הן אינן עוסקות בעומק אלא בגודל (אורך ורוחב), ורבי אלעזר הקפר מציע בכלל מידה אחרת, הקושרת בין עומק הבור לגודל הבהמה הניזוקה. בפועל ככל שהיצור קטן יותר, הוא ניזק רק בבור עמוק יותר (יחסית לגודלו). שור עלול להיפגע מעשרה טפחים (לעיתים רחוקות למדי), ואילו חתול או כלב לא יינזקו, והוא הדין לעכבר מחמד, אם היה כזה. הקביעה של רבי אלעזר הקפר מתאימה אולי למקרה מסוים, אך איננה ריאלית ככלל מקיף.
כאן בכתב יד קופמן כתובה עוד הלכה, המקבילה לאשר פירשנו לעיל: "החופר בור ברשות היחיד ופתחו לרשות הרבים ברשות הרבים ופתחו [לרשות] הרבים אחר חייב".

Mishnah 6

<small>עפ”י כתב יד קופמן</small>
<b>בור של שני שותפין</b> – שני השותפים אחראים כמובן לנזק, <b>עבר עליו הראשון ולא</b> [<b>כיסהו השיני ולא</b>] <b>כיסהו השיני חייב<sup class="footnote-marker">40</sup><i class="footnote">הרי"ף גרס "הראשון חייב", ופירשו המפרשים שגם הראשון חייב.</i></b> – המשנה קובעת שני עקרונות: האחד שחפירת הבור אין בה בעיה, אלא רק אי-השמירה עליו, והאחר שהרשלנות (והאחריות) מוטלת על האחרון שהייתה לו אפשרות לנעול את הבור (איור 28). כאמור, קביעה זו של כיסוי (הפוטר מאחריות) חסרה במשנה הקודמת ומופיעה בתוספתא בדברי רבי יוסי ברבי יהודה. <b>כיסהו הראשון ובא השיני ומצאו מגולה ולא כיסהו השיני חייב</b> – כמקודם, אף על פי שגם הראשון פשע והתרשל, אבל הרשלנות של השני היא שגרמה לנזק. בעצם אין במקרה זה חידוש, והוא בא רק כניגוד למקרה הבא. זה מצב הדומה למי שחפר חצי בור ובא רעהו והשלים את העומק. תנאים נחלקו האם הראשון חייב (שייצר את הנזק) או האחרון חייב: "חפר תשעה טפחים ובא אחר וחפר טפח האחרון חייב. רבי יהודה אומר אחר האחרון למיתה אחר הראשון להזיק" (תוס', פ"ו ה"ח). משנתנו כתנא קמא בתוספתא.
כפשוטם של דברים, שני השותפים הם בעלי הבור. אם כן, בעל הבור חייב משום שהבור הוא ממונו. אבל במשנה הקודמת ראינו שהבור אינו שייך לבעל הבור, שכן הבור ברשות הרבים. חובת הכיסוי לא הופיעה במשנה הקודמת, אלא רק בדברי רבי יוסי ברבי יהודה בתוספתא. עמדנו על הבעייתיות המשפטית של הקביעה שכיסוי טוב (כראוי) פוטר את החופר מאחריות, שכן אם החפירה נעשתה ללא רשות גם כיסוי טוב איננו פוטר את החופר. הצענו
להעמיד את דבריו במקרה מיוחד (מוסר לרבים), הסתייגנו מפרשנות זו, והעמדנו את דבריו על רקע חברתי של פריצה מקובלת ונפוצה של סמכות רשות הרבים. מסיבה זו או אחרת הציבור מבליג על זכויות הבעלות שלו ומאפשר ליחיד לחפור בור פרטי ברשות הרבים, ובתנאי שהבור יהא מוגן. הניסוח הסתמי במשנה מעיד שמקרה כזה היה נפוץ למדי. אך לפי ההלכות שבמשנה אין הם שותפים בבור עצמו – לו היו שותפים בבור היו אמורים להיות שניהם חייבים על כל נזקי הבור; זו הרי מהות השותפות.
הבבלי (נא ע"א) שואל שאלה שונה, שהיא בעצם אותה שאלה שהעלינו: אם הבור ברשותם של שני השותפים, הרי בור ברשות המזיק – המזיק פטור! הבבלי רואה בכך את עמדתו של רבי עקיבא, כמו ששנינו שם: "בור של שני שותפין היכי משכחת לה? א. הניחא אי סבירא לן כרבי עקיבא, דאמר בור ברשותו חייב, משכחת לה בחצר של שניהם, ובור של שניהם. והפקירו רשותן, ולא הפקירו בורן. ב. אלא אי סבירא לן בור ברשותו פטור, היכי משכחת לה דחייב עליה? ג. ברשות הרבים. וברשות הרבים בור של שני שותפין היכי משכחת לה? ג1. אי דשוו שליח תרוייהו, ואמרי ליה זיל כרי לן ואזל כרה להו, אין שליח לדבר עבירה! ג2. ואי דכרה האי חמשה והאי חמשה, נסתלקו להו מעשה ראשון! הניחא לרבי ולנזקין משכחת לה, אלא לרבי ולמיתה, ולרבנן בין למיתה בין לנזקין היכי משכחת לה? ג3. אמר רבי יוחנן: כגון שעקרו שניהן חוליא בבת אחת והשלימו לעשרה. מאי רבי ומאי רבנן? דתניא: אחד החופר בור תשעה, ובא אחר והשלימה לעשרה – האחרון חייב; רבי אומר: אחר אחרון למיתה, ואחר שניהם לנזקין" (בבלי, נא ע"א).
השאלה פשוטה: כיצד ייתכן בור של שני שותפים? הרי ברשות הרבים הבור שייך לרבים! הבבלי מציע שתי אפשרויות עיקריות. האחת היא דעת רבי עקיבא, שבור ברשות המזיק חייב. זו עמדה בעייתית, שכן כניסה לרשות המזיק היא בוודאי פשיעה של הניזק, ולמה יתחייב המזיק? אפשר שרבי עקיבא מתכוון לכניסה ברשות המזיק, כמו לעיל בתוספתא למשנה ג. בתוספתא מובאת הלכה אחרת שעשויה הייתה להיות מקור לדברי רבי עקיבא: "נפל לבור והבאיש את מימיו, חייב בכופר, דברי רבי טרפון. רבי עקיבא פוטר מן הכופר. היה בו עבד או אמה נותן שלשים סלע, דברי רבי טרפון, ורבי עקיבא פוטר משלשים סלע" (פ"ה הי"ב). השור נכנס לרשות אחר והזיק, ופטור מדמי כופר. גם משפט זה בתוספתא עומד בפני עצמו וקשה לדעת במה מדובר, בכניסה לחצר הניזק ברשותו או שלא ברשותו. בהעדר רקע לדברי רבי עקיבא קשה לפרשו<sup class="footnote-marker">41</sup><i class="footnote">עמדתו של רבי עקיבא עומדת בניגוד לכל המסורות התנאיות. היא מופיעה רק בבבלי. ייתכן שבמקורו היה המשפט מוסב על נושא אחר, כגון על החופר בור ברשותו ומסרו לרבים. על כל פנים בניסוחו בבבלי נא ע"א הוא עמדה המופיעה רק בתלמוד הבבלי, ואין לה יסוד תנאי מוכר אחר. </i>, אלא בשנכנס לרשות היחיד (הניזק) ברשותו של בעל החצר.
האפשרות האחרת היא שמדובר במקרה של משנה ה. במשנה ה דובר בחופר אחד וכרבי יוסי ברבי יהודה, ששמרו על הבור בכיסוי איתן (כראוי), ומי שהוריד את הכיסוי חייב, או בבור של רבים שהוא מוגן כראוי, ובא אדם פרטי ופגע בכיסוי (ג). ניתן היה גם לפרש את בור השותפים בשני שותפים החופרים על מנת למסור לרבים.
מכל מקום, לדעתנו הסבר המשנה תלוי כולו במשנה הקודמת. שם דובר ביחיד שחפר בור, וכאן בשניים שחפרו בור. עד כאן משנתנו כמו המשנה הקודמת, אלא שמשנתנו מוסיפה את עניין הכיסוי ומשמע ממנה שגם אם חפר אדם בור בפשיעה, אם כיסה את הבור כראוי הוא פטור מנזיקין. במשנה הקודמת ראינו שמצב כזה אין לו הסבר משפטי, אך כנראה יש לו רקע חברתי ברור. הציבור מכרסם בעצמו בסמכות הקהילתית, וזו עדות לכך שכבר בתקופה התנאית החל תהליך הכרסום, וכאמור במשנה הקודמת הוא התחזק בתקופה התלמודית.
אפשר גם שבמשנתנו מדובר בשני שותפים לתרומה לציבור, אך הסבר כזה מצמצם את המשנה למקרה מסוים, ואיננו נאמן לפשט המשנה.
תוספת נוספת של התלמוד הירושלמי (ה ע"א) היא שנותנים לחופר זמן רב לכיסוי הבור: "נותנין לו שהות לכרות ארזים מן הלבנון. אית בה לחומרא ואית בה לקולא. פעמים שסמוכין ללבנון, פעמים שרחוקין ללבנון". הסיומת (מ"אית בה לחומרא") היא תיאורטית ומאוחרת. ארזי הלבנון רחוקים והבאתם דורשת לפחות שני ימי הליכה מהגליל (הלוך ושוב), נמצא שבמשך יומיים החופר פטור מהכיסוי. זאת ועוד; בדרך כלל השתמשו באבן מקומית או בעץ מקומי, ולא היה צורך בעץ הטוב (והיקר) המגיע מהלבנון. מתן שהות כדי להביא עץ מהלבנון הוא אפוא הקלה רבה מאוד, ולמעשה פטור חלקי של החופר ממה שחייבה המשנה. התלמוד ממעיט אפוא באחריות של החופר, ומצמצם בעליל את האמור במשנה.
<u>הצעת פתרון כוללת</u>
עד כאן הסבר שתי המשניות, והתחבטנו בהן קשות, שכן תביעת הכיסוי וההנחה שהחובה נובעת מחפירה פושעת עומדות בסתירה, כך שבעצם שתי המשניות סותרות. אבל ניתן להציע הסבר פשוט אחר. סתם בור חקלאי ברשות היחיד הוא בדרך כלל בשדה, ושם הבעל פטור על נזקי הבור, שכן שור השכן נכנס לנחלת המזיק. בעיירה המאוכלסת הבור לא נחצב ברשות היחיד. רשות היחיד היא ביתו הבנוי, ושם אין חוצבים בורות. הבור גם לא נחצב ברשות העירונית, אלא אם כן נמסר לרבים. הבור הרגיל שכן בחצר. הוא היה שייך לכל בני החצר, או לאחד מהם (או לשותפין). בחצר היחיד רשאי לחפור, אך חייב על נזקי הבור, ואם כיסהו כראוי נפטר בעל הבור. מקרה זה איננו תירוץ בשיטת "הכא במאי עסקינן", אלא זה המקרה הנפוץ. זאת ועוד; הבור בחצר שייך בדרך כלל לכל באי החצר, והם כאמור שותפים. זהו המקרה של משנתנו. השור שנפל פנימה הוא שור פרטי (כמובן), של אחד השותפים; אם הבור כוסה כראוי הניזק איננו יכול לתבוע פיצויים. אבל אם המשתמש האחרון לא כיסה את הבור, יכול הניזק לתבוע פיצויים מהרשלן. כך תסתדרנה שתי המשניות בשופי ובנחת, במקרה הרגיל. בור ברשות היחיד ופתחו ברשות הרבים הוא בור המשתרע מתחת לבית, אך פתחו לחצר המשותפת, המכונה בניסוח שאיננו משפטי "רשות הרבים". על היעדרה של חצר השותפים עמדנו בפירושנו למשנה השנייה במסכת, ובמבוא. מסתבר שהיא נזכרת כמקרה הרגיל במשניות שלנו. הפירוט במשנה הקודמת, "ברשות היחיד ופתחו לרשות הרבים", וההפך, בעצם מיותר, ואכן בנוסחאות השונות רשימת מקרים שונה.
הדיונים על חפירת בור ברשות הרבים ממש מצויה רק בתוספתא, וכאמור התלמודים מבטאים את המצב שבו בפועל חפירת בור ברשות הרבים (או פתיחתו לרשות הרבים) מותרת לפחות בדיעבד, וזו עדות לכרסום כוחה של הקהילה.
מצד שני ברור שהדרישה של "כיסהו כראוי" חמורה, והתלמוד מציג רף גבוה של התקנת פתח חזק במיוחד. כן דורש התלמוד שהכיסוי יהא חזק כדי לשאת משקל של עגלה כבדה (ירו', שם ד ע"ד), והרי זה כיסוי חזק הרבה יותר מכפי שנדרש בתנאים רגילים (כדי למנוע משור ליפול לבור). גם כיסוי בחוליה הוא כיסוי מחמיר, ואין אפשרות שמשהו ייפול דרכו לבור אלא אם נפל או הופל בכוונה.
התלמוד הבבלי (נב ע"א) מעלה שאלה תיאורטית אחרת: אם כיסהו כראוי – כיצד נפל השור לתוך הבור? התשובה הפשוטה מצויה בראש הפרק הבא: "כראוי" הוא "כמקובל", כך שהבור יישאר סגור במקרה רגיל, אבל פגעי הטבע או השתוללות השור עלולים לגרום לפריצת הבור. הבבלי איננו בוחר בהסבר פשוט זה ומחפש מקרה מיוחד שבו הכיסוי היה איתן דיו, ובכל זאת השור פרץ אותו. אנו רואים בעצם החיפוש מרכיב של תיאוריה משפטית, לְמה שבחיי המעשה הוא פשוט. אגב כך ברור שהסיבה לחיוב בעל הבור הוא פשיעתו בשמירה, ולא בעלותו על הבור.( לו הייתה הבעלות הגורם הקובע, לא היה הבדל אם כיסה כראוי או כיסה שלא כראוי. די היה בכך שבמבחן המעשה השור נפל לבור.
<b>כיסהו כראוי ונפל לתוכו שור או חמור ומת פטור</b> – אומנם הבור גרם לנזק, אך כאמור במשנה הקודמת החיוב נובע מאי שמירה, וכאן הבעלים שמרו כיאות. אומנם הראשון פשע, אבל השני תיקן את הפשיעה. <b>לא כיסהו כראוי ונפל לתוכו שור או חמור ומת חייב</b> – כיסוי חלקי איננו סיבה לפטור חלקי, אלא הוא כפשיעה. המשנה מנוסחת באריכות, ודי היה במשפט הראשון כדי להבין את השני.
<b>נפל לפניו מקול הכרייא חייב</b> – בעת חפירת הבור עצמו נוצרים מפגעי רעש, והבהמה נחרדה ונפלה. הכורה חייב. לא ברור האם עדיין מדובר בבור של שותפים, והכורה חייב ושותפו פטור, או שמדובר בבור של יחיד. <b>לאחריו מקול הכרייא פטור</b> – זו תגובת בהמה בלתי סבירה, ולכן אין כאן פשיעה (לא הפשיעה גרמה לנזק). בירושלמי (ד ע"ד) רבי ינאי חולק וסובר שאם נפל מקול הכרייה בין לפניו בין לאחריו פטור. בתוספתא: "נפל לפניו מקול הכרייא חייב, לאחריו מקול הכרייא פטור. בבור ובשיח בין מלפניו בין מלאחריו חייב" (פ"ו הי"ג<sup class="footnote-marker">42</sup><i class="footnote">וכן מסכתא דנזיקין, יא, עמ' 289.</i>). כפשוטם "לפניו" ו"לאחריו" מתייחסים לאותו חפץ, ואם כן יש שלוש דרכים לפרש את המשנה:
1. לפניו של השור, כלומר השור נפל קדימה (מחוץ לבור או בתוכו), או לאחוריו, לכיוון אחורי השור (מחוץ לבור או בתוכו).
2. נפל השור לפניו (לתוך הבור).
3. נפל השור לאחוריו (מחוץ לבור).
במכילתא נאמר במפורש כפירוש הראשון: "ונפל שמה, בדרך הילוכו. מכאן אמרו, נפל לפניו מקול הכריה חייב, לאחריו מקול הכריה פטור. אבל בבור בין לפניו ובין לאחריו חייב. בעל הבור ישלם, מכל מקום" (מכילתא דרבי ישמעאל, משפטים, מסכתא דנזיקין פי"א, עמ' 289), וכן בתוספתא שכבר צוטטה: "נפל לפניו מקול הכרייא חייב, לאחריו מקול הכרייא פטור. בבור ובשיח בין מלפניו בין מלאחריו חייב" (פ"ו הי"ג)<sup class="footnote-marker">43</sup><i class="footnote">אלבק, השלמות, עמ' 412.</i>. אם כן, משנתנו מדברת על נפילה לפני הבור, אבל בנפילה לבור חייב תמיד. אולי זו גם כוונת רבי ינאי בירושלמי. בבבלי מפרשים את המשנה שהשור נפל לבור. הבעיה הפרשנית היא האם המילה "לפניו" היא כיוון הנפילה של הבהמה, או הכיוון מהבור. בלשון אחרת: האם הנפילה המדוברת היא בהלת הבהמה ונפילה על הרצפה, או נפילה לבור באמצע העבודה. לפי ההסבר הראשון הנפילה איננה לבור, ורק במקרה הבא במשנה מדובר בנפילה לבור. כפשוטם של דברים גם ברישא (הקטע שפורש זה עתה) וגם בסיפא (הקטע הבא) מדובר בנפילת השור לבור, וההבדל בין הרישא לסיפא הוא שבסיפא נשברו כלי השור וברישא השור עצמו ניזוק. זה ההבדל בין נזק ישיר לנזק עקיף, או בין נזקי שור לבין נזקי כלים (להלן).
מההמשך עולה שנפילה לתוך הבור נקראת "לתוך", ולפיכך הפירוש השני קשה מבחינה לשונית.
<b>נפל לתוכו שור וכליו</b> [<b>ו</b>]<b>נשתברו</b> – השור רתום לכלי חריש, והם עשויים עץ ונשברים. <b>חמור וכליו ונתקרעו</b> – החמור נושא משא, וכליו הם המרדעת, והיא נקרעת ולא נשברת. כמובן אם היה על החמור כד ונשבר דינו זהה, אלא ש"דיבר הכתוב בהווה". <b>חייב על הבהמה</b> – כדין הרגיל של בהמה שנפלה לבור, <b>ופטור על הכלים</b> – בעיקרון בור פטור על נזקי כלים. בתלמוד הירושלמי מובאת לשם כך דרשה: " 'ונפל שמה שור או חמור', 'שור' ולא שור בכליו, 'חמור' ולא חמור בכליו. שהיה בדין: מה אם בור נזקין שפטור מן המיתה חייב על הכלים, בור של עשרה טפחים שחייב על המיתה, אינו דין שיהא חייב על הכלים?! תלמוד לומר 'ונפל שמה שור או חמור', 'שור' ולא שור בכליו, 'חמור' ולא חמור בכליו" (ירו', ה ע"א; בבלי, כח ע"ב; נד ע"א). זו דרשה תנאית המצויה במדרש ההלכה<sup class="footnote-marker">44</sup><i class="footnote">מכילתא דרבי ישמעאל, מסכתא דנזיקין יא, עמ' 289; מכילתא דרשב"י, כא לג, עמ' 185.</i>. דרשה שונה במקצת מצויה גם בתוספתא (פ"ו הי"ד). הדרשה דרשה, אבל דומה שההלכה נוצרה מסיבה משפטית ולא מהדרשה<sup class="footnote-marker">45</sup><i class="footnote">וסטרייך, חצי נזק, עמ' 246, מציג את שאלת ההסבר המשפטי כמו שאנו מציגים, אך נדחק להסביר מדוע הדרשה איננה מספקת. לדידנו הדרשות רחוקות, ובאופן כללי אם ההלכה קבועה אך יש לה כמה דרשות הדבר מעורר חשד שהדרשות אינן בסיס להלכה.</i>.
בבבלי (נד ע"א) מוצגת דעה נוספת ושונה של רבי יהודה, הלומד מאותן מילים "לרבות כלים". הדרשה המיוחסת לרבי יהודה איננה במקבילות התנאיות. הסבר הבבלי מביא עד כדי אבסורד את שיטת הדרשה; הרי מאותה מילה נלמדת הלכה והיפוכה!
גם כאן ברור למדי שלא הדרשה יצרה את ההלכה אלא ההיגיון המשפטי. השור נפל מעצמו לבור, ובעל הבור אשם שלא מנע את הנפילה. אבל הכלים לא נפלו מעצמם; מישהו הפיל אותם לבור. "מישהו" זה הוא הבהמה עצמה, ואי אפשר לשחרר את בעל הבהמה מהאחריות (החלקית) של הבהמה למעשיה. אי אפשר גם לחייב את בעל הבור על מה שאותו גורם שלישי עשה, בין אם זה אדם, שזרק חפץ לבור, או השור, שגרר עימו כלים לבור. מדרש ההלכה כדרכו מדגיש את הרמז המקראי, והתלמודים מקבלים רמז והקשר זה כתחליף לנימוק משפטי<sup class="footnote-marker">46</sup><i class="footnote">לדעת וסטרייך, חצי נזק, עמ' 249, הפטור נובע ממעמדם החלש של נזקי בור. איננו יודעים למה מעמדם חלש, והיכן מתבטאת חולשה זו. לדעת אלבק אין זה רגיל שהחמור הולך עם כליו, ולכן בעל הבור איננו צריך להיזהר מכגון דא. אך ההפך הוא הנכון: החמור הולך כמעט תמיד עם כליו. במקרה זה אי אפשר כנראה להשתמש בטיעון שהנזק לכלים עקיף (כמו במשנה א), משום שאותו גורם הזיק לחמור ולכלים כאחד.</i>.
בבבלי (נג ע"ב) מצוטטת ברייתא שלפיה רבי יהודה חולק ומחייב נזקי כלים בבור. יש להניח שעמדה כזאת, הנוגדת את כל הקו ההלכתי במשנה, קדומה.
<b>נפל לתוכו שור חרש שוטה וקטן חייב</b> – שתי אפשרויות לפרש את המשנה:
1. שור של חרש, ואז משנתנו חוזרת על ההלכה העקרונית שנשנתה לעיל פ"ד מ"ד ששור של חרש שהזיק פטור, אך אם ניזוק חייבים בנזקיו.
2. השור עצמו חרש או קטן, ואם נפל לאחוריו מקול הכרייה החופר חייב, בניגוד לשור בריא ונורמלי שאם נפל לאחוריו פטור.
הפירוש הראשון קשה, שהרי מה עניין שור של חרש לכאן, הרי המשנה עוסקת בנושאים אחרים. שני התלמודים מפרשים כפירוש השני (ירו', ד ע"ד; בבלי, נד ע"א). כך משמע גם מהתוספתא (פ"ו הי"ד). עם זאת ההסבר קשה. ראשית, הצירוף "חרש, שוטה וקטן" הוא הצירוף הקלאסי של בני אדם חסרי דעת. יתר על כן, כיצד מאבחנים שור חרש או שוטה? יתרה מזו, הרי בעל הבור (החופר) חייב גם על נפילת שור פיקח! הבבלי (נד ע"ב) אומר שהחופר פטור במקרה שנפל שור פיקח משום שהשור יודע להיזהר, ולכן אין כאן פשיעה של בעל הבור. ברם אם כך למה בעל הבור חייב כלל ועיקר במקרה ששור רגיל נפל לבור? ברור אפוא שאם נפל שור רגיל בעל הבור חייב, ולמה ייפטר בעל הבור אם השור שוטה?
אולי הכוונה שבעל השור פטור. כלומר, אם השור פגוע והוא חסר אינסטינקטים טבעיים ונפל על כורה הבור, בעל השור פטור, ואכן המשנה בהמשך עוסקת בנושא דומה. אומנם חופר הבור חייב על נזקים שגרם בורו בעת החפירה, אבל אם נפל עליו שור רגיל בעל השור חייב, שכן השור יודע להיזהר מהבור, והחופר לא צריך היה להיזהר מסכנה כזאת. אבל כאשר מדובר במקרה הנדיר של שור חסר אינסטינקטים טבעיים החופר לא צריך להישמר ממקרה כזה, ולכן היה מקום לחשוב שבעל השור חייב, שכן הוא (בעל השור) פשע בכך שלא שמר על שורו השוטה. אף על פי כן בעל השור פטור, שכן בעל הבור התרשל והוא האשם בתאונה.
אנו מציעים לפרש כפירוש השני, שהשור עצמו חסר דעת, אבל הביטוי "חרש, שוטה וקטן" הוא העברה ספרותית. המשפט (פתגם) בא לתאר שור שהשתגע, פרץ בריצת אמוק ונפל. זו תופעה רגילה בין פרות. המשנה קובעת שבעל הבור איננו חייב בשמירה מפני "פרה משוגעת".
<b>בן או בת עבד או אמה פטור</b> – אומנם אם השור נגח את אלו הוא חייב, אך הם בני דעת מסוימת ויודעים להיזהר לא ליפול לבור, ולכן אין כאן פשיעה. כלומר בעל הבור פשע, אך לא פשיעתו גרמה לנזק, וצריכים להיזהר מאלו. מסיבה זו בעל הבור פטור אם נפל אדם לתוכו. אם נזכור שלבור יש חוליה, הרי שנפילת אדם היא רק בגלל חוסר זהירות מופלג.

Mishnah 7

<small>עפ”י כתב יד קופמן</small>
<b>אחד השור ואחד כל הבהמה לנפילת הבו</b>ר – כשם ש"בור" הוא דוגמה בלבד, כך גם "שור" הוא דוגמה בלבד. כל זאת לעניין נזקים הנגרמים מנפילה. לגבי נזקי שן ורגל, למשל, לכל בהמה דין משלה, שכן ההלכה תלויה בדרכה של הבהמה. תרנגול מועד תמיד לשבור בדרך הילוכו, כלב כדרך אכילתו וכו'. <b>ולהפרשת הר סיני</b> – במעמד הר סיני נצטוו בני ישראל להתרחק מההר, ונאמר (שמות יט יג): "אם בְּהֵמָה אִם אִישׁ לֹא יִחְיֶה", ובכלל "בהמה" כל חיה שהיא. <b>לתשלומי כפל</b> – הגונב בהמה חייב לשלם תשלומי כפל, כאמור בשמות כב ג: "אִם הִמָּצֵא תִמָּצֵא בְיָדוֹ הַגְּנֵבָה מִשּׁוֹר עַד חֲמוֹר עַד שֶׂה חַיִּים שְׁנַיִם יְשַׁלֵּם" – על שור, חמור או כל בהמה אחרת. דוגמה זו דווקא בעייתית שכן יש בה פירוט חלקי, ולא דוגמה יחידה כמו בפסוקים לעיל. <b>ולהשיב אבדה</b> – התורה הדגימה את מצוות השבת אבדה במילים אלו: "לֹא תִרְאֶה אֶת שׁוֹר אָחִיךָ אוֹ אֶת שֵׂיוֹ נִדָּחִים וְהִתְעַלַּמְתָּ מֵהֶם הָשֵׁב תְּשִׁיבֵם לְאָחִיךָ" (דברים כב א), ואין אלו אלא דוגמאות.
<b>לפריקה</b> – לקיים מצוות עזרה בפריקה. אומנם כתוב "כִּי תִרְאֶה חֲמוֹר שֹׂנַאֲךָ רֹבֵץ תַּחַת מַשָּׂאוֹ וְחָדַלְתָּ מֵעֲזֹב לוֹ עָזֹב תַּעֲזֹב עִמּוֹ" (שמות כג ה), אך אין זה דווקא בהמות אלו, אלא כל בהמת משא שהיא, וכן: "לֹא תִרְאֶה אֶת חֲמוֹר אָחִיךָ אוֹ שׁוֹרוֹ נֹפְלִים בַּדֶּרֶךְ וְהִתְעַלַּמְתָּ מֵהֶם הָקֵם תָּקִים עִמּוֹ" (דברים כב ד).
<b>לחסימה</b> – האיסור "לֹא תַחְסֹם שׁוֹר בְּדִישׁוֹ" (דברים כה ד) חל על כל בהמה המשמשת לדיש. את הדיש ביצעו בדרך כלל באמצעות שור או צמד שוורים, אך גם באמצעות פרה, חמור או גמל. <b>לכלאים</b> – כאמור בדברים (כב י): "לֹא תַחֲרֹשׁ בְּשׁוֹר וּבַחֲמֹר יַחְדָּו". איסור זה חל גם על חריש של חמור וגמל או בהמה ואדם. <b>ולשבת</b> – גם כאן הדגימה התורה את האיסור: "שֵׁשֶׁת יָמִים תַּעֲשֶׂה מַעֲשֶׂיךָ וּבַיּוֹם הַשְּׁבִיעִי תִּשְׁבֹּת לְמַעַן יָנוּחַ שׁוֹרְךָ וַחֲמֹרֶךָ וְיִנָּפֵשׁ בֶּן אֲמָתְךָ וְהַגֵּר" (שמות כג יב), וכן במקבילה בדברים ה יג, וכמובן כוונת התורה למנוחה של כל בהמות הבית.
<b>וכן חייה ועוף כיוצא בהן</b> – בכל המקרים הללו האיסור חל על כל החיות. התלמודים מסבים את ההלכה בעיקר לעניין כלאיים, שאסור להכליא חיית בר עם חיית בית (חמור בר עם חמור בית וכו' – בבלי, נה ע"א), או אפילו שאסור להכליא שתי חיות בר: "אמר ריש לקיש, כאן שנה רבי: תרנגול טווס ופסיוני – כלאים זה בזה" (בבלי, שם; ירו', כלאים פ"א ה"ו, כז ע"א). בין שני הפירושים נפקא מינה האם אסרה המשנה להכליא תרנגול עם פסיון.
לא נעסוק כאן בהלכות כלאיים, את סיכום הדברים ניתן למצוא במבוא לפירושנו למסכת כלאים. נסתפק בכך שחכמים סברו שמבחינה זואולוגית ניתן להכליא חיות זו עם זו, אבל התורה אסרה על כך. בפועל הכלאות מסוג כזה מוגבלות, ורובן בלתי אפשריות מבחינה גנטית. אבל חכמינו לא ניסו לבצע הכלאות כאלה (בחיות בית בגלל איסור תורה, ובחיות בר משום שלא גודלו בתנאים מבוקרים), ולא שאלו את עצמם כלל אם הדבר אפשרי מבחינה זואולוגית. עניינם היה בהלכה עצמה בלבד. על כל פנים מסכת כלאים מציגה אפשרויות להכלאה שהותרו מדין תורה או שנאסרו, אף שכיום נתברר שהכלאות כאלה בלתי אפשריות או נדירות.
<b>אם כן למה נאמר שור או חמור</b> – בדיני בור "וְכִי יִפְתַּח אִישׁ בּוֹר אוֹ כִּי יִכְרֶה אִישׁ בֹּר וְלֹא יְכַסֶּנּוּ וְנָפַל שָׁמָּה שּׁוֹר אוֹ חֲמוֹר" (שמות כא לג), <b>אלא שדיבר הכתוב בהווה</b> – המשנה פורשת יריעה רחבה של מדרש הלכה וקובעת כלל שאיננו חל בכל המקרים. כך למשל "בור" הוא כל הדומה לבור, אך רק מעומק מסוים ואילך. כלומר בור הוא דוגמה למפגע, אבל גם מונח מגביל, וכן "וְכִי יִגַּח שׁוֹר" (שמות כא כח), והכוונה דווקא לשור ולא לתרנגול או לחתול. כלומר ההחלטה מתי המקרה הנזכר הוא דוגמה לכול או דוגמה חלקית או מקרה מיוחד היא פרשנות של חז"ל המותאמת למקרה הנדון. אין כאן כלל משפטי אלא פרשנות מותאמת לכל פסוק לפי עניינו, ולפי הבנתם של חכמים.
פרשנות כזאת פותרת את הבעיות העקרוניות שהוצגו בתלמודים, ובעיקר בתלמוד הבבלי. היא מבוססת על הבנתנו הכללית שלא הדרשות ייצרו את ההלכה, אלא להפך, שההלכה נוצרה משיקול הדעת ותנאי החברה, או מניתוח משפטי, ולאחר מכן מצאו לה עיגון במקרא המקודש. ואכן בתוספתא מצויה גם עמדתו של רבי עקיבא: "רבי עקיבא אומר, כל אחד ואחד נתרבה במקומו" (פ"ו הי"ח). כלומר בכל מקרה ומקרה יש סיבה בפסוק, או בהיגיון, לרבות את כל מיני הבהמות, ואין כאן כלל מדרשי אחיד. בלשוננו: הכלל הוא סיכום של המקרים השונים שכל אחד נקבע במקומו ולפי תנאיו.

Chapter 6



Mishnah 1

<small>עפ”י כתב יד קופמן</small>
<b>הכונס צאן לדיר</b> – ביום הצאן מפוזר בשטח המרעה, והרועה משגיח על בני הצאן. מבחינת נזיקין הרי ששנינו לעיל (בראשית פרק ב) שהרגל והשן מועדים לשבר ולאכול בדרך הילוכם, כלומר בעל הבית או הרועה שקיבלם לשמירה (להלן מ"ב) חייב בתשלום נזק מלא. בלילה הרועה מכנס את הצאן לדיר, ובעלי החיים אמורים לרבוץ בשקט ולא לצאת ממקומם. בתנאים אלו אפשר שהרועה יהיה פטור אם התחולל תרחיש בלתי צפוי ובני הצאן יצאו מהמכלאה. הדיר הוא מונח כללי; לעיתים זו גדר ארעית, ולעיתים מבנה ממשי אבל בלתי מקורה (איור 29). <b>ונעל בפניה כראוי ויצתה והזיקה פטור</b> – זה הכלל הבסיסי החוזר בכל ענייני נזיקין: הבעל (או השומר – לעיל פ"ד מ"ט) חייב בשמירה רגילה. הוא איננו חייב להתכונן לפורענות בלתי צפויה. הדיר צריך לעמוד במזג אוויר רגיל. לעיתים בני הצאן משתוללים מתוך פחד וחרדה ועשויים להפיל גדר בלתי מחוזקת, או שרוח חזקה במיוחד תגרום לקריסת הגדר או לפתיחת הדלת. לכל אלה אין השומר צריך לדאוג, ואם הבעל (השומר) עשה את תפקידו הוא פטור מנזקים שגרם הצאן.
כפי שהדגשנו בפרק הקודם, התפיסה הבאה לביטוי במשנה שלנו היא שהבעל חייב אם פשע, ואם מילא את תפקידו הוא פטור. לא הבעלות על המזיק קובעת, אלא פשיעת הבעלים. יתר על כן, המשנה הבאה מניחה שמדובר לא בבעלים אלא ברועה שכיר. כפי שנראה להלן, זה היה המבנה הכלכלי הרגיל של משק צאן. ביום שהו בני הצאן של כמה מאנשי העיירה תחת השגחתו של הרועה, ובערב פוזרו לבתים והבעלים חלבו את בני הצאן ושמרו עליהם בלילה בגדֵרה ("דיר") ששכנה ליד הבית. היו כמובן טיפוסי מרעה אחרים, אבל בכך עוסקת משנתנו, וזה היה הטיפוס הרגיל בגליל. מבחינה הלכתית אין לכך משמעות רבה במשנה זו, שכן כבר שנינו שהשומר נכנס תחת הבעלים (לעיל פ"ד מ"ט).
נשוב למשנה. לכאורה ההלכה במשנה קשה. הרי מבחן התוצאה מוכיח שהשמירה הייתה רשלנית, והגדר בלתי מספיקה בעליל. למה בעל הבית פטור, ואילו בנזקי אדם בעל הבית חייב גם אם הוא אנוס? שאלה זו ניתן כמובן לשאול גם על בור. אולי יש להסביר את המשנה הזאת כמעין הסכמה הדדית של בני המקום שכל אחד ישמור על חפציו "כראוי", ואין חובה לעשות מעבר לכך. גם בחוקי החקלאות הביזאנטיים בעל הבית פטור על נזקים שנגרמו על ידי בהמתו<sup class="footnote-marker">1</sup><i class="footnote">אשבורנר, חוק האיכרים.</i>. אם אכן בהסכמה הדדית עסקינן ברור שהנימוק המכריע והגדר הקובעת את תחולת ההלכה היא המצב החברתי, ואין לצפות למבנה משפטי לכיד, אלא רק בשלב השני מבחינה כרונולוגית. עסקנו בכך במבוא למסכת.
הבבלי (נה ע"ב) קובע שמשנתנו כרבי יהודה, אבל לפי רבי מני הבבלי גם מוסיף שמשנתנו כרבי יהודה בלבד ורבי מאיר חולק עליה. בהתבסס על פרשנות הבבלי למשנה בפ"ד מ"ט, וכפי שהצגנו בטבלה בראש פרק א, לדעת רבי מאיר הבעל חייב תמיד בתשלום נזק שלם (פ"ד מ"ט), גם אם שמר "כראוי". בפירוש המשנה שם הצענו שלכאורה לדעת רבי מאיר התשלום מושת על הבעל כיוון שרכושו הזיק, ללא קשר לאשמתו-פשיעתו, אבל רבי מאיר איננו חולק על טיב השמירה ועל משמעות המונח "כראוי". את פירושם המדויק של דברי רבי מאיר בדקנו בפירוש לפרק ד, אבל ברור שהבבלי פירש את דבריו כפי שהצגנו, כלומר ששור תם חייב גם אם נשמר כראוי, וקל וחומר שור מועד.
אנו הצענו שרבי מאיר חולק על דין חצי נזק, וסבור שהוא חל רק על קרן ולא על נזקי שן ורגל, ומשנתנו עוסקת בנזקי שן ורגל.
בירושלמי, בדומה לבבלי, מובאת מחלוקת האם משנתנו כדעת הכול או שנויה במחלוקת: "הכונס צאן לדיר כול' רבי [הי]לא<sup class="footnote-marker">2</sup><i class="footnote">בסוגריים גרסת כתב יד רוזנטל. </i> בשם רבי ינאי במחלוקת.<sup class="footnote-marker">3</sup><i class="footnote">בכתב יד רוזנטל "כמחלוקת".</i> רבי לעזר אמר דברי הכל הוא. אמר רבי לא מסתברא הדא דרבי לעזר. שהרי אין כתיב שמירה בגופו אלא בקרן<sup class="footnote-marker">4</sup><i class="footnote">רק בשור מועד שנגח תלתה התורה את חיובו בהיעדר שמירה, ו"ְאִם שׁוֹר נַגָּח הוּא מִתְּמֹל שִׁלְשֹׁם וְהוּעַד בִּבְעָלָיו, וְלֹא יִשְׁמְרֶנּוּ וְהֵמִית אִישׁ אוֹ אִשָּׁה הַשּׁוֹר יִסָּקֵל וְגַם בְּעָלָיו יוּמָת".</i> מאי כדון ריש לקיש אמר במחלוקת רבי לעזר אמר דברי הכל היא ואית דאמרין דרבי ליעזר בן יעקב היא דאמר בין כך ובין כך פטור" (ה ע"ב). אם כן רבי הילא תולה את משנתנו במחלוקת רבי מאיר ורבי יהודה כמו הבבלי, ואילו רבי אלעזר סבור שלדעת הכול רק בנזקי קרן היעדר שמירה מוביל לתשלום (ושמירה טובה פוטרת את הבעלים), ובשמירה לא טובה בעל השור חייב (בתם חצי נזק ובמועד נזק שלם). אבל בנזקי גופו חייב תמיד, ואין מושג של שמירה ראויה (חוץ משחיטה). רבי אליעזר בן יעקב הוא רבי אליעזר בפ"ד מ"ט האומר "אין שמירה אלא בסכין" (ובשור מועד), אבל שור תם אם נשמר כראוי פטור.
<u>נזקי שור</u>
<u>שמר שלא כראוי</u>
מעניין שהברייתא בירושלמי איננה משתמשת במינוח "שן ורגל" אלא ב"גופו". זו חלוקה אחרת מזו של פ"א מ"ד – פ"ב מ"ג. שם גם רביצה ודחיפה נחשבו כ"קרן" (תולדות קרן), ואילו כאן הן גופו.
כל הברייתא מציעה לפני הלומדים מסורת חריגה ומחודשת: גם בכך שההגדרה של שן ורגל חסרה, גם בפרטי המונח "קרן", וגם לפנינו מגמה נרחבת של צמצום חצי נזק, ומה שחשוב שרבי לעזר סבור שזו דעת הכול.
כך או כך, כבבלי או כירושלמי, משנתנו חלוקה על המשנה בפרק ד, לפחות בהצגת פני הדברים, וגם בשאלה על מה חל דין חצי נזק – על כל הנזקים או רק על נזקי קרן. כך גם יש מחלוקת על מה חל הקשר בין שמירה ראויה לפטור – על הכול או רק על נזקי קרן. בנוסף ראינו לעיל שהכלל חל גם על נזקי בור (שנחפר ברשות ללא פשיעה).
לגופה של השאלה אם באמת ההלכה תלויה בהסכמה חברתית? הרי שדין שור לחוד ודין צאן לחוד, ואולי אין זה נכון לחפש לכידות משפטית. רבי מאיר ורבי יהודה חלקו על המקרה שם ועל המקרה שלנו לא דיברו ולא נקטו עמדה, הוא שונה מבחינה מעשית למרות הדמיון המשפטי. זו דוגמה טובה להבדל בין ניתוח משפטי לבין ניתוח היסטורי חברתי. אנו מציעים שבשלב התנאי הקדום ההלכה נקבעה בעקבות ההסכמות החברתיות, ורק בשלב התנאי השני (שאיננו יודעים לתארכו) החלה השתלטות החשיבה הקטגוריאלית המשפטית. מצב זה כונה תהליך ה"יורודיפיקציה" של ההלכה או ה"קונצפטואליזציה" של ההלכה. הירושלמי, בהבחינו בין נזקי קרן לנזקי רגל, מסגיר את המצב ההלכתי הקדום, שכל מקרה נדון לגופו לפי המצב החברתי. כלומר דין שור שונה מדין צאן. אבל הניסוח של הירושלמי הוא כבר משפטי (קרן לעומת "גופו").
אנו מעדיפים את ההסבר החברתי משום שהוא מאפשר לתאר עולם תפיסתי לכיד של דיני נזיקין, וכך משנה ט בפרק ד איננה שונה, בהבנת ההלכה, ממשנתנו.
בפרק הקודם (פ"ה מ"ו) ראינו פרשנויות קדומות למונח "שמירה כראוי" לגבי בור, ואכן בבור ניכרת החמרה, והשמירה הנדרשת רבה יותר מאשר המינימום הנדרש במשנתנו: "חפר כראוי וכסה כראוי עשה לו חוליא גבוהה עשרה טפחים מסר לחולה ולזקן שיש בהן דעת פטור" (תוס', פ"ו ה"ו). חוליה בגובה עשרה טפחים נחשבת שמירה ראויה, לא פחות מכך. למרות שבמציאות מצאנו ברחבי הארץ חוליות קטנות בהרבה<sup class="footnote-marker">5</sup><i class="footnote">את המונח "כראוי" אנו מפרשים לפי הממצא המקובל ברחבי הארץ. </i>.
לעומת זאת לגבי שמירת צאן, למשל, נקבע שכבר קשירה בחבל היא שמירה ראויה לשור מועד (פ"ד מ"ט), וגדר מספיקה היא זו העומדת ב"רוח" (תוס', להלן) או ב"רוח מצויה" (בבלי, כז ע"א; כט ע"א ועוד<sup class="footnote-marker">6</sup><i class="footnote">מונח זה מופיע רק בבבלי, וראו להלן פ"ו מ"ד, שם מצוי אותו עיקרון כבר בספרות התנאים, אם כי בניסוח אחר.</i>). אבל גם ראינו את הדרישה להוסיף בשמירה, ושבעצם אין רמת שמירה "ראויה", ורק שחיטה היא בבחינת שמירה מספקת. במשנת בבא מציעא פ"ג מ"י נדרש שומר חינם לשמור כראוי, ומוסבר שם ששמירה כראוי היא הנחת החפץ בצורה רגילה כ"דרך השומרים"<sup class="footnote-marker">7</sup><i class="footnote">משנה, בבא מציעא פ"ג מ"י; תוס', שם פ"ח הי"ג, ומשם לתלמודים.</i>. היה מקום לצפות לכך ששומר צריך לשמור ברמה נמוכה יותר מאשר הבעל השומר שצאנו לא יזיק, אבל דרישה כזאת איננה מופיעה. הבבלי מגדיר זאת: "דאמר רבי אלעזר, ואמרי לה במתניתא תנא: ארבעה דברים התורה מיעטה בשמירתן, ואלו הן: בור ואש, שן ורגל" (נה ע"ב).
ההלכה חוזרת בתוספתא, וזו מוסיפה פרט אחד: "נעל כראוי, וקשר כראוי, עשה לה מחיצה גבוהה עשרה טפחים, מסרה לחולה ולזקן שיש בהן דעת, פטור. נעל שלא כראוי, עשה לה מחיצה פחותה מעשרה טפחים, מסרה לחרש שוטה וקטן שאין בהן דעת, חייב. אי זהו שלא כראוי, כל שאין יכול לעמוד ברוח" (פ"ו הי"ט). אם כן כראוי הוא מה שעומד נגד רוח מצויה, והבעלים אינם צריכים לקחת בחשבון סערה פתאומית, מעין אלו המתרחשות תדיר<sup class="footnote-marker">8</sup><i class="footnote">להגדרת "שמירה ראויה" ראו גם תוס', בבא מציעא פ"ח ה"ג.</i>. כמו כן אנו שומעים שגם כאן המידה הסכמטית של עשרה טפחים היא הגובה המינימלי של שמירה ראויה. עשרה טפחים הם כמטר. זו אכן גדר בגובה מספיק לכבשים ועזים ואף לפרות, אך כמובן המידה הזאת חוזרת בכל מיני נושאים והיא עצמה סכמטית.
גם במקרה זה של הגדרת שמירה כראוי ניכר הפן המשפטי המאוחר. שמירה כראוי היא מונח משתנה, ויש להתאימו לכל מקרה ומקרה. אותו חבל ששומר על תרנגול איננו מספיק לשמירת כלב נשכני גדול. עצם המידה של עשרה טפחים (גובה עשרה טפחים לחוליית בור) היא מופרזת, אבל היא סכמטית ומשמשת בהלכה למקרים רבים. זו כבר פרשנות משפטית למושג העמום "שמירה כראוי".
<b>לא נעל בפניה כראוי ויצתה והיזיקה חייב</b> – בין תם בין מועד, שכן מדובר בנזק שנגרם על ידי הצאן דרך הילוכו או דרך אכילתו. כאמור לעיל (פ"ד מ"ט) רבי מאיר מחייב תם בחצי נזק ורבי יהודה אומר שתם חייב נזק מלא ומועד פטור. המינוח הקצר "חייב" קרוב יותר לדברי רבי מאיר, אבל הוא סביר יותר אם המשנה מהלכת בדעה שכל דין חצי נזק הוא רק בנזקי קרן. <b>ניפרצה בלילה או שפרצוה ליסטים ויצתה והיזיקה פטור</b> – הבעל, שכן הוא שמר כראוי. <b>הוציאוהו ליסטים הליסטים חייבין</b> – אם הליסטים הוציאו את הצאן הם חייבים בנזקיו במקום הבעלים, וכאילו היו שומרים. שני המשפטים האחרונים משאירים באמצע את מקרה הביניים: הליסטים פרצו והשאירו פרצה, ובני הצאן יצאו מעצמם. לפי המשפט הקודם הליסטים אינם חייבים, הם חייבים רק אם הוציאו את בני הצאן, ולפי המשפט שלפניו גם הבעל פטור שכן שמר כראוי. האם ייתכן שבמקרה זה הליסטים אינם חייבים? הרי הם גרמו לנזק במחדל! אם אכן כך הוא הרי שבולט כאן היסוד המשפטי-טכני. הגנבים אינם חייבים שכן אין זה רכושם, והם אינם חייבים בשמירתו. הם חייבים רק על מעשה ברור שעשו, ולא על מחדל שגרמו לו. הבחנה כזאת היא בלתי "מוסרית" ובלתי מעשית, אבל מובנת מבחינה משפטית. הבחנה כזאת מביאה ומדגימה את חולשתו של המבנה המשפטי הנצמד להגדרות טכניות משפטיות.
הממד המוסרי בא לידי ביטוי בברייתא שבבבלי (נה ע"ב, ובירושלמי ה ע"ב): "תניא, אמר רבי יהושע: ארבעה דברים, העושה אותן פטור מדיני אדם וחייב בדיני שמים. ואלו הן: הפורץ גדר בפני בהמת חבירו, והכופף קמתו של חבירו בפני הדליקה, והשוכר עדי שקר להעיד, והיודע עדות לחבירו ואינו מעיד לו". מערכת המשפט חסרת אונים, והסנקציה היא אלוקית בלבד.
הלילה נזכר לא כגורם הלכתי אלא כתיאור המעשה. ביום הצאן איננו בדיר, ואם הוא בדיר הרועה מצוי בסביבה, לכן הוא אחראי על הכול, אבל בלילה ייתכן שהגדר נפרצה מעצמה. הליסטים פועלים ביום ובלילה, אין כאן אפוא מקום לדקדק: "נפרצה על ידי גנבים בלילה, או ליסטים ביום", או נוסח דומה אחר<sup class="footnote-marker">9</sup><i class="footnote">אלבק, השלמות, עמ' 413.</i>.
ביטחון הפנים ותופעת הליסטים
הליסטיס (ליסטים) היא מילה יוונית (ληστἡς). ליסטס משמעו שודד. המינוח מתייחס לשודדים (גזלנים) וגנבים כאחד, ולכל הפורעים בכל מסגרת שהיא. אזכורה כאן מחייב בירור של המינוח והבנת צורכי הביטחון הפנימי של בני הקהילה היהודית.
דומה שיש להבחין בין שלושה סוגי ליסטאות, שאת כולם חז"ל מכנים באותו מינוח: א. הליסטים הפוליטי, ב. הליסטים בעיירות הספר (שוסי המדבר), ג. הליסטים היחיד (או כנופיה) בעת שלום במרחב הכפרי (סתם גזלן). בבעיות הביטחון עסקנו בנספח למסכת תענית. מן הראוי להעיר שחכמים מתייחסים אל הליסטים בסובלנות מה, ומשנתנו היא דוגמה לכך. הם אומנם גנבים, אך מחויבותם מוגבלת. אנו משערים שהדבר מבטא את ההכרה בכך שהליסטים המזוין איננו רק גנב פלילי, הוא גם סוג של מורד בשלטון, ומורד בשלטון נהנה מאהדה טבעית של האוכלוסייה המקומית. מן הראוי לבחון רעיון זה באופן שיטתי, ולא כאן המסגרת לכך.

Mishnah 2

<small>עפ”י כתב יד קופמן</small>
<b>היניחה בחמה</b> – המדובר בשעת המרעה עצמו. הבהמה או הכבשה שואפת להגיע לצל, ואם הרועה הניחה במקום שטוף שמש הכבשה תנוע למקום מוצל. אם הזיקה בדרכה הרי שהשומר מעל בתפקידו. <b>או שמסרה לחרש שוטה וקטן</b> – למרעה. אלו אינם יכולים להשגיח כהלכה על הצאן, ולכן יש בכך פשיעה. עצם הנחת הכבשה במרעה ללא השגחה איננה נחשבת לפשיעה אף שאין כאן שום שמירה, אבל כך הנוהג המקובל. כך היה, וכך עד היום במשק המסורתי<sup class="footnote-marker">10</sup><i class="footnote">הסברנו שהניחה במרעה, וזאת לפי הקשר המשנה. במשנתנו לא מדובר על נעל בפניה כראוי או שלא כראוי, אלא על מרעה. אבל ראו אלבק, השלמות, עמ' 413, שהציע בשם תוספות רבינו פרץ (בשיטה מקובצת) שנעל שלא כראוי.</i>. <b>ויצתה והיזיקה חייב</b> – הבעל, שהרי החרש והשוטה פטורים ואינם נחשבים אחראים על מעשיהם. כך כשמדובר ברכושם (פ"ד מ"ד), קל וחומר ברכוש אחרים שרק נמסר להשגחתם. בתוספתא: "מסרה לחולה ולזקן שיש בהן דעת, פטור. נעל שלא כראוי, עשה לה מחיצה פחותה מעשרה טפחים, מסרה לחרש שוטה וקטן שאין בהן דעת, חייב" (פ"ו הי"ט).
משנתנו מניחה כדבר רגיל את האפשרות למסור את שמירת הצאן לרועה, ולרועה משני. את משק הצאן נתאר בקצרה להלן.
גם כאן אפשר ש"חייב" משמעו חייב לפי מצבו של הצאן (תם או מועד), אבל סביר יותר שהמשנה משמרת את הדעה שדין חצי נזק חל רק על נזקי קרן<sup class="footnote-marker">11</sup><i class="footnote">הנשקה, משנה ראשונה.</i>. בענף הצאן נעסוק להלן פ"ז מ"ז. בשלב זה נסתפק בכך שמסירת בהמה לשמירה לנער או לזקן היא רגילה למדי. המרעה היה ענף עזר, ולחקלאי היו בני צאן אחדים ופרה אחת או שתיים. בשעות היום הן רעו באופן חופשי ובהשגחה רופפת ביותר.
ההלכה אסרה גידול בהמה דקה (צאן) בארץ ישראל<sup class="footnote-marker">12</sup><i class="footnote">אלון, תולדות א, עמ' 178-173; גולק, רועים.</i>, להוציא את החורשים והמדבריות. גישה עוינת זאת מתבטאת בהלכה האוסרת על מרעה בארץ ישראל: "אין מגדלים בהמה דקה בארץ ישראל, אבל מגדלים בסוריה ובמדברות שבארץ ישראל" (להלן פ"ז מ"ז), וכן: "המקבל עליו להיות חבר... רבי יהודה אומר אף לא יגדל בהמה דקה ולא יהא פרוץ בנדרים ובשחוק ולא יהא מטמא למתים ומשמש בבית המדרש. אמרו לו לא באו אלו לכלל" (משנה, דמאי פ"ב מ"ג). במשניות ברור שגידול בהמה דקה איננו ראוי לאדם הגון, עם זאת אין כאן ממש הלכה אלא דרישה מאדם הרוצה לעלות לדרגת "חבר" או "נאמן". חכמים מסכימים שגידול בהמה דקה הוא שלילי, אך אינם כוללים זאת ברשימת הדרישות מ"חבר". נדון בהלכות אלו בפירושנו להלן פ"ז מ"ז.
צריכת הבשר במשק החקלאי ואצל המוני העם הייתה מצומצמת ביותר<sup class="footnote-marker">13</sup><i class="footnote">ראו לעיל, פ"ג מ"ו.</i>. במקורותינו חוזרת הנוסחה שסתם עז נועדה לייצור חלב והרחלות לגיזות וולדות, וכן שנינו: "שמין את העזים מפני שהן חולבות, ואת הרחלים מפני שהן גוזזות" (תוס', בבא מציעא פ"ה ה"ד), או: "ההולך לחלוב את עזיו ולגזוז את רחליו" (בבלי, בבא מציעא סד ע"א), וכן סתם "עז לחלבה ורחל לגיזתה" (בבלי, שבת יט ע"ב), ומקורות רבים נוספים. כן נקבע במפורש: "ראשית הגז אינו נוהג אלא ברחלות"<sup class="footnote-marker">14</sup><i class="footnote">משנה, חולין פי"א מ"א ומקבילות רבות.</i>. ענף המרעה שימש אפוא כמקור לבשר המועט שנאכל, לחלב ומוצריו ובעיקר לצמר.
משנתנו איננה מקפידה להסביר במה היא עוסקת, עניינה בדיני נזיקין בלבד. משנה א עסקה בבעלים המטפלים בצאן, וגם ברועים שכירים. במשנתנו מדובר במצב של מסירה לרועה שהוא בן משפחה ולא שכיר, שכן איש איננו שוכר קטן או חרש, ואילו המשך המשנה ברועה שכיר לכל דבר. עוד נוסיף שבמשק הערבי המסורתי לעיתים קרובות נמסר העדר לקטן או לזקן, ואם הקטן הוא בר דעת ובעל תושייה מספקת הרי שמבחינה הלכתית הוא כבר איננו נחשב קטן.
על ההתנהגות של הרועה השכיר אנו שומעים מהתלמודים. כך למשל בירושלמי מתנהל דיון על "רועה שמסר צאנו לרועה, הראשון חייב והשיני פטור" (ה ע"ב)<sup class="footnote-marker">15</sup><i class="footnote">כך גם בתוס', פ"ו ה"ב. ההמשך שבירושלמי חסר בתוספתא.</i>; רב וריש לקיש חולקים על כך. המחלוקת היא בעיקרה מקרים שונים: בראשון רועה אישי, ובשני משק שבו בעלי הצאן מוסרים צאנם לרועה, אך מקובל שמנהיגי העדרים מתארגנים ומעבירים זה לזה את תפקיד השמירה על העדר הגדול. הבדלי הארגון הללו משפיעים על קביעת ההלכה. על כל פנים, מסירה לרועה ראשון היא תופעה רגילה, ואף מקובל שהרועה איננו שומר טוב במיוחד, אך זו דרכו של עולם. ואכן בכפר הערבי המסורתי הרועה היה טיפוס נלעג, בעל מום חלקי ובלתי כשר לעבודה "אמיתית" בחקלאות. כך גם נמסר לעיתים העדר לרועָה (נערה), למרות המגבלות שייחסה לה החברה המסורתית.
<b>מסרה לרועה ניכנס הרועה תחתיו</b> – כפי שהסברנו, מכיוון שמקובל למסור את בני הצאן המעטים לרועה מרכזי הרי שכל הכללים החלים על הבעלים חלים עליו. הרועה כאן חייב יותר מאשר סתם שומר משום שזה הנוהל המקובל, ובכך סרה הדגשת הבבלי ושאלותיו המשפטיות (נו ע"ב) הבאות על רקע תרבות הצאן בבבל, וכן פירש רמב"ם בפירושו למשנה<sup class="footnote-marker">16</sup><i class="footnote">ראו פירושנו לבבא מציעא פ"ג מ"ב.</i>.
המינוח "נכנס תחתיו" מופיע גם לעיל, פ"ד מ"ט. משמעו ממלא את מקומו, כגון "מת אבא יירשו בנו, נכנס תחתיו הרי הוא כמוהו" (תוס', שבועות פ"ב הי"ד, עמ' 448), וכן "מעשה בשמעון בן קמחית שיצא לדבר עם המלך ערבית<sup class="footnote-marker">17</sup><i class="footnote">כנראה לפנינו שיבוש, וצריך להיות מלך ערבי. </i>, ונתזה צנורא מפיו ונפלה על בגדיו. נכנס אחיו ושמש תחתיו בכהונה גדולה. ראת אמן של אילו שני כהנים גדולים בו ביום" (תוס', יומא פ"ג ה"כ ומקבילות), וכן שימושי לשון נוספים.
<b>נפלה לגנה</b> – הגינה היא שטח מושקה, מעובד אינטנסיבית, והדוגמה המובהקת לשטח חקלאי גדור<sup class="footnote-marker">18</sup><i class="footnote">ראו הנספח למסכת עירובין.</i>, המצוי בדרך כלל סמוך לעיר או בתוכה. ברור שהגינה שמורה, לפיכך אם הפרה או הכבשה נפלה לשם היא עשתה זאת בניגוד למסלול שבו הוליכה הרועה. להלן נרחיב בכך. <b>והיזיקה</b> – כך בכתבי היד הטובים (<b>ל</b>, <b>פ</b>, וכן <b>מ</b>), וכן בתוספתא ובמכילתא דרשב"י שנביא להלן. ב-<b>מנ</b> וברוב עדי הנוסח של הבבלי: <u>ונהנית.</u>
אם כן, מבחינה טקסטואלית יש לגרוס "והזיקה". זאת ועוד. אם כשרק נהנתה משלמת מה שנהנית – מה הדין אם הזיקה? החלק השני של המשנה מדבר על שני המצבים, לפיכך גם החלק הראשון של המשפט אמור לטפל בשני המצבים.
לפי כתב יד קופמן:
<b>א. נפלה לגנה  –    –  והיזיקה  –    –  משלם מה שנהנת</b> 
<b>ב. ירדה כדרכה  –    –  והיזיקה  –    –  משלמת מה שהיזיקה</b>
אם כן המשנה מאוזנת: שתי השורות שוות משקל ובשתיהן הדין ברור. במקרה הראשון משלמת רק מה שנהנית ופטורה מדמי הנזק, ובשני משלמת מה שהזיקה, שהוא הרבה יותר ממה שנהנית.
אבל לפי נוסח הדפוס:
<b>א. נפלה לגינה  –    –  ונהנית  –    –  משלמת מה שנהנית</b> 
<b>ב. ירדה כדרכה  –    –  והזיקה  –    –  משלמת מה שהזיקה</b>
אם כן מה הדין אם הזיקה במקרה הראשון? כאמור, נוסח כתב היד מוכח גם מהמקבילות.
בין שתי הנוסחאות יש הבדל הלכתי כשנפלה לגינה והזיקה. לפי כתב היד פטורה על מה שהזיקה, ולפי הדפוס חייבת על מה שהזיקה.
עד שאנו מבררים את הנוסח יש לשאול על ההלכה עצמה. אם אכלה הכבשה (או הפרה) משדה אחר, היא כמובן חייבת על מה שהזיקה (גם אם לא נהנית כלל ולא אכלה אלא רק רמסה צמחים). אם כן מדוע הרועה פטור אם נפלה לגינה? שני התלמודים כבר התקשו בשאלה ההלכתית וענו אותה תשובה: "שנחבטה". אבל יש הבדל גדול בין התלמודים. הירושלמי פירש: "רב הונא אמר בשנחבטה על גבי עשבים, אבל עמדה ורעת משלם מה שהזיקה" (ה ע"ב). כלומר אם הייתה זו נפילה שלא לרצון הפרה, שהרי אנו רואים שנחבטה, הבעל פטור מדמי הנזק, אך אם התאוששה מהנפילה ורעתה – חייבת על מה שהזיקה. תפקיד הרועה למנוע ממנה לפזול לשדות בצד, אבל אם זו נפילה בעל כורחה של הבהמה ובעל כורחו של הבעל – הבעל פטור על הנזק.
הבבלי הבין הפוך: "אמר רב: בנחבטה. אבל אכלה, אפילו מה שנהנית אינה משלמת!" (נז ע"ב). אנו מבינים שרב אמר את דבריו בקביעה: המשנה אמרה שאם נפלה לגינה משלמת מה שנהנית, ועל זה רב אומר שכך הדין אם נפלה לגינה מרצונה הטוב ואכלה, אבל אם נחבטה – אינה משלמת אפילו מה שנהנית.
אפשר להבין את דברי רב כשאלה: "אמר רב: בנחבטה. אבל אכלה, אפילו מה שנהנית אינה משלמת?". כשנחבטה אכן היא פטורה על מה שהזיקה, אבל אם אכלה מדוע אינה משלמת על מה שנהנית? אם כן עולה שרב גרס במשנתנו "אינה משלמת על מה שנהנית". לפי נוסח הדפוס יש להבין כמובן את דברי רב כשאלה: אם נפלה ונהנתה – משלמת מה שנהנית, ואם נפלה מאונס ונחבטה – הרי צריכה להיות פטורה גם ממה שנהנית!
רש"י פירש שנפלה על החיטים והחיטים ריככו את נפילתה<sup class="footnote-marker">19</sup><i class="footnote">מבחינה ריאלית המקרה נראה בעייתי. החיטים הצומחות אינן מרככות את הנפילה. </i>: "אמר רב – האי דקתני מה שנהנית משלמת, שנחבטה קאמר. כשחבטה על התבואה שיקעתן בקרקע והפסידם, והיא נהנית שלא לקתה מקרקע". הפרה נהנתה והחיטים הופסדו אבל לא באכילה. ועל זה הקושיה "ופרכינן – אבל אכלה אפילו מה שנהנית לא משלמת? בתמיה!", וכאמור צריך להשלים את הדברים על ידי תיקון בנוסח המשנה.
דבריו של רב קשים והוצעו להם עוד פתרונות, אבל מה שברור ששני התלמודים מדברים ומפרשים את המשנה במקרה שנחבטה, ורואים בכך מעין אונס.
מכל מקום חשוב לציין שאותה מסורת עברה מבבל לארץ ישראל או להפך, אבל כנראה בכל מקום פירש אותה התלמוד אחרת.
כך או כך, אנו רואים שהתלמודים סברו שנפילה לגינה היא מקרה של אונס מובהק. הרועה (או הבעל) שמר כראוי והבהמה נפלה בעל כורחו, והא ראיה שנחבטה. למעשה אין צורך להעמיד את המשנה במקרה מיוחד "שנחבטה"; העיקרון הוא שהגינה מוקפת גדר, כבשים מטפסות על הגדר אך לא נופלות פנימה; אם הכבשה נפלה פנימה זה מעבר לכללי השמירה של הרועה. אם הכבשה נחבטה סימן שלא העריכה נכון את הגדר, ואם לא נחבטה סימן שהכבשה התכוונה ליפול לגינה. אך לא בכוונת הכבשה אנו עוסקים, אלא בחובת השמירה של הבעל. הבעל אינו צריך לשמור מפני מקרה נדיר כזה. או אולי ניתן להוסיף שבעל הגינה שגינתו שוכנת על הדרך צריך להגן עליה בגדר תקינה. אם הכבשה נפלה פנימה כנראה הגדר לא הספיקה, ויש בכך רשלנות תורמת.
מכל מקום, נפלה לגינה הוא ההפך מהלכה כדרכה. בעל המכילתא דרשב"י הבין כנראה בדרך דומה: "בהמה שהיתה מהלכת כדרכה ברשות הרבים. 1. ונפלה לגינה ונהנת, 2. אם שילחה מאליו משלם מה שנהנת. 3. ואם מאליה משלם מה שהזיקה" (כב ד, עמ' 195). אם כן שלושה מצבים הם: 1. הלכה כדרכה חייב על מה שהזיקה; 2. שילחה מאליו פטורה ממה שהזיקה; 3. שילחה מאליה משלם מה שהזיקה. שילחה מאליו הוא שנפלה למרות פעילותו ונגד רצונו, ושילחה מאליה היינו שהבהמה הלכה ביוזמתה, אך בלא שהבעל יתנגד<sup class="footnote-marker">20</sup><i class="footnote">בספרות המפרשים מציעים שהבהמות האחרות דחפו את הבהמה לגינה, כדי שהאונס יהיה ברור. אם אנו מבינים את הריאליה של הגינה, אין צורך להעמיד את המשנה במקרה מיוחד. </i>.
<b>משלם מה שנהנת</b> – זה תשלום חלקי של הנזק. כלומר למעשה נפסק כאן שהמזיק פטור משום שהייתה כאן שמירה כראוי, והנפילה היא לא באשמת הרועה או הבעל, אבל הבעל צריך להשיב את מה שהכבשה נהנתה. זו תפיסה הממעיטה בדרישות מהרועה. בלילה הרועה צריך לשמור שהכבשים לא יצאו לשוטט, אבל בדרך כאשר הוא מוביל את הצאן ועובר ליד גדר של גינה אין הוא חייב לוודא שאף כבשה לא תפרוץ את השורה ואת הגדר ותיפול לשדה חקלאי מעובד. ביום הוא אחראי רק אם גרם במחדלו לשיטוט של הכבשה. להערכתנו הגישה המקילה מבטאת פן מעשי של הסכמה הדדית. אומנם יש כאן נזק שבדרך כלל הוא באחריות הבעל, אבל אם נדרוש למצות את הדין לא יהיה זה אפשרי לקיים מרעה בצד חקלאות אינטנסיבית. על כן יש כאן ויתור הדדי של החקלאי לרועה וביטוי לכלכלה פסטורלית שבה אמורים שני הענפים לחיות יחדיו, למרות הניגוד ביניהם.
כנגד כל זאת הייתה גם גישה עוינת למרעה, וסיכמנו אותה לעיל, ולהלן פ"ז מ"ז.
<b>ירדה</b> – בת צאן (כבשה או עז), <b>כדרכה</b> – בניגוד לנפלה, <b>והיזיקה משלם מה שהיזיקה</b> – שכן הצאן נחשב למועד בדרך הילוכו. כלומר אם הכבשה הובלה בשביל וליחכה עשב בשולי השביל הרי שאכילתה היא רשלנות של הרועה, שאמור היה שלא לאפשר לה זאת ולא להוביל אותה בדרך זו. התיאור מותאם לתנאי הארץ. הדרכים בין השדות הן בדרך כלל מגודרות, והכבשים אינן יכולות ללחוך מהשדות. אם הדרך איננה מוגנת, הרועה עושה את כל המאמצים להריץ את הכבשים ולמנוע מהן לאכול מהשדה עצמו. אבל בשולי השדה יש עשבים המתאימים לכבשה, והרועה עמל שלא לאפשר לכבשים לרדת לתוך השדה. המשנה מבחינה אפוא בין מקרים שונים הבחנה פרטנית ודקדקנית תוך כדי הדגשת הרקע הריאלי. הדין תלוי בכוונת הרועה ובמצב השטח, והירושלמי (ה ע"ב) מדגיש שאותו מצב, באותו שדה, עשוי להישפט בדרכים שונות על פי כוונת הרועה ומעשיו, מצב הגדר וכו'.
<b>כיצד משלם מה שהיזיקה</b> – כיצד נמדד הנזק? כאן מוצעות כמה אפשרויות:
1. לפי מצב הצמח בעת הנזק,
2. לפי פוטנציאל הגידול שלו,
3. לפי היבול בחלקות סמוכות כפי שהוא בסוף עונת הגידול.
הרועה עשוי לטעון שאינו בטוח כלל שהגידול היה מצליח, וייתכן שהייתה פוקדת אותו מכת טבע כזאת או אחרת. כנגד זה הבעלים מעריכים את הצמח לפי מה שהיה יכול להתפתח ממנו אם השנה הייתה כתקנה. בסוף העונה יש אפשרות קצת יותר בטוחה להעריך לאיזה שלב עשוי היה היבול להתפתח (לפי השטח שמסביב), ומכאן התפתחה האפשרות השלישית: הדוגמה המובהקת לאפשרות השנייה והשלישית היא גידולי זרעים שבשלב הזרע ההנאה מועטת אבל יכול היה לגדול מהזרע צמח שלם.
<b>שמין בית סאה באותה השדה כמה היתה יפה</b> – הכבשה הזיקה בנקודה מקרית מסוימת, ואת השומה מבצעים לפי הממוצע בשטח גדול מעט יותר, בית סאה (קצת פחות מדונם), כמה הייתה שווה אותה חלקה בעבר, לפני הנזק: <b>וכמה היא יפה</b> – כרגע, לאחר הנזק. זו הדרך לבצע את החישוב הראשון שהצענו. <b>רבי שמעון אומר אכלה פירות גמורים משלם פרות גמורים</b> – הרועה משלם לפי פרי קטוף ושלם, <b>אם סאה סאה ואם סאתים סאתים</b> – זו האפשרות השנייה שהצענו.
עושה רושם שמשנתנו מתעלמת מהדרישה שהשומה תהיה במיטב, כפי שהסברנו את הדרישה בפ"א מ"ב, או לפחות איננה מזכירה צורת חישוב זאת. ספק אם זו ממש סתירה, והדברים תלויים בשאלה מי מבצע את ההערכה. אם ההערכה אינטואיטיבית ניתן לקבוע שהיא נעשית "מן המיטב", אבל אם בית הדין (או הניזק) מבצע שומה מדוקדקת, ניתן לבצע את האמור במשנה שלנו. מכל מקום המשנה כאן קרובה יותר לדעתו של רבי ישמעאל ששמין במיטב השדה של ניזק.
המשנה מתמקדת בגינה, והתוספתא (פ"א ה"ז) מרחיבה. התוספתא כפי שהיא לפנינו מתייחסת למשנה בפ"ב מ"ב, אך לפי סגנונה היא מקבילה למשנתנו. ההקבלה ברורה מהשוואת הלשון: "נפלה לגינה", "מה שנהנית", "מה שהזיקה" וכו': "1. בהמה שהיתה מהלכת כדרכה ברשות הרבים<sup class="footnote-marker">21</sup><i class="footnote">ליברמן, תוספתא כפשוטה, עמ' 10, מגיה "ברשות היחיד", שכן ההלכה סותרת את המשנה. ברם ייתכן שלפנינו מחלוקת, ומבחינה מתודולוגית התיקון פסול והוא השתקה של קול חולק, מתוך מגמה של הרמוניזציה.</i>. נפלה לגנה וניזונת, משלמת מה שנהנית. 2. מצדי הרחבה, ומתוך החנות, משלמת מה שנהנית. 3. כיצד משלמת מה שנהנית? אומדין כמה אדם רוצה להאכיל את בהמתו. 4. מה שאכלה היא, אינו ראוי לאכילה. 5. לפיכך אם אכלה חיטין הראויות לה, הרי זו פטורה. 6. שינת ואכלה, משלמת מה שהזיקה. 7. כיצד שינת ואכלה? היתה קופתו מופשלת לאחוריו ברשות הרבים, פשטה פרה ואכלה – משלמת מה שהזיקה. 8. מסאוי שנתון על פתח החנות, חציו בפנים וחציו בחוץ, פשטה פרה פיה לתוכו ואכלה – הרי זו פטורה".
<u>המשנה והתוספתא – השוואה</u>
לא נעסוק בכל הברייתא. נסתפק בכך שמקרה 1 הוא הרישא במשנה, ומקרה 3 הוא הדרך לחשב את המונחים. המשנה הסבירה את המונח "מה שהזיקה" (3) והתוספתא (3א) את המונח "מה שנהנית". כדי שהדברים ירוצו לפני הקורא הציב כל עורך לפני המשפט השלישי (3) מקרה אחר. המשנה הציבה את מקרה 2 שדינו משלם "מה שהזיקה", והתוספתא הציגה מקרה שמשלם "מה שנהנית". מקרה 5 עוסק במקרה שאכלה חיטים המזיקות לה, ומכיוון ש"משלמת מה שנהנית" הפרה לא נהנתה, ולכן בעל הפרה פטור (ובעל החיטים פטור גם הוא מהנזק שנגרם לפרה). מקרים 8-7 הם מצבים שרשלנות בעל הפירות סייעה בהם, ובעל הבהמה פטור בגלל רשלנות תורמת של בעל הפירות.
לפי התוספתא והמשנה הבעל פטור אם נפלה לגינה, זו נפילה שלא לפי דעתו או בניגוד לדעתו, ולכן בעל הבית פטור מהנזקים שהבהמה גרמה (חייבת מה שנהנית). מדוע במקרה 2א בתוספתא היא פטורה? הרחבה היא שטח פתוח בלב העיירה הבנויה. היא איננה שטח חקלאי, ולכן הצמחים בצידה הם הפקר. לכן מותר לאכול מצידי הרחבה, אף על פי שהם כבר רשות היחיד מבחינה משפטית, אבל דרך העולם היא שאיש אינו מקפיד על עשבי בר בצידי הרחבה.
אם הפרה אכלה מתוך החנות היא פטורה, אולי משום שאין זו אכילה כדרכה. אך דומה שהסיבה אחרת. החנווני צריך להשגיח על חנותו הפתוחה למבוי העירוני. פתיחת החנות מהווה סיכון שנוטל בעל החנות. הוא מצוי בחנות, ועליו האחריות להרים קול ולגרש את הכבשה התועה. כניסת הכבשה היא כמובן בניגוד לרצונו של החנווני.
עוד נדונה ההלכה של המשנה במכילתא: "1. מנין ראתה זרעין ואכלתן הרי אלו שמין לו? תלמוד לומר 'שדה'. 2. ורבי שמעון אומר 'כרם' והלא כרם בכלל שדה היה? מה תלמוד לומר 'שדה' או כרם'? מלמד שאם אכלה פגין או בוסר, רואין אותן כאילו הן פירות גמורין. 3. ושלח את בעירה בהמה שהיתה מהלכת כדרכה ברשות הרבים, ונפלה לגינה ונהנת – <u>אם שילחה מאליו, משלם מה שנהנת. ואם מאליה, משלם מה שהזיקה</u>. 4. אין שמין בית קב מפני שהוא משביח ולא בית כור מפני שהוא פוגם אלא שמין בית סאה באותה שדה כמה היתה יפה וכמה היא יפה" (מכילתא דרבי שמעון בן יוחאי, כב ד, עמ' 196-195). סעיפים אחד ושניים הם מחלוקת בשיטת המדרש שההלכה נלמדת על פיו. סעיף שלוש הוא הרישא של משנתנו, וסעיף ארבע מתאר את שיטת החישוב ולמעשה מציג את השיטה השלישית, בדיקה לפי ממוצע תוצאות השדות הסמוכים<sup class="footnote-marker">22</sup><i class="footnote">בירושלמי, ה ע"ב, לפי ממוצע שטח גדול פי שישים מהשטח הניזוק.</i>. חידוש יש בחלק מהמשפט השלישי שהודגש. המדרש מקפיד שהנפילה תהיה במצב של "שילח מאליו"<sup class="footnote-marker">23</sup><i class="footnote">המונח יחידאי.</i>; כנראה המשמעות היא שנפלה נגד רצון הרועה, לאחר שניסה למנוע זאת.
מצב זה של אכילת פירות מהצד נדון גם לעיל, פ"ה מ"ב; שם הדין היה כללי, ופירוטו במשנתנו.
בירושלמי אמוראים מוסיפים תנאי נוסף ליישום ההלכה שבמשנה, והוא שהבהמה תיפול מרשות הרבים לגינה ותצא ממנה לרשות הרבים: "אפילו רעת כל השדה, פטורה. לעולם אינה חייבת עד שתצא מתוכה לרשות הרבים, ותיכנס מרשות הרבים לשדה אחרת" (ה ע"ב), אחרת אין זו נפילה. כלומר לדעתם אם הרועה לא מיהר להוציא את הכבשה מהגינה אין הדבר גורם לחיובו בנזק. להערכתנו זו הלכה תאורטית ובלתי ריאלית, זו דרשה למונח "נפלה" ולא תיאור דין ריאלי. להערכתנו המשנה לא עסקה בכך, אבל ברור שהרועה נדרש לעירנות ועליו למזער את הנזק, ואם לא עשה כן ולא נהג "כדרך הרועים" יהא חייב בחלק מהנזק. בתלמוד הירושלמי שם מובא גם סיפור מבבל של שיטת הערכה דומה, אך מדובר בגנב ולא במזיק.
הגינה והבקעה
הגינה היא השטח שיועד לגידולים אינטנסיביים, ובעיקר ירקות. במקרא המילה "גן" משמעותה "בוסתן עצי פרי", אך בתקופת התלמוד הגן משמש בארץ ישראל כמעט אך ורק לגידול ירקות. יתר על כן, באותם ימים גידלו ירקות אך ורק בגינה<sup class="footnote-marker">24</sup><i class="footnote">פליקס, דגנים, עמ' 289-288, אבל השוו לדבריו בספרו עצי פרי, עמ' 27.</i>, כמו ששנינו במשנת נדרים: "הנודר... מן הירק מותר בירקות השדה, מפני שהוא שם לווי" (פ"ו מ"ט), ומעין זה בתוספתא: "הנודר מן הירק בשביעית אסור בירקות שדה" (נדרים פ"ג ה"ו). בתלמוד הבבלי על אתר מוסבר ההבדל בין שנת שביעית לשנה רגילה: "הנודר מן הירק בשאר שני שבוע אסור בירקות הגינה ומותר בירקות השדה; ובשביעית אסור בירקות השדה ומותר בירקות הגינה" (נדרים נג ע"א). הכלל הוא שהנודר שלא ליהנות ממאכל מסוים אסור לו ליהנות מכל מה שנכלל בהגדרת אותו מאכל, כגון הנודר מן היין אסור לו לשתות יין מכל סוג שהוא, אך הוא רשאי לשתות משקאות הדומים ליין אבל אינם נקראים יין ממש, כגון יין תפוחים. מכאן שמי שנודר מירקות מתכוון לירקות הרגילים, ולכן מותר לו לאכול ירקות שדה, כלומר ירקות בר, אך לא ירקות גינה. ולהפך לעניין השמיטה, שחובה לשבות בשנה השביעית מכל עבודות השדה, ולכן כמעט אין בה ירקות גינה, שאינם גדלים אלא בזכות טיפול אינטנסיבי. לעומת זאת ייתכן למצוא בשביעית פה ושם ירקות שדה שגדלו כספיחים מן השנה הקודמת או שנזרעו באקראי, לכן מי שנודר בשביעית שלא לאכול ירקות מתכוון בוודאי לירקות הבר, וממילא נדרו אינו חל על ירקות גינה. מהלכה זו ניתן ללמוד בבירור שירקות שצמחו לעיתים בשדה לא נקראו "ירקות". ירקות רגילים גדלו אך ורק בגינה.
תמונה דומה עולה גם ממקור אחר. כידוע, כל פרי או חפץ עשויים לקבל טומאה, אם נגע בהם טמא או שרץ בתנאי שנגמרה מלאכתם, ואילו כלי שלא נגמרה מלאכתו או שנשבר אינו נטמא, אף אם נגע בו הטמא. עוד נקבע שלא יקבל טומאה כלי שאינו ראוי לשימוש ושבעליו אינו חושב להשתמש בו. הוא הדין בענייני מאכלות: המאכל עשוי לקבל טומאה רק אם הוא ראוי לאכילה או שבעליו מחשב לאוכלו או למוכרו לשם אכילה. בלשון חכמים הדבר מוגדר במושג הטכני "מחשבה".
במשנת עוקצין מצויה רשימת דברים הצריכים "מחשבה", ובה גם כל ירקות השדה פרט לירקות הגינה, "חוץ משמרקעים ופטריות", שאינם נחשבים למאכל אדם ולכן צריכים מחשבה (פ"ג מ"ב). המציאות העולה ממשנת עוקצין היא שגידלו ירקות רק בגינה, ואילו ירקות הגדלים בשדה הם ספיחים הגדלים בשטח שעובד בעבר כגינה. ירקות שדה אינם מיועדים למאכל אדם, ואינם מטופלים במכוון. לפי פירוש זה יש להבין גם הלכות רבות אחרות, כגון "רבי שמעון אומר כל הספיחים מותרין חוץ מספיחי כרוב, שאין כיוצא בהם בירקות שדה" (משנה, שביעית פ"ט מ"א). כלומר, מותר לאכול בשביעית בלי להפריש מעשר ואף לקנות את כל ספיחי הירקות, משום שייתכן שהם ירקות שדה, משום שירקות שדה הם הירקות היחידים הצומחים בהיתר בשביעית, חוץ מן הכרוב, מפני שאינו גדל לעולם בשדה.
עוד אמרו: "ולא יהיה לוקח ירקות שדה ומוכר בשוק" (שביעית פ"ז מ"ג), ואף כאן החידוש הוא שאסור לסחור בשנת השמיטה אפילו בירקות שדה הגדלים מאליהם ובלי טיפול. לפי דרכנו למדנו שירקות גדלו אך ורק בגינות ושירקות שדה גדלו בעיקר כספיחים, גידולי הפקר, משנות עיבוד קודמות. אך עדיין אין כאן ראיה שגידלו בגינות רק ירקות.
הגינה נזכרת פעמים רבות במקורותינו, בדרך כלל בהקשר של ירקות. כך, למשל, זורעים בתוכה זרעונים<sup class="footnote-marker">25</sup><i class="footnote">משנה, כלאים פ"ב מ"ב; בבא בתרא פ"ו מ"א; מעשרות פ"ה מ"ח, ומקורות נוספים.</i>, ומאחר שאין משתמשים בגידולי מטעים בזרעים ברור שמדובר בירקות. בכלל צמחי הגינה נזכר במקורותינו מגוון ירקות: כרוב, סטיס ובקיה, עולשין, קישואין, דלעת, לפת, צנון ועוד (תוס', מעשרות פ"ב הי"ד, ועוד).
כשהתנא מבקש לתת דוגמה לגינה הוא מדבר על ירק בגינה, כגון "תרנוגלין שנפלו לגינה ושיברו את הירק וקירטמו החילפין" (ירו', פ"ב ה"ב, ג ע"א<sup class="footnote-marker">26</sup><i class="footnote">כל הקטע חסר בכתב יד רוזנטל.</i>); "הרוצה למלאות כל גינתו ירק..." (בבלי, שבת פה ע"ב) ועוד הרבה. עד כמה נחשבו הירקות לגידול המרכזי של הגינה תוכיח העובדה שהם שימשו למדוד בהם שיעורים: "קופות הגננים שעורן באגודות של ירק" (משנה, כלים פי"ז מ"א). לפי ההלכה, כלי עשוי להיטמא רק אם הוא שימושי. כל כלי נמדד לפי השימוש הרגיל בו. משום כך, כליהם של הגננים נמדדים באגודות ירק ולא בתוצרת אחרת.
על אף האמור לעיל, לעיתים רחוקות נזכרים עצים הגדלים בגינה, כגון תאנה הגדלה בגינה, או גינת ורדים שהייתה בירושלים, או תותים<sup class="footnote-marker">27</sup><i class="footnote">משנה, מעשרות פ"ג מ"י; תוס', דמאי פ"א ה"ב; שמות רבה, טו יט, ועוד; משנה, מעשרות פ"ב מ"ה, ומקבילות; בראשית רבה, כב ט, עמ' 215.</i>, אך מדובר במקרים נדירים. הגידול המרכזי בגינה היה אפוא הירק, והירקות גדלו בדרך כלל בגינה.
המיוחד שבגינה אינו רק עובדת היותה שדה לגידול ירקות, אלא שהיא מעובדת באינטנסיביות. הדוגמה הטובה ביותר בעיני חכמים לשטח מושקה היא הגינה. כשהמדרש מבקש להדגים עניין מענייני ההשקאה, הוא אומר למשל "כפיגי<sup class="footnote-marker">28</sup><i class="footnote">פיגי הוא ביוונית מעיין (πηγἡ). מסתבר שאין הכוונה למעיין אלא לבריכה האוגרת מעט מי מעיין.</i> שהיא נתונה בגינה ומשקה את כל הגינה" (בראשית רבה, טו ב, עמ' 137); "למה העולם הזה דומה? לגלגל שבגנה, כלי חרס שבו התחתונים עולים מלאים והעליונים יורדים ריקנין" (שמות רבה, לא יד). שדה שיש בו מקור מים משמש בדרך הטבע לגינה או לפרדס: "הלך הלוקח וחפר בה מעיינות ועשה בה גנות ופרדסין" (שיר השירים רבה, ד כד, ומקבילות); "חמש גנות משתמשות באמה אחת" (תוס', בבא מציעא פי"א הכ"א), וכן: "פותקין מים לגנה בערב שבת עם חשיכה, והיא שותה והולכת בשבת" (תוס', שבת פ"א הכ"ג) ועוד הרבה.
הגינה הייתה גדורה בדרך כלל בגדר אבנים של ממש, ולכל הפחות בגדר שיחים, כעולה מן המדרש: "ר' יוחנן אמר: מה הסנה זה עושין אותו גדר לגנה..." (שמות רבה, ב ט). אף מצינו גינה המוקפת גדר, ואפילו גינה שיש לה גדר ובית שער, כלומר שער בנוי<sup class="footnote-marker">29</sup><i class="footnote">משנה, עירובין פ"ב מ"ה; ירו', שם פ"א ה"י, יט ע"ג, ועוד; תוס', עירובין פ"י (ז) ה"א, לפי נוסחאות עיקריות; ירו', שם פ"י ה"ט, כו ע"ג; בבלי, שם קא ע"ב; מסכת מזוזה, ב א.</i>. סתם גינה נחשבת לשטח שמור, המכונה בהלכה "חצר המשתמרת", כלומר שטח שאין חשש שייגנבו דברים הנמצאים בתוכו בדומה לבית מגורים: "גינה בזמן המשתמרת – רשות היחיד [לעניין טומאה ושבת]" (תוס', טהרות פ"ז הי"א, עמ' 668). הלכה זו חשובה לצורך כמה עניינים, כגון אבדה הנמצאת בחצר המשתמרת שייכת לבעל הגינה, ואילו בחצר שאינה משתמרת היא שייכת למוצאה<sup class="footnote-marker">30</sup><i class="footnote">כך יש להבין את המשנה, בבא מציעא פ"א מ"ד.</i>, וכן כלי המצוי בחצר המשתמרת הריהו בחזקת טהור, שהרי איש אינו רשאי לגעת בו, אבל כלי הנמצא בשטח הפתוח הריהו בחזקת טמא, משום שיש חשש שנגע בו אדם טמא. כאמור, אם הגינה היא חצר המשתמרת אזי מדובר במקום מוקף בגדר שהכניסה אליו דרך דלת נעולה. כותל הגינה נזכר במקורות אחדים (משנה, אהלות פ"ה מ"ז ועוד).
לאור כל האמור לעיל נוכל להבין את הדיון במשנה בשאלת הקפת הגינה בגדר: "וכן בגנה, מקום שנהגו לגדור – מחייבין אותו, אבל בבקעה, מקום שנהגו שלא לגדור – אין מחייבין אותו" (בבא בתרא פ"א מ"ב). בירושלמי ובבבלי נאמר בצדק על אתר שכל גינה נחשבת כצריכה גדר, מה שאינו כן בבקעה. הגינה מתוארת כמזובלת בצורה נרחבת יותר משטחים חקלאיים אחרים, וממשנת יומא עולה שהגננים הם צרכני הזבל הגדולים: "ונמכרים לגננין לזבל" (יומא פ"ה מ"ו).
בגלל עיבודן האינטנסיבי של הגינות שהו החקלאים בגינות שעות רבות ביום. מציאות זו זוכה להארה מעניינת בבבלי. כידוע, מותר לאדם להיפנות לצרכיו רק במקום צנוע. ההגדרה ההלכתית נמסרה בשמו של עולא, החכם הארץ-ישראלי: "אחורי הגדר – נפנה מיד. ובבקעה – כל זמן שמתעטש ואין חברו שומע. איסי בר נתן מתני הכי: אחורי הגדר – כל זמן שמתעטש ואין חברו שומע; ובבקעה – כל זמן שאין חברו רואהו" (בבלי, ברכות סב ע"א). אומנם אין מדובר כאן בגינה, אבל מכלל הן אתה שומע לאו. מן המקורות עולה שהבקעה מנוגדת בתכלית לגינה. מסוגיית ברכות עולה שהבקעה היא מקום שרבים מצויים בו, וקשה לשמור בו על צנעת הפרט, ואילו בגינה האדם מצוי לבדו ואיש אינו רואהו. מתיאור הבקעה אנו יכולים ללמוד על מידת הפרטיות שבגינה.
לסיכום: לפי דרכנו למדנו שהגינה היא שטח מעובד באינטנסיביות רבה, ואילו השדה והבקעה הם שטחי הפלחה. בגינה גידלו בדרך כלל ירקות בהשקאה. היא הייתה מגודרת, והחקלאי השקיע בה חלק ניכר מכוח העבודה שעמד לרשותו.
על רקע כל זאת נבין את משנתנו. הבהמה נפלה לגינה; אי אפשר להיכנס לגינה, היא מוקפת גדר. אבל במקרה זה הגינה מצויה במדרון במערכת טרסות, הבהמה הילכה על טרסה מעל הגינה ונפלה בעל כורחה ובעל כורחו של הרועה. כל זאת בניגוד לבהמה שחדרה לשדה אחר.

Mishnah 3

<small>עפ”י כתב יד קופמן</small>
<b>המגדיש</b> – מעמיד גדיש, <b>לתוך שדה חבירו שלא ברשות</b> – לעיתים שדה אחד נקצר והשדה הסמוך טרם נקצר. בעל השדה משתמש בשדה רעהו כדי להעמיד בו את הגדיש, כלומר לרכז את אלומות התבואה הקצורה (איור 30). נראה ששימוש כזה בשדה השכן לא נחשב לעבירה או לפגיעה, משום שהיה מוסכם ומקובל בין שכנים במחווה של רצון טוב והדדי. ראינו זאת בכפר הערבי המסורתי בשנות השישים ברחבי שומרון ויהודה. ואכן אם השכן (המגדיש) איננו פוגע בתוכניות העיבוד של בעל הקרקע אין בכך נזק, ולהפך, במקום שהגדיש ניצב בו נותרים חלקי חיטים ושיבולים, אלו יכולים לשמש מזון לצאנו של בעל השדה, או לזיבול השדה. מכל מקום בעת הכנת השדה לגידול הבא השדה ייחרש והשיריים הללו יוצנעו בקרקע, ויהוו תרומה מסוימת לזיבול הקרקע.
התקנת גדיש כזה איננה נגד רצון הבעלים, אך הבעלים של השדה לא נתן הסכמה מפורשת לכך.
כמובן מבחינה משפטית המגדיש הוא עבריין, אך גם במקרה זה, כמו בהנחת כדים ברשות הרבים, היו מוסכמות שהיו חזקות יותר מהפן המשפטי, בין אם הן נוסחו כ"תנאי יהושע" ובין אם לא זכו לניסוח משפטי<sup class="footnote-marker">31</sup><i class="footnote">לעיל פירושנו לפ"ג מ"א; פ"ה מ"ב ומ"ו ועוד, וכן במבוא למסכת.</i>.
<b>אכלתן בהמתו שלבעל השדה פטור</b> – בעל הבהמה (בעל השדה) פטור, שכן כפי שראינו לעיל פ"ה מ"ב הגדיש הוא ברשות המזיק, והמזיק פטור. אם הכניס אדם פירות לשדה אחר, ללא רשות, ואכלתם בהמתו של בעל השדה, בעל הבהמה פטור. משנתנו, ובמידה מסוימת גם המשנה הקודמת, הן למעשה הרחבה של המשנה לעיל פ"ה מ"ב, שהיא עצמה הרחבה של הכלל בפ"א מ"ב. בכל קטע המשנה מתמקדת במה שחשוב לה במסגרת אותו קטע, וההרחבות ניתנות במועד ובמקום אחר. <b>ואם הוזקה</b> – הבהמה של בעל השדה, <b>בהן</b> – בחיטים של הגדיש, כגון שהיו מקולקלות, או שאכלה כמות גדולה מדי, או שהיו צמחי רעל מעורבים בחיטים (כגון הזונין בחיטה)<sup class="footnote-marker">32</sup><i class="footnote">על עירוב זונין בחיטים ראו משנה, כלאים פ"א מ"א ופירושנו לה; תרומות פ"ב מ"ו ועוד. הזונין דומה לחיטה וקשה לזהותו, אך הוא צמח רעיל.</i>, <b>בעל הגדיש חייב</b> – כאמור במשנה בפרק ה שם, בעל הגדיש הוא עתה מזיק ברשות הניזק, ו<b>אם היגדיש ברשות בעל השדה חייב</b> – כפי ששנינו בפרק ה: "ואם הכניס ברשות בעל החצר חייב". במשנה שם הייתה דעה שאין זה מספיק שבעל החצר (הניזק) הסכים, אלא הוא צריך להתחייב לשמור על הגדיש (תוס', פ"ה ה"ח). מן הסתם גם במשנתנו נדרש תנאי זהה. העדרה של דעה זו במסגרת המשנה שלנו אינו מעיד על עמדת בעל המשנה, שכן בכל משנה העורך מתמקד בנושא הנדון באותה משנה.

Mishnah 4

<small>עפ”י כתב יד קופמן</small>
<b>השולח את הבעירה ביד חרש שוטה וקטן פטור מידיני אדם</b> – החרש, השוטה והקטן שהזיקו פטורים, כפי ששנינו לעיל פ"ד מ"ד. מי ששלח אותם לא עשה מעשה ולא הזיק. יתר על כן, שליחת קטן או שוטה איננה מנגנון מובטח. ניתן לשלוח אותם אך הם פועלים, בסופו של דבר, גם לפי רצונם ותחושתם האוטונומית, על כן השולח את השוטה איננו כמי שהבעיר מעצמו. כפי שראינו לעיל, כדי לחייב בתשלומי נזק חכמים דורשים השלמת מעשה ההיזק. אפילו שודדים שהשאירו את דלת הגדר פתוחה אינם משלמים את הנזק שנגרם כתוצאה מבריחת הצאן מהדיר (לעיל מ"א), קל וחומר מי שלא עשה מעשה כלל ועיקר. <b>וחייב בדיני שמים</b> – זו תוספת שאיננה במשנה ד שם, וכפי שהסברנו (לעיל פ"ד מ"ד) משפט זה מבטא חוסר אונים של המערכת המשפטית מול עוול הנגרם כתוצאה מליקוי פנימי בתוך המערכת, ליקוי הנובע מעקרונות המוסר והצדק הטבעי, ואשר מסיבות "טכניות" ופורמליות המערכת המשפטית איננה מסוגלת לתקנו.
הלכה דומה לזו של משנתנו יש במשנת סנהדרין: "שיסה בו את הכלב שיסה בו את הנחש פטור. השיך בו את הנחש, רבי יהודה מחייב וחכמים פוטרין" (פ"ט מ"א). המקרה שלנו דומה יותר לשיסה בו את הכלב, אבל גם אם ממש גרם לנחש לנשוך עדיין הדברים במחלוקת. שם מדובר בדיני הריגה, ולא נזכר כלל שדינו מסור לשמיים. אבל במדרש: "[ושיסה בו את הכלב] ושיסה בו את הנחש שדינו מסור לשמים" (ספרי במדבר, קס, עמ' 218). השוואה זו מלמדת שהתוספת שדינו מסור לשמיים אינה מופיעה תמיד. אין כאן מחלוקת, אלא שיש מקורות העוסקים רק במשפט ואחרים הכוללים גם התייחסות "מוסרית" חסרת תוקף משפטי<sup class="footnote-marker">33</sup><i class="footnote">הבבלי (כג ע"א) מדגיש שהמשסה פטור אבל בעל הכלב חייב. לא נדון בחיוב בעל הכלב במסגרת זו, אבל ספק אם אין אלו פשוטם של דברים, וכן בספרא, אמור, פרשה כ ה"ה, קד ע"ג.</i>.
גם על משנתנו הבבלי מעיר שהיא שנויה במחלוקת: "בשלמא למאן דאמר אשו משום חציו, משום הכי פטור, אלא למאן דאמר אשו משום ממונו, אמאי פטור?..." (כב ע"ב)<sup class="footnote-marker">34</sup><i class="footnote">ראו עוד בבלי, נט ע"א; כב ע"א; ס ע"ב. לפי הבבלי זו מחלוקת אמוראים ארץ-ישראלית, וכאמור בעצם זו כבר מחלוקת תנאית. הבבלי אומנם מצליח להעמיד את משנתנו גם כריש לקיש הסובר שחייב באש משום "ממונו", אך כפשוטן משניותינו מתבארות טוב יותר לפי ההנחה שחיוב אש הוא משום פעולתו ("חִציו"). בירושלמי עצמו נזכר המונח "חִציו" בהקשר של דין כלב שנטל חררה והדליק אש (לעיל פ"ב מ"ג), אבל משמעות המחלוקת שונה לחלוטין, כפי שראינו בפירוש המשנה שם. </i>. המחלוקת שהבבלי רומז אליה היא האם נזקי אש נובעים מכך שהאש שייכת לפלוני והוא לא שמר עליה, או שהמבעיר חייב משום שזו פעולה שלו. שתי אפשרויות אלו נידונו על ידינו במבוא, וראינו במהלך פירושנו למשניות שונות התייחסויות שונות לעניין. באופן כללי המשנה איננה מקבלת את הטענה ש"ממונו" הוא עילה לחייב בנזק, אבל דעה תנאית כזאת מצויה<sup class="footnote-marker">35</sup><i class="footnote">ראו במבוא למסכת.</i>. הבבלי מאפיין את משנתנו כמי שמהלכת בגישה ש"ממונו" איננו עילה לחיוב.
באופן כללי בספרות חז"ל קיימת הבחנה בין גחלת לשלהבת. הגחלת נחשבת לחפץ של ממש, בר העברה, והשלהבת איננה חפץ, ובעצם אין לה הגדרה אחרת; היא ספק חפץ ספק כוח טבע. הדבר בא לידי ביטוי במשנת ביצה: "הגחלת כרגלי הבעלים<sup class="footnote-marker">36</sup><i class="footnote">מותר לטלטל אותה בכל המרחב המותר להליכה של הבעלים. </i>, ושלהבת בכל מקום. גחלת של הקדש מועלין בה, ושלהבת לא נהנין ולא מועלין. המוציא גחלת לרשות הרבים חייב, ושלהבת פטור" (פ"ה מ"ה). התוספתא שם מנסחת חמישה דברים שנאמרו לגבי גחלת ושלהבת ומוסיפה על המשנה: "גחלת של עבודה זרה אסורה, שלהבת מותרת. המוציא גחלת לרשות הרבים חייב, שלהבת פטור. המודר הנאה מחבירו אסור בגחלתו, ומותר בשלהבתו. מברכין על השלהבת ואין מברכין על הגחלת" (פ"ד ה"ז). הלכות אלו חוזרות בעריכות שונות בתלמודים<sup class="footnote-marker">37</sup><i class="footnote">כגון ירו', ברכות פ"ח ה"ו, יב ע"ב; ביצה פ"ה ה"ה, סב ע"ד; בבלי, ביצה לט ע"א. </i>.
באופן טבעי נשאלת גם כאן השאלה האם משנתנו מדברת על גחלת שנמסרה לחרש, שוטה וקטן או על שלהבת. בירושלמי מובא: "חזקיה אמר בשמסר לו גחלת, אבל מסר לו שלהבת חייב. אמר רבי יוחנן היא גחלת היא שלהבת" (ה ע"ג). אם כן המחלוקת היא האם משנתנו מדברת רק על מסירת גחלת או גם על מסירת אש. רבי יוחנן איננו מבחין בין השתיים. למה הבחנה זו עולה? משום שמסירת שלהבת היא נתינת מזיק ממש לידי החירש (שוטה וקטן). סוגיית הירושלמי איננה נושא דיוננו, אך עולה ההצעה שהגחלת היא הפקר ולכן מסירתה לידי מי שאינו בר דעת אין בה משום התחייבות של הנותן. בטיעון זה עולה הדעה ש"ממונו" הוא סיבה לחיוב<sup class="footnote-marker">38</sup><i class="footnote">"וקשיא על דעתיה דחזקיה. אילו מי שראה גחלתו שלחבירו מגלגלת והולכת ואין כולה אותה, שמא אינו פטור? אמרי תיפתר בשמסר לו גחלת הפקר. אינמי שלהבת הפקר? ולית שמע מינה כלום" (ירו', ה ע"ג). הטיעון הנגדי הוא שמי שרואה גחלת מתגלגלת ואיננו כולא אותה (שומר עליה) הרי ברור שהוא פטור. השאלה קשה: הרי אכן לפי המשנה הוא פטור, ובכלל למה הקושיה על חזקיה, הרי היא גם על רבי יוחנן! ואולי יש לתקן "מי שראה שלהבת", וראו פני משה על אתר. כבר המפרשים על הירושלמי העירו על הקשר בין מחלוקת האמוראים בירושלמי לבין המחלוקת בבבלי. </i> ולפיכך המשנה מדברת על גחלת שאיננה של הנותן, אבל המוסר גחלת שלו לידי חירש, שוטה וקטן חייב. אין זה פשט המשנה, אלא שאלה שהאמוראים מעלים.
הבבלי (ט ע"ב) מעלה כאן את השאלה של הכשרת מקצת הנזק (פ"א מ"ב), ומבחין בין מסירת שור ובור לחירש (שוטה וקטן) לבין מסירת אש, ושוב עולה השאלה האם מסר גחלת או שלהבת. גחלת היא אש שמורה, ושלהבת נחשבת למזיק ממש (מעין בור שאיננו מכוסה). במהלך הסוגיה מובאת מחלוקת חזקיה ורבי יוחנן. דומה שהאמוראים נסוגים במקצת מהפטור שבמשנה, ומתנים אותו (מפרשים אותו) בכך שהחירש לא קיבל מזיק פועֵל.
בתוספתא מבואר: "חומר בבור<sup class="footnote-marker">39</sup><i class="footnote">בתוספתא בפ"ו ה"ל נקבע שלעניין זה דין בור כדין שור. </i> שאין באש, ובאש שאין בבור. חומר בבור שהבור מסרו לחרש שוטה וקטן חייב, מה שאין כן באש" (פ"ו הל"א). ברייתא זו מובאת גם בסוגיית הבבלי (ט ע"ב). כפשוטה היא ברורה: המסירה לחירש, שוטה וקטן איננה תופסת; היא משאירה את המזיק ברשות בעליו. לכן הבור והשור שהזיקו הם הבור והשור של בעל הבית. כך גם מסירת האש משאירה את האש ברשות הבעלים; האש של הבעלים לא הזיקה, הנזק נגרם רק בגלל המשך הפעילות של החירש, והחירש שהזיק פטור. כך גם אם נמסר לחירש בור סגור והחירש פתחו – בעל הבור פטור, וכן אם החירש ניגש ביוזמתו לבור סגור ופתחו – אין את מי לחייב בנזק.
המשנה כפשוטה איננה מבחינה בין גחלת לבין שלהבת (כרבי יוחנן). חזקיה המבחין מעניק למשנה "פרשנות יוצרת" המהווה בעצם מחלוקת על המשנה. מבחינתנו זו דוגמה כיצד תחושת אי הנחת המתבטאת בביטוי "חייב בדיני שמיים" הופכת לחיוב משפטי.
חייב בדיני שמיים
באילו מקרים עומדים חכמים על הפער שבין תחושת המוסר למערכת המשפט? לא בכל התנגשות נקבע ש"חייב בדיני שמיים", אלא רק בחלק מהמקרים שהיינו מצפים להם.
בבבלי (נה ע"ב, וכן בירושלמי, ה ע"ב): "תניא, אמר רבי יהושע: ארבעה דברים, העושה אותן פטור מדיני אדם וחייב בדיני שמים. ואלו הן: הפורץ גדר בפני בהמת חבירו, והכופף קמתו של חבירו בפני הדליקה, והשוכר עדי שקר להעיד, והיודע עדות לחבירו ואינו מעיד לו". הרשימה אומנם מגבילה את מספר המקרים שבהם "חייב בדיני שמיים", אבל במקבילות המונח מופיע פעמים נוספות במקרים שבהם משום מה אין המנגנון המשפטי מספק ענישה או תשלום נזק, כגון שהנזק איננו ניכר וכדומה. לעיתים המזיק נענש מפני "דרכי שלום", כלומר המערכת המשפטית "מתקנת" את עצמה וממלאת את הלקונה שנוצרה בה (כגון גיטין פ"ה מ"ה, וראו פירושנו לה).
לעיתים מדובר בנזק עקיף, כמו ששנינו בתוספתא: "1. הלעיטה חלתית, הרדפני, וסם המות<sup class="footnote-marker">40</sup><i class="footnote">בבלי, מז ע"ב.</i>, וצואת תרנגלין, פטור מדיני אדם, ודינו מסור לשמים. 2. שליח בית דין שהכה ברשות בית דין והזיק, פטור מדיני אדם ודינו מסור לשמים. 3. העושה מלאכה במי חטאת ובפרת חטאת של (חביר) [חבירו], פטור מדיני אדם וחייב בדיני שמים<sup class="footnote-marker">41</sup><i class="footnote">ראו עוד בבלי, צח ע"א; בבא מציעא כח ע"ב – כט ע"א. </i>. 4. רופא אומן שריפה ברשות בית דין והזיק, פטור מדיני אדם וחייב בדיני שמים. 5. המחתך את העובר במעי אשה ברשות בית דין והזיק, פטור מדיני אדם ודינו מסור לשמים" (פ"ו הי"ז). בברייתא מובא אוסף מקרים; בחלקם הנזק אינו ברור (1), בחלקם הנזק אינו ניכר כלפי חוץ<sup class="footnote-marker">42</sup><i class="footnote">וכן משנה, גיטין פ"ה מ"ה. כמו כן המבעית את חברו – תוס', כאן פ"ו הט"ו; בבלי, קידושין כד ע"ב; כאן נו ע"א ועוד. </i> (3), בחלקם האשמה נופלת על בית הדין (5-4), ועדיין הלומד תמה מדוע הרופא שריפא כמיטב יכולתו ונכשל חייב בדיני שמיים. גם המזיק את עצמו חייב בדיני שמיים (פ"ט הל"א)<sup class="footnote-marker">43</sup><i class="footnote">ראו עוד בראשית רבתי לבראשית ט ה. </i>. במקרה זה מבחינה משפטית אין כל פגם במעשה, אבל מבחינה מוסרית התנא מחמיר ודורש התנהגות שונה.
קשה לכלול את כל המקרים, אלו שנמנו ואלו שלא מנינו (כגון ירו', גיטין פ"ה ה"ה, מז ע"א<sup class="footnote-marker">44</sup><i class="footnote">ירו', תרומות פ"ז ה"א, מד ע"ג; כאן פ"ו ה"ב, ה ע"ד, ובמדרש: "איסי בן יהודה אומר, לא שההורג את הגוי פטור, אלא פטור מדיני אדם וחייב בדיני שמים. ואף כשהיינו בארצנו לא היינו ממיתים אותו, אלא דינו בידי שמים" (משנת רבי אליעזר, פרשה ט).</i>) בכלל אחד, ודומה שהעונש בידי שמיים אינו מוצע כפתרון שיטתי אלא במקרים מסוימים וללא סיבה מלכדת.
<b>שילח</b> – אש, <b>ביד פיקח</b> – כלומר שלח אדם בר דעת להצית אש בשדה חברו, <b>הפיקח חייב</b> – לפי הכלל ההלכתי שאין שליח לדבר עבירה. הפיקח בר דעת ובר אחריות וחייב על מעשיו, והעובדה שמישהו הסיתו, או אף שילם לו, איננה פוטרת את השליח. דעה שונה במקצת יש בברייתא המיוחסת לשמאי הזקן: "דתני: האומר לשלוחו צא הרוג את הנפש – הוא חייב, ושולחיו פטור; שמאי הזקן אומר משום חגי הנביא: שולחיו חייב, שנאמר (שמואל ב יב): 'אותו הרגת בחרב בני עמון' " (בבלי, קידושין מג ע"א). התנא הראשון סבור כדעה הרגילה שאין השולח חייב כלל והשליח נושא במלוא העונש. שמאי הזקן איננו פוטר את השליח, אך סבור שגם השולח חייב. בַהמשך הגמרא מציעה ששמאי התכוון רק שחייב בידי שמים<sup class="footnote-marker">45</sup><i class="footnote">ראו דיוננו לעיל. </i>: "מאי טעמיה דשמאי הזקן? קסבר... ומאי חייב? חייב בדיני שמים" (בבלי, קידושין מג ע"א). הסבר זה איננו פשט הדברים כמובן, ואף התלמוד מציע זאת רק כאחד ההסברים. זאת דרכו השיטתית של התלמוד הבבלי לעמעם מחלוקות עקרוניות ולהופכן למחלוקת משנית על פרט טכני<sup class="footnote-marker">46</sup><i class="footnote">ראו גולדברג, דרכים.</i>. כפשוטו שמאי הזקן סובר ש"חייב" ממש. אומנם בפועל אין דין מיתה מבוצע, ובכלל כל העונש החמור הזה נמסר לשמיים, אך באופן עקרוני השולח חייב.
הביטוי המשפטי העקרוני לכלל מנוסח במינוח "אין שליח לדבר עבירה" (בבלי, קידושין מב ע"ב). ביטוי זה, כמו כללים מופשטים רבים, הוא בבלי מובהק, ואיננו מופיע במקורות תנאיים ולא בירושלמי. אבל הקביעה שמוסד השליחות איננו חל בתנאים של עבירה מופיע אפוא במשנתנו<sup class="footnote-marker">47</sup><i class="footnote">מוסד השליחות היה רחב היקף יותר מכפי שמשתמע במשנתנו, ולא נעסוק בו במסגרת זו. ראו אטינגר, שליחות.</i>.
<b>אחד הביא את האור</b> – ואחר כך <b>ואחד הביא את העצים</b> – שניים הבעירו את הבעֵרה, וכל אחד עשה חלק מהנזק, <b>המביא את העצים חייב</b> – אומנם העצים כשלעצמם אינם מזיקים, אך ללא העצים לא הייתה הבערה גורמת לנזק. אך גם להפך, ללא העצים לא הייתה האש מתפשטת. חשוב לציין שהמשנה איננה רואה בהם שותפים שווים, למרות העובדה שלכאורה רק הצירוף שלהם גרם לנזק. אבל הראשון לא גרם לנזק, והשני הוא שהשלים את מעשה הנזק, ולכן האחריות על השני. להלן נרחיב בכך.
<b>אחד הביא את העצים ואחד הביא את האור המביא את האור חייב</b> – השני חייב כי השלים את הנזק. <b>בא אחר וליבא המלבא חייב</b> – כי מעשיו השלימו את הנזק (אחרון חייב). בתלמודים נמסרות שתי גרסאות, ליבה או ניבה (חילוף נ-ל, ירו', ה ע"ג; בבלי, ס ע"א)<sup class="footnote-marker">48</sup><i class="footnote">אפשטיין, מבוא, עמ' 118.</i>. אין הבדל הלכתי בין הנוסחאות, והדיון מעיד על מסירה בעל פה<sup class="footnote-marker">49</sup><i class="footnote">ראו בקצרה במבוא הכללי לפירוש המשניות, וראו אפשטיין, שם.</i>. בתוספתא ההלכה שלנו חוזרת בלשון "ניבה וניבתו הרוח" (תוס', פ"ו הכ"ב). כאמור בשני התלמודים נמסרות שתי הגרסאות, וכנראה ההלכה הקדומה שממנה שאבו עורך התוספתא ועורך המשנה נערכה בעל פה, ועל כן רווחו שתי גרסאות וכל עורך בחר אחת מהן.
<b>ליבתו הרוח הרי כולם פטורין</b> – הראשונים אומנם עשו מעשה אבל הנזק נגרם כתוצאה מרוח, ואיש איננו אשם. זו כמובן גישה מרחיקת לכת, שהרי בכל זאת הם אשמים ברשלנות. אבל לדעת המשנה רשלנות עדיין איננה מחייבת בתשלומים, ורק פשיעה של ממש מחייבת בתשלומים.
הבבלי מעלה כאן את מחלוקת האמוראים האם חיוב הבערה הוא משום ממונו, או משום חיציו. זו מחלוקת אמוראים המצויה רק בבבלי (בבלי, נט ע"א; כב ע"א; ס ע"ב ועוד). הדיון על כך נסוב על משנתנו ועל המשנה להלן פ"ו מ"ד. לפי הבבלי זו מחלוקת אמוראים ארץ-ישראלית. הבבלי אומנם מצליח להעמיד את משנתנו גם כריש לקיש, הסובר שחייב באש משום "ממונו", אך כפשוטן משניותינו מתבארות טוב יותר לפי ההנחה שחיוב אש הוא משום פעולתו ("חיציו"). אגב, נראה שלדעת הבבלי רק באש חייב משום ממונו ולא במזיקים האחרים, מן הסתם משום שהבבלי התקשה במקור החיוב של האש, הרי האש מתפשטת בהתאם לנתוני מזג האוויר והמבעיר איננו יכול לצפות תמיד את התפתחות הבעִירה. מי שאמר "משום חציו" (רבי יוחנן) מהלך לפי המשנה לעיל (פ"א מ"ב) שהכשרת מקצת הנזק היא כהכשרת כל הנזק.
מכל מקום במבוא ראינו שלדעת המשנה "ממונו" איננו עילה לחיוב בנזק, אבל זו מחלוקת תנאים, ובמכילתא דרבי ישמעאל מצויה גם הדעה שחייב משום ממונו: "כי יבער איש שדה. למה נאמר? עד שלא יאמר היה לי בדין. הואיל והבאר ממונו וההבער ממונו, אם למדת על הבאר שהוא חייב לא יהא חייב על הבערו..." (מכילתא דרבי ישמעאל, משפטים, מסכתא דנזיקין פרשה יד, עמ' 297).
במדרש זה הבאר היא הבור, וחייב על נזקי בור משום ממונו<sup class="footnote-marker">50</sup><i class="footnote">ראו לעיל הדיון בבור, פ"ה מ"ח. משנתנו מסבירה גם את דין בור בצורה אחרת, שחייב על המעשה ולא על נזקי רכושו. </i>. לעומת זאת ההבער הוא השן ולא הבעֵרה. אין מדובר אפוא על אש, אבל מופיע הטיעון שאדם חייב על נזקי ממונו, ואכן אין זה הגיוני לעורר את השאלה על נזקי ממון בנושא האש. האש באמת איננה "ממונו". הבבלי העביר אפוא את המינוח ממקורו התנאי (לגבי בהמה = נזקי שן) לנזקי אש, זאת משום שהבבלי פירש ש"יבער" הוא אש. אבל כפי שהגדרנו בפתיחת המסכת, במדרש התנאי "יבער" הם נזקי בהמה.
בירושלמי עצמו מופיע המונח "חציו" בהקשר של הדין שבמשנתנו, אבל משמעות המחלוקת שונה לחלוטין. כן שנינו: " 'כלב שנטל את החררה', רבי שמעון בן לקיש אמר במצית את האור על כל שיבולת ושיבולת. רבי יוחנן אמר נעשה כזורק את החץ ממקום למקום. אמר רבי יצחק בר טבליי מתניתא מסייעא לריש לקיש. 'היה גדי כפות לו ועבד סמוך לו ונשרף עמו חייב. עבד כפות לו וגדי סמוך לו פטור'. אם אומר את שאין כזורק את החץ ממקום למקום, על שיבולת הראשונה נתחייב מיתה! מיכן והילך תשלומין" (פ"ב ה"ה, ג ע"א). אם כן רבי יוחנן סבור שהמבעיר חייב משום שהתחיל בדלֵקה, ובלשון המשנה "הכשיר" את הנזק והתחילו, וריש לקיש סבור שהמבעיר חייב רק על שיבולת שהבעיר בעצמו ולא על התפתחות הדלקה.
שני התלמודים משתמשים אפוא באותו מינוח ובאותו יסוד לימודי-מחשבתי, אך כל אחד מהם מפתח את המונח "חיצו" באופן שונה לחלוטין. זו עדות גם לקשר בין התלמודים, וגם לנתק המשפטי שביניהם.
בתלמודים מצויים אפוא הסברים מספר שכמובן לא רק סותרים את עצמם ברעיון המשפטי, אלא יש ביניהם שוני הלכתי מעשי נרחב. ההסברים הם:
1. "ממונו" – האש נתפסת כרכוש של המבעיר (ריש לקיש בבבלי);
2. פעולתו היוצרת של המבעיר שהחלה בפשיעה, ואולי גם משום שלא מנע את התפשטות האש (רבי יוחנן בבבלי, ובירושלמי).
לגבי האש נאמר במפורש שהיא נחשבת כממונו: " 'כי תצא אש'. למה נאמר? עד שלא יאמר יש לי בדין, הואיל וחייב על ידי <u>קנוי לו</u> לא יהא חייב על ידי עצמו?" (מכילתא דרבי ישמעאל, משפטים, מסכתא דנזיקין יד, עמ' 297). אם כן הדרשן מבחין בין אש שהמזיק הצית והתפשטה מעצמה, כאן החיוב הוא משם שממונו הזיק, לבין מצב שהוא הצית אש וגרם להתפשטותה. ודאי שחייב גם על ההצתה המכוונת, והדרשן מציע ללמוד זאת מן הדין (מקל וחומר) או מדרשה מפורשת. היה מי שניסה לדייק מהמכילתא שחייב בנזקי אש על חיציו, כלומר במקרה שהצית בכוונה את הדלקה<sup class="footnote-marker">51</sup><i class="footnote">לוין, אשו.</i>, ברם במכילתא מדובר במקרה שהוא קל וחומר מקודמו, כלומר שהצית על ידי עצמו אש שלו (ממונו). עניין זה של הצתה מכוונת מופיע גם במכילתא דרשב"י שציטטנו. אך שוב אין מדובר במצית בלבד, אלא במי שהצית בכוונה את שלו (ממונו).
הניסוח של הבבלי נשמע פשוט: וכי יעלה על הדעת שאדם איננו חייב על מעשה שגרם?! הרי ברור שאם גרם לנזק לאחר הוא חייב בתשלום! אלא שהאומר "משום ממונו" אומר שחייב משום שהתרשל, ורק במה שדרכו להזיק ושחב בשמירתו, כאמור במשנה הראשונה במסכת, ואילו האומר "משום חיציו" אומר שאם גרם בפועל לנזק ישיר חייב גם אם שמר כראוי, וגם אם אין דרכו בכך וכן הלאה. הבבלי עצמו (כג ע"ב) מסביר הסבר מעין זה כשמוצא נפקא מינה דחוקה בין שני החולקים (משום ממונו או משום חיציו – מעשה שעשה<sup class="footnote-marker">52</sup><i class="footnote">לפי הבבלי על נזקי עצמו (חיציו) חייב בכל התשלומים (נזק, שבת, רפואה וכו'), ואילו על נזקי ממונו חייב רק נזק. לתפיסה זו אין הד בדברי תנאים, וכבר עמד על כך לוין, שם. עם זאת לדעתנו ודאי שאיש לא חלק על כך שאדם שהזיק בפועל חייב, אלא שחייב גם על מה שאם ממונו הזיק פטור. הדיון על נזקים שגרם לעצמו באים לידי ביטוי בדין בור (פ"ה מ"ה), כפי שביארנו.</i>). העמדה שמשום חיציו היא ברורה למדי, אבל הניסוח הוא פרי חשיבתו המסודרת מבחינה משפטית של התלמוד הבבלי. התנאים לא נדרשו להבחנה זו שמובנת מעצמה. דין זה של היזק (מחלוקת חזקיה ורבי יוחנן) מובא בירושלמי (ה ע"ג), אך שוב ללא הניסוח המשפטי<sup class="footnote-marker">53</sup><i class="footnote">לוין, שם.</i>.
מבחינה משפטית "ממונו" איננו בניגוד לחיציו<sup class="footnote-marker">54</sup><i class="footnote">בבלי, כג ע"א, וראו לוין, שם.</i>. זה וכן זה הם עילה לחייב את המזיק. אדם חייב בזה ובזה, ובכל מקרה אנו שוקלים מהיכן בא החיוב. בחפירת בור, למשל, החופר חייב ובעל הבור חייב. החופר חייב משם חיציו, ובעל הבאר (הבור) חייב משם ממונו (ורשלנות בשמירתו). הווה אומר, גם אם נקבל ש"ממונו" הוא עילה לחיוב בתשלומים, אין זה בהכרח הסיבה היחידה לכך.
המבעיר חייב רק על מה שעשה ישירות ולא על התפשטות האש (ריש לקיש בירושלמי). לגופה של הלכה, ריש לקיש מקל מאוד בדין אש, והרחבנו בכך מעט במבוא. המשנה איננה מסבירה למה המבעיר חייב, ואכן להערכתנו פשוט הוא שהמבעיר חייב. האבחנות המשפטיות חשובות מבחינה משפטית, ואולי הגדרת המבעיר בעייתית, אך התחושה ברורה: הרי יש כאן מזיק ברור! המשנה מחפשת את האשם האחרון, זה שגרם למעשה הנזק עצמו, ולא מי שהכין את התשתית לחבלה. המכילתא מדגישה עיקרון זה בסדרת דוגמאות הנסובות סביב משנתנו. האחרונה שבהן היא: "מנין אחד הביא את האור ואחד הביא את העצים אחד הביא את העצים ואחד הביא את האור מנין שאחרון <אחרון חיב? תלמוד לומר 'כי יבער... ישלם': המבעיר חייב לשלם" (מכילתא דרבי שמעון בן יוחאי, כב ה, עמ' 198). מכל הדוגמאות שם ברור שהמבעיר הוא הגורם האחרון לשרפה בפועל.
העיקרון שהאחרון חייב משום שהשלים את הנזק חוזר גם במקרים אחרים. מעין כך שנינו לעיל בחפירת בור (פ"ה מ"ו). בהקשר של משנה זו נשנה בתוספתא: "חפר תשעה טפחים ובא אחר וחפר טפח, האחרון חייב. רבי יהודה אומר אחר האחרון למיתה, אחר הראשון להזיק" (פ"ו ה"ח), וכן בהמשך שם: "חפר עשרה ובא אחר וסיידו וכיידו, האחרון חייב. אחד חפר עשרה ואחד חפר עשרים ואחד חפר מאה ואחד חפר מאתים, כולן חייבין" (שם ה"ט). בשתי ההלכות הללו ברור שהאחרון חייב כי הוא השלים את מעשה הנזק וחשף את החפץ לאש. כמו כן בשניים המהלכים זה אחר זה והתנגשו האחרון חייב (פ"ג מ"ה), גם כאן השני חייב בתאונה ההדדית אף על פי שבעצם השניים שותפים למעשה ולמחדל.
רבי יהודה החולק בברייתא יחלוק, מן הסתם, גם על משנתנו. במקרה זה השיקול המכריע הוא הטיעון המשפטי התאורטי, ואיננו מציעים הבחנה המבוססת על תנאים חברתיים.
עיקרון זה של "אחרון חייב" חל גם בתחומי הלכות אחרים. כך למשל בהלכות שבת, מי שהשלים את המלאכה ויצר בכך מלאכה בשבת חייב, אף על פי שהוא רק השלים את מה שהחלו אחרים. יוצרי התשתית פטורים והמשלים חייב: "ישב האחד על הפתח ולא מלאהו, ישב השני ומלאהו, השני חייב<sup class="footnote-marker">55</sup><i class="footnote">המדובר במקרה שהיה צבי בחדר ועל ידי סגירת הדלת הוא נצוד.</i>. ישב הראשון על הפתח ומלאהו ובא השני וישב בצדו, אף על פי שעמד הראשון והלך לו הראשון חייב והשני פטור. הא למה זה דומה לנועל את ביתו לשומרו ונמצא צבי שמור בתוכו" (משנה, שבת פי"ג מ"ז; תוס', שם פי"ב ה"ג), וכן: "כתב שני נקודין ובא אחר וגמרן ועשאן שתי אותות, האחרון חייב" (תוס', שם פי"א הי"ג).
כמו כן: "אחד נותן את הדיו, ואחד נותן את המים, ואחד נותן את הקנקנתום, שנים האחרונים חייבין. אחד נותן את הקנקנתום, ואחד נותן את המים, ואחד נותן את הדיו, שנים האחרונים חייבין. אחד נותן את הדיו, ואחד נותן את הקנקנתום, ואחד נותן את המים, האחרון חייב. אחד נותן את הקנקנתום, ואחד נותן את הדיו, ואחד נותן את המים, האחרון חייב. אחד נותן את המים ואחד נותן את הדיו, אחד נותן את הדיו ואחד נותן את המים, אחד נותן את המים ואחד נותן את הקמח, אחד נותן את הקמח ואחד נותן את המים, אחד נותן את המים ואחד נותן את העפר, אחד נותן את העפר ואחד נותן את המים, האחרון חייב, דברי רבי. רבי יוסה בי רבי יהודה אומר האחרון אינו חייב אלא עד שיגבל" (תוס', שם פי"א הי"ח). במקרים הראשונים שני האחרונים חייבים משום שיש שלושה משתתפים וזו הלכה חריגה, אבל בכל יתר ההלכות רק האחרון חייב. עוד אנו שומעים מברייתא זו שזו משנתנו של רבי. רבי יוסי ברבי יהודה איננו חולק על העיקרון שאחרון חייב, אלא שלדעתו המערבב חייב והוא הוא הנקרא "אחרון".
במקרים של הלכות מחוץ לדיני נזיקין הטיעון ברור: הראשון לא עשה כל עבירה ונהג כשורה, רק השני השלים את המעשה ויצר עבירה. מן הסתם הועבר עיקרון זה למרחב של דיני נזיקין, אף שבדיני נזיקין גם הראשון השתתף בעוון, או הייתה לו כוונת עוון. ואכן אם הייתה לראשונים כוונת עוון והם שותפים לו לא רק האחרון נענש.
קרוב לענייננו הוא המקרה במדליק אש ומבשל בשבת: "אחד נותן את האור, ואחד נותן את העצים, ואחד נותן את הקדירה, ואחד נותן את המים, ואחד נותן את הבשר, ואחד נותן את התבלין, ובא אחד והגיס, <u>כולן חייבי</u>ן. אחד נותן את הקדירה, ואחד נותן את המים, ואחד נותן את הבשר, ואחד נותן את התבלין, ואחד נותן את האור, ואחד נותן את העצים, ובא אחד והגיס, שנים האחרונים חייבין" (תוס', שבת פי"א ה"ה). הלכה זו שונה במקצת ומטילה את האשם על השניים האחרונים, או על כולם, משום שהעבירה איננה מתחוללת בסוף אלא בכל שלב ושלב בבישול יש איסור משלו. אם כן העיקרון של אחרון חייב איננו עקרון-על, אלא משתנה בהתאם לנסיבות העוון.
חריגה היא משנת שבועות: "כפרו שניהן<sup class="footnote-marker">56</sup><i class="footnote">שני עדים.</i> כאחת שניהן חייבין. בזה אחר זה, הראשון חייב, והשני פטור. כפר אחד והודה אחד, הכופר חייב. היו שתי כתי עדים – כפרה הראשונה, ואחר כך כפרה השנייה, שתיהן חייבות, מפני שהעדות יכולה להתקיים בשתיהן" (פ"ד מ"ד). במקרה הראשון השביע אדם שני עדים שיבואו להעיד לטובתו, והם מכחישים את מעורבותם בפרשה. שניהם יחד עשו את העבירה כי כל אחד מהם איננו עדות עצמאית, ולכן פטור אולי מלהעיד<sup class="footnote-marker">57</sup><i class="footnote">ספק אם עד אחד פטור לחלוטין, הרי הוא יכול לחייב את הנאשם בשבועה ולכן מוטלת עליו חובה של גילוי האמת. </i>. אבל אם כפרו זה אחר זה, אומנם השני השלים את העדות (יכול היה להשלימה) אבל כבר הראשון כפר ונמנע מלהעיד, ולכן השני ידע שאין בידו להעיד עדות שלמה. אבל הראשון סבור היה שאם יעיד השני יצטרף אליו, וכאשר נמנע מלהעיד פגם בזכותו של התובע להשיג עדות. יש אפוא סיבה לחריגה מהכלל הרגיל, וכך מסביר במפורש הספרא (דבורא דחובה, פרק יא ה"ז, כב ע"ד).
כאמור, ממשנתנו יוצא שתשלום הנזק בהצתת שרפה נובע מהכשרת הנזק, וליתר דיוק מהשלמתו, ולא מהבעלות על האש. בתלמודים מצאנו כאמור הסברים משפטיים יותר. בירושלמי נקבע, בשמו של רבי חזקיה, שהמוסר שרפה לחרש, שוטה וקטן פטור רק אם מסר לו גחלת, אבל אם מסר לו שלהבת – חייב, כלומר אם נתן לו אש בוערת ממש הוא (המשלח) חייב. לפי פירוש זה המשנה שומרת על הכלל שהשוטה והקטן פטורים מנזק, אך המשלח חייב כי מסר לקטן נזק שלם. הסבר זה קרוב לטיעון הירושלמי שהמצית חייב שום שהאש שלו ולא שמר על ממונו כיאות (ירו', ה ע"ג). עד כאן מסקנת התלמוד. התלמוד מוסיף בשם "תמן אמרין" שדין המצית תלוי במצב הרוח. עליו לדאוג שהשרפה לא תתלקח ברוח מצויה, אך איננו חייב אם הצית אש קטנה ופרצה סערה ונגרמה שרפת ענק, אם כן שוב חוזר העיקרון שהמצית צריך לשמור על האש, וחייב אם לא שמר "כראוי". "כראוי" הוא חשש של רוח מצויה ולא מצב של סערה, הנחשב כאונס. אבל: "רבי יוחנן וריש לקיש תריהון אמרין אפילו רוח שהעולם מתנהג בו פטור. שפעמים בא פעמים לא בא" (ירו', שם). אם כן אפילו נשבה לפתע רוח רגילה והציתה בעֵרה המדליק פטור, משום שלא תמיד יש רוח.
המחלוקת מצטרפת למדיניות השמירה המוטלת על מי שמחזיק בידו פוטנציאל של נזק. עליו לשמור שמירה מינימלית המתאימה למצב הקיים. אין הוא צריך לחשוש לתופעות טבע, אפילו אם הן תדירות, ובלבד שלא יזיק בפועל ובכוונה. כבר קבענו כי מדיניות זו נראית בלתי ריאלית ומשחררת את האשם בהצתה במחדל סביר. היא מצמצמת את חובת השומר למינימום, וקשה לראות בכך מדיניות ריאלית. המשנה כאמור פוטרת את המבעיר, והתלמודים מצמצמים את הפטור, כנראה מתוך התחושה המשפטית שיש כאן אשמה. המשנה דבקה בעיקרון המשפטי הטהור, שהאש נעשתה על ידי השולח. אפילו מי שכופף את קמת חברו כדי שתאחז בה האש פטור מדיני אדם (וחייב מדיני שמיים – בבלי, נה ע"ב וירו', ה ע"ב), אף על פי שיש בכך גם הצתה בידיים, וגם גורם אפשרי להתלקחות האש והתפשטותה. בסך הכול היחס למבעיר הוא מיקל, כאילו זו תאונה משמיים ולא נזק שנגרם על ידי מעשי אדם.
המחשבה המקובלת כיום היא ששרפה נגרמת על ידי מבעיר בזדון או במחדל, אך שרפה איננה כוח ממרום. במשנה הגישה אחרת, פטאלית יותר. ריש לקיש מרחיק לכת ומחייב רק על מה שהוצת ישירות. אבל אפילו יתר הדעות מקילות מאוד. לפי חלק מהן די בשמירה רגילה כדי לפטור את המבעיר; אפילו רוח מצויה שנשבה וליבתה (ניבתה) את האש מהווה עילה לפטור. יחס זה אל האש מפתיע שכן העולם הקדום, בעיקר העולם הרומי האירופי, ידע שרפות קשות שהציתו ערים ובתים עשויי עץ.
בארץ ישראל הייתה הבנייה העירונית מאבן, ושרפות נרחבות היו כנראה מעטות. אם התפרצה שרפה נרחבת היא הייתה יותר תאונה מאשר הצתה, וחכמים סברו שהרוח היא הגורם המרכזי. בשטחים חקלאיים שרפות היו מן הסתם תדירות למדי, אך חכמים מפגינים מעין אדישות חלקית לחלקו של "הגורם האנושי".
(בכתב היד –  משנה ה)
<b>השולח את הבעירה ואכלה עצים או אבנים או עפר חייב שנאמר כי תצא אש ומצאה קוצים וגומר</b> – בחלק מעדי הנוסח נוסף סוף הפסוק: "<u>ונאכל גדיש או הקמה או השדה שלם ישלם המבעִר את הבערה" (שמות כב ה).</u> המעתיקים הרשו לעצמם לקצר או להשלים את הפסוק, מתוך הנחה שבעצם כולם מכירים את הפסוק. המדובר במשנה במקרה הרגיל של הצתה, וכפי שסיכמנו לעיל קיימות גישות שונות באיזו מידה צריך המצית להתחשב בהתפתחותה של הבעֵרה שהבעיר; מה נקרא "שמירה כראוי" ומהי "פשיעה", אם כי מונחים אלו אינם נזכרים. במקרה זה המשנה דורשת מהמבעיר אחריות יתר גם על חומרים שאינם אמורים להתכלות (אבנים), וזו גישה "מחמירה" יחסית על המצית.
<b>עיברה</b> – "עיברה" כמו עברה, בעדי נוסח אחרים כתוב "עברה", כלומר האש חצתה <b>גדר שהוא גבוה ארבע אמות</b> – גדר כמחסום מופיעה בסדרת מקורות, אבל בדרך כלל הגובה הנדרש הוא עשרה טפחים. ארבע אמות מופיעות רק כמידת אורך (מרחק), ואילו מידת הגובה הרגילה היא ארבעה או עשרה טפחים. בפועל ארבע אמות הן כשני מטר גובה. שתי הדוגמאות הקרובות לענייננו הן גבול שדה לעניין פאה וגבול לעניין כלאיים: "ואלו מפסיקין לפאה, הנחל, והשלולית, ודרך היחיד, ודרך הרבים, ושביל הרבים, ושביל היחיד הקבוע בימות החמה ובימות הגשמים, והבור והניר וזרע אחר והקוצר לשחת" (משנה, פאה פ"ב מ"א), ולעניין כלאיים: "הנוטע שורה אחת בתוך שלו ושורה אחת בתוך של חבירו, ודרך היחיד ודרך הרבים באמצע, וגדר שהוא נמוך מעשרה טפחים, הרי אלו מצטרפות. גבוה מעשרה טפחים אינן מצטרפות" (משנה, כלאים פ"ד מ"ז). אם כן קיר בגובה עשרה טפחים הוא גבול מקובל ולא ארבע אמות. בפועל בכפר המסורתי לא מצינו גדרות במידות כאלה (ארבע אמות), ובכלל גדר של שני מטר הוא גובה נדיר, וגדר רגילה בגובה כזה תהיה בלתי יציבה. דומה שלפנינו שוב דרישה תאורטית שעיקרה מסר ספרותי שנדרשת גדר גבוהה מהרגיל, והמחבר בחר בגודל סטנדרטי וידוע, אף שאיננו מתאים למקרה הנדון. זו עוד ראיה עד כמה הקלו בנזקי אש.
<b>או דרך הרבים</b> – במקורות חז"ל מופיעים מונחים מספר לדרכים: שביל היחיד, שביל הרבים, דרך היחיד, דרך הרבים ודרך המלך. ההבדל בין המונחים הוא לא בבעלות המשפטית אלא ברוחב הדרך. דרך היחיד היא ארבע אמות ודרך הרבים שמונה אמות. דרך הרבים מהווה מחסום לאש, אך לא דרך יחיד. נרחיב בכך להלן. לשם השוואה, כיום הנחיות הבטיחות של אגף הכבאות הן פסי אש נקיים מצמחים ברוחב 20 מ', אבל בסעיף 6 לחוק מניעת שרפות ביער נדרשים פסי אש ברוחב 10 מ' בלבד (16 אמות בערך).
<b>או נהר פטור</b> – כל אלו הם מחסום שהיה אמור לחסום את האש, בתנאים רגילים, ואם עברה האש בכל זאת את המחסום אין זו פשיעה שהמצית חייב עליה. שלושת המרכיבים הללו הם קבוצה ספרותית. הנהר הוא נחל שמים זורמים בו כל ימות השנה. נחלים כאלה מעטים ברחבי הארץ, וחלקם צר למדי. כזה למשל הוא נחל ציפורי הזורם כל השנה; רוחבו איננו עולה על שלוש אמות, אבל המים שבו אמורים לחסום את האש המשתוללת. ואכן התוספתא מתקנת את המשנה ומציעה הגדרות ריאליות יותר: "עברה נהר או גדר או שלולית שהן רחבין שמונה אמות, פטור" (פ"ו הכ"ג). גם בבבלי מתנהל דיון האם הנהר צריך להיות ממש נהר או תעלה צרה (סא ע"א). אמוראי בבל רואים נגד עיניהם את מערכת התעלות של בבל, ואמוראי ארץ ישראל והתוספתא התייחסו, מן הסתם, לנחלים של ארץ ישראל. לחכמי בבל היה כנראה נוסח שונה ולפיו "עברה גדר... חייב" (סא ע"א). כפשוטה זו ברייתא חולקת, אבל הבבלי בדרכו מנסה לפשר בין המסורות ומעמיד את המחלוקת סביב השאלה הצרה מה דין גדר שגובהה ארבע אמות בדיוק, ולדעתו אפילו בנושא זה אין ממש מחלוקת. כפשוטה זו דעה שונה החורגת מהכללים המוכרים לנו. מצד שני אנו מוצאים גם גישה מחמירה שלפיה מבעיר הבעֵרה חייב תמיד, שכן הכשיר את מקצת הנזק (פ"א מ"ב). עמדה מחמירה זו איננה מוסבת דווקא על אש, ועלינו להבין שבאש הקלו הרבה יותר מאשר במזיקים אחרים.
בין אם הבבלי אכן מביא ברייתא חולקת ובין אם לאו, משנתנו מגבילה את הכלל של "הכשרתי מקצת נזקו". אפשר שלפנינו מחלוקת עקרונית, ואפשר שהמחלוקת נקודתית במקרה מסוים.
במשנתנו ברור ששמירה "כראוי" פוטרת מתשלום, וכן להלן פ"ו מ"א. עם זאת, הכלל איננו חל בכל המקרים; לעיתים אף על פי שנהג כראוי חייב בנזק. כך ראינו לעיל (פ"ג מ"א – המניח את הכד), וכן להלן (בבא בתרא פ"ב מ"ב). אין זו מחלוקת, אלא שהכלל שהצענו אינו כלל, אלא תלוי בכל מקרה לחוד בהתאם לנתונים שבו. להלן בבבא בתרא, למשל, זו מחלוקת תנאים.
הדרכים בארץ
רשת הדרכים בארץ הייתה מפותחת ביותר. לכל פוליס היו כבישים רומיים לערים הסמוכות,<sup class="footnote-marker">58</sup><i class="footnote">רול, הכבישים.</i> ובמגזר הכפרי היו לכל כפר 5-3 דרכים שחיברוהו לכל שכניו השוכנים במרחק 4-3 ק"מ. המדובר בדרך בנויה, ואף שאינה סלולה הושקעו בבנייתה משאבים רבים<sup class="footnote-marker">59</sup><i class="footnote">ספראי, הכלכלה, עמ' 285-274. לתיאור ארכאולוגי ראו דר, תפרוסת, עמ' 229-196.</i>. הכבישים הרומיים נסללו על ידי האימפריה, וזו הפקיעה את השטח ללא כל פניות או רחמים. תוואי הכביש נבחר על בסיס שיקולים מקצועיים, ועל פניו נראה שלאלה הייתה עדיפות על פני זכויות הפרט. ייתכן שפה ושם הצליח תקיף מקומי לשכנע את הרשויות לקבוע תוואי חלופי, ברם עד עתה טרם נתגלתה לכך עדות. עד עתה אין קטעי דרך אשר אין להם הסבר טופוגרפי סביר, או פיתולים מיותרים. אין לנו פרטים על המנגנון הרומי להפקעת האדמה, ואף לא על דרכי עבודתו. יש בחוק הרומי הגבלות על רוחב הכבישים, אך דומה שבפועל קבעו צורכי הדרך, כפי שהבינם מי שהיה אחראי על תכנון הכביש.
הדרכים הכפריות נבנו על ידי הרשויות הקהילתיות המקומיות, או האזוריות. לפי ההלכה מותר היה, ואף רצוי, להפקיע קרקע בשביל בניית דרך. גם כאן כמובן נקבע רוחב מקסימלי של הדרך. בפועל הדרכים הן מעט צרות יותר, והבונים לא ניצלו את מלוא הזכות שהעניקה להם ההלכה. ברחבי הארץ, ובעיקר באזוריה ההרריים, נשמרו שרידי הדרכים. נתגלו מאות ואלפי קטעי דרכים. בדרך כלל אלו בנויים בתוואי טופוגרפי סביר, ושוב קשה להצביע על דרכים אשר פיתול מיותר בהן מסגיר ויתור לבעל קרקע מקומית. במהלך סיורים רבים בעקבות דרכים קדומות נמצאו לכך מספר קטן של רמזים אפשריים, ומסתבר כי בפועל התקשו הרשויות להתגבר על קשיים מעין אלו, אך אין לכך ראיות ודאיות.
לפי ההלכה הדרכים מתחלקות לשתיים (משנה, נדרים פ"ה מ"ה; תוס', פ"ט ה"ו)<sup class="footnote-marker">60</sup><i class="footnote">ספראי, העיר.</i>:
א. דרך השייכת ל"בני העיר" – הרשות המקומית או האזורית.
ב. דרך השייכת ל"עולי בבל" – הרשות הלאומית.
הרשות הלאומית הייתה גוף משפטי מופשט למדי. בימי הבית ייצגה אותו הסנהדרין, ובתחום שיפוטה נכללו המקדש וכל הר הבית, ואף הדרכים הראשיות. גוף זה אף בנה מתקני מים ומקוואות בזיקה להר הבית ולדרכי עולי הרגל. כך למשל על כביש חברון-ירושלים, רחוק מכל יישוב קיים, נתגלה מקווה גדול המכונה כיום "חמאם שרה"<sup class="footnote-marker">61</sup><i class="footnote">עמית, מקוואות.</i>. לפי גודלו ומיקומו הוא נועד לעולי הרגל, ומן הסתם שייך היה לרשות הלאומית. בהלכה מיוחדת מסופר על שליחי בית דין שהיו מתקינים מקוואות לעולי רגל (משנה, שקלים פ"א מ"א; מועד קטן פ"א מ"ב)<sup class="footnote-marker">62</sup><i class="footnote">ספראי, הקהילה, עמ' 236-203.</i>.
הדרכים מן העיר לשטחים החקלאיים היו שייכות, מן הסתם, לעיר. הדרכים הרבות בין היישובים, לעומת זאת, היו שייכות כנראה לרשות על-מקומית, אזורית, שהייתה יכולה לתכנן ולפקח על הקהילות המקומיות. אפילו דרך שהובילה לאחוזה פרטית, ונבנתה לשם כך, הייתה שייכת לכלל<sup class="footnote-marker">63</sup><i class="footnote">ספראי, שם, עמ' 194-192.</i>.
באימפריה הרומית הכבישים היו שייכים לממשל. אשר לדרכים, החוק הסורי-רומי מצהיר שהדרכים שייכות לכל האנשים, אם כי לאלה השוכנים לידן זכות שימוש מוגברת<sup class="footnote-marker">64</sup><i class="footnote">כגון וובוס, חוק סורי, 154.</i>. רכוש השייך לכול הוא בפועל רכוש הפקר. התפיסה היהודית הייתה, אפוא, מפותחת יותר ומתוחכמת יותר מבחינה משפטית. עד כאן מבחינה משפטית, כלומר חלוקת הבעלויות על הדרכים.
מבחינה טכנית הדרכים מתחלקות לשתיים או לשלוש קבוצות:
1 כבישים רומיים המתאפיינים בתשתית, ברוחב רב (עד 6-5 מטרים) ובאבני מיל, ונועדו למעבר רכב גלגלי וסוסים (איורים 32-31).
2 דרכים כפריות צרות יותר, פחות סלולות, ללא אבני מיל ותשתית מינימלית (איור 33).
3 לאחרונה הצביעו טפר וטפר על סוג ביניים של דרכים עם תשתית ברמת ביניים, המתאפיינות במעברים מדורגים. לדעתם אלו דרכים ששימשו לעלייה לרגל. במונחים שהצענו לעיל אלו דרכים של "עולי בבל", רשות לאומית יהודית (איור 34)<sup class="footnote-marker">65</sup><i class="footnote">טפר וטפר, דרכי השיירות; טפר וטפר, דרכים. בפועל אין בידם הוכחות לתיארוך הדרכים הללו וייתכן שלפנינו טיפוס מיוחד של כבישים רומיים, או דרכים של הרשות הלאומית או המחוזית היהודית.</i>. אפשר שיש לראות בדרכים אלו סוג שלישי של דרכים. לדעתנו ספק אם אלו דרכים של עולי רגל, אבל הם טיפוס אחר של דרכים כפריות.
לצמד המושגים "יחיד"-"רבים" כמה מובנים. מבחינה הלכתית (במסגרת דיני ממונות) רשות היחיד שייכת לאדם או לקבוצת שותפים, ורשות הרבים שייכת לציבור, שהוא בני העיר או בני המדינה כולה. בלשון חז"ל רווח המונח "בני העיר" או "הרבים". כך למשל אנו שומעים על בורות מים השייכים לרבים (להלן)<sup class="footnote-marker">66</sup><i class="footnote">ראו פירושנו לביצה פ"ה מ"ו; תוס', פ"ו הט"ו.</i>.
בהקשר של דיני שבת רשות היחיד היא שטח המוקף קירות, ורשות הרבים היא שטח פתוח ללא קירות. מבחינה רעיונית יש למונחים אלו קשר גם לשאלת הבעלות. רשות יחיד אמורה להיות שייכת לאדם אחד, אבל לצורך הלכות שבת די בבעלות אחידה, סמלית למדי, בצורת סעודה משותפת. עם זאת אין זהות בין ההגדרות. כך למשל בית כנסת הוא רשות היחיד לעניין שבת ורשות הרבים מבחינה ממונית, ואילו שדה פרטי נטול גדרות הוא רשות הרבים לשבת. במסגרת הלכות טומאה וטהרה "יחיד" ו"רבים" מבטאים את מספר המשתמשים בדרך או במבנה, ללא קשר לצורתו הארכיטקטונית או לבעלות ההלכתית על המבנה. על כן המשנה שונה רשימה של מקומות שהם רשות היחיד לשבת (מוקפים קירות) אך רשות הרבים לעניין טומאה: "השבילים המפולשים לבורות ולשיחים ולמערות ולגיתות, רשות היחיד לשבת ורשות הרבים לטומאה. הבקעה בימות החמה, רשות היחיד לשבת ורשות הרבים לטומאה, ובימות הגשמים רשות היחיד לכך ולכך. בסיליקי<sup class="footnote-marker">67</sup><i class="footnote">אולם גדול ובו שני טורי עמודים המחלקים את המרחב לשלוש סיטראות, המרכזית רחבה יותר משתי הסיטראות הצדדיות. בדרך כלל הבסיליקי פתוחה לשמיים או ששתי הסיטראות הצדדיות מקורות.</i>, רשות היחיד לשבת, ורשות הרבים לטומאה (איור 35). רבי יהודה אומר אם עומד הוא בפתח הזה ורואה את הנכנסין ואת היוצאין בפתח הלז, רשות היחיד לכך ולכך, ואם לאו רשות היחיד לשבת ורשות הרבים לטומאה. הפרן<sup class="footnote-marker">68</sup><i class="footnote">פרן משמעו מגדלור, וכנראה בית המגדלור היה נרחב. </i> רשות היחיד לשבת ורשות הרבים לטומאה... האסטוונית<sup class="footnote-marker">69</sup><i class="footnote">סטיו הוא מבנה גדול מלבני החצוי בטור עמודים. </i>, רשות היחיד לשבת ורשות הרבים לטומאה. חצר שהרבים נכנסים בזו ויוצאים בזו, רשות היחיד לשבת ורשות הרבים לטומאה" (משנה, טהרות פ"ו מ"ו-מ"ט).
מתוך כל הרשימה נבהיר שתי הלכות הנוגעות לבסיליקי. הבסיליקי הוא מבנה ציבורי. לכן בשבת הוא רשות היחיד, שכן הוא בית לכל דבר (מוקף קירות), אך רשות הרבים לטומאה, שכן רבים מהלכים בו. כך גם הבקעה המוקפת גדרות, אלא שבימי גשמים אין הרבים מהלכים בבקעה ולכן בימים אלו היא רשות היחיד גם לטומאה, וכן ביתר ההלכות.
בקשר לדיני הדרך הנזכרים כאן, למונחים "יחיד" ו"רבים" משמעות נוספת (רביעית). כן נאמר במשנה: "דרך היחיד ארבע אמות, דרך הרבים שש עשרה אמה, דרך המלך אין לה שיעור" (בבא בתרא פ"ו מ"ז; שמחות, פי"ד הי"א, עמ' 208). המדובר בדרך ש"אבדה", כלומר נשכחה ונטמעה, ועתה באים לשחזר אותה. כמו כן ההלכה נוגעת למקרה שבו באים לבנות
דרך מחודשת. בשני המקרים מדובר בדרך השייכת לציבור, שהרי אם היא שייכת לאדם פרטי אין ההלכה יכולה לקבוע את מידותיה. כל אדם רשאי לעשות באדמתו כרצונו<sup class="footnote-marker">70</sup><i class="footnote">הרישא של המשנה עוסקת ב"מי שהיתה דרך הרבים עוברת בתוך שדהו", אבל אין לרישא זו קשר מלא לסיפא שציטטנו בגוף הטקסט, והרישא והסיפא עוסקות במקרים שונים. </i>. אם כן ההבדל בין דרך היחיד ודרך הרבים הוא בעיקר ברוחב הדרך. הגדרה זו קרובה להגדרת ה"יחיד" וה"רבים" של דיני טומאה. בדיני טומאה ההגדרה מתייחסת לפומביות הדרך ולמידת השימוש בה, שכן יש להניח שרוחב הדרך מבטא את מידת השימוש בה. עם זאת המרכיב העיקרי של הגדרת הדרך הוא רוחבה בלבד.
רוחב הדרכים נדון גם בהלכות אחרות. הבבלי למשנה שצוטטה לאחרונה דן בנושא: "דרך היחיד, ארבע אמות. תנא, אחרים אומרים, כדי שיעבור חמור במשאו. אמר רב הונא: הלכה כאחרים. (ותניא אידך) דייני גולה (אומרים), שני גמדים ומחצה. ואמר רב הונא: הלכה כדייני גולה. והאמר רב הונא: הלכה כאחרים? אידי ואידי חד שיעורא הוא (זה וזה שיעור אחד הוא – בבלי, בבא בתרא ק ע"א). התלמוד דן בשאלת רוחב הדרך ומביא ברייתא בשם "אחרים" שהרוחב הנדרש הוא כדי שיעבור חמור במשאו, ורב הונא פוסק כ"אחרים". ברייתא שנייה היא בשם דייני הגולה, זהו המינוח לחכמי בבל הקדומים, ובעיקר לקרנא, שהיה בין החכמים הפעילים בבבל עוד לפני ירידתו של רב לבבל<sup class="footnote-marker">71</sup><i class="footnote">בבלי, סנהדרין יז ע"ב. דייני הגולה מופיעים בהלכות מספר, בדרך כלל הם עומדים במחלוקת עם "דייני ארץ ישראל". התלמוד הבבלי פוסק כדייני הגולה בכמה נושאים, כגון בבלי, בבא בתרא נא ע"א; ע ע"ב; קז ע"ב, ואין בכך פלא, שכן זו מסורת הפסיקה המקומית. דייני הגולה הם עדות למסורת הלימוד של יהדות בבל עוד לפני פריחתן של ישיבות בבל במאה השנייה לספירה. התלמוד הבבלי מציג את רב כמי שהעניק תנופה רבה למערכת הלימוד בבבל. עם זאת הייתה מסורת לימוד שקדמה לו, ושמואל הוא מייצגה הבולט. שמואל למד אצל אביו, המכונה "אבוה דשמואל". חכמים בבליים נוספים הם קרנא ושילה. בדורות קודמים (דורות התנאים) פעלו בבבל רבי יהושע בן בתירא וחנניה בן אחי רבי יהושע (ראו הנספח למסכת ראש השנה). יש להניח שדייני הגולה הם תנאים, תלמידי רבי יהודה בן בתירא. פומבדיתא מכונה לעיתים בשם "הגולה" ("מאי גולה? אמר רב יוסף: זו פומבדיתא" בבלי, ראש השנה כג ע"ב), ואולי דייני הגולה הם הדיינים שפעלו בעיר יהודית חשובה זו, עיר שבה פעל רבי יהודה בן בתירא, ולימים קמה בה ישיבה גדולה ומרכזית שבה כיהן שמואל הבבלי. נושא זה של צמיחת מסגרות הלימוד בבבל מחייב כמובן הרחבה שלא כאן מקומה, וראו נספח ד למסכת ראש השנה. </i>. מכל מקום, דייני הגולה מסתפקים ברוחב מועט יותר, "שני גמדים ומחצה". גומד הוא המונח בארמית בבלית לאמה, וההלכה של דייני הגולה נמסרת במדויק במינוח בבלי. רוחב הדרך הוא שתי אמות ומחצה בלבד.
עד כאן לפנינו שלוש דעות, או שתיים, שכן לא ברור מהו הרוחב של חמור ומשאו. הבעיה היא שרב הונא פסק כאחרים וכדייני הגולה, ולא יכול להיות שהוא יסתור את פסיקתו. הסבר התלמוד הוא ששניהם שיעור אחד אמרו, כלומר "חמור ומשאו" זהה לשתי אמות ומחצה. אם כן חכמי בבל פסקו שדרך היחיד היא 2.5 אמות, ובארץ ישראל הנורמה הייתה 4 אמות. ההבדל הוא פשוט: בארץ ישראל ההררית מדובר בדרך וקיר תמך בצידה האחד וגדר בצידה השני, כלומר רוחב הדרך "ברוטו" (כולל השוליים) ארבע אמות, ואילו בבבל מדובר בדרך "נטו", ללא שוליים, או שהשוליים לא נחשבו לצורך ההקשר שבו נאמרה ההלכה, או שבבבל לא היו הדרכים בנויות ולא היו להן שוליים. מכל מקום במשנה מדובר על הפקעת קרקע, וממילא מדובר על רוחב הדרך כולל שוליה.
במסורת אחרת אנו שומעים על שלוש רמות של דרכים בארץ ישראל: "(1) דרך הרבים – שש עשרה אמה. תנו רבנן: (2) דרך היחיד – ארבע אמות; (3) דרך מעיר לעיר – שמונה אמות" (בבלי, בבא בתרא ק ע"א). אומנם זו מסורת בבלית אך היא באה לפרש את משנת בבא בתרא, ונראה שהיא משקפת את המסורות הארץ-ישראליות, אם כי אולי לא במדויק כפי שנראה להלן. יש להניח שכל נושא הדרכים היה פחות מפותח בבבל, שהייתה מחוץ לאימפריה הרומית, ושם לא היו יותר מדרכי יחיד צרות ובלתי בנויות.
מסורת ארץ-ישראלית אחרת עוסקת במי שבונה לעצמו בית אחוזה ("עיר"): "רבי שמואל בשם רבי יונתן, הרוצה לבנות עיר כתחילה נותנין לו ארבעה דרכים לארבע רוחות העולם. רבי חנינה בעי קומי רבי מנא, מה, מארבע אמות עד שמונה, או משמונה עד שש עשרה? אמר לו משמונה ועד שש עשרה, כדי שיהא קרון הולך וקרון בא" (ירו', בבא בתרא פ"ה ה"ד, טו ע"א). אם כן אנו חוזרים לשתי רמות של דרכים, אלא שרוחבן גמיש יותר. דרך היחיד רוחבה מארבע אמות עד שמונה, ודרך הרבים משמונה אמות עד שש עשרה. רוחב זה בא לאפשר נסיעה דו-סטרית. מסורת זו מכילה בתוכה את המסורת הבבלית שהובאה לעיל.
המקבילה הבבלית להלכה זו שונה בכמה פרטים: "אמר רבי שמואל בר נחמני אמר רבי יונתן: הלוקח עיר בארץ ישראל, כופין אותו ליקח לה דרך מארבע רוחותיה, משום ישוב ארץ ישראל" (בבלי, פ ע"ב)<sup class="footnote-marker">72</sup><i class="footnote">הבדל נוסף בין התלמודים הוא שהבבלי מטיל את החובה לבנות דרך על היחיד ואילו הירושלמי מטיל זאת על הציבור. הירושלמי מדבר על הפקעת קרקע על ידי השלטונות האוטונומיים היהודיים. הנימוק "משום ישוב ארץ ישראל" נאמר רק בבבלי, אך מייצג כנראה עמדה כללית, והוא מסביר גם את ההלכה הארץ-ישראלית. </i>. לענייננו, אין במסורת זו קביעה של רוחב הדרך.
נמצאנו למדים שבארץ ישראל היו שני סוגים של דרכים: יחיד ורבים. שתיהן שייכות לציבור, וההבדל היה ברוחבן. היו דרכים ברוחבים שונים, והמידות של ארבע אמות או שש עשרה אמות הן סכמטיות. בפועל רוחב הדרך נע בין "גבולות גזרה" אלו (16-4 אמה). הרוחב של שמונה אמות נזכר בהקשר של רוחב נהר או שלולית, אך בהקשר של דרך הוא בבלי, וחשוד כמלאכותי בלבד.
בתוספתא נדון דין הבדלה לעניין כלאיים, ושם יוצא שלדרך לא היה רוחב קבוע (תוס', כלאים פ"ב ה"ו – איור 36).
ברחבי ארץ ישראל נמצאו אלפי דרכים חקלאיות מעין אלו שתיארנו. ההשתמרות הטובה ביותר היא באזור השומרון, שם נבנו דרכים רבות, והפיתוח היישובי טרם פגע בהן. לעומת זאת בגליל, למשל, פגע הפיתוח החקלאי בעשרות השנים האחרונות בשרידים הקדומים<sup class="footnote-marker">73</sup><i class="footnote">ראו דר, שם; ספראי, שם.</i>. הדרכים הצרות רוחבן 4-3 אמות (2.5-2 מ'), כולל השוליים. הדרכים הרחבות יותר מגיעות עד לרוחב 8 מ', כ-16 אמות. עם זאת, אין לדרך רוחב קבוע. יתר על כן, רוחב הדרך משתנה ממקום למקום ואותה דרך משנה את רוחבה, לעיתים ללא סיבה נראית לעין. יש להניח שלפחות בחלק מהמקרים הדבר נובע מתנאי השטח, הבעלות על השדות הנושקים לדרך  ושאר נתונים שכיום קשה לזהותם. כך או כך רוחב הדרך משתנה, והביטוי בברייתא "מארבע עד שמונה" או "משמונה עד שש עשרה" מבטא את המציאות.
לכאורה המשנה שלנו, העוסקת בתחום המונע זליגת שרפה, מפרטת בצורה יתרה: אם דרך היחיד מפסקת – קל וחומר שדרך הרבים מפסקת! ברם אין כאן ייתור, שהרי בהמשך נאמר שדרך כזאת אינה מפסקת ב"אילן" (מטע), ושם דווקא ההפך, נדרש להדגיש שאפילו דרך הרבים אינה מפסקת. יתר על כן, הצירוף "דרך היחיד" ו"דרך הרבים" הוא צירוף מקובל וחוזר פעמים רבות<sup class="footnote-marker">74</sup><i class="footnote">כגון משנה, כלאים פ"ד מ"ז; ביכורים פ"א מ"א; עירובין פ"ב מ"ד ועוד. בכלאים ובביכורים הביטוי מופיע בהקשר הקרוב להקשר של משנתנו. </i>, אף שדי היה להביא רק אחד מהם. הוא הדין לצירוף של נחל, שלולית, דרך יחיד ודרך רבים. זהו צירוף שכבר הפך למטבע לשון, ואין לנסות להשמיט אחד מהם, אף אם אין בו צורך הלכתי.
אם כן דרך הרבים מהווה מחסום לאש, והמבעיר איננו צריך לחשוש שמא תדלג האש על מחסום ברוחב כזה (16-8 אמה). כיום נדרש רוחב רב יותר, אבל היום פסי האש נועדו למנוע זליגת שרפת יערות, ובעיקר שרפות בעצי אורן<sup class="footnote-marker">75</sup><i class="footnote">הצנוברים של עצי האורן מכילים חומרים המתלקחים באש ומתפוצצים למרחק רב.</i> שהם דליקים במיוחד. בארץ ישראל התנאית היו מעט "יערות", ועיקר השרפות היה בשדות דגן ובעצי זית. האורנים לא היו מרוכזים ביערות. עצי הזית מפוזרים באופן טבעי, לא יותר משלושה עד ארבעה עצים לדונם. בספרות חז"ל נקבע מרחק של 12 אמות בין זית לזית: "שלשה אילנות לבית סאה" (משנה, שביעית פ"א מ"ב). בית סאה הוא 28x28 מ"ר בערך, כך שיש להניח שפסי האש נדרשו לעמוד בתקן נמוך יותר מאשר בימינו. עם זאת, תנאי הטבע בארץ ישראל עשויים לגרום, לעיתים, לשרפות ענק, והאש מדלגת למרחקים גדולים (להלן).
(בכתב היד –  משנה ו)
<b>המדליק בתוך שלו עד כמה תעבר הדליקה</b> – אדם הבעיר אש בשדהו והניח שהאש לא תעבור מעבר לגבול השדה. הגורם הקובע כאן הוא רוחב השדה. <b>רבי לעזר בן עזריה</b> – "לעזר" הוא כמובן אלעזר. <b>אומר רואין אותה כילו היא באמצע בית כור</b> – אם הבעֵרה מצויה במרחק חצי כור מגבול השדה הרי שזה טווח ביטחון מספיק, ואם הבעיר אש כזאת והיא חצתה את גבול השדה והתפשטה לשדות אחרים – המבעיר פטור. כור הוא 30 סאה. בית סאה הוא 50x50 אמה (28x28 מ', 800 מ"ר בערך). אם כן בית כור הוא שטח של 24,000 מ"ר, שהוא מרובע שצלעותיו 161 מ'. כלומר אם הבעיר את האש במרחק כ-80 מ' מגבול השדה הרי שזה טווח ביטחון מספיק, ואם האש חצתה גבול זה אין זו פשיעתו, אלא תוצאה של רוח בלתי מצויה. מבחינה ריאלית המרחק הוא חסר משמעות. הגורם למהירות האש ולטווח ההתפשטות הוא שילוב של תכסית השדה והרוח הנושבת בעת הדלֵקה. אם הבעיר אש בשדה קוצים יבש, אפילו השדה רחב ביותר האש תחצה את השדה בקלות. קביעת הגבול כאן הוא פעם נוספת ספרותי ופחות ריאלי. אם הכוונה שכל השדה נקי מצמחים אזי טווח ביטחון של 80 מ' מופרז ביותר, ואכן הירושלמי (ה ע"ג) מתקן את ההלכה שבמשנה, בדרך של פרשנות יוצרת: "אמר רבה בקודחת היא מתניתא, אבל במקטפת דברי הכל חייב. רבי יוחנן אמר במקטפת היא מתניתא, אבל בקודחת פטור"<sup class="footnote-marker">76</sup><i class="footnote">בכתב יד רוזנטל: "רב אמר בקודחת היא מתניתא אבל בניקטפת דברי הכל חייב. רבי יוחנן אמר בניקטפת היא מתניתא אבל בקודחת דברי הכל פטור". ראו אליאס – בר לבב, עריכה. </i>. "קודחת" היא קורחת, כלומר שדה קירח, ריק מגידולים. הפירוש השני, "מקטפת", משמעו שהאש מיתמרת לגובה. "מקטפת" או נקטפת היא שדה לפני קטיף, כלומר מלאה בגידולים. בבבלי (סא ע"א) ההבחנה היא בין "שדה קולחת" לבין "שדה נכפפת". קולחת היא שיש בה קלחים קלחים, כלומר צמחים שהם עומדים ישר ואינם קרובים זה לזה, ו"נכפפת" היא כאשר הענפים מתכופפים ונוצר מגע בין עץ לבין העץ שלידו.
האמוראים מעמידים אפוא את המשנה כאילו במרכזה עומדת ההבחנה בדבר טיב השדה. אין זה פשט המשנה, אדרבה, אלו דברי רבי שמעון בהמשך ולא דעת התנאים האחרים. אלא שהאמוראים חשו שהמשנה סכמטית וספרותית ופחות מדי ריאלית, ותיקנו את המשנה לאור השאלה שהעמדנו.
<b>רבי אליעזר אומר שש עשרה אמה כדרך הרבים</b> – אם דרך "הרבים" נחשבת כרחבה דיה כדי לבלום את התפשטות האש הרי שגם כל שטח ריק במרחק כזה הוא גבול נאות. באופן ריאלי רבי אלעזר בן עזריה (הנזכר במימרה הקודמת במשנה) מדבר על מדורה במרכז שדה שמידותיו פחות מבית סאה. טווח ביטחון של 10 מ' הוא זה שנקבע בחוק השרפות הארץ-ישראלי של ימינו. <b>רבי עקיבה אומר חמשים אמה</b> – שדה שמידותיו ארבעה בתי סאה, והאש במרכזו, כלומר טווח ביטחון של 50 אמה (28 מ' בערך). גם זה טווח ביטחון מופרז (אם השדה נקי מצמחים), ואם יש בשדה צמחים אזי אין לטווח זה כל משמעות. הפערים הגדולים בין התנאים גם הם מלמדים על היבט ספרותי תאורטי, ופחות ריאלי. <b>ורבי שמעון אומר שלם ישלם המבעיר את הבעירה הכל לפי הדליקה</b> – רבי שמעון בוחר בפתרון ריאלי ומתאים את המרחק לטיב המדורה ולטיב השדה, ונימוקו ברור. המבעיר אחראי על הנזק שהאש גורמת, ועליו לפעול "כראוי" למניעת התפשטות האש. הפסוק מתפרש במשנה בנזקי אש. זה פשוטו של כתוב, ככתוב: "כִּי תֵצֵא אֵשׁ וּמָצְאָה קֹצִים וְנֶאֱכַל גָּדִישׁ אוֹ הַקָּמָה אוֹ הַשָּׂדֶה שַׁלֵּם יְשַׁלֵּם הַמַּבְעִר אֶת הַבְּעֵרָה" (שמות כב ה).
בתוספתא (פ"ו הכ"ב) ובמכילתא דרבי ישמעאל (משפטים, מסכתא דנזיקין, פרשה יד עמ' 197) מובא נוסח מורחב של ההלכה שבמשנה: "ניבה וניבתו הרוח, אם יש בשלו כדי לנבות<sup class="footnote-marker">77</sup><i class="footnote">להצית אש. ראו אפשטיין, מבוא, עמ' 436.</i> הרי זה חייב, ואם לאו הרי זה פטור. רבי שמעון אומר 'שלם ישלם המבעיר את הבערה', הכל לפי הדליקה. המדליק בתוך שלו, כמה תעבר הדליקה? רבי לעזר בן עזריה אומר שש עשרה אמה, דרך רשות הרבים, בשעת הרוח שלשים אמה. רבי יהודה אומר שלשים אמה, ובשעת הרוח חמשים אמה. רבי עקיבא אומר חמשים אמה, ובשעת הרוח שלש מאות אמה. מעשה בערב שקפץ האור יתר משלש מאות אמה והזיק. מעשה שעיברה הדליקה את הירדן, שהיתה קשה. במי דברים אמורים בזמן שקפצה, אבל אם היתה מסכסכת והולכת או שהיו עצים מצוין לה, אפילו עד מיל הרי זה חייב".
בתוספתא מצויים אותם חומרים שבמשנה, אך יש בה גם תוספות, ובעיקר הגדרות פחות סכמטיות המכילות הבחנה בין מצב רגיל לבין מצב שבו יש רוח, וכן תוספת של סיפורי מעשה (המדגימים למעשה את דברי רבי שמעון "הכל לפי הדליקה"). דברי רבי שמעון שבמשנה הם שלילת כל הדעות שבמשנה, וממוקמים בתוספתא בהקשר מעט שונה מזה שבמשנה: "ניבה וניבתו הרוח, אם יש בשלו כדי לנבות הרי זה חייב, ואם לאו הרי זה פטור. רבי שמעון אומר 'שלם ישלם המבעיר את הבערה', הכל לפי הדליקה". לפי נוסחת התוספתא אין הם שלילת כל הדעות שבמשנה אלא הם מתייחסים רק לרישא, כאילו היה כתוב (ניבה [ליבה] או ליבתו הרוח, הכול לפי הדלקה), וכך ניתנת להם משמעות שונה במקצת מזו שבמשנה. זו דוגמה נוספת לשימוש של המשנה והתוספתא במקור זהה, שבו רבי שמעון משתתף בדיון. בעל התוספתא ובעל המשנה בחרו בדרכי עריכה שונות, או שהמשנה השמיטה את סיפורי המעשה, או שהתוספתא הוסיפה אותם, אבל עורך אחת היצירות (המשנה והתוספתא) שינה מהנוסח המקורי, והשינוי גרר גם משמעות שונה לדברי רבי שמעון. הברייתא שבתוספתא חוזרת בירושלמי (ה ע"ג), אבל ללא דברי רבי שמעון שבמשנה<sup class="footnote-marker">78</sup><i class="footnote">הירושלמי מצוטט בראשונים, ראו רשב"א ושיטה מקובצת לבבלי סא ע"א. הבבלי איננו משתמש בתוספתא אבל תוכנה מופיע, במקורב, כפרשנות אמוראית. </i>.
לסיכום דין הבערה לפי משנתנו ומקבילותיה התנאיות: אדם חייב על הדלקת האש עצמה, ובתנאי מצטרף שהתרשל בשמירתה. אין דיון בספרות התנאית במצב ה"אש", האם הכוונה לגחלת או למדורה, אך עליו לנקוט אמצעים "סבירים", מינימליים למדי, למנוע את התלקחותה והתפשטותה. הוא חייב בתשלום נזיקין אם פשע במחדל של אי שמירת האש כראוי, אבל אפילו מסירתה למי שאיננו בר דעת איננה נחשבת למחדל של אי שמירתה. ההלכה במשנה נשארת ברמה העקרונית הסכמטית-ספרותית, תוך הזנחת המרכיב הריאלי. כך למשל מסירת אש למי שאיננו בר דעת איננה היזק ממש, משום שמי שאינו בר דעת אינו אחראי למעשיו, אבל המסירה גם איננה נחשבת למחדל של אי שמירה על האש. גם גבולות הגדר וחישוב טווחי הביטחון הם תאורטיים וספרותיים. התלמודים מנסים לעמעם את המרכיב התאורטי ולקבוע כללים המותאמים לריאליה (מקטפת, קודחת), אך דווקא כללים אלו מצביעים על המרכיב התאורטי ועל היעדר פיתוח ריאלי לדיני נזיקין. בסך הכול היחס לנזקי אש מקל ביותר, והשיעורים אומנם שנויים במחלוקת, וחלקם מופרזים ומחמירים, אבל בסך הכול רוב הדעות מקילות בנושא זה של הצתה. במיוחד ניכרות ההקלות בספרות האמוראית. נראה שמשום מה בחרו חכמים להקל בנזקי אש. ייתכן שהסיבה לכך היא שההצתה לא נתפסה כפשיעה; הרי הנפגע הראשון הוא בעל הבית עצמו. האמפטיה לבעל הבית גררה התייחסות לתוצאות ההצתה כאל גזרה ממרום ולא כאל נזק אנושי.

Mishnah 5

<small>עפ”י כתב יד קופמן</small>     (בכתב היד –  משנה ז)
<b>המדליק את הגדיש והיו בו כלים</b> – ב-<b>מנ</b> ובעדי נוסח משניים נוספים נוסף <u>ודלקו</u>, ותוספת זו מיותרת, שהרי אם לא נשרפו ודאי אין המזיק חייב בתשלום על נזק שלא התרחש. <b>רבי יהודה אומר ישלם כל מה שהיה (שבתוכו)</b> – המילה כנראה נמחקה. ב-<b>פ</b> <u>מה שבתוכו</u>, ב-<b>ל</b> <u>כל מה שהיה</u> <u>בתוכו</u>. בעל כתב היד החל לכתוב "שהיה בתוכו", ותיקן כנראה ל"שבתוכו". <b>וחכמים אומרים אינו משלם אלא גדיש של חטים או גדיש של שעורים</b> – ולא על הכלים. בתוספתא (פ"ו הכ"ד) ובמכילתא דרבי שמעון בן יוחאי (כב ה, עמ' 197) נוסף: "ורואין את מקום הכלים כאילו מלא תבואה". טעמם של חכמים לא נמסר. מבחינה ריאלית ההסבר הסביר הוא שהכלים היו בתוך ערמת החיטים והמבעיר (בכוונה או בשוגג=רשלנות) לא ראה את הכלים, ולכן לא התכוון לשרפתם. מכאן שאחת הסיבות לחיוב המבעיר היא כוונתו להבעיר, או לפחות רשלנות מודעת. על מה שטמון איננו חייב לשלם. הבבלי מוסיף הבחנה ריאלית: "ורבנן סברי: כלים שדרכן להטמין בגדיש, כגון מוריגין וכלי בקר – הוא דמשלם, כלים שאין דרכן להטמין בגדיש לא משלם" (סא ע"ב). גם הירושלמי (ו ע"ג) מסביר שעל כלי גורן שנשרפו אגב שרפת הגדיש המדליק משלם לדעת הכול. אם כן הדין נקבע לפי המצב הריאלי – מה יש סיכוי שיימצא בתוך ערמת הגדיש. גם הבחנה זו איננה במשנה עצמה. תוספת זו מבוססת על מה שיש במשנה להלן, שהמבעיר בירה (בית גדול) לוקח בחשבון, מן הסתם, גם שכל מה שיש בבניין יישרף.
אין ביטחון שהתנאים כבר לקחו בחשבון את ההבחנה האמוראית בין כלים שדרך אדם להטמינם בערמת הגדיש (שלא ייגנבו) לבין כלים אחרים. ייתכן שחכמים חייבו אדם רק על מה שהוא יודע, ואין הוא צריך לשער השערות מה עשוי להיות מוטמן בגדיש.
הבבלי מגדיר את המחלוקת בניסוח משפטי מופשט, האם אדם חייב על נזקי טמון באש (ה ע"א; סב ע"א-ע"ב). הגדרה דומה מצויה בירושלמי כאן (ה"ג) ובירושלמי פאה (פ"ו ה"ז, יט ע"ד)<sup class="footnote-marker">79</sup><i class="footnote">ייתכן שאבחנת הירושלמי מועברת מעניין פאה, ראו ירו', סוטה פ"ט ה"ב, כג ע"ב.</i>. כאמור, לא בכל "טמון" נחלקו חכמים ורבי יהודה, אלא רק בטמון מיוחד שאיננו רגיל להיות מוטמן. הניסוח "טמון (באש)" הוא ניסוח משפטי אופייני לחשיבה ולניסוח של האמוראים. המונח "טמון" מופיע כבר במדרש התנאי, אך לא כמונח: " 'ונאכל גדיש' הכל במשמע. וכן סואר של קנים, ושל קורות, וכן מדבך של אבנים ושל צרורות, שהתקינו לסיד<sup class="footnote-marker">80</sup><i class="footnote">בתהליך יצירת סיד מניחים נדבכי אבן וחומרי בעירה הממיסים את הגיר בשרפה איטית.</i>. 'או הקמה', אף האילן במשמע. 'או השדה', אפילו ליחכה את העפר. או אפילו היו לו כלים טמונים בגדיש והדליקן? תלמוד לומר 'או הקמה או השדה', מה השדה בגלוי אף הקמה בגלוי" (מכילתא דרבי ישמעאל, מסכתא דנזיקין, יד, עמ' 97). הסעיף הרביעי הוא דברי חכמים במשנתנו; המילה "טמון" נזכרת, אך עדיין לא כמונח משפטי מוגדר. להלן נרחיב מעט בהסבר לדין טמון.
<b>היה גדי כפות בו</b> – מהמשנה לא ברור אם זה המשך דברי חכמים או משפט עצמאי, לדעת הכול. הגדי כפות ליד הגדיש, וכנראה למגדיש הדבר ידוע. הדין עצמו מצוי גם במכילתא דרבי שמעון בן יוחאי (כב ה, עמ' 198): "היה שור קשור בגדיש ודלק(ו) עמו, או חמור קשור בגדיש ודלק עמו, חייב. אם היו מותרין פטור. שנאמר 'גדיש' ו'קמה' מה אלו מיוחדין שאינן יכולין לברח, יצאו אלו שהן יכולין לברוח". או <b>ועבד סמוך לו</b> – העבד איננו כפות ולכן יכול היה לברוח. אנו מצפים מהעבד שהוא בר דעת שינקוט צעדים ראשוניים להגנתו העצמית והצלתו. <b>ונישרף עמו חייב</b> – ההלכה קשה: למה העבד לא ברח, או נכון יותר למה המצית חייב לשלם על עבד שיכול היה לברוח? משום שהוא נראה מבחוץ והמבעיר שרף אותם או התרשל בשמירת ההיזק שלו? זה נימוק בעייתי. <b>עבד כפות לו</b> – לכאורה אם העבד כפות לא יכול היה לברוח ולכן צריך היה המצית להיות חייב בשרפתו, <b>וגדי סמוך לו ונישרף עמו פטור</b> – לא ברור למה פטור על הנזק לגדי. להלן נברר שאלה זו.
<b>ומודים חכמים לרבי יהודה במדליק את הביר</b>ה – בירה היא בית גדול, <b>שהוא משלם כל מה שבתו(ב)כה שכן דרך בני אדם להניח בבתים</b> – המבעיר צריך היה לקחת בחשבון שבתוך הבית יש חפצים רבים, ואם גרם במעשה או במחדל לשרפת הבית חייב בכל מה שנשרף עם הבית<sup class="footnote-marker">81</sup><i class="footnote">בתלמוד הבבלי המינוח הוא "טמון באש" (בבלי, סב ע"א).</i>. אבל בגדיש בדרך כלל אין כלים, ולכן המבעיר חייב רק על הנזק שידע על קיומו.
בתוספתא נוסף (מספרנו את ההוספות): "המדליק את הגדיש והיו בו כלים, רבי יהודה אומר ישלם מה שהיה בתוכו, וחכמים אומרים אין משלם אלא דמי גדיש בלבד של חטין או גדיש של שעורין, 1. ורואין את מקום הכלים כאילו מלא תבואה. 2. ומודה רבי יהודה לחכמים במשאיל מקום לחבירו להגדיש, והטמין, שאין משלם אלא גדיש, גדיש של חטין, וגדיש של שעורין, 3. ורואין את מקום הכלים כאילו מלא תבואה. 4. השאילו לגדוש בו חטין וגדש שעורין, שעורים וגדש חטין, אין משלם אלא שעורין. 5. היה גדיש של חטין ומחופה בשעורין, שעורין ומחופה בחטין, אין משלם אלא שעורין. 6. היה אדם ישן בתוכו ודלק, אפילו שוגג פטור, מפני שנידון בנפשו" (פ"ו הכ"ד). סעיפים 2-1 מדגישים שלדעת חכמים אין המבעיר משלם אלא על מה שידע או שסבר שהוא יודע. לכן אין הוא משלם על כלים, שכן הוא סבר שמה שהוא שורף הם חיטים בלבד. אבל הוא משלם את דמי החיטים שלדעתו (המוטעית) גדשו את הערמה. סעיפים 3-2 מדגישים שהמעניק לחברו את הזכות להקים בשדהו גדיש מתחייב רק על מה שהתיר, או על מה שסבר שיש בערמה (הנמוך מבין השניים). המדובר במי שנתן לחברו רשות להקים גדיש בשדהו, כמו ששנינו לעיל (מ"ג). על כן הוא משלם גם לפי מה שחשב שיש בערמה, וסעיפים 3-2 מדגימים זאת. אשר לסעיף 4, התוספתא מסבירה שעל העבד שהיה כפות ליד הערמה פטור מממון משום שחייב על הנפש, וכבר נקבע במשנה לעיל שאין מחייבים אותו על ממון במקום שיש עונש מיתה (פ"ג מ"י), גם אם המיתה היא עונש תאורטי ומוסרי בלבד<sup class="footnote-marker">82</sup><i class="footnote">כלל זה מקובל בספרות חז"ל, אך כפי שהערנו שם יש לו גם חריגים לא מעטים. ראו ליפשיץ, מיתה א; הנ"ל, מיתה ב. </i>. הגדי איננו נזכר כלל בתוספתא אך ניתן להבין שהושאר ליד הערמה ללא רשות, או שהמצית לא ידע על כך, ובסיפא פטור משום שהגדי לא היה כפות ויכול היה לברוח. בריחה כזאת היא תגובתו האינסטינקטיבית והצפויה של הגדי, ולכן המבעיר פטור מתשלומים. אפשר אפוא שהתוספתא מדברת על מקרה אחר מזה שבמשנה, אבל גם ייתכן שהיא מעמידה אותה (את המשנה) במקרה מסוים, שגדש בשדה חברו שלא ברשות. ועדיין קשה. לפי עקרון התוספתא הסבר המשנה הוא:
1. אם העבד סמוך לו אדם פטור על מות העבד משום שהעבד לא היה בטווח האש (היה סמוך לו ומשוחרר), ועל הגדי שנשרף חייב לשלם כדין כל מזיק.
2. אם העבד כפות המזיק חייב דין מוות על הריגת העבד, ולכן פטור מתשלומים על הגדי מפני שנענש כבר בעונש מיתה.
עם כל זאת עדיין קשה מדוע המצית פטור על נזק שלא ידע עליו. הרי הוא פושע, ומה מועילה או מורידה ידיעתו? אדם חייב על נזקים שגרם אפילו הוא אנוס! לשיטתנו זה עוד מרכיב ביחס המקל לשרפות.
גם הבבלי מסביר שמדובר במקרה כזה של מגדיש בתוך שלו (או כשחברו נתן לו רשות להגדיש בשדהו), כלומר פטור על הגדי כי זו חצרו. העמדת המשנה במקרה מסוים ומוגבל היא כמובן בעייתית. אפשר לקבלה רק אם נניח שהמשנה היא קיצור של התוספתא, וההלכה במלואה מצויה בתוספתא. או לשיטתנו, המשנה התייחסה למקור קדום שהשתמר בצורה מלאה יותר בתוספתא.
גם במכילתא דרבי שמעון בן יוחאי מצוי דין "טמון" (בלי השימוש במונח): "היה בו כלים ודלקו חייב על הגדיש, וחייב על הכלים דברי רבי יהודה. וחכמים אומרים רואין את מקום הכלים כאילו מלא תבואה ואין משלמין לו אלא דמי גדיש בלבד" (כב ה, עמ' 199). אם כן חכמים פוטרים את המצית מתשלום על הכלים, אבל חייב כאילו היו שם חיטים.
טמון
טמון הוא חפץ המוחבא בגדיש, והמבעיר את הגדיש לא ידע עליו<sup class="footnote-marker">83</sup><i class="footnote">לדין טמון ראו בהרחבה וסטרייך, חצי נזק, עמ' 197-183.</i>. המכילתא כבר מכירה את המונח "טמון", מונח שיש בו הסבר למשנה: למה פטור? כי הכלים היו טמונים. אבל עדיין לא נאמר למה המבעיר פטור מנזקי טמון. בירושלמי יש גם קביעה שיש להחליף את שמות החולקים.
מדוע המזיק פטור בטמון? הבבלי (כג ע"א) תולה את הדברים בשאלה למה מבעיר הבערה חייב: אם משום "חציו" (פעולתו) – הרי "כלו ליה חציו", כלומר המבעיר חייב על פעולתו והשרפה שנדדה הלאה כבר איננה באחריותו. לפיכך הגמרא מסיקה שלפי טיעון זה אין אפשרות של "טמון". תירוץ הבבלי הוא שגם מי שאומר שהמבעיר חייב משום "חציו" מסכים שהוא חייב גם משום ממונו. כלומר המחלוקת איננה קוטבית, ולכל הדעות הבעלות גוררת אחריות על נזיקין.
לתירוץ זה השלכות מרחיקות לכת בשני תחומים:
1. החיוב בשל "ממונו",
2. משמעות הטמון והסביבה לפטור.
אשר לסעיף הראשון, ראינו לעיל שיש תנאים הסבורים שהבעלות ("ממונו") היא גורם לחיוב. זו אינה דרכה של המשנה, אך עמדה כזאת קיימת. דווקא לגבי אש עניין הבעלות מפוקפק ובעייתי יותר מאשר שור (או בור), שכן האש איננה חפץ של ממש. מי שטוען שהמבעיר חייב על "אשו משום ממונו" צריך להעמיד את המשנה במקרה של גחלת שנזרקה, או בלשון ציורית יותר מזיק שהביא קורה דולקת והניחה בגדיש של אחר, וגם אז יהיה חייב רק על הגדיש או על השדה שנשרף ולא יהיה חייב על נזקים שנגרמו בהמשך. אומנם הם נגרמו בשל פעולתו, אך פעולתו היא "חציו", וחיציו אינם גורם לתשלום נזק. אם כן טמון הוא כמו שדה שכן שהאש התגלגלה אליו.
אשר לטמון – מסתבר שמי שפוטר את המבעיר מדין טמון פוטר אותו משום שהוא הדליק גדיש, והטמון הוא מבחינת שרפה מתגלגלת בשדה אחר. כך גם קובע הבבלי במפורש בסוגיה על משנתנו (סב ע"א)<sup class="footnote-marker">84</sup><i class="footnote">ראו עוד בבלי, נו ע"א. </i>.
מהירושלמי משתמע הסבר אחר. פטור על הטמון (לפי דעה תנאית אחת) משום שהמבעיר לא ידע על הכלים. אבל לגבי כלי הגורן עצמם, המזיק צריך להניח שהם מוחבאים בערמת הגדיש לבל ייגנבו (לעיל איור 31). הסבר זה מעוגן בלשון המשנה, שכן המבעיר את הבירה חייב על מה שבתוכה. זאת משום שברור שמי שמבעיר בית מתכוון לשרוף את מה שבתוכו. אם כן הכוונה עיקר.
בבבלי ההסבר של "לא ידע", "לא התכוון" אינו מופיע במפורש, אבל נראה שבעצם עורכי הסוגיה הניחו את ההסבר הזה כמובן מאליו. שכן הבבלי מביא כאן את דברי רבא: "אמר רבא: הנותן דינר זהב לאשה, ואמר לה הזהרי בו של כסף הוא. הזיקתו, משלמת דינר זהב" (סב ע"א). בשלב זה ראוי לפרש את דברי רבא בהקשר של משנתנו. הגברת שקיבלה דינר הזיקה מה שמבחינתה הוא דינר של כסף, והיה מקום לטעון שמשלמת לפי כוונתה, אבל רבא אומר שמשלמת לפי מה שהזיקה.
בַהמשך (שם) הבבלי מסביר בדרך אחרת את ההוה אמינא שדחה רבה: "דאמרה ליה: נטירותא דכספא קבילי עלי, נטירותא דדהבא לא קבילי עלי" (שמירת כסף קיבלתי עליי, שמירת זהב לא קבלתי עליי). כלומר לא כוונת ההיזק קובעת, אלא לכאורה יש לאישה לטעון שלו ידעה את האמת לא הייתה מקבלת עליה את השמירה.
בהמשך הסוגיה האמוראים לומדים את הדין מהברייתא שבתוספתא: "חטין וחיפן בשעורין, שעורין וחיפן בחטין – אינו משלם אלא דמי שעורין בלבד"<sup class="footnote-marker">85</sup><i class="footnote">וכן מכילתא דרבי שמעון בן יוחאי, כב ה, עמ' 198.</i>, וגם ברייתא זאת הבבלי מסביר בדרך זהה, כלומר "שמירת שעורים קיבלתי עליי", לכן משלם דמי שעורים.
סוגיית הבבלי קשה ביותר. כמות שהיא אין קשר בין דברי רבא למשנה. יתר על כן, הברייתא שהובאה כהוכחה בעצם חולקת על דברי רבא. זאת ועוד, המקרה של חיטים וחיפם שעורים איננו עוסק בשמירה אלא בשרפה, כך לפי התוספתא ולפי הבבלי כאחד, אם כן מה שקובע את רמת התשלום הוא כוונתו, ואין כאן טיעון של "לא הייתי מקבל עליי שרפת חיטים". עוד קשה למה צריך היה ללמוד את הדין מברייתא ולא מהמשנה עצמה, הרי דברי רבא הם הם המחלוקת שבמשנה!
לא נעסוק כאן בפרטי הסוגיה. להערכתנו שתי סוגיות נבלעו ואוחדו כאן כשכל אחת מסבירה את דין "טמון" בדרך שונה. רבא כירושלמי, ועריכת הסוגיה כהסבר הראשון של הבבלי. מכל מקום לא עלינו להבין את הסוגיה עד תומה. נסתפק בכך שגם הבבלי מקבל את פשט המשנה שכוונת המזיק קובעת.
בהמשך הבבלי מוצעת עוד דרך פתרון, שונה במהותה. הבבלי מציע ש"לרבי יהודה דמחייב על נזקי טמון באש, עשו תקנת נגזל באשו". המונח "תקנה" מלמד שאין זו החלטה משפטית אלא החלטה מיוחדת כדי להגן על הניזק שנפגע משרפה בכוונה, או אם נרצה עונש למזיק בכוונה, שחייב גם על נזקי טמון.
בתלמודים יש התפתחויות שונות של ההלכה. בירושלמי רבי הושעיה מוביל את המשנה לעבר דיני ראיות: כל דין טמון הוא רק בהיעדר עדים (ה ע"ג). אם יש עדים – תמיד חייב. הפטור אפוא צומצם<sup class="footnote-marker">86</sup><i class="footnote">לדעתו של וסטרייך, חצי נזק, עמ' 185, כבר התוספתא מצמצמת את המשנה. איננו רואים מצב זה. </i>. ברור שאין זו פרשנות, אלא מגמה לבטל דין טמון למעשה<sup class="footnote-marker">87</sup><i class="footnote">עוד בסוגיית הירושלמי השוואה בין שיטת רבי יהודה בטמון במסגרת דיני שכחה (פאה פ"ה ה"ז, יט ע"ד; כאן ה ע"ג). זו השוואה פורמליסטית גרדא ונקל להפריכה. אין קשר בין הנושאים אלא ברמה מופשטת ביותר. </i>.
בבבלי (סא ע"ב): "1. אמר רב כהנא: מחלוקת – במדליק בתוך שלו והלכה ואכלה בתוך של חבירו, דרבי יהודה מחייב אנזקי טמון באש, ורבנן פטרי. אבל במדליק בתוך של חבירו, דברי הכל משלם כל מה שבתוכו". רבא חולק וסבור שבשני המקרים חלה אותה מחלוקת.
דין טמון:
המבעיר בשדה אחר הוא מזיק בכוונה והמבעיר בשדהו גורם לנזק בשוגג או ברשלנות, אבל לא בכוונה. אומנם לעיתים ייתכן שידליק אדם בתוך שדהו בכוונה שהאש תעבור לשדה אחר, אבל לפחות כלפי חוץ אין כאן הצהרה של מגמת פגיעה, אלא תחילת מעשה בהיתר, והמשכו נזק לכל היותר מתוך רשלנות. רב כהנא רוצה להחמיר בדין המבעיר בשל חברו, אבל למעשה התוצאה היא החמרה בטמון.
גם הבבלי איננו מפרש את המשנה. המשנה לא הבדילה בין המקרים, כטענות של רבא, אלא רב כהנא רוצה לחדש את ההבחנה בין הצתה מכוונת ובין הצתה בשוגג (במחדל, או לכל היותר ברשלנות). הבחנה כזאת היא חריגה מהמערך המשפטי, הרי באופן כללי בנזקי אדם אין הבדל בין שוגג למזיד, אך רב כהנא מצדד בהבדל כזה.
בנזיקין "אדם מועד לעולם" (לעיל פ"ב מ"ו), "עשה בהן שוגג כמזיד ואונס כרצון" (בבלי, סנהדרין עז ע"א), וכמו כן: " 'כי תצא אש'. למה נאמר... אלא בא הכתוב לעשות את האונס כרצון ושאינו מתכוין כמתכוין ואת האשה כאיש לכל הנזקין שבתורה" (מכילתא דרבי ישמעאל, משפטים, מסכתא דנזיקין יד, עמ' 297)<sup class="footnote-marker">88</sup><i class="footnote">וכן בבלי, פה ע"א-ע"ב, לעניין אדם שהזיק אדם. לגבי תשלום הנזק אונס כרצון, לגבי בושת יש הבדל בין השניים. כמו כן בבלי, סנהדרין עז ע"א.</i>.
המשנה הקודמת הבחינה בין המצית בתוך שלו למצית בתוך של חברו או ברשות הרבים. זה היה לעניין מרווח הביטחון הנדרש, כדי לוודא שהאש לא תגלוש לשדה אחר. המרווח שנקבע מספיק כדי לוודא שאין כאן הצתה זדונית שמתוכננת להזיק<sup class="footnote-marker">89</sup><i class="footnote">זו כוונת המשנה, אלא שכוונה לחוד ומעשה לחוד, ובתנאים של רוח עזה המרחק איננו מספיק, אבל ההלכה סכמטית.</i>. אבל במשנתנו הבחנה זו איננה.
במדרש מצויה ברייתא כדברי רבא. כלומר הרעיון שבבבלי מיוחס לרב כהנא מופיע כהוה אמינא שנדחית: "המדליק בתוך שלו יצאת אש ואכלה גדישו וגדיש <ש>לחברו, הרי זה חייב. היה בו כלים ודלקו, חייב על הגדיש וחייב על הכלים, דברי רבי יהודה. וחכמים אומרין רואין את מקום הכלים כאילו מלא תבואה, ואין משלמין לו אלא דמי גדיש בלבד" (מכילתא דרבי שמעון בן יוחאי, כב ה, עמ' 198-197).
הצענו הסבר על דין טמון בהתאם לכוונת המבעיר. זה מקרה מיוחד בדיני נזיקין שהכוונה קובעת, ואין פלא שרבי יהודה מסתייג ממנה. במכילתא שרמזנו לה לעיל יש עיגון בדרשת הכתובים, והראשונים שכנראה התקשו בצד המשפטי ניצלו את הדרשה כדי להגדיר את ההלכה כגזרת הכתוב<sup class="footnote-marker">90</sup><i class="footnote">לדברי הראשונים ראו וסטריך, חצי נזק, עמ' 195-193. לדעת וסטריך הדרשה היא אכן גורם עצמאי ביצירת ההלכה. הנחה זו מנחה אותו בדיון ארוך, זאת אף שבכל חיבורו החשוב הוא דן בעיקר בהיבטים משפטיים ללא תלות בדרשות.</i>. לפי דרכנו, כפי שהסברנו במבוא לפירוש המשניות, הדרשה באה בשלב שני, לאחר שההלכה גובשה. גם הבבלי התקשה כנראה בנימוק המשפטי ולכן הגדיר אותה כ"תקנת הנגזל", כלומר בעצם היה צריך להיות פטור, שכן הטמון איננו הבערה ישירה אלא התגלגלות של האש.
לפנינו אפוא מצב משפטי מיוחד שבו מועלים במסגרת דיני נזיקין נימוקים מדיני שמיים או מדיני רציחה. בתחומים אלו אכן הכוונה חשובה, אך בנזיקין היא לכאורה משנית. במבוא עסקנו בכך.
הדרשה והתקנה הן שני אגפים קיצוניים של ההלכה. הדרשה מציגה את ההלכה שבאה מסיני, והתקנה כתיקון של חכמים. במרכז נמצא גוף ההלכות המשפטיות. המשותף לנימוק הדרשה, בתפיסתה המסורתית (כיוצרת הלכה), ולנימוק ה"תקנה", הוא התחושה שאין בנימוק המשפטי סיוע מספיק. כאמור במכילתא דרבי שמעון בן יוחאי יש דחייה של הניסיון להבחין בין מזיד לשוגג, וכאמור רב כהנא מציע גם הבחנה כזאת.
במבוא עסקנו בדיני אש והראינו שלתחום זה התייחסה ההלכה בדרך אחרת מכפי שהתייחסה לתחומים אחרים.

Mishnah 6

<small>עפ”י כתב יד קופמן</small>    (בכתב היד –  משנה ח))
<b>גץ שיצא מתחת הפטיש</b> – כאשר פטיש מכה מתכת נוצר חום והוא נראה כגץ, <b>ויצא והיזיק חייב</b> – אף על פי שזו הבערה בלתי מכוונת זו אש לכל דבר, העובד צריך להישמר שלא יזיק. <b>גמל שהוא טעון פישתן</b> – משקלו הסגולי של הפשתן קל, והגמל הוא בהמת המשא החזקה ביותר. על כן מעמיסים עליה משקל רב, והנפח של הפשתן רב. זו הדוגמה הטבעית ביותר למשא גדול המתרחב ומתפשט מעל גב הבהמה. <b>ועובר ברשות הרבים</b> – אין איסור על העברת משא רב ברשות הרבים, גם אם הוא חורג מגוף הבהמה. לכך נוצרה רשות הרבים (המבוי [רחוב בלשוננו]). <b>ניכנסה פישתנו לתוך החנות ודלקה בנירו שלחנווני</b> – לפנות ערב החנווני מאיר את חנותו בנרות. החנות היא המבנה המובהק הפתוח למבוא. בדרך כלל חדר המגורים היה פתוח לחצר, וכך לא הייתה גישה ישירה מהמבוי לבית הפרטי, אך החנות פתוחה לרחוב (מבוי). כך גם בעיר המסורתית במזרח (איור 37).
על כן שנינו במעשרות (פ"ב מ"ב): "היו יושבים בשער או בחנות ואמר טלו לכם תאנים אוכלין ופטורין<sup class="footnote-marker">91</sup><i class="footnote">פטורים מהרמת מעשרות, שכן החיוב במעשרות חל מההכנסה לאחסון בבית.</i>, ובעל השער ובעל החנות חייבין". אנשים יושבים בחנות או בפתח החנות ומשוחחים על הא ועל דא, וכאמור החקלאי עובר וברוחו הטובה נותן להם מעט מפירותיו כמתנה. מבחינה פורמלית החנות היא כמובן כבית דירה לבעליה, לכן הנתינה היא בבחינת הכנסת הפירות לבית כמו ברישא של משנה א שם, והאוכל בביתו חייב במעשרות. עבור יתר היושבים היא כנתינת פירות בשוק, ופטורים ממעשרות. ישיבה בפתח סמוך למבוי היא בבית שער או בחנות. התמונה העולה מהמשנה מוכרת היטב בכפר המסורתי, ועד היום ניתן לפוגשה בכפרים בארצות ערב, בטורקיה או ביוון. העסקים בחנות מתנהלים לאיטם ובהיקף נמוך; רוב שעות היום החנווני יושב בטל, ולצידו חבריו שעימם הוא משוחח. עוד יושבים הכפריים ברחוב או בפתחי הבתים, וזהו השער הנזכר. ושוב, עבור בעל השער ובעל החנות זה ביתם, ואילו היושבים עם בעל הבית הם כיושבים בשוק.
כמו כן: "הזורק מן החנות דרך סטיו לפלטיא חייב, מן החנות לסטיו ומסטיו לפלטיא פטור" (תוס', שבת פ"י ה"א). החנות היא המבנה הסמוך לסטיו (טור עמודים), או לפלטיה, הרחוב הראשי או הכיכר (לעיל איור 37ב). הסטיו והפלטיה הם תיאור המתייחס לפוליס הרומית, שם החנויות היו בצידי הרחוב הראשי. בפוליס אין סיכוי שמטען שעל הגמל יגיע מהרחוב הרחב (הפלטיה) לחנות, אבל בעיירה היהודית הדבר אפשרי. כן שנינו לעיל (פ"ב מ"ב) שפרה שאכלה מפתח החנות הרי זה "דרך הילוכה" ובעליה פטור מנזק (וחייב רק לשלם מה שנהנית), ובמסגרת זו צוטטה גם התוספתא (פ"א ה"ז).
<b>והדליק את הבירה</b> – מכלול מגורים רגיל מכונה "חצר". "בירה" היא מבנה גדול מאוד, והכוונה במשנתנו שהשרפה הקטנה יצרה שרפת ענק. במקרה זה בעל הפשתן אשם בכך שפשתנו חדר לתוך החנות, אף על פי שלא הוא הבעיר את האש. <b>בעל הגמל חייב</b> – אף על פי שהאש היא רכושו של בעל החנות. אם כן, כמו בהנחת קדרות (או חביות וכדים) ברשות הרבים מותר להשתמש ברשות הרבים ואף ליצור מפגע זמני (פ"ג מ"א-מ"ג), אך אם נעשה נזק, האשם בנזק חייב לשלם את הנזק שנגרם. מצד שני אם הגמל או הפרה אכלו מפתח החנות בעליהם פטור מדמי הנזק (לעיל פ"ב מ"ב).
המשנה מדגימה היטב את הבעייתיות המשפטית בהגדרת דיני נזיקין, כפי שכבר הדגשנו. אף על פי שזה נזק ברשות הניזק והמזיק צריך להיות חייב, הפרה שאכלה פטורה, אך על הנזק שגרמה (נזק אש) חייבת. כאמור במשנה הקודמת התלמודים מתלבטים האם חיובי נזקי "אש" הם משום שהאש היא רכושו (נר, גחלת) או משום שהיא פעולת נזק שלו. במקרה זה ברור שהאש שייכת לבעל החנות והוא גם הבעיר אותה, אך בעל הגמל חייב בשרפה שהתחוללה.
<b>הניח החנווני את נירו מבחוץ</b> – החנווני מוציא סחורה החוצה ומאפשר לאנשים לראותה, ולפנות ערב מדליק נר להארת הסחורה. שוב שימוש זה ברשות הרבים לא נאסר, אבל <b>החנווני חייב</b> – בנזק האש שנגרם לגמל ולבירה. <b>רבי יהודה אומר בנר חנוכה פטור</b> – נר חנוכה מותר וצריך להדליק מחוץ לבית ולכן חל עליו פטור מנזקים, שכן אין כאן פשיעה.
עירוב נימוקים "דתיים" בדיני נזיקין
זו דוגמה נדירה לעירוב דינים "דתיים" בדיני נזיקין (ראה הערה בהמשך). הרי הנר, שהוא נר מצווה, גרם לנזק, ולכאורה על הנזק צריך לשלם. הרי העוברים ושבים ובעלי הבתים אינם צריכים לשאת בנזק שגרם פלוני בעת קיום מצווה. אף על פי כן בעל הנר פטור, שכן אין כאן פשיעה. הירושלמי מגדיר זאת: "תני רבי יודן, בנר חנוכה פטור, מפני שהוא רשות" (ה ע"ג). "רשות" היא בדרך כלל מצווה קלה<sup class="footnote-marker">92</sup><i class="footnote">עמדו על כך אלון, מחקרים ב, עמ' 127-120; ליברמן, רשות (בתוך מחקרים), עמ' 202-200.</i>. כך למשל הרשימה של מעשי הרשות בביצה פ"ה מ"ב, כפי שפירשנוה. ההבדל בין פעולות ה"מצווה" ופעולות ה"רשות" המנויות במשנה שם (ביצה) הוא שמצווה היא קטגוריה משפטית ברורה. דוגמה מובהקת למשמעות זו של המונח "רשות" היא "מלחמת רשות", שאומנם אינה "מלחמת מצווה" אך היא נתפסת כדבר ראוי. כן קובעים חכמים ש"מים ראשונים" הם רשות, אף שזו חובה ומברכים עליה<sup class="footnote-marker">93</sup><i class="footnote">תוס', ברכות פ"ה הי"ג; ירו', פ"ח ה"ב, יב ע"א; בבלי, חולין קה ע"א ועוד. </i>. במקרה שלנו (משנת בבא קמא) ספק אם הדלקת נר חנוכה נתפסה כרשות בלבד, זו מצווה לכל דבר. גם הקביעה שהנר צריך להיות בחוץ היא הלכה, אך כנראה חכמים ראו בה "רשות" ולא מצווה ממש. אלא שהמשנה משתמשת במונח במשמעותו המילולית – ההדלקה הייתה בהיתר.
הירושלמי (שם) מוסיף למשנתנו: "וחכמים אומרין, בין כך ובין כך (פטור) חייב, כגון אילו שהן עושין סוכות בפיתחי חנויותיהם בחג, מפני שהוא רשות. ובא אחר והוזק בהן, חייב". לדעת חכמים חנווני המדליק נר בפתח החנות פטור מנזקים שנגרמו עקב תנועת העוברים ושבים ברחוב, מפני ששימוש זה ברשות הרבים מותר. לא נקבע שהעוברים ושבים חייבים, אלא הנזק נתפס כתאונה שאיש איננו אחראי עליה. הדוגמה של בניית סוכות בפתח החנות היא לשיטת תנא קמא במשנה. הווה אומר שרבי יהודה אמר את דבריו, אבל תנא קמא, שהוא "חכמים" בברייתא, חולק עליו ואומר שמצווה לחוד ונזקי ממון לחוד. את המצווה צריך לקיים, אך היא איננה פוטרת מאחריות על נזקים הנגרמים כתוצאה מהמצווה.
כך גם נקבע במקרה של התנגשות חזיתית בין שניים המהלכים בשוק (לעיל פ"ו מ"ג). בתוספתא מפורט: "1. שניהן פטורין, שלזה רשות להלך ולזה רשות להלך. 2. איסי<sup class="footnote-marker">94</sup><i class="footnote">במקבילה בירושלמי יוסי, וראו דיוננו באבות פ"ד מ"כ. בבבלי, לב ע"א, מובאים דברי איסי בן יהודה בתור מחלוקת, ואחר כך הבבלי מתקן את הגרסה ומציע שדברי איסי הם פרשנות "במה דברים אמורים", אבל לפי התוספתא אכן איסי חולק על משנתנו. מהבבלי מוכח שעורכיו ראו במונח "במה דברים אמורים" פרשנות ולא מחלוקת, ברם לגופם של דברים אין ספק שאיסי חולק על המשנה ומודה לחכמים רק במקרה שרץ בין השמשות. ראו אפשטיין, מבוא, עמ' 738. </i> הבבלי אומר הרץ חייב, מפני ששינה. 3. ומודה איסי הבבלי שאם היה ערב שבת עם חשיכה פטור" (פ"ב הי"א; ירו', ג ע"ד; בבלי, לב ע"א). איסי הבבלי, שלמרות מוצאו פעל בארץ ישראל, סובר שהרץ ברשות הרבים חייב "מפני ששינה". מעניין שאין כאן שימוש בלשון "אשמה" או "פשיעה" אלא "שינוי". הליכה ברשות הרבים היא דרך השימוש הרגילה, והמְשנה ידו על התחתונה. התוספתא מוסיפה שגם לדעתו של איסי בערב שבת מותר לרוץ<sup class="footnote-marker">95</sup><i class="footnote">חכמים ממליצים להכין כל צורכי שבת ביום חמישי, ואף לשבות מעבודה לפני שבת. בפועל עבדו אנשים עד הרגע האחרון. ראו גילת, ערב שבת, ובמבוא לפירושנו למסכת שבת. </i>. זו כמובן תוספת יהודית פנימית. מעניין היה לדעת האם איסי משקף בכך מציאות חברתית, שבערב שבת אנשים ממהרים להספיק את צורכי השבת, או שמא לפנינו רק תפיסה הלכתית של חכמים שבערב שבת "מותר לרוץ", כמעין סיוע שחכמים מעניקים לשמירת השבת. או בלשון של חקר הספרות, המחבר רוצה להדגיש אגב אורחא את חשיבות השבת. כך גם המציב נר ברשות הרבים בפתחי חנויות חייב, ובחנוכה פטור (להלן פ"ו מ"ו), ושוב אנו שואלים האם בחנוכה פטור כי זה השימוש הרגיל בפועל (הנוהג המקובל, והמשנה משקפת את הנוהג המקובל), או שלפנינו תביעה של חכמים שאם יקרה מצב כזה בחנוכה יתחשבו הדיינים והשכנים בצורכי המצווה, וייפטר, כי ההלכה מורה להציב את הנר בפתח החנות. כלומר המשנה משקפת את החזון של חכמים, את תביעתם מהציבור; תביעה שאולי בוצעה ואולי הייתה אוטופית. בבבלי יש מחלוקת נוספת האם ההלכה כאיסי או כחכמים (לב ע"א)<sup class="footnote-marker">96</sup><i class="footnote">ראו עוד פירושנו לפ"ז מ"ה. </i>.
מכל מקום, ערב שבת עם חשכה הוא הזמן ה"בוער". כולם ממהרים, ויש לכך ביטוי בסדרת הלכות (משנה, תרומות פ"ח מ"ג; דמאי פ"ה מ"א ולהלן בבא בתרא פ"ה מ"ח)<sup class="footnote-marker">97</sup><i class="footnote">ראו שוחטמן, אחריות. מגמה דומה נזהה בפירושנו לבבא בתרא פ"ב מי"ד.</i>.
ההבחנה שנקטנו בין נוהגים "דתיים" לחוקי ממון איננה מדויקת ואיננה חד-משמעית. עבור חכמים גם חוקי ממון הם "דתיים". אלא הכוונה להלכות שמיים (המינוח של חז"ל הוא "בין אדם למקום"), שהחכם (רבי יהודה) דורש לפרשן כנוהג מקובל בענייני ממון. כך גם להלן בבבא בתרא פ"ה מ"ח: "ערב שבת עם חשכה פטור", וכן דברי איסי בן יהודה בתוספתא (פ"ב הי"א)<sup class="footnote-marker">98</sup><i class="footnote">ראו עוד נדרים פ"ח מ"ה.</i>.
חנוכה
אזכור חנוכה כחג נדיר למדי בספרות התנאית, והיו שרצו ללמוד מכך שחז"ל השכיחו, או רצו להשכיח, את החג (ואת בית חשמונאי), או אולי שקיומו היה רופף. אם נפרש ש"רשות" היא מעשה ראוי ולא ממש הלכה יהא בכך סיוע לתפיסה זו. הטיעון הבולט בתפיסה זו הוא השאלה מדוע לא הוקדשה מסכת לחנוכה. לדעתנו כל השאלה איננה שאלה. חנוכה נזכרת כחג למחצה שאין בו מוסף, אבל הוא כפורים<sup class="footnote-marker">99</sup><i class="footnote">ראו למשל משנה, ראש השנה פ"א מ"ג; תענית פ"ב מ"י; תוס', שם פ"ב הי"ב; משנה, מגילה פ"ג מ"ו; תוס', ברכות פ"ג ה"י ועוד. </i>. כמות האזכורים בספרות איננה מלמדת על חשיבות המצווה או על תפוצתה, אלא היא שילוב של מקריות ושל קיומן של שאלות הלכתיות. גם לתפילין אין מסכת ייעודית, והדבר כשלעצמו איננו מלמד דבר.
בכך אנו נושקים לשאלה רחבה הנידונה בספרות הפרשנית, ובעיקר במחקר. הטענה היא שחז"ל השכיחו או עמעמו את חנוכה או מסיבות אידאולוגיות (התנגדות למלכות מדינית, לניצחונות צבאיים וכו'<sup class="footnote-marker">100</sup><i class="footnote">נימה זו מצויה מעט במחקר ורווחת מאוד בפרשנות המדרשית והדרשנית עד ימינו. אחת הטענות בהקשר זה היא שעיקר חנוכה מיוצג בספרות חז"ל ב"נס פך השמן", שהוא אירוע "דתי-פולחני" בעל חשיבות היסטורית משנית, ולא באזכור המלחמות.</i>) או מתוך ביקורת על המלכים החשמונאים שהיו חלקם צדוקים וכולם רחוקים מדמות ה"מלך" האידיאלי שעליו חלמו חכמים (והחברה היהודית). לא נרחיב בשאלה זו, היא רחוקה מתחום דיוננו. השאלה משתרעת על שני תחומים נפרדים הצריכים להיבדק. הראשון הוא הזיכרונות ששימרו חז"ל מתקופה זו. האם מרד החשמונאים והמלכים מבית חשמונאי זכו לפרק מתאים בזיכרון הלאומי (המשתקף מספרות חז"ל), והשאלה השנייה היא האם הלכות חנוכה "זכו" למקום המגיע להן בקודקס ההלכתי. העובדות עצמן ברורות ונאספו במחקר בקפדנות, וקשה יהיה להוסיף משהו על הממצא. השאלה היא של הערכה האם המידע הקיים משקף רמת התעניינות "נאותה" יחסית לתחומי הלכה אחרים. למעשה אין במחקר הקיים כלי המאפשר לענות על השאלה הזאת. הנתונים הכמותיים לא נאספו, קשה לאוספם, וספק אם הם משמעותיים. לפיכך נראה לנו שאי אפשר לקדם את המחקר. אין מקום לפקפוק בחשיבות ה"מלכות" בעיני חכמים, אין כל רמז לדעיכה בשמירת חג חנוכה, וזיכרון החשמונאים הולם את מקומם בהיסטוריה יחסית ליתר הזיכרונות של חכמים מתקופה עתיקה זו.
עם זאת ביכולתנו להוסיף שבחיי המעשה חנוכה היה קיים כחג ביניים. אין הוא חג ממש, שכן אין בו איסור מלאכה, אך החג מוכר. משנתנו מלמדת שהחג נחוג בציבוריות היהודית, ולדעת תנא קמא עדיין אדם חייב בנזקים שנגרמו אגב קיום המצווה. אין הדבר מעיד על ירידה בחשיבות החג, אלא שאדם אחראי על מעשיו גם בעת קיום מצוות. זו תפיסה עקרונית של דיני ממונות, ולא פקפוק בערך הדתי של חנוכה.
היעדר מסכת המוקדשת לחנוכה איננה עדות לשום דבר. זה טיעון שלא יעלה על דעתו של מי שמכיר את ספרות חז"ל והחלוקה שבה לנושאים. עוד נוסיף שבחיי הליטורגיה תפס חג החנוכה את מקומו בדרשות המוקדשות לנושא, בקריאת התורה, בקריאת הפטרות (כנראה גם בימי החול בחנוכה<sup class="footnote-marker">101</sup><i class="footnote">על כך מעידות הפסקאות הראשונות (ב-ח) בפסיקתא רבתי העוסקות בחנוכה. במדרש זה כל פסקה מוקדשת להפטרה מיוחדת, ולחנוכה שבע או שמונה הפטרות.</i>). להדלקת הנרות נקבעה תפילה שלפי אופייה היא ציבורית, ובספרות הפיוטים הארץ-ישראלית הקדומה חג החנוכה תופס מקום מרכזי, כמו כל חג אחר. אין כמעט פייטן קדום ארץ-ישראלי שלא כתב פיוטים לחנוכה<sup class="footnote-marker">102</sup><i class="footnote">ראו וסרמן, חנוכה. וסרמן אסף רק פיוטים שנכללו בתפילות (בסידורים) של קהילות ארופיות. לפיוטים ארץ-ישראליים על חנוכה ראו זולאי, מפי פייטנים, פיוטים כז, כח, עג; פליישר, קטעים, עמ' 182-181. לחנוכה תוספת בתפילה המוכרת ממסכת סופרים, מזמור, וברכת מזון מפויטת. לחנוכה משקל רב יותר בסידור זה מאשר לפורים. ראו זולאי, ארץ ישראל, עמ' 143, שני פיוטי חנוכה, עמ' 146, 164, 180 ועוד. בעת כתיבת שורות אלו, בראש חודש שבט תשע"ז, פרסם יוסף יהלום פיוט נוסף לחנוכה, ראו יהלום, חנוכה.</i>. כמובן איננו יודעים כמה מהם בוצעו בפועל, ובכמה בתי כנסת, אך ברור שהחג נוכח בבית הכנסת.
נוסיף עוד את מגילת אנטיוכוס, שזמנה מהתקופה הערבית. לפי עדויות מאוחרות (רב סעדיה גאון) היא נכתבה עם טעמים ונקראה בבית הכנסת. עד היום היא מופיעה בדפוסים של סידורים, ובמיוחד בסידורים תימניים (תכלאל)<sup class="footnote-marker">103</sup><i class="footnote">לסיכום ראו פריד, על מגילת אנטיוכוס; כשר, מגילת אנטיוכוס; קדרי, מגילת אנטיוכוס; גסטר, טקסט, כרך ג, עמ' 43-33; יואל, מגילת אנטיוכוס; נמוי, מגילת אנטיוכוס.</i>. הנוסחאות שהגיעו לפנינו צמחו כולן מאב-נוסח קדום. אחת הנוסחאות החריגות מזכירה את בגריס, שפעל בראשית התקופה האומאית<sup class="footnote-marker">104</sup><i class="footnote">כשר, מגילת אנטיוכוס.</i>. מכיוון ששמו ושם עירו אינם בנוסחאות האחרות, מכאן שהנוסחה הזאת שבה נכלל שמו היא כבר התפתחות מאוחרת יחסית של המגילה. אב-הנוסח הקדום הוא אפוא מוקדם בהרבה, וזמנו מהתקופה הבתר-תלמודית או קודם. אם אכן אנו רשאים לראות במגילת אנטיוכוס יצירה מתקופת התלמוד, הרי שעל הטענות כאילו החג והזיכרון נדחקו מופרכים בעליל.
על החלוקה לארבעה אבות נזיקין
המבקע דינו כמדליק גץ (לעיל פ"ג מ"ו). המדליק והמבקע הם בגדר נזקי אדם. המשתמע מכך הוא שהחלוקה לארבעה אבות נזיקין היא ספרותית-תאורטית. כל מקרה נדון לגופו ולא לפי הקטגוריה שאליה הוא משתייך. הסידור הסיסטמטי נחוץ וטוב לארגון החומר ולהבנתו, אך אין אלו קטגוריות מוחלטות, ולמעשה תחומי הנזק נושקים זה בזה.
כך למשל לגבי מוציא הזיק. אם הוא אדם המזיק לכאורה חייב בשבת ובושת, ואם הם נזקי אש הוא פטור מהם? מסתבר שלא, ונזק הוא נזק. יש הבדל אם נעשה בכוונה או בשוגג, אך החלוקה לשור/בור כשלעצמה אין לה משמעות משפטית.

Chapter 7



Mishnah 1

<small>עפ”י כתב יד קופמן</small>
<b>מרובה מידת תשלומי כפל ממידת תשלומי ארבעה חמשה</b> – "מרובה" בלשון חכמים פירושה שהיא חלה ביותר מקרים. המשנה כבר מכירה את כל ההלכות שבתוספתא ובתורה ואינה צריכה להציגן, אלא עוסקת ב"קומה" גבוהה יותר של השוואה בין העונשים. הסגנון "מרובה מידה פלונית מאלמונית" הוא אחד מסגנונות הדיון במשנה, ובלשון תנאים בכלל, כגון "...דבר אחר מרובה טומאת החיים מטומאת המתים, שהחי עושה משכב ומושב מתחתיו לטמא" (משנה, עדיות פ"ו מ"ב); "...אמר להם מרובה טומאת העצמות מטומאת הבשר..." (שם פ"ו מ"ג), וכן "וכי אי זו מידה מרובה מרובה מידת הטובה או מידת פורענות הוי אומר מידת הטובה..." (ספרא, ויקרא דבורא דחובה, פרשה יב ה"י, כז ע"א), וכן "והלא דברים קל וחומר, ומה אם מדת פורענות מעוטה מי שהתחיל בעבירה לוקה תחלה קל וחומר למדת טובה שמרובה" (מכילתא דרבי ישמעאל, מסכתא דפסחא בא פ"ז, עמ' 24; פי"ג, עמ' 46). דומה לניסוח זה הוא הניסוח "יפה כח..." (תוס', פ"ד ה"ג ועוד).
<b>שמידת תשלומי כפל נוהגת בדבר שיש בו רוח חיים</b> – שה או כבש שלא נטבח אלא נמצא כמות שהוא, <b>ובדבר שאין בו רוח חיים</b> – כל חפץ דומם,<b> ומידת תשלומי ארבעה</b> [<b>ו</b>]<b>חמשה אינה נוהגת אלא בשור ובשה בלבד</b> – המשנה מבינה כנראה ששור ושה אינם דוגמאות אלא כל המקרים שבהם מוטל הקנס של פי ארבעה או חמישה,<b> שנאמר כי יגנוב איש שור או שה וגו'</b> – בחלק מעדי הנוסח נוסף <u>וטבחו או מכרו וגו'</u>, וזו דרכם של מעתיקים לקצר או להאריך בציטוט הפסוקים, מתוך שהם וקוראיהם הכירו את הפסוקים בעל פה.
<b>אין הגונב אחר הגנב משלם תשלומי כפל</b> – הגנב שגנבו ממנו אינו זכאי לתשלום הקנס, [<b>ו</b>]<b>לא</b> [<b>ה</b>]<b>טוביח ולא</b> [<b>ה</b>]<b>מוכר מאחר הגנב משלם תשלומי ארבעה</b> [<b>ו</b>]<b>חמשה</b> – הגונב מהגנב אינו משלם תשלום כפל, ואין הגנב זכאי לתשלום זה שהוא מבחינתו רווח מהגנבה. המשפט איננו קשור לרישא. אין כאן פרט נוסף שבו מרובה מידת הכפל ממידת ארבעה וחמישה, שכן הגונב מגנב פטור גם מתשלום כפל. המשנה איננה מסבירה מה היסוד המשפטי של כל ההלכות הללו. ההלכה במשנה שלנו "אחראית" לביטוי הנפוץ "הגונב מגנב פטור" או "הגונב מאחר הגנב... פטור" (מכילתא דרבי ישמעאל, משפטים, מסכתא דנזיקין טו, עמ' 299), אבל פירוש המשפט איננו שפטור מהכול, ולא שמותר לגנוב מהגנב, אלא שהגונב מהגנב פטור מתשלום כפל וארבעה-חמישה. הפתגם העממי במשמעות זו (שמותר לגנוב מגנב) הוא אפוא פרשנות של בורים.
התוספתא מוסיפה: "תשלומי כפל ותשלומי ארבעה וחמשה להדיוט, ואין תשלומי כפל ותשלומי ארבעה וחמשה לגבוה. נשבע להדיוט משלם קרן וחומש, לגבוה אין משלם אלא קרן" (פ"ד ה"ג). זו הלכה ידועה המופיעה גם במשנת שבועות פ"ו מ"ג.
התוספתא והמשנה נראות כמשלימות זו את זו. אם נצרף את כל ההלכות נקבל סדר רציף והגיוני של הלכות ארבעה וחמישה. זאת בניגוד למצב הרגיל שבו התוספתא מתייחסת למשנה ומשלימה אותה. תופעה כזאת ראינו גם לעיל, והרחבנו בכך במבוא.
ההלכה בדבר חיוב כפל וחיוב ארבעה וחמישה חוזרת במקורות רבים ללא שינויים עקרוניים<sup class="footnote-marker">1</sup><i class="footnote">להלן פ"ט מ"ח; תרומות פ"ו מ"ד; כתובות פ"ג מ"ט; בבא מציעא פ"ג מ"א; שבועות פ"ח מ"ג ועוד הרבה.</i>, והיא הלכה ברורה ופשוטה, אך הנימוקים לה בעייתיים. בשני התלמודים מתנהל דיון בצד המדרשי – מה נכלל במילים "שור ושה", מה דינם של בעלי חיים אחרים ועופות, מניין שהם בכלל שור ושה, ואילו חפצים דוממים אינם בכלל זה. גם ההבחנה בין שור לשה עדיין איננה מלאה. מה דינם של חמור או גמל? האם הם כשור או כשה? בתלמוד הבבלי בעיקר מתנהלים דיונים ארוכים על כך (נד ע"ב ואילך; סב ע"ב ואילך), ובירושלמי הדיון קצר יותר (ה ע"ג-ע"ד). אמוראים מתקשים להציג דרשה "חלקה" וברורה שתענה על כל השאלות, ולשיטתנו ברור שפרטי ההלכות לא נלמדו מהדרשות וחכמים לא ציפו באמת למצוא בפסוקים מזור לשאלותיהם. את התשובות הם הסיקו מחשיבתם ההגיונית והמשפטית, והמקור בכתובים לא קבע את ההלכה אלא עיגן אותה ואזכר אותה<sup class="footnote-marker">2</sup><i class="footnote">למסקנה חמור בכלל בעלי חיים, ולא נקבע אם משלם ארבעה או חמישה.</i>.
הבבלי בסוגיה ארוכה עוסק בבירור התשתית המשפטית של ההלכה. התפיסה של הבבלי היא שהגנב קנה את החפץ ולכן הוא חייב באחריותו. זו הנחה הנדרשת להבנה משפטית של משנתנו והמשניות הבאות, שכן לכאורה החפץ שייך לבעלים (הרי הגנבה היא בוודאי לא חוקית ואיננה כמכירה), וגם הטביחה או המכירה לא חוקיות שכן אסור לאדם למכור ולטבוח מה שאיננו שלו. על כן נדרשת הטענה שהגנב קנה איכשהו את החפץ, אף על פי שהבעלים אינם מסכימים לכך. הבבלי מציע שהשינוי (שעשה הגנב) קונה (מהווה מעשה קניין) וכל הפעולות של הגנב שנעשו לאחר מכן הן כמיקח. על כן הגנב חייב להשיב את דמי החפץ, אך החפץ עצמו נקנה על ידו.
הצעה אחרת היא שהייאוש (של הבעלים) קונה (מהווה את מעשה הקניין כנ"ל). שאלה מעין זו תעלה גם לגבי הקניין שבו קנה המוצא את האבדה (בבא מציעא פ"ב מ"א ועוד). השאלה המשפטית נכבדה ומורכבת והושקעו בה דורות של בירור ולמדנות. חשוב לציין שהירושלמי איננו מעלה את השאלה, ובוודאי לא המקורות התנאיים עצמם. אדרבה, הנימוק בתוספתא הוא מתחום המוסר (פ"ז ה"ב). הבבלי מכיר את ההסבר המוסרי, אך אינו מסתפק בו ודורש לברר את היסוד המשפטי-פורמלי של ההגדרה (סז ע"ב – סח ע"א). באשר לקניין שהמוצא את האבדה קונה – עקרון הייאוש מוזכר כבר ספרות התנאית, ונעסוק בכך במבוא לבבא מציעא. במבוא עסקנו בשאלה זו של ייאוש ושל זכות הקניין של הגנב בהרחבה. הפגשנו שם את כל שלל הדעות האפשריות וראינו כי ההלכה הקדומה (התנאית הקדומה) לא נזקקה כלל לשאלות האלו (שעבור תנאים מאוחרים, עבור האמוראים ועוד יותר עבור הפרשנים ה"ראשונים" הייתה אבן יסוד). לדעתנו זה אחד ההבדלים העיקריים בין ההלכה התנאית הקדומה להלכה המאוחרת. בהלכה המאוחרת התחולל תהליך מתמיד של ביסוס ובירור היסוד המשפטי (כינינו תהליך זה בשם "יורודיפיקציה")<sup class="footnote-marker">3</sup><i class="footnote">ראו עוד וסטרייך, נזיקין.</i>. ראינו אותו בהלכות טהרות<sup class="footnote-marker">4</sup><i class="footnote">ראו המבוא למסכת כלים ולמסכתות האחרות בסדר טהרות. </i> ובהלכות אחרות. ההלכה הקדומה הסתפקה בתפיסה הערכית הפשטנית, תפיסה שנקבעה בדרך כלל לא על פי כללי חשיבה מסודרים אלא מתוך אינטואיציה דתית וחברתית. לאחר מכן, בבית המדרש, בוררו היסודות המשפטיים, והתברר שמבחינה משפטית היסודות בלתי ברורים והושקע מאמץ אדיר בבירורם ובניסוחם. כל זה נדרש מבחינה משפטית, אך ההלכה התנאית אינה מרחיבה בפן זה. תהליך היורודיפיקציה החל כבר בסוף ימי בית שני והמשיך כל ימי התנאים והאמוראים, ועד ימינו הוא ממשיך להתהוות ולהתחולל. בהלכות טהרות, למשל, תהליך היורודיפיקציה החל כבר בסוף ימי בית שני, כפי שהעלינו בבירורנו בנושא.
דוגמה לכך הבאנו בנושא מצווה הבאה בעבירה במבוא. דוגמאות לתהליך היורודיפיקציה פזורות לרוב ברחבי פירושנו. כאמור, בדיון המקביל בפרק ט על הגזלן תעלה שאלת הקניין של הגזלן, וייאוש הבעלים. בפרקנו אין לכך כל רמז; למעשה שאלת הבעלות איננה עולה כלל. ברור שהגנב אחראי על החפץ הגנוב מרגע שהגנבה החלה, ובמשנה ו יש דיון בשאלה מתי רגע הגנבה. מעבר לכך אין בפרקנו מאומה.
כפי שנראה בפרק ט ניתן לפרש את פרקנו עצמו בגנב ובגזלן כאחד; רק התוספתא ומדרש התנאים (וכל המסורת ההלכתית) קובעים שדין כפל וטבח ומכר חלים רק על גנב. פרקנו כשלעצמו עשוי להתפרש בגנב ובגזלן. אולם לאור העובדה שלא מצאנו מקור הסבור שגזלן משלם כפל אנו מניחים שגם את משנתנו יש לפרש בגנב בלבד. עם זאת יש להפנות לסקירת המצוות אצל יוספוס, שגם הוא איננו מבחין בין גנב לבין גזלן (קדמוניות ד 272-271). המונח שיוספוס משתמש בו מאפשר את שני הפירושים.

Mishnah 2

<small>עפ”י כתב יד קופמן</small>
<b>גנב על פי שנים</b> – שני עדים העידו נגדו, כלומר נקבע שהוא גנב לפי עדות של שניים,<b> וטבח ומכר עלפיהם או על פי שנים אחרים</b> – כלומר אין ספק שהוא אכן פשע. מקרה זה בא בניגוד למקרים שבהם הוא מודה ומורשע לפי עדותו.<b> משלם תשלומי ארבעה חמשה</b> – ככתוב במשנה הקודמת, וזה המקרה שהתורה והמשנה הקודמת מדברות בו.המקרה במשנה בא ללמד על מקרה מיוחד שבו העדות נחלקת: מי שמעיד על הגנבה איננו מעיד על המכירה, ואכן ברור שאלו מעשים נפרדים ועל כל אחד מהם נדרשת עדות שלמה. הבבלי מחדש שהמשנה איננה כרבי עקיבא שדורש עדות שלמה. בהקשר לכך התלמוד מביא מעשה חשוב כשלעצמו: "אמר רבי יוסי: כשהלך אבא חלפתא אצל רבי יוחנן בן נורי ללמוד תורה, ואמרי לה: רבי יוחנן בן נורי אצל אבא חלפתא<sup class="footnote-marker">5</sup><i class="footnote">נוסח זה נראה עדיף, שכן רבי יוסי צעיר מעט מרבי יוחנן בן נורי. רבי יוסי מראשי חכמי דור אושה, למד בדור יבנה, ורבי יוחנן בן נורי היה מצעירי החכמים בדור יבנה, ומזקני החכמים בדור אושה. אבא חלפתא, אביו של רבי יוסי, הוא אפוא מבוגר מעט מרבי יוחנן בן נורי. רבי יוחנן היה תושב בית שערים שבגליל וראשית לימודיו הייתה אצל מורה מקומי, אחר כך הסתופף בחצרו של רבי עקיבא כחבר. </i>, אמר לו: הרי שאכלה שנה ראשונה בפני שנים, שניה בפני שנים, שלישית בפני שנים, מהו? אמר לו: הרי זו חזקה; אמר לו: אף אני אומר כן, אלא שרבי עקיבא חולק בדבר, שהיה רבי עקיבא אומר: 'דבר' – ולא חצי דבר" (בבלי, ע ע"א-ע"ב). המדובר בעדות על חזקת שלוש שנים שהיא עדות על מעשה רצוף, ומדובר במקרה שבו העדות איננה רציפה (ולכן אולי אין אלו שלוש שנים עוקבות)<sup class="footnote-marker">6</sup><i class="footnote">ראו עוד בבלי, סנהדרין פו ע"א, המיישם את הכלל על דיני הזמה.</i>. אין דמיון מלא בין המקרה שלנו למקרה הנדון על ידי רבי עקיבא, ואכן גם הבבלי מסיק שרבי עקיבא אינו חולק על המשנה.
<b>גנב</b> – ביום חול (מאירי),<b> ומכר בשבת</b> – חייב על גנבה כפל, ועל המכירה חייב בתשלום קנס (ארבעה וחמישה) ואינו חייב מיתה על חילול שבת (המכירה), וכפי שכבר הסיקה המשנה אין מיתה ועונש כספי באים כאחד (לעיל פ"ג מ"י). אפשר גם שהגנבה עצמה הייתה בשבת אבל המשנה אינה מוצאת לנכון להדגיש זאת. המשנה מדגישה שהגנב מכר, עבירה (לאו) שאיננה מחייבת מיתה, ואין כאן טביחה, שהיא מלאכה האסורה בשבת מדאורייתא (שחיטה). אם הגנב טבח את הבהמה בשבת הרי הוא חייב מיתה, והמיתה פוטרת אותו מהעונשים הכספיים.
בבבלי (ע ע"ב) מובאת ברייתא השונה "גנב ומכר בשבת פטור", והבבלי מתרץ בדרכו. כפשוטו מי ששנה כך הבין שגנב בשבת ופטור מכפל, זאת לפי מאן דאמר שהכפל נחשב כקנס כמו תשלומי ארבעה וחמישה<sup class="footnote-marker">7</sup><i class="footnote">ראו להלן פירושנו למשנה ד. </i> או כי הלוקה אינו משלם, וכבר הגנבה היא עבירה על דיני שבת, ובכלל איננו יודעים פטור ממה, ומה ההקשר של הברייתא.
פירשנו לפי הבבלי שגנב ביום חול. גם במקבילה בהמשך המשנה (גנב וטבח לעבודה זרה) הגנבה היא גנבה רגילה, אבל במשנה הנוסח עמום ואפשר להבינו שגם הגנבה וגם הטביחה היו בשבת (לא לעבודה זרה – מעשה שיידון בהמשך). גנבה בשבת היא עבירה משנית, של מעין מכירה, ואולי גם עבירה על סרך דיני טלטול (שהרי הוא מנהיג את הבהמה ולא מרים אותה). גם מכירה אסורה בשבת, אך איננה נחשבת למלאכה מהתורה ולכן אין כאן דין מוות, אבל העבריין חייב במלקות, לכן חייב בכפל. הבבלי מניח שדרכה של ההלכה שהלוקה איננו משלם, ולכן במשנתנו מכר בשבת פטור מתשלומים על המכירה, אבל במשנה ד גנב וטבח בשבת חייב מיתה על הטביחה.
יש לציין שהכלל שהמת איננו משלם והלוקה איננו משלם הם אכן כללים מקובלים, אבל לשניהם חריגים רבים, ולכן ניתן לצפות שתופיע גם הגישה שלוקה ומשלם או חייב מיתה ומשלם<sup class="footnote-marker">8</sup><i class="footnote">ליפשיץ, מיתה א; הנ"ל, מיתה ב; דור, מלקות. לתמונה הכללית ראו לאבל, מלקות. </i>. הווה אומר, חכמים קבעו בכל מקום קביעה נקודתית שהלוקה משלם או אינו משלם, החייב מיתה משלם או פטור; בשלב שני סיכם תנא אחר את המקרים והגיע לכך שבדרך כלל אין מיתה ותשלומים כאחד, וכן לא מלקות ותשלומים. אך לא הכלל יצר את ההלכות, אלא זה כלל "אינדוקטיבי" הנלמד מכלל המקורות ומשקף את רובן.
אבל כפי שנראה במשנה ד, המשנה מתפרשת רק לפי מאן דאמר שלעיתים הלוקה משלם (או המשלם גם לוקה). לכן גנב בשבת משלם כפל ולוקה על הגנבה (שאין בה איסור תורה ואיננו חייב מיתה), וכן גנב לשם חולין וטבח לעבודה זרה משלם כפל, אבל גנב וטבח בשבת משלם תשלומי כפל ואיננו משלם תשלומי ארבעה וחמישה, שכן נענש בעונש מיתה על הטביחה לעבודה זרה.
ואכן יש מחלוקת תנאית בנושא. לדעת רוב המקורות אין לוקה ומשלם, אבל הבבלי מביא שיש הלוקה ומשלם, ומייחס עמדה זו לרבי מאיר<sup class="footnote-marker">9</sup><i class="footnote">ראו להלן פירושנו למ"ד; דור, מלקות.</i>. עמדה זו היא כנראה עמדת משנתנו.
בהקשר זה עלינו הדגיש פעם נוספת את אשר הדגשנו במבוא למסכת. הדיון על "מת ואינו לוקה" או "מת ואינו משלם" מדגיש את הפן התאורטי של כל הדיון. עונש המיתה לא הוטל בימי התנאים, הוא אוטופי, וספק אם אי פעם מומש כהליך שגרתי (להוציא מקרים חריגים). ההלכה היהודית עצמה מטילה מכשולים על מימוש סנקציה זאת, וזאת מסיבות עקרוניות ומשפטיות-טכניות. לו היה הדיון מעשי היה צריך להיזכר, לפחות בחלק המקורות, שאם איננו מוצא להורג הוא לוקה.
<b>גנב ומכר לעבדה זרה</b> – אין כאן חיוב מיתה, שכן חיוב מיתה הוא רק על מעשה הפולחן עצמו (עבודה לאליל זה או אחר) ולא על ההכנות<sup class="footnote-marker">10</sup><i class="footnote">ראו להלן משנה ד ופירושנו לה. שם התחבטנו האם גנב מעבודה זרה או מסתם אדם. מבחינה ספרותית רצף המשנה מדבר על גנבה בשבת ועל גנבה מעבודה זרה. </i>.
<b>גנב וטבח ומכר</b> – לכאורה כאן המשנה מדגישה גם את הטביחה, וכך ברוב עדי הנוסח. ב-<b>ל</b> חסר וטבח, <b>ביום הכיפורים</b> – לכאורה משמע מהמשנה שיום הכיפורים אינו כשבת. בשבת יש חיוב מיתה על עשיית מלאכה האסורה מהתורה, ולכן פטור מתשלומים על טביחה, וחייב על מכירה, ובמשנה נמנו רק מלאכות האסורות מ"דרבנן". אפשר כמובן שכתב יד <b>ל</b> טעה והעביר את הטביחה מהמשפט הקודם העוסק בשבת למשפט הזה העוסק ביום הכיפורים, אבל אולי המעתיק משמר מסורת הלכתית של ממש. כפי שראינו לעיל (בפירושנו לפ"ג מ"י) הרי יש דעה שיום הכיפורים כשבת, וממילא כל העושה מלאכה חייב מיתה. גנבה ומכירה אינן מחייבות מיתה, אבל טביחה מחייבת מיתה, ולכן העושה אותה ביום הכיפורים (כמו בשבת) חייב מיתה, ולפיכך פטור מתשלומים. הבדלי ההעתקות הם אולי ביטוי למחלוקת ההלכתית, ורוב עדי הנוסח בחרו בנוסח המבטא את ההלכה המקובלת, ואילו כתב יד <b>ל</b> משמר את העמדה החולקת, שיש לה ייצוג פחוּת במקורות<sup class="footnote-marker">11</sup><i class="footnote">"הגונב טריפה וטבחה, שור הנסקל וטבחו, עגלה ערופה וטבחה, והטובח לעבודה זרה, משלם תשלומי ארבעה וחמשה, דברי רבי מאיר, וחכמים אומרים עד שתהא זביחה מותרת באכילה. רבי נחוניא אומר יום הכפורים הרי הוא כשבת לתשלומין" (תוס', פ"ז הי"ח).</i>.
הבבלי (ע ע"ב) מצטט ברייתא הקובעת שפטור מתשלומים. הבבלי לשיטתו מנסה למצוא מקרה שבו שני המקורות לא יחלקו. איננו יודעים מהיכן נלקחה הברייתא; מן הסתם היה מקור כזה ואמוראי בבל לא היו מחדשים עמדה בניגוד למשנה. מקור מעין זה מצוטט בבבלי בהמשך שם (עא ע"א): "והתניא: גנב וטבח בשבת, גנב וטבח לעבודה זרה, גנב שור הנסקל וטבחו – משלם ארבעה וחמשה, דברי רבי מאיר, וחכמים פוטרין". אם כן בוודאי יש מחלוקת בנושא. כפי שנראה להלן המחלוקת מתחילה במשנת מכות פ"א מ"ג, אלא ששם היא במקרה פרטי, וכאן היא מנוסחת ככלל.
אם כן לפנינו מקור קדום, ולדעתנו הוא מבטא חלוקה פחות מהוקצעת בין מלאכות האסורות מהתורה לאלו האסורות מ"דרבנן", כפי שהראינו במבוא הכללי למשנה בשמם של גילת ודה פריס. "דאורייתא" ו"דרבנן" אינן קטגוריות הלכתיות משפטיות, וודאי שאינן הגדרות כרונולוגיות, אלא הן ביטויים ספרותיים להלכה חמורה ולהלכה פחות חמורה. על כן אפשר שטלטול ומכירה נתפסו גם הם כמלאכות המחייבות מיתה בידי אדם, שהרי יש מי שסבור שגנבה היא עבירה של טלטול. מכירה נזכרת בספרי הנביאים.
מכירה איננה ברשימה התנאית של ל"ט אבות מלאכה במשנת שבת פ"ז מ"ב, אבל כפי שפירשנו שם הרשימה במשנת שבת לא נועדה לכלול את כל המלאכות אלא היא סידור של מרבית המלאכות, במגמה להגיע למספר הספרותי של ארבעים חסר אחת, מספר המסמל מצב שניתן להגדירו כ"הכול אסור חוץ מ...". הבבלי ראה בה רשימה מלאה ומה שאינו ברשימה הוא תולדה בלבד, אבל הירושלמי ראה בה רק סידור ספרותי הכולל את רוב המלאכות, ולא כולן נמנו ברשימה ונותרו מלאכות מחוצה לה, כגון מנגן, מודד, מרפא, מגבן ואולי גם מוכר.
שני התלמודים מעלים את השאלה: הרי חייבי כריתות לוקים, והלוקה איננו משלם (ירו', ה ע"ד; בבלי, עח ע"ב)! הכלל עצמו של חיוב מלקות שנוי בתוספתא (מכות פ"ה הט"ז). הבבלי מסביר בתחילה שזו עמדתו של רבי מאיר, הסבור שלוקה ומשלם, וכבר ציטטנו לעיל את הברייתא: "והתניא: גנב וטבח בשבת, גנב וטבח לעבודה זרה, גנב שור הנסקל וטבחו – משלם ארבעה וחמשה, דברי רבי מאיר, וחכמים פוטרין" (עא ע"א; כתובות לג ע"ב; בבא מציעא צו ע"א). הברייתא מבטאת בצורה משפטית את המחלוקת שבמשנת מכות פ"א מ"ג, ונדון בה במקומה. למעשה המשנה במכות מדברת על מקרה שונה במקצת, וניתן להציע שאין משנתנו דומה למשנה שם. כאמור, גם לכלל שלוקה איננו משלם יש חריגים.
<b>גנב משל אביו</b> – הגונב מאביו, <b>וטבח ומכר ואחר כך</b> [<b>מת אביו</b> – שתי נוסחאות לפנינו:
גנב משל אביו, ומת אביו, ואחר כך טבח ומכר
גנב משל אביו, וטבח ומכר, ואחר כך מת אביו.
הנוסחה הראשונה ברורה, אך מצויה רק בדפוסים מאוחרים. היא פירוש פשוט (מדי) למשנה. לעומתה הנוסחה השנייה מצויה בכל עדי הנוסח הקדומים (<b>פ</b>, <b>ל</b>, <b>מ</b>, <b>מנ</b> ועוד), והיא אפוא הנוסחה המקורית. המשנה איננה מבחינה בין הכפל לבין תשלומי ארבעה וחמישה. הבן יורש את אביו, ולכן לאחר שטבח ומכר התברר שהוא חייב לאביו כסף. מכיוון שהכסף עובר אליו היה מקום לפוטרו מתשלום, והמשנה קובעת שעליו לשלם.
דומה שעיקר המשנה אינו נוגע לשאלה הכספית. הוא ישלם, וייתכן שהכסף יחזור אליו, אלא שהוא יעמוד למשפט ויתבזה ולא יוכל לטעון שמה שאירע הוא אירוע משפחתי פנימי. מי בפועל מקבל את הכסף? היורשים. במרבית המשפחות נשארו האחים שותפים במשפחה מורחבת, כך שהרכוש הכספי היה שייך לכולם כשותפים, ויייתכן, והמקרה התדיר היה, שבאמת הכסף חזר לגנב כחלק מהרכוש המשותף. אבל העיקרון הוא שהגנב משלם. ייתכן שהדבר נובע דווקא מכך שבזמן שטבח ומכר עדיין הייתה הבהמה רכוש של אביו בלבד (להוציא מנוסח הדפוס), וייתכן שבאמת אין זה משנה מתי נערכה הירושה, לפני הטביחה או אחריה.
החידוש במשנה הוא כפול: לא רק מה שהסברנו לעיל (שבפועל הכסף חוזר אל הגנב), אלא שבשור שותפים שנגנב הגנב פטור מתשלומי ארבעה וחמישה. השור של אביו יהפוך לשור השותפים, כמו שור ההקדש להלן במשנה, ואף על פי כן הגונבו חייב בתשלומי כפל, שכן בשעה שגנב היה זה שור פרטי. לאור הרצף של המקרים במשנה נראה שזה הרעיון המרכזי שהמשנה רוצה להדגיש.
זאת ועוד. אם תתבצע חלוקת הרכוש לפני שהגנב ישלם הוא יקבל את הבהמה שגנב כחלק מחלקו בירושה, וממילא יימצא שמה שטבח ומכר הוא רכושו, ויחסוך לעצמו את הקנס של פי ארבעה וחמישה, וראו להלן פ"ט מ"ט.
<b>גנב וטבח ואחר כך</b>]– נכתב בשוליים ומופיע בעדי הנוסח האחרים. ברור שבכתב היד –  נשמט בין הדומות. <b>היקדיש</b> – הגנב את הבהמה, <b>משלם תשלומי ארבעה חמשה</b> – הגונב מהקדש פטור מתשלומי ארבעה וחמישה (ראו לעיל פירושנו לפ"ז מ"א), אבל בעת שגנב הייתה הבהמה בהמת חולין. התלמוד הבבלי שואל, ומבחינה משפטית שאלתו מוצדקת, האם הגנב רשאי להקדיש את גנבתו ומתי, הרי היא איננה שלו. לשם כך הוא חוזר לברר את השאלה ממתי הגנב הופך לבעלים של החפץ הנגנב. כפי שהסברנו במשנה א זה ההבדל בין המחשבה התנאית הפשטנית לבין החשיבה האמוראית המשפטית והמדוקדקת. התנאים אינם מתחבטים בשאלות משפטיות אלו. ברור שההקדש תופס, ונותר רק לברר מה תחולתם של תשלומי הארבעה והחמישה.
<b>גנב וטבח ומכר</b> – "מכר" חסר בעדי נוסח מאוחרים, בדפוסים מאוחרים, ומופיע בכתב יד <b>מ</b>. בבבלי בדפוס המילה "מכר" אינה מופיעה גם בברייתא בדף עא ע"ב<sup class="footnote-marker">12</sup><i class="footnote">ראו למשל פירושנו לטהרות פ"א מ"א, וכן במבוא למסכת עירובין.</i>. <b>לרפואה</b> – למטרות רפואה. ניתן לפרש את המשנה בשני אופנים: או שביצע בה חתך להקזת דם הבהמה והבהמה נפחה את נשמתה, או ששחטה כדי להכין ממנה תרופה. היה מקום לפוטרו משום שאין זו טביחה רגילה, ואולי אפילו יש כאן פיקוח נפש; אין זו שחיטה רגילה למטרות כספיות, ולכן היה מקום לפטור את הגנב מתשלומי ארבעה וחמישה.<b> ולכלבים</b> – לאכילת כלבים, ושוב אין זו שחיטה רגילה. הרצף רפואה-כלבים מוכיח שהדגש הוא שאין כאן שחיטה רגילה למטרות רווח.<b> השוחט ונימצא טרפה</b> – ולמעשה התבררה הגנבה כהפסד. הגנב אומנם לא הרוויח, אך משלם כאילו הרוויח. אגב אורחא המשנה חושפת את דעתה שהיה מקום לחשוב שתשלום ארבעה וחמישה הוא עונש על שהגנב הרוויח ממכירת הגנבה, ואם השחיטה איננה למטרות רווח אולי הגנב פטור מתשלומי ארבעה וחמישה. המשנה דוחה מחשבה זו.
היישוב היהודי ההומוגני
הנחת העבודה של ההלכה היא שהמשנה משקפת מצב של יישוב יהודי הומוגני. אין אפשרות למכור את הבשר לנוכרים, וטרפה ניתן להאכיל רק לכלבים. הנחה זו עולה מסדרת מקורות נוספים. אומנם לעיתים רחוקות נזכר הנוכרי (או פולחניו, המכונים כידוע "עבודה זרה"), אך הם בערי הפוליס שהיו מעורבות, או לכל היותר גם במספר מצומצם של יישובים כפריים באזורים מוגדרים<sup class="footnote-marker">13</sup><i class="footnote">דוגמה לכך היא אולי כפר פראג' בגולן, שבו התגלו סממנים נוצריים וסממנים יהודיים. לא ברור האם הם מייצגים אוכלוסיות שפעלו בכפר באותו זמן. </i>. חוקרי ארץ ישראל שואלים את עצמם עד כמה היה היישוב הכפרי הומוגני. האם היו כפרים מעורבים? האם המפגש הבין-דתי היה בבחינת תופעה רגילה? המשניות, ובדרך כלל גם התלמודים, אינם מעלים אפשרות של יישוב נוכרי בכפרים, אלא רק בערים. לדעתנו תמונת מצב זו משתקפת במשניות, והיא נאמרת בדרך כלל כבדרך אגב, כנתון הידוע לכול. האם היא משקפת מציאות או שזו הנחת עבודה ספרותית בלבד? ההלכה היהודית מתמקדת ביהודים, נוכרים נזכרים בה לעיתים רחוקות, בדרך כלל כ"אחר" שעליו אין החוק חל בכללותו (ראו לעיל דיוננו לפ"ד מ"ג), או חל בצורה מעט שונה. אולי בגלל זה חכמים מדברים על המצב הפשוט של יישוב הומוגני יהודי. הווה אומר שה"נוחות" ההלכתית עיצבה את המציאות שעליה המשנה מדברת, וכי אין זו המציאות הריאלית אלא נתון ספרותי, כמו גם הנתון שיש דין מיתה שהוא נתון ספרותי ולא ריאלי. זאת ועוד, בסופו של דבר נועדו דברי חכמים ליהודים, הם קהל היעד הטבעי של הנחיותיהם והלכותיהם. לאור זאת ניתן לטעון שהרקע למשנה, שהוא היישוב ההומוגני היהודי, הוא פרי הכוונה בלתי מודעת ולא שיקוף של המציאות.
כל החששות הללו נראים נכונים ו"הגיוניים", אך כפי שנראה להלן בכל זאת יש לקבל את המסקנה הפשוטה שאכן הרקע של ספרות חז"ל הוא המציאות ההיסטורית שרווחה בימים ההם במגזר הכפרי. בסופו של דבר בכל ספרות משפטית או בלתי משפטית הרקע הריאלי שהמחבר מכיר בא לידי ביטוי. במקרה שלפנינו ניתן לתמוך טיעון זה בראיות רבות נוספות.
להערכתנו עניין הנוכרים מופיע ומודגש רק כבדרך אגב, כדוגמאות ולא כעיקר התיאור. לפיכך קשה לפקפק שנתון זה משקף את מציאות עולמם, ואת מה שקהל היעד (התלמידים והקהל ה"משכיל") הכיר, לפיכך אין סיבה שלא לסמוך על הנחות כאלה. יתר על כן, בסדרת הלכות חכמים פוסקים שסתם ממצא אוכל הוא כשר, כלומר שאין לחשוש מאוכל נוכרים<sup class="footnote-marker">14</sup><i class="footnote">אסף אותם בקצרה בשעתו אלון, תולדות, עמ' 262-242. </i>.
בספרות חז"ל מצויים סיפורים רבים על מגע עוין או ידידותי עם נוכרים, אבל לא ברור האם הרקע הריאלי לו הוא הכפר או העיר. מתוך קריאה פשוטה אנו שומעים שהאפשרות להיתקל בגוי תדירה. מצד שני סתם מציאה היא של יהודי, והאפשרות שזו אבדה של נוכרים כמעט אינה עולה. כמו כן סתם חצר יש בה יהודים וניתן להתקין בה עירוב, והאפשרות שיש גוי בחצר היא מקרה אפשרי אך נשמעת כמקרה ולא כמקרה התדיר (משנה, עירובין פ"ו מ"א). בתוספתא שם נוספו שני דינים (פ"ה [ח] הי"ח), וההוספה השנייה בתוספתא נוגעת ל"קסדור" ולאכסנאי. לפי התוספתא קסדור שבא לעיר לתקופה של חודש לפחות ומתגורר בחצר אוסר את העירוב, ואכסנאי אינו אוסר. קסדור הוא קווסטור, פקיד רומי שבא להשגיח על העיר, ואכסנאי הוא חייל רומי הזכאי למס הקסניה (Xsania – אכסניה), כלומר לאירוח על חשבון תושבי העיר<sup class="footnote-marker">15</sup><i class="footnote">בימי שלום חייב היה החייל לשלם עבור אירוח, אך בימי מלחמה ומתח הוטל על התושבים לארח את החיילים, וזהו מס האכסניה. בירושלמי גרסה שונה, אך כבר הירושלמי מעיד שאין כאן מחלוקת, אלא ההבדל הוא בסוגי המס ובמצב השונה בשני המקורות. ייתכן גם שדברי הירושלמי משקפים את תקופת האנרכיה. במאה השלישית, בין השנים 284-225, הורעו סדרי השלטון באימפריה עקב סדרת מרידות. כתוצאה מכך איבדו החיילים רסן וגבו מהתושבים הרבה מעבר למגיע להם. על רקע זה חלה אולי גם ההחמרה ההלכתית בתחום שבת. הקווסטור והאכסנאי הפכו לתופעה קבועה, והיה צריך להתייחס אליהם כאל דיירי קבע.</i>. לא נעסוק בהלכה עצמה, אך נציין שעבור עורך התוספתא האפשרות לדיון במעמד הגוי היא בעיקר סביב אפשרות של חיילי צבא המתאכסנים זמנית בעיר, ולא גויים רגילים, תושבי היישוב. המפגש התדיר עם הגוי הוא בדרך, כגון הסיפור המלבב על רבן גמליאל שהילך בדרך ופגש גוי (תוס', פסחים פ"ב הט"ו; בבלי, עירובין סד ע"ב), וכן: "מעשה בגוי וישראל אחד שהיו מהלכין בדרך, אמר אותו הגוי הוי והבל על ישראל אחד שמת כאן וספדתיו וקברתיו" (תוס', יבמות פי"ד ה"ז ומקבילות), וכן: "רבי ורבי יוסי ברבי יהודה היו מהלכין בדרך, ראו גוי אחד בא לקראתן, אמרין..." (בראשית רבה, עו ח, עמ' 906) וסיפורים רבים נוספים. בדרך נמצאים גויים, אך המפגש עימם בתוך המרחב היהודי מועט יותר. בתלמוד הבבלי המציאות כמובן שונה, ולא כאן המקום לברר את הפרשה.
עם זאת אנו שומעים גם, לעיתים רחוקות, על נוכרים במרחב הכפרי, כגון בכפר גירו (כך לפי נוסח הדפוס, ירו', עבודה זרה פ"ב ה"א, מ ע"ג) או בירו (כך גורס בעל אור זרוע להלכות עבודה זרה). זיהוי המקום בעייתי. בעבר הצענו את כפר ברעם, על גבול האזור היהודי והנוכרי בגליל העליון, אבל אולי הכוונה לבירות, וזו פוליס גדולה בסוריה, ונוכחות נוכרים שם טבעית. כן אנו שומעים על נוכרים ברום בית ענת (תוס', מקוואות פ"ו ה"ג, עמ' 658), וכן מעט עדויות נוספות. לעיתים הדיון הוא כללי, אך ניכר שהמפגש הבין-דתי הוא במגזר הכפרי, כגון שאלת מתן פאה לנוכרי (משנה, גיטין פ"ה מ"ח), החכרת שדה לנוכרי ושאלות דומות.
התמונה העולה מן המקורות אינה חד-משמעית, אך נראה שעיר מעורבת כמו זאת המתוארת במשנת עירובין ("הדר עם הנכרי בחצר" – פ"ו מ"א) היא בעיקר פוליס, אף שאפשר שהיו מעט או הרבה יישובים כפריים מעורבים, וכן משנת מכשירין (פ"ב מה-מ"י) מדברת על עיר מעורבת. אפשר שהיא מתמקדת בפוליס, אך כנראה היא מכירה באפשרות של יישוב מעורב. כמובן אי אפשר להחליט מראש שכל מקום שנזכר בו יישוב מעורב מדובר בו בפוליס, אבל ברוב המקרים שבהם נזכר הנוכרי הוא פעיל בפוליס (בעיקר ציפורי או טבריה), ובהלכות רבות חכמים מניחים בפשטות שנוכרי איננו מצוי בקרבת מקום (כגון עוקצין פ"ב מ"ב).
הממצא הארכאולוגי
עד עכשיו, למרות מאה שנות מחקר ובהן חמישים השנים האחרונות, שבהן היה המחקר אינטנסיבי מאוד, כולל יותר מ-3,000 חפירות הצלה (עד שנת תשס"ג)<sup class="footnote-marker">16</sup><i class="footnote">פאוסט וספראי, הצלה, עמ' xi. מאז נחפרו מאות אתרים נוספים. חפירות ההצלה מתמקדות באזורים הכפריים. בנוסף נספרו עוד אלפי אתרים בערים. </i>, מעט מאוד כפרים מכילים עדויות לעמים שונים (דתות שנות). ברוב עיירות הארץ שיש בהן ממצא אתני מאפיין (בית כנסת, פסלי אלים, כנסייה, כתובת וכו') יש ממצא חד-אתני. כלומר, עד לאמצע המאה הרביעית (התפשטות הנצרות) כמעט אין עדויות לגיוון אתני. רק לעיתים רחוקות אנו מוצאים עדויות לשתי עדות דתיות. בבית נטיף, למשל, התגלו ממצאים מבתי יוצר לנרות נוכריים (פגאניים ונוצריים) ולנרות יהודיים. ברם אין כאן עדות לתושבי הכפר, אלא למדיניות הייצור שנהגה בכפר. בתי המלאכה שהיו בו ייצרו תוצרת לכל העדות. גם בתקופה הנוצרית לא נמצאו כמעט באף כפר שרידי כנסייה וגם בית כנסת, להוציא מקרים ספורים ככפר כנה בגליל, שבו נמצאו בית כנסת וכנסייה, אלא שכנראה בית הכנסת הוא מהמאה הרביעית והכנסייה מהמאה השישית. בגוש חלב נמצאו שרידי בית כנסת ונמצאו בו גם שרידי צלב<sup class="footnote-marker">17</sup><i class="footnote">ספראי, המאה החמישית, עמ' 81.</i>. היו חוקרים שטענו שבכפרים אחדים בגולן התחתון היה יישוב מעורב, והוויכוח מתמקד סביב שאלת זיהוי השמות וזיהוי הסימנים. בן דוד סיכם את הממצאים, בדק את כל הטיעונים של קודמיו ומצא שבדרך כלל הגולן מתאפיין בדומיננטיות חד-אתנית: הגולן התחתון יהודי, הגולן העליון נוכרי (נוצרי) ובאזור סוסיתא יישוב מעורב. עם זאת הוא לא מצא סימנים לכפר מעורב אלא באתר אחד (פיק) (איור 38)<sup class="footnote-marker">18</sup><i class="footnote">בן דוד, גולן, עמ' 220-212.</i>, ואולי גם בפראג' שבגולן העליון (שכמעט כולו נוכרי).
הגליל התחתון בתקופה הביזנטית היה מעורב, הווה אומר שהתגלו בו בתי כנסת רבים וכנסיות מעטות, אבל ספק אם בני שני הדתות פעלו במרחב באותו זמן (איור 39ב). כך, למשל, בבית שערים היה יישוב יהודי גדול עד אמצע המאה הרביעית, ובתקופה הביזנטית יישוב נוצרי<sup class="footnote-marker">19</sup><i class="footnote">לפרטים ראו ספראי, שם, עמ' 82-51.</i>. בכפר קנה נמצא בית כנסת קדום ומעליו כנסייה מאוחרת (מאה שישית). באזור הר יהודה אין כל עדות ליישוב יהודי, אבל בדרום הר יהודה (הר חברון) היה יישוב מעורב; התגלו באזור בתי כנסת וכנסיות מהתקופה הביזנטית, אבל עדיין לא התגלה יישוב אחד מעורב (איור 39ג). גילוי של יישוב כזה כמובן לא יפתיע, אך לא ישנה את התמונה, והממצא שבידינו רחוק מלספק תשובה מלאה. יתר על כן, מסקנות מן ההיעדר הן כידוע חלקיות ובלתי קבועות. הממצא הארכאולוגי אינו יכול לשלול אפשרות של מיעוט נוכרי או יהודי בכפר, כל שהוא יכול להורות הוא האם נותרו עדויות לכך, או שהשאלה נשארת ללא תשובה מוכחת.
עם כל זאת, בכפר נחום נתגלה יישוב נוצרי בצד יישוב יהודי, ברם כפר נחום איננה סתם עיירה כפרית אלא מקום קודש, ומן הסתם יש לו היסטוריה יישובית מיוחדת. זאת ועוד. לא רק שלא מצאנו, כמעט, כפר (עיירה כפרית) מעורב, אלא שבדרך כלל באזור כולו יש ממצא אתני אחיד. כך למשל:
עד מרד בר כוכבא (או עד המרד הגדול) בכלל אין יישוב כפרי לא יהודי.
בגולן התחתון הממצא האתני היהודי שולט בכל התקופה עד לשלהי התקופה הביזנטית. שלושה אתרים נוצריים נמצאו ליד גמלה, שהיא על הגבול של הריכוז היהודי. אפשר ששם מדובר בשרידי נחלות קרקע שהוחרמו לאחר כיבוש גמלה והריסתה במרד הראשון.
בגולן העליון, השייך לפיניקיה, יישוב נוכרי ואין יישוב יהודי.
בגליל העליון המזרחי הממצא יהודי, להוציא שניים-שלושה שרידים נוצריים.
בגליל העליון המערבי כל הממצא נוכרי (כנסיות). אין ממצא יהודי מהתקופה הביזנטית, ומהתקופה הרומית יש מעט ממצא בעל אופי פגאני. ממקורות ספרותיים אנו יודעים על יישוב מעורב בשפלת החוף של הגליל העליון, בתקופה הרומית (מאה שנייה)<sup class="footnote-marker">20</sup><i class="footnote">בעיקר בזכות ברייתת התחומין שנמצאת במקורות חז"ל ובכתובת רחוב. ראו זוסמן, כתובת רחוב. </i>.
בדרום סוריה הממצא פגאני ונוצרי, על יישוב יהודי פזור אנו שומעים כמעט רק ממקורות ספרותיים.
בגליל התחתון בתקופה הרומית הממצא יהודי לחלוטין. בתקופה הביזנטית ניתן להבחין ביישובים נוצריים בחלק המערבי של הגליל.
בכרמל הממצא מעורב, בתקופה הרומית רק מעט ממצא פגאני, ורובו יהודי, בתקופה הביזנטית היישוב מעורב.
בשומרון הרוב שומרוני, מעט חדירה נוצרית בדרום מערב השומרון.
בשפלת החוף יישוב מעורב.
בצפון יהודה ומרכז ההר (עד חברון) יישוב יהודי עד מרד בר כוכבא, ולאחריו אין יישוב יהודי באזור.
בדרום הר חברון יישוב יהודי עד מרד בר כוכבא, בתקופה הביזנטית יישוב מעורב יציב. תמונת היישוב המעורב שמתאר אווסביוס (מאה רביעית) שוררת עד סוף התקופה הביזנטית<sup class="footnote-marker">21</sup><i class="footnote">לסקירה כללית מיושנת ראו ספראי, המאה החמישית, עמ' 82-51. מאז השתכללו הידיעות והתרבו ונוספו פרטים, אך התמונה הכללית לא השתנתה. </i>.
<b>השוחט חולים בעזרה</b> – בשר לשם חולין בעזרה של המקדש. במקום הקדוש מותרת שחיטה רק לשם קורבן, והשחיטה שלא לשם קורבן פסולה. אומנם אין כאן חובת מיתה, אך כל הבשר הלך לאיבוד.<b> משלם תשלומי ארבעה</b> [<b>ו</b>]<b>חמשה</b> – כי הגנב פשע, והרווח שלו איננו תנאי לחובת התשלום. <b>רבי שמעון פוטר בשני אלו</b> – בשני המקרים האחרונים, השוחט ונמצא טרפה והשוחט חולין בעזרה. הוא מודה ביתר המקרים, ורק כאן הוא חולק. לא נתברר בתלמודים טעמו של רבי שמעון. בטרפה הוא חולק אולי משום שהתברר שהבהמה למפרע הייתה פסולה, ולכן לא גנב רכוש בעל ערך, אבל למה הוא מודה בשוחט חולין בעזרה? הרי הבשר נפסל! אולי זו תפיסה עקרונית ששחיטה כזאת איננה נחשבת לשחיטה, אף שבפועל זו טביחה לכל דבר. או להפך – זו שחיטה ולבשר יש ערך כספי, ורק ההלכה מונעת את אכילתו. בסוף משנה ה נשוב למשנתנו.
בתוספתא מצויה רשימת הלכות משלימה שכמעט כולה איננה במשנה: "גנב ונתן לאחר וטבח, גנב ונתן לאחר ומכר, גנב ונתן לאחר והחליף, גנב והקדיש, גנב ונתן במתנה, גנב ונתן בהקפה, גנב ופרע את חובו, גנב ושלח סבלונות לבית חמיו, משלם תשלומי ארבעה וחמשה" (פ"ז הי"ד). כן מופיע בתוספתא הדין העקרוני של "הגונב של שותפין, משלם תשלומי כפל ותשלומי ארבעה וחמשה. השותפין שגנבו משלמין תשלומי כפל, ופטורין מתשלומי ארבעה וחמשה" (שם הט"ו).
הגונב של שותפין משמעו אחד הגונב רכוש השייך לשותפים, ומשלם כמובן לשותפות את חובו; "השותפין שגנבו" זה נושא אחר, סבוך מעט. נפתח בכך שהבבלי מצטט ברייתא בנוסח אחר, "שותפים שגנבו פטורים", ומביא ברייתא הפוכה, "שותפין שגנבו חייבין" (עח ע"ב). בשתי הנוסחאות של הבבלי אין הבחנה בין כפל לתשלומי ארבעה וחמישה. את נוסח התוספתא ניתן לפרש בשתי צורות:
1. שני שותפים שאחד מהם גנב מהרכוש המשותף. הוא חייב בכפל על הגנבה אבל בטביחה ומכירה אין הוא חייב, משום שמותר לשותף לטבוח את בהמת השותפות וכמובן לחלק את הרווחים בין השותפים (להכניס את הרווחים לשותפות). אם לקח לעצמו את דמי הטביחה הוא חייב לשותפות כסף, ותו לא. כך כנראה הסביר הבבלי (שם) בשלב מסוים, שהשותפים שגנבו משמעו אחד מהשותפים שגנב מחברו לשותפות, כלומר מהרכוש המשותף. אבל בהמשך מופיע המשפט "יכול שותף שגנב מחבירו, ושותפין שגנבו יהו חייבין? תלמוד לומר: וטבחו...", אם כן שותף שגנב מחברו "חייב" (לא נאמר במה) ושותפים שגנבו הוא מקרה נפרד, שגם בו "חייבים" (לא נאמר במה)<sup class="footnote-marker">22</sup><i class="footnote">סוגיית הבבלי מזמינה מחקר, שהרי המשפט שציטטנו מופיע בסוגיה כ"איתיביה רבא לרב נחמן" אבל זו נראית כברייתא שהמשכה (שלא ציטטנו) הוא מסקנה אמוראית. ראו חידושי הריטב"א למסכת שבת דף צג ע"ב המציע: "והא דתניא [חייבין] כשגנבו וטבחו מעלמא בין שטבחו ביחד או שטבח אחד מהם לדעת חבירו"; חידושי הרא"ש לבבא קמא פ"ז; רבנו חננאל למסכת שבת צד ע"ב.</i>.
2. רמב"ם פירש ש"פטורין" משמעו זה על זה. אם גנב מדעת חברו שניהם חייבים, אם גנב מדעת עצמו הגנב חייב והשני פטור (הלכות גניבה פ"ב הי"ד)<sup class="footnote-marker">23</sup><i class="footnote">רמב"ם כתב את דבריו בהתייחס לנוסח הבבלי בבבא מציעא שנביא להלן.</i>.
3. ברוח דברי רמב"ם נציע להלן שאחד השותפים גנב משל אחר, "משלמין" משמעו שהשותפות חייבת, ו"פטורין" משמעו שהשותפות פטורה, אבל מי שטבח משלם מכיסו את כל התשלום. להלן נציע את ההסבר המתגלגל ומשתמע מהנוסחאות המקבילות בבבלי.
את נוסחאות הבריייתא בבבלי אפשר להבין כמחלוקת, והבבלי מתרץ – כאן שגנב אחד מהשותפות וכאן שגנב אחד מהם רכוש אחר. גם את התירוץ הזה ניתן לקרוא בשתי צורות: א. פטורין כשגנב אחד מהשותפות, וחייבין כשגנב אחד מהם רכוש אחר, או להפך: ב. פטורין כשגנב אחד מהשותפות, שכן אין זו גנבה אלא פעולה חד-צדדית שאומנם נעשתה ללא הרשאה אך אין היא נחשבת כגנבה, וחייבין כשגנב אחד מהם רכוש אחר ובכך חייב את השני, שכן הם אינם סתם שותפים ברכוש אלא שותפים בכל רכושם ועסקיהם<sup class="footnote-marker">24</sup><i class="footnote">שותפות מלאה כזאת רגילה הייתה בין שני אחים שירשו את אביהם והמשיכו בשותפות. לדיניהם ראו למשל פירושנו לשקלים פ"א מ"ז. לעיתים קרובות במקום "אחים שותפין" המקור התנאי גורס "השותפין" סתם.</i>.
בבבלי בבא מציעא (ח ע"א) מצוטטת הברייתא שבתוספתא בנוסח הבבלי המקוצר: "תדע, שאילו אמר לשלוחו צא וגנוב לי, וגנב, פטור<sup class="footnote-marker">25</sup><i class="footnote">המשלח.</i>. ושותפין שגנבו, חייבין. מאי טעמא, לאו משום דאמרינן מגו דזכי לנפשיה זכי נמי לחבריה", כלומר אחד גנב ואחד טבח ומכר. אבל הם שותפים, לכן כל פעולה של אחד מחייבת את חברו, או נכון יותר את השותפות. אין בכך הסבר להבדל בין טבח ומכר המצוי בתוספתא.
נוסיף עוד, מאחר שמצאנו נוסח אחד "פטורין" ונוסח שני "חייבין" הרי שעמדת התוספתא עשויה להיות פשרה בלתי משפטית: פטורים מדמי ארבעה וחמישה וחייבים בכפל, ואזי המקרה הוא שאחד השותפים גנב מאחר, והשאלה היא האם בכך חייב את שותפו בדמי הקנס. כך גם מתלבטת ההלכה אם אחד השותפים זכה להיות גובה מס, האם רווחיו שייכים לו או לשותפות. כך גם כאן הדין בחוב שגרם (ראו להלן בבא בתרא פ"ט מ"ד ופירושנו לה), ופתרון התוספתא הוא פשרה בין שתי אפשרויות; פשרה בלתי משפטית האופיינית לפשרה בין שתי עמדות במחלוקת.
הראשונים אף הציעו חלוקה בין גנבה לטביחה. גנבה ניתן לבצע בשותפות, ומדובר בשניים שגנבו יחדיו (השותפים שגנבו – כפשוטו), ואילו טביחה יכול לבצע רק אחד. על כן על הגנבה משלמים כפל ועל טביחה פטורים בכלל, או פטורים השניים ורק אחד חייב<sup class="footnote-marker">26</sup><i class="footnote">כך למשל רבנו חננאל לשבת צד ע"ב; ריטב"א שם שם; הרא"ש לבבא קמא פ"ז סימן ט ועוד. ברם רש"י לבבא מציעא פירש שהשותפים שגנבו הוא אחד שגנב לדעת חברו, ומשמע שגם בטבחו מדובר באותו מקרה. כאמור רש"י התייחס לנוסח הברייתא שבבבלי, שאין בו המשפט על טביחה. ראשונים ואחרונים התדיינו מה דעת הבבלי לגבי טביחה, וכאמור בתוספתא תשובה ברורה, והבבלי איננו מתייחס לנושא הטביחה כלל. </i>.

Mishnah 3

<small>עפ”י כתב יד קופמן</small>
[<b>גנב</b>]<b> על פי שנים וטבח ומכר על פיהם נימצאו זוממים</b> – דיני עד זומם יידונו במסכת מכות, בעיקר בפרק א שם.<b> משלמים</b> – העדים הזוממים,<b> לו</b> – למי שנחשד בגנבה, <b>את הכל</b> – כל מה שהיה עליו לשלם לו היה מחויב בדין, שהרי בגללם חויב (או כמעט חויב) בתשלומים אלו<sup class="footnote-marker">27</sup><i class="footnote">לפי ההגדרה ההלכתית המקובלת עד זומם משלם רק אם פסק הדין טרם בוצע. במסכת מכות נערער על פירוש זה. </i>. <b>גנב על פי שנים וטבח ומכר על פי שנים אחרים</b> – שניים חייבוהו בכפל, ושניים אחרים חייבוהו בתשלומי ארבעה וחמישה. השניים הראשונים אינם אשמים בעדות השנייה, אבל השניים האחרים עדותם מזיקה לנאשם רק בגלל העדות הראשונה, שכן לו הייתה הבהמה שלו לא הייתה טביחתה גוררת קנס. <b>אלו ואלו נימצאו זוממים הראשונים משלמים תשלומי כפל</b> – דין זה פשוט, הם משלמים מה שהזיקו.<b> והאחרנים משלמים תשלומי שלשה</b> – תשלומי ארבעה וחמישה פחות מה ששילמו הראשונים, שהרי הנאשם איננו זכאי ליותר מתשלום פי ארבעה או חמישה.<b> נימצאו האחרונים זוממים</b> – את הבהמה הוא אכן גנב, אך היא לא נטבחה אלא היא קיימת, או שאבדה לו באונס. <b>הוא משלם תשלומי כפל</b> – למי שגנב ממנו, כדין כל גנב, <b>והן</b> – העדים הזוממים, <b>משלמים תשלומי שלשה</b> – את חלקם בנזק שגרמו לו (תשלומי חמישה פחות הכפל, שאותו משלם צמד העדים הראשון).<b> אחד מן האחרונים זומם</b> – וחברו לא הוזם. אין כאן עדות מוזמת, אך הדין בטל שכן אין עדות שניים נגד הנאשם.<b> בטלה עדות שנייה</b> – ואין תשלום הזמה,<b> אחד מן הראשונים זומם</b> – אם כן אין עדות שלמה שהייתה גנבה, וממילא אין גם עדות שטבח ומכר בהמת רעהו, <b>בטלה כל העדות שאם אין גניבה אין טביחה ואין מכירה</b> – אין טביחה ומכירה שהן עבירה. השניים כנראה ראו אותו טובח או מוכר, וחשבו שהוא טובח שור גנוב, אבל מתברר שהשור איננו גנוב (לא הוכחה גנבתו), לכן אף שהייתה טביחה היא איננה גוררת קנס. התוספתא מרחיבה מעט, אבל גם חוזרת על המשנה (פ"ז הכ"ב), זאת בניגוד למשניות הקודמות שבהן הדגשנו שהתוספתא היא מקור מקביל המתחלק עם המשנה וכל יצירה מדגישה פן אחר ומשלים של אותה תמונה.
בתוספתא הבאה (פ"ז הכ"ג) נוספו דברי רבי יוסי: "אמר רבי יוסי, במה דברים אמורים, בזמן שהן שתי עדיות. אבל אינה אלא עדות אחת, עדות שבטלה מקצתה בטלה כולה". כאן ברור ש"במה דברים אמורים" הוא פירוש פשוט, ואיננו חולק על המשנה. נאמר בו במפורש מה שרמוז במשנה.
עוד מוסיפה אותה תוספתא: "על זה ועל זה נאמר 'ועשיתם לו כאשר זומם לעשות לאחיו' ". זו בעצם ההלכה הבסיסית שממנה מסתעפות כל שאר ההלכות.

Mishnah 4

<small>עפ”י כתב יד קופמן</small>
<b>גנב עלפי שנים וטבח ומכר עלפי עד אחד או עלפי עצמו משלם תשלומי כפל אינו משלם תשלומי ארבעה</b> [<b>ו</b>]<b>חמשה</b> – המשנה ממשיכה במה שהוא ברור מעצמו. אם על הטביחה אין עדות תקפה – ברור שאיננו משלם על טביחה ומכירה. עד אחד איננו עדות תקפה. וכן אם הודה מעצמו פטור מהקנס, ולכן איננו משלם אלא כפל. המשנה מתעלמת מכך שעליו לתת, מן הסתם, הסבר היכן הבהמה. הוא יכול לטעון שאבדה, אבל עליו להסביר מדוע איננו יכול להציג את גווייתה. בכך המשנה מתעלמת מהפן הריאלי. במשנה כולה חזרות רבות, ולאור זאת ראוי לציין שאין בה דיון בהיבטים המעשיים של התהליך (כגון הנקודה שהעלינו). עם זאת ניתן להסביר שעבור עורך המשנה הדבר מובן מאליו. העיקרון של המשנה הוא שאם כל האשמה נובעת מעדות עצמו (הודאת בעל דין) אין הוא משלם את הקנס של ארבעה וחמישה, אבל משלם את תשלומי הכפל. העיקרון שאין אדם נקנס בגין הודאתו מובן. יש בכך עידוד לנאשם להודות, ולחמוק מהעונש המרבי. הנאשם יכול להכחיש את האשמה ולהימנע מכל תשלום, אך אם יופיעו עדים יישא בכל העונש. הודאה עצמית מצילה אותו מחשש כזה, הוא משלם אך איננו משלם קנס.
דין שונה מופיע במשנת כתובות: "האומר פתיתי את בתו של פלוני, משלם בושת ופגם על פי עצמו, ואינו משלם קנס. האומר גנבתי וטבחתי ומכרתי, משלם את הקרן על פי עצמו, <u>ואינו משלם תשלומי כפל</u>, ותשלומי ארבעה וחמשה. המית שורי את פלוני, או שורו של פלוני, הרי זה משלם על פי עצמו. המית שורי עבדו של פלוני, אינו משלם על פי עצמו. זה הכלל, כל המשלם יתר על מה שהזיק אינו משלם על פי עצמו" (פ"ג מ"ט<sup class="footnote-marker">28</sup><i class="footnote">ראו גם שבועות פ"ה מ"ד. אין לכך קשר להקלה במשנה כתובות פ"ב מ"ה. שם מדובר בנאמנות אישה המעידה על עצמה שהייתה אשת איש והתגרשה, או שבויה ונטמאת (נבעלה). שם הודאת עצמה מעניקה לדבריה אמינות (הפה שאסר הוא הפה שהתיר). כאן אין בעיית אמינות, אלא שאלה האם חל עליו הקנס שבתורה. </i>). כלל פשוט זה חוזר בדרכים שונות במקורות רבים. לפי משנת כתובות הוא כולל גם את תשלומי הכפל, ואילו במשנתנו תשלומי הכפל הם חלק מהקרן עצמה. כנראה בעיני משנתנו הכפל הוא תשלום מורחב של הקרן, פיצוי לבעלים על שחפצו נלקח ממנו, ועבורו יש לחפץ משמעות אישית כמו שהדגשנו במבוא.
במשנת כתובות גם הכפל נחשב לקנס. לעומת כל זאת להלן, פ"ט מ"ח, נקבע שאיננו משלם את הכפל (בהודאה עצמית) אך משלם חומש בשל שבועת שווא. החומש הוא למעשה קנס, ונסביר זאת במשנה שם.
דומה לכך ההלכה הבאה.
(בכתב היד –  משנה ה 9
<b>גנב</b> – ביום חול (המאירי למ"ב),<b> וטבח בשבת<sup class="footnote-marker">29</sup><i class="footnote">פ גורס רק טבח ומכר בשבת. אך אם אין גנבה אין תשלומי ארבעה וחמישה, ובוודאי לא כפל. אלא שהמעתיק סבר שהגנבה הייתה ביום חול, ולכן משלם עליה כפל. לכאורה משמע שעל גנבה בשבת פטור, בניגוד למשנה ב, ואולי סתם נפלה כאן טעות. </i></b> – הגונב בשבת חייב מיתה, ולכן פטור מתשלומים. המשנה כולה היא היפוכה של משנה ב. במשנה ב נאמר במפורש שאם גנב ומכר בשבת משלם תשלומי ארבעה וחמישה, בניגוד למשנתנו שמשלם רק כפל. במשנה שם המילה "טבח" הייתה בספק<b>.</b> טביחה (שחיטה) היא מלאכה דאורייתא, וחייב מיתה, אבל מכירה איננה אסורה אלא מדברי נביאים, ואינה גוררת חובת מיתה. לכן אצלנו חייב בכפל על הגנבה, שאיננה אסורה מהתורה, ועל הטביחה פטור. כפי שראינו במשנה ב היה מי שגרס "טבח", והוא כדעת מאן דאמר שלוקה ומת, ולפיו משנתנו חולקת על משנה ב.
<b>גנב וטבח</b> [<b>ומכר</b>]<b> –</b> המילה "מכר"<sup class="footnote-marker">30</sup><i class="footnote">גם כאן ב-פ נשמט "גנב".</i> נוספה בצד ומופיעה בעדי הנוסח האחרים. <b>לעבודה זרה</b> – שחיטה לשם עבודה זרה היא בוודאי עבירה גוררת מיתה. פחות ברור למה המכירה מחייבת עונש מיתה. על כל פנים גנבה מעבודה זרה היא גנבה לכל דבר, ולכן חייב תשלום כפל (לעבודה זרה). לעיל (פ"ד מ"ג) עלתה שאלת האיסור לגנוב מנוכרי וראינו דעות שאין בכך עבירה, וודאי לא עונש כמו גנבה מיהודי. במשנתנו לא נאמר שהגנבה הייתה מעבודה זרה, ואפשר להעמידה בגנב מישראל וטבח לשם עבודה זרה, אבל הבחנה זו איננה מפורשת במשנה. ספק אם מתבטאת כאן סתירה הלכתית בין המשניות ביחס לגנבה מנוכרי, אבל יש כאן ביטוי לחיי היום יום. גזל הגוי אולי לא נאסר מבחינה הלכתית, אבל במחשבה הפשוטה הוא גזל (גנבה) ככל גנבה. כך בחברה שהמוסר נר לדרכה.
<b>גנב משל אביו מת אביו ואחר כך טבח ומכר</b> – גם מקרה זה נדון במשנה ב, שם הבעיה התעוררה עקב כך שהרכוש בעצם שייך לבן הגנב, ולכאורה זו סיבה לפטור אותו. כאן בשעת הטביחה בוודאי הייתה הבהמה של היורש, או לפחות היה הוא אחד השותפים בה, ולכן פטור מתשלומי ארבעה וחמישה.<b> גנב והיקדיש ואחר כך טבח ומכר משלם תשלומי כפל</b> – כי הגנבה הייתה משל אדם פרטי, <b>ואינו משלם תשלומי ארבעה</b> [<b>ו</b>]<b>חמשה</b> – כי הטביחה הייתה משל הקדש, ולעיל כבר נקבע שכל הלכות גנבה ונזקין אינן חלות על פגיעה בהקדש, ונימקנו זאת לעיל (פ"ד מ"ג). מהמשנה לא ברור מי הקדיש את הבהמה, הבעל או הגנב. אם זה הגנב, האם הקדשו הקדש? ואם זה הבעל והוא ידע שהחפץ נגנב, האם ההקדש מועיל<sup class="footnote-marker">31</sup><i class="footnote">ראו אפשטיין, מבוא, עמ' 659-658.</i>? דרך אגב יש להעיר שייתכן שהבעל המגלה שרכושו נגנב מקדישו לשמיים, כנקמה בגנב, על מנת להכשילו בעבירת מעילה, ובתקווה שמן השמיים ינקמו במי שגנב מהקדש, וכמובן זה הקדש ללא עלות למקדיש (שהרי מבחינתו החפץ כבר אבוד). השאלה עולה בתלמוד ושתי הדעות מופיעות בו<sup class="footnote-marker">32</sup><i class="footnote">בבלי, כאן סח ע"ב; גיטין נה ע"ב.</i>, אבל המשנה איננה מעלה את השאלה ונראה שהיא נוקטת בכוונה לשון סתמית כדי לא לדון בשאלה בעייתית זו<sup class="footnote-marker">33</sup><i class="footnote">מהתוספתא משתמע בצורה לא ישירה שנושא אחד למשנה. מי שגנב הוא מי שהקדיש, ומי שטבח ומי שעתיד לשלם על כך. </i>.
<b>רבי שמעון אומר קדשים שהוא חייב באחריותן</b> – אלו קורבנות או כספי הקדש שבהם הקדושה חלה על החפץ עצמו, כגון שאמר "שור זה לקורבן". הנושא נדון בהרחבה בפירושנו למגילה פ"א מ"ו, ובסוף המשנה נרחיב בכך.
<b>משלם תשלומי ארבעה וחמשה</b> – אין זה רכוש הקדש באופן מלא, שכן אדם פרטי חייב בשמירת הבהמה שנגנבה,<b> ושאינו חייב באחריותן פטור</b> – כי הם רכוש הקדש<sup class="footnote-marker">34</sup><i class="footnote">ראו בבלי, עו ע"א, ההופך את המחלוקת לדיון בנושא מכירה בלבד.</i>. רבי שמעון מותיר פתח של מקרה שלוקה ומשלם, ונדון בכך בסוף המשנה.
ההבדל בין חייב באחריות ללא חייב שנוי במשנת ערכין פ"ה מ"ה: "שור זה עולה, בית זה קרבן, מת השור ונפל הבית אינו חייב לשלם. דמי שור זה עלי עולה, או דמי בית זה עלי קרבן, מת השור ונפל הבית חייב לשלם". המדובר בנדר של שור לעולה, ולפי המשנה אם אמר "שור זה עולה" הנדר מתייחס לשור עצמו או לבית עצמו, ואם הבית איננו הנדר בטל. עם זאת אין הכוונה שהבית עצמו יעלה כקורבן, אלא רק שדמיו יימכרו לקורבן, ולמעשה אין הבדל מעשי בין "בית זה קרבן" ל"דמי בית זה עלי קרבן"; התוצאה דומה, אבל זו לשון נדר שונה, וכשם שבשור יש להבדל זה תוצאות הלכתיות כך גם בבית יש להבדל הלשוני תוצאה הלכתית.
אפשר גם להציע הסבר אחר. אם אמר "בית זה עלי" הוא התחייב לתת בית זה, או שור זה, והוא נכון לתתו, אלא שלשור או לבית אין ערך. המשנה אינה עוסקת באפשרות שהקרקע עצמה שווה עדיין משהו, ובעיניה רק הבית השלם הוא נשוא הנדר. בראשית מסכת נדרים (פ"א מ"ג) דנו בלשון זאת ("קרבן") וראינו כי זו לשון רגילה של נדר<sup class="footnote-marker">35</sup><i class="footnote">ולא שהחפץ ניתן לקורבן אלא שהוא אסור עליי כאילו היה לקורבן (כמו שקורבן רגיל אסור). </i>, אבל כנראה יש גם החולקים על כך וטוענים שלשון כזאת איננה נדר תקף. אבל אם אמר "<u>דמי</u> שור זה עלי עולה" – או<u>"דמי</u> בית זה עלי קורבן" – הוא לא נדר את החפץ עצמו אלא נדר לתת כסף כערכו הכספי, ולכן חייב לשלם את דמי השור או הבית בזמן הנדר, גם אם אחר כך הבית חרב או השור נעלם. המשנה מבחינה בין "דמיו של פלוני עלי" (ערכין פ"ה מ"ד), שהוא נדר על ערכו של פלוני בזמן נתינת הכסף, ובין "דמי שור זה עלי" (שם מ"ה), שהוא סכום כסף שגובהו כגובה ערך השור, וממילא אינו תלוי במצבו הרגעי של אותו שור.
למרות ההסבר המשפטי, מתברר שהתוספתא רואה את ההבדל בצורה אחרת. התוספתא מסבירה שההבדל הוא בין שור לבין אדם, "שהאומר דמי בהמה זו עלי מתה חייב, דמי פלוני זה עלי ומת פטור" (ערכין פ"ג ה"ז, עמ' 546). ההבדל איננו בין בהמה לאדם אלא בכוונת לשון הנדר: ב"דמי בהמה" כוונתו לבהמה עצמה, וב"דמי אדם" כוונתו רק לסכום כסף שערכו בשווי מסוים. ספק רב אם ההבחנה בין השניים נובעת מסיבה משפטית, או שזו לשון התורמים המקובלת בחברה. "דמי פלוני" הם תרומה כדי להציל את פלוני מצרה או ממחלה, כמו בסיפור על אימה של ירמטיה (משנה, ערכין פ"ה מ"א), ואם פלוני מת אין לו דמים; "דמי שור עלי" היא תרומה כספית כגובה ערכו הנוכחי של השור. להסבר הבלתי משפטי, התולה את ההלכה בלשון בני אדם וכוונתם הרגילה, נדון במסכת ערכין בהרחבה. משנת ערכין לפי כתב יד קופמן מדייקת בניסוח, וההבדל בין הרישא לסיפא הוא שברישא נדר לתת את השור עצמו ובסיפא את ערכו המופשט, ושתי מילים מגדירות את ההבדל: "דמי" שור ו"עלי". כך הנוסח בסדרת כתבי יד טובים<sup class="footnote-marker">36</sup><i class="footnote">ברמ, כ, מל, מפ, מרא, כיגא, מנ למסכת ערכין.</i>.
לכאורה משנתנו מניחה שהלוקה איננו משלם. לכן:
1. גנב וטבח לעבודה זרה – משלם תשלומי כפל על הגנבה (שהרי טרם עבר על איסורי עבודה זרה), ופטור מתשלומי ארבעה וחמישה, שכן לוקה או נענש בעונש מיתה על עבודה זרה. טביחה לעבודה זרה היא במיתה, אבל אולי מותר להרחיב את המשנה ולטעון שאין מדובר רק בטביחה ממש אלא באיסור נלווה כלשהו.
2. וכן גנב וטבח בשבת – משלם תשלומי כפל ולא ארבעה וחמישה, כי בשעת הגנבה לא בהכרח עבר על איסורי שבת. אבל על הטביחה פטור, משום שהיא איסור תורה בשבת (שחיטה היא אחת מאבות מלאכה).
3. אבל גנב משל אביו ומת אביו ואחר כך טבח ומכר – משלם תשלומי כפל על הגנבה, ואיננו משלם על הטביחה משום שלמעשה רכוש אביו הוא שלו. אם כן גנב משל אביו לוקה ומשלם.
אך עדיין יש להקשות על המקרה השני, למה חייב בכפל, הרי בדרך כלל יש בכך לפחות איסור כלשהו וחייב מלקות. אם כן לפי משנתנו אין מת ומשלם, אבל יש לוקה ומשלם, על כל פנים במקרה השלישי לוקה ומשלם.
טביחה לעבודה זרה היא במיתה, וכן גנבה מרכוש אביו היא במיתה מדין בן סורר ומורה<sup class="footnote-marker">37</sup><i class="footnote">משנה, סנהדרין פ"ח מ"ג. לאמיתו של דבר לא כל גנב משל אביו הוא בן סורר ומורה, אלא רק מי שהתקיימו בו כל התנאים שבמשנה שם. אם כן אין לנו הוראה מפורשת שהגונב משל אביו דינו מיתה, אך ניתן ללמוד זאת במעין היקש ממכה אביו ואימו, וצריך עיון.</i>, וגנבה בשבת מחייבת מלקות. אם כן משנתנו מתפרשת טוב יותר על בסיס ההנחה שאין מיתה ומלקות כאחת<sup class="footnote-marker">38</sup><i class="footnote">ליפשיץ, מיתה א; הנ"ל, מיתה ב.</i>, אבל יש מלקות ותשלומים כאחד. כך גם העדפנו לפרש את משנה ב. הכלל שאין לוקה ומשלם אומנם מופיע רבות, אך הבבלי עצמו מייחס לרבי מאיר עמדה שונה (עא ע"א). גם את משנת מכות פ"א מ"ג עדיף לפרש במחלוקת על דין לוקה ומשלם.
בתוספתא שנינו: "הגונב טריפה וטבחה, שור הנסקל וטבחו, עגלה ערופה וטבחה, והטובח לעבודה זרה, משלם תשלומי ארבעה וחמשה, דברי רבי מאיר, וחכמים אומרים עד שתהא זביחה מותרת באכילה. רבי נחוניא אומר יום הכפורים הרי הוא כשבת לתשלומין" (פ"ז הי"ח)<sup class="footnote-marker">39</sup><i class="footnote">תוס', כתובות פ"ג ה"ה; מגילה פ"א ה"ז; ירו', תרומות, פ"ז ה"א, מד ע"ד; מגילה פ"א ה"ו, עא ע"א; בבלי, פסחים כט ע"א ועוד. רבי נחוניה הוא רבי נחוניה בן הקנה. </i>. אם כן כאן אנו שומעים במפורש את עמדתו של רבי מאיר, שיש לוקה ומשלם (דעת רבי נחוניא [נחמיה]). יתר על כן, יש גם חייב מיתה ומשלם (טבח לעבודה זרה).

Mishnah 5

<small>עפ”י כתב יד קופמן</small>   (בכתב היד – <b> משנה ו</b>)
<b>מכרו חוץ מאחד ממאה בו</b> – הבהמה שייכת מבחינה משפטית לשותפים, אף שלשותף אחד יש חלק זעיר. לא ברור למה נעשה הסכם כזה. אולי אין זה הסכם מסחרי רגיל, אלא כלי להערמה שנועד ליצור מצב משפטי שאיננו שותפות אמיתית. מן הראוי להעיר שפיקציה זו, תהא מטרתה אשר תהא, קיימת גם בהווי המצרי. כך למשל בשטר אחד מדובר על מכירת שדה שבו למצהיר יש חצי, שליש, רבע, שמינית ואחד חלקי שישה עשר מהשדה, כלומר 47 מתוך 48 חלקים. זו התמונה גם כאן. ייתכן שבדרך זו נעקפו חוקי ירושה, או תשלומי מס, כך שבפועל השדה שייך לאדם אחד, והבעלים הפורמליים הם מישהו אחר. במקרה זה הגנב מכר את רוב הבהמה והשאיר לעצמו חלק קטן בה, כך שאין כאן מכירה מלאה. <b>או שהיתה לו בו שותפות</b> – לפני הגנבה, כך שהוא לא גנב שלם אלא גנב חלקי. בכך הוא דומה לבן שירש את אביו יחד עם אחיו.
בתוספתא ובשני התלמודים יש מחלוקת על היקף האפשרות של המקרה שבו השאיר הגנב לעצמו אחד ממאה. האם חלק זה חייב להיות חלק שהנפש תלויה בו, או שהבהמה כשרה לשחיטה בלעדיו כגון קרן או הצמר של הבהמה<sup class="footnote-marker">40</sup><i class="footnote">תוס', פ"ז הי"ח; ירו', ו ע"א; בבלי, עח ע"ב; מכילתא דרבי שמעון בן יוחאי, כא לז, עמ' 191.</i>, או שמא אם השאיר לעצמו רגל או יד גם אז חייב הגנב (והמכירה תקפה). מחלוקת התנאים בנושא עומדת במקומה, אך מכיוון שאנו מכירים את ההסדר גם לגבי מכירת שדה (במצרים) דומה שלפנינו פיקציה כלשהי שבארץ ישראל לא הייתה כל כך מוכרת. היא מובאת במקורות ארץ ישראל רק לגבי מקרה זה. לתנא שבמשנה היה ההסדר מובן, והוא לא נזקק להתלבט בשאלה מה השאיר הגנב לעצמו.
<b>השוחט וניתנבלה בידו</b> –השחיטה לא הצליחה,<b> הנוחר</b> – "נוחר" הוא מונח להריגה שלא בדרך השחיטה ההלכתית, <b>והמעקר</b> – את הבהמה, הורג אותה על ידי עקירה. אפשר שעוקר את קנה הנשימה, או עוקר את הלב, <b>משלם תשלומי כפל</b> – על הגנבה, ולפחות על החלק שאיננו שלו,<b> ואינו משלם תשלומי ארבעה חמשה</b> – אין כאן טביחה או מכירה. כבר משנה ב רמזה שמי ששוחט ואיננו יכול לאכול משחיטתו יכול שייפטר מתשלומי ארבעה וחמישה. שם שחיטה לרפואה או להאכלת כלבים היא עדיין שחיטה, ואילו במשנתנו השחיטה נכשלה כליל. הבהמה התנבלה או שמלכתחילה לא נשחטה כהלכה, והיא רכוש אבוד.
לכאורה משנתנו סותרת את הסיפא של משנה ב. שם השוחט ונמצאה טרפה חייב בתשלומי ארבעה וחמישה, ובמשנתנו השוחט ונתנבלה פטור מהם. ניתן להסביר שמשנתנו כרבי שמעון במשנה ב הסבור שהשוחט ונמצאת טרפה פטור, ברם בכל הפרק רבי שמעון הוא החולק, כולל המשנה הקודמת, ולכן קשה להעמיד את משנתנו בדרכו. זאת אף שבמשנה הקודמת הצבענו על עוד אפשרות של סתירה בתוך הפרק, סתירה התלויה בנוסח המשנה.
משנתנו מצטטת רשימה ספרותית הכוללת נתנבל, שוחט לעבודה זרה, טרפה, נוחר ומעקר. קבוצה זו מופיעה בהקשר של שחיטה פסולה: "השוחט ונמצא טרפה, השוחט לעבודה זרה, והשוחט פרת חטאת, ושור הנסקל, ועגלה ערופה – רבי שמעון פוטר, וחכמים מחייבין. השוחט ונתנבלה בידו, והנוחר והמעקר – פטור" (משנה, חולין פ"ה מ"ג), וכעינה לעניין כיסוי דם (שם פ"ו מ"ג), ובספרא לעניין כיסוי דם: " 'ושפך', פרט לשוחט, ונתנבלה בידו. ולנוחר, ולמעקר, להביא השוחט לאכילת גוים, ולאכילת כלבים. (ו)השוחט ונמצאת טריפה, השוחט לעבודה זרה, השוחט חולין בפנים, וקדשים בחוץ..." (ספרא, אמור פרשה ח ה"ה-ה"ו, פו ע"ד<sup class="footnote-marker">41</sup><i class="footnote">ראו עוד מדרש תנאים לדברים, יח ג, עמ' 107.</i>). הרשימה היא אפוא ספרותית, וניכר שמחברי המשניות שלנו פירקו את הרשימה – טרפה לחוד והיתר לחוד – וכאמור התקשינו בחלוקה זו. אולי אין לפנינו אלא תוצאה של העברה ספרותית.
הנחירה היא כנראה הריגה על ידי הוצאת דם, וכן מסופר בתוספתא: "אמר שמעון בן פתירה נוחרין היו עדרות באיסטרטית של מלך, והיו עולי רגלים מפקיעין בדם עד רכובותיהם, ולא חשו להם משום טומאה" (עדיות פ"ג ה"ב, עמ' 459). אם כן הנחירה גורמת לדימום מוגבר.
מציאות או אוטופיה
ההלכה במשנה מערבת תפיסות עקרוניות דתיות בעקרונות דיני נזיקין. נחירה היא למעשה סוג של שחיטה לא כשרה מבחינה הלכתית. הנוחר עדיין שוחט, והבהמה ניתנת לאכילה (מבחינה אובייקטיבית), ורק ההלכה אוסרת על אכילתה. יתר על כן, נוכרים יכולים לאכול מהשחיטה הזאת. היא נאסרה רק ליהודים. גם המונח "נתנבלה" מדבר על פגם בשחיטה, אחרת כיצד ניתן לנבל בהמה? שחיטה כזאת אסורה רק מסיבות הלכתיות, אך היא מספיקה לשחרר את הגנב מדין טובח.
נמצאנו למדים שדין טבח ומכר עבר עיבוד הלכתי. "טבח" ו"מכר" הוא רק אם הפעולה נעשתה בהתאם להלכה. זו פרשנות דתית לחוק מדיני נזיקין. אין לכך היגיון משפטי: וכי מה משנה לבעל השור אם שורו נשחט כהלכה או נשחט שלא כהלכה? מדוע דינו של הגנב קל הרבה יותר אם גם לא הקפיד על הלכות שחיטה? זו אפוא פרשנות אידאולוגית הרואה לפניה את ההיגיון של בית המדרש ולא היגיון מציאותי.
תופעה דומה ראינו לעיל לגבי הרץ בערב שבת (ראו פירושנו לפ"ג מ"ו<sup class="footnote-marker">42</sup><i class="footnote">הכוונה לדברי איסי בן יהודה בתוס', פ"ב הי"א. ראו עוד משנה, נדרים פ"ח מ"ה.</i>). כך גם להלן, בבא בתרא פ"ה מ"ח: "ערב שבת עם חשכה פטור". כך גם המציב נר ברשות הרבים בפתחי חנויות חייב, ובחנוכה פטור (להלן פ"ו מ"ו). שאלנו את עצמנו האם בחנוכה פטור כי זה השימוש הרגיל בפועל (הנוהג המקובל, והמשנה משקפת את הנוהג המקובל), או שלפנינו תביעה של חכמים שאם יקרה מצב כזה בחנוכה הוא פטור, כי ההלכה מורה להציב את הנר בפתח החנות. כלומר המשנה משקפת את החזון של חכמים, את תביעתם מהציבור, תביעה שאולי בוצעה ואולי הייתה אוטופית. או בלשון אחרת, ההלכה עוסקת רק בהיבט משפטי תאורטי, "נקי" מן ההיבט המשפטי-חוקי. נבלת בהמה איננה שווה דבר; מה יקרה במציאות שבה הנבלה שווה? זו שאלה אחרת, שאיננה מעניין המשנה. כך או כך, המשנה אינה משקפת מציאות חברתית אלא "מציאות משפטית".
כך גם במשנתנו. האם המשנה משקפת חברה יהודית שבה יש גנבים, אך אין אוכלים בהמה שנשחטה שלא כהלכה? בחברה כזאת אין גם נוכרים באזור הקרוב, והיא יהודית הומוגנית? או שמא המשנה מציגה תמונה אוטופית של ההלכה כשהיא "נקייה", ללא מציאות "מפריעה" של עברייני שחיטה ונוכחות נוכרים בסביבה?
השאלה מצויה, בצורה בלתי ישירה, בוויכוח מדעי גדול וארוך, ויכוח שבו גם אנו נטלנו חלק. בדרך כלל אנו נוטים לאפשרות הראשונה, שהמשנה משקפת מציאות חברתית. במציאות אוטופית לא היו גם גנבים. לפיכך נראה שלא באוטופיה עסקינן, אלא בחברה יהודית ריאלית. יתר על כן, בדרך "פלא" הבנת המשנה כמשקפת מציאות מביאה לתוצאות מניחות את הדעת. מצטיירת חברה הנראית אפשרית. ואכן עינינו הרואות כיצד יהודים יראי שמיים שלא יגעו בבשר נבלה אפילו בתנאי קיום קשים עשויים לגנוב. עם זאת נראה שלעיתים ההלכות אכן משקפות חזון אוטופי, ודרך ניסוח ההלכה נועדה גם לתאר חברה כזאת שהיא החברה הראויה. חברה שבה, למשל, בנות מתחתנות בגיל 12<sup class="footnote-marker">43</sup><i class="footnote">ראו הדיון במבוא למסכת קידושין.</i>, אין לוקחים בה ריבית וכן הלאה.
במהלך הפירוש אנו שואלים את השאלה בהלכות רבות, ובדרך כלל אין במשנה ובמקבילות עדות שתאפשר תשובה מלאה, אך לעיתים ניתוח המציאות מאפשר לשחזר מציאות ריאלית. כך גם במקרה שלנו. לדעתנו אכן בדרך כלל בארץ לא היו כפרים מעורבים, כפי שטענו לעיל במשנה ב<sup class="footnote-marker">44</sup><i class="footnote">וראו לעיל פ"ד מ"ג על היחס ההלכתי לנוכרי. </i>. את הנוכרי ניתן לפגוש בעיקר בערים המעורבות ולא במרחב הכפרי. זו גם התמונה הארכאולוגית כמעט בכל הכפרים, להוציא חריגים מספר כפי שרשמנו שם.
(בכתב היד – משנה ז)
<b>גנב ברשות הבעלים</b> – רָשות כאן היא רָשות משפטית, כלומר גנב מחצר הבעלים או שהבהמה עמדה בשדה הבעלים, <b>וטבח ומכר חוץ מרשותן</b> – במקום אחר,[<b>או שגנב חוץ מרשותן וטבח ומכר ברשותן</b>]– נוסף בצד וקיים בכל עדי הנוסח, וזו הכפלה של המעתיק,<b> או שגנב וטבח ומכר חוץ מרשותן משלם תשלומי ארבעה</b> [<b>ו</b>]<b>חמשה</b> – אין במקרה חידוש; הרי ברור שיש כאן גנבה וטביחה, והרי זו ההלכה הרגילה. ההלכה הובאה כדי לנגד את ההמשך:<b> אבל אם גנב וטבח ומכר ברשותן פטור</b> – הבהמה לא יצאה מחצר הבעלים, ויש מקום לגנב לטעון שלא הייתה כאן מכירה ולא גנבה אלא "רק" נזק, ועל נזק משלם נזק שלם אך לא קנס של כפל, או פי ארבעה וחמישה. דין כפל לא נאמר במשנה, ועל פניו אם רק גנב ושחט את הבהמה במקומה (בחצר הבעלים או בשדה [ברשות הרבים]), וטרם הוציא את הבהמה ממקומה, הרי שלא הייתה גנבה כלל, וגם את הכפל הוא פטור מלשלם.

Mishnah 6

<small>עפ”י כתב יד קופמן</small>   (בכתב היד – <b> משנה ח</b>)
<b>היה</b> – הגנב, <b>מושכו ויוצא ומת</b> – זה המשך המשנה הקודמת. כאמור ההוצאה מרשות היא הרגע הקובע, והמשנה מתמודדת עם השאלה היכן בדיוק עובר הגבול. מה הדין אם הגנב היה באמצע פעולת המשיכה מחוץ לחצר. <b>ברשות הבעלים פטור</b> – מכפל, וכנראה חייב בנזק עצמו (בקרן), אלא אם כן יוכיח שמות הבהמה לא נגרם בגללו. לא סביר שהוא פטור מהכול, כלומר גם מהקרן, וזאת משום שלא הייתה כאן גנבה (שהרי הגנב טרם העביר את הבהמה לרשותו). לדעתנו הוא חייב בקרן לפחות כדין מזיק (כך רע"ב ורוב הפרשנים). בעל מלאכת שלמה הציע שפטור מהכול<sup class="footnote-marker">45</sup><i class="footnote">וכן רש"י לכתובות לא ע"ב, וכן הציע אלבק בהשלמותיו, עמ' 414. בתוספתא פ"ז הי"ט: "גנב ברשות הבעלין וטבח ומכר, אם הגביה (ונתנו לפדיון בנו) הרי זה חייב, ואם לאו פטור". משמע שמדובר בתשלום הכפל, שאם לא כן למה הזכיר את "טבח ומכר"? </i>, וראו להלן. <b>היגביהו או שהוציאו חוץ מרשות הבעלים ומת חייב</b> – שכן הגנב ביצע עבירת רכוש. כדרך שהוא קונה קניין רגיל, כך גם הגנב מתחייב.
(בכתב היד – <b> משנה ט</b>)<b> נתנו לבכורת בנו</b> – הבהמה שימשה לפדיון בכורות. לא נאמר של מי הבכורות של הגנב. בתוספתא המקבילה: "לפדיון בנו" (פ"ז ה"כ). המשנה הפסיקה בדין גנבה ועברה לנתינה רגילה ולקביעת המסגרת ההלכתית של נתינה<sup class="footnote-marker">46</sup><i class="footnote">בבבלי עט ע"א נעשה ניסיון, השנוי במחלוקת, להסב את המשנה למי שגנב לאחר שהבעלים ייעד את הבהמה לשומר או לבכורות בנו. </i>. נתינה לשמירה, נתינה לקנייה, או גנבה. ברגע שהבהמה שייכת לכוהן הרי הכוהן הוא הבעלים. המשנה מדגישה שאפילו אם הנתינה היא להקדש, אם הקדיש מה שאינו שלו חייב בכפל. לפי הסבר זה "נתנו לבכורת בנו" אינו מתייחס רק לרשות הבעלים או להוצאה מרשותו (גנבה), אלא גם לשומר שמסר את הבהמה לטובת פדיון בכורות, שהוא מצווה (בעל תוספות יום טוב בשם ראשונים).
מן הבבלי (עט ע"א) משמע שהבהמה ניתנה לבכורות בנו ומתה הבהמה מחוץ לרשות הבעלים, וחייב תשלומי ארבעה וחמישה שכן השומר ניצל את רכוש הבעלים לתשלומי חוב כספי, ולא לתרומת נדבה. אנו הצענו לפרש את המשנה גם ללא מרכיב זה.
עדיין יש לשאול האם "פטור" הוא פטור מן הקרן, או רק מהכפל. כנראה זו השאלה ששאל גם הירושלמי: "אמר רבי מנא, מאן דמר לי הדא מילתא, אנא נסיב בנרייתיה<sup class="footnote-marker">47</sup><i class="footnote">בנרייתא הם בלנייתא, על שם המילה "בלנאום" בלטינית שמשמעה בית מרחץ. בנרייתא הם כלי בית המרחץ.</i>: מהו פטור, נפטר מחובו<sup class="footnote-marker">48</sup><i class="footnote">בכתב יד אסקוריאל "מרובה", שם עמ' 122. ליברמן בפירושו לירושלמי נזיקין מציע לתקן מחבֵה, שמשמעו "מחובו". </i> נפטר מגניבה" (ו ע"א – מי שיאמר לי דבר זה אני לוקח את כלי המרחץ שלו: מהו פטור, נפטר מרובה [מחובו]<sup class="footnote-marker">49</sup><i class="footnote">כך בדפוס ונציה. </i> או נפטר מתשלום על הגנבה, כלומר מתשלום הכפל?). הירושלמי שואל כנראה מהו "פטור", מהקרן או מהכפל.
אזכור בכורת בנו בהקשר של משנתנו חריג. מבחינה הלכתית אכן גם זה מקרה שבו באה לביטוי השאלה הידועה מה הוא רקע הקניין, אבל זו דוגמה חריגה. באותה מידה ניתן היה לדבר על נתינת תרומה, מתנה, כתובת אישה או נושאים אחרים. פדיון הבן הוא דוגמה חריגה ברשימה זו. מבחינה הלכתית אכן פדיון כמכירה, ובלשון הירושלמי: "מילתיה דריש לקיש אמרה מכירה כפדיון" (ו ע"א). גם המינוח "חייב" איננו מתאים ל"בכורות בנו". במקרה זה משמעות ההלכה היא שאם הבהמה מתה ברשותו חייב לשלם לכוהן את דמי הפדיון. היה מתאים יותר להשתמש במינוח "יצא ידי חובה". אין בידינו הצעת פתרון, אלא לשער שלפני מחבר המשנה (המלקט) היה מונח מקור שבו הצטרף עניין "מושכו ויוצא" עם דיני בכורות, או שדין בכורות קשור היה במקור קדום כלשהו לרשימה הקודמת של "נתנבלה הבהמה, נוחר, מעקר". מבחינה הלכתית פדיון הבן בבהמה איננו תופס, צריך לפדות בכור בכסף צורי ולא בקניין חליפין, אבל כמובן ניתן לבצע את הפדיון ב"תיווך" של מכירת בהמה וחליפין, אבל שוב זו דוגמה חריגה ויוצאת דופן.
<b>לבעל חובו לשומר חנם ולשואל לנושא שכר ולשוכר</b> – אלו סוגי השומרים, והם חוזרים פעמים רבות. סגנון המשנה ארכני וניתן היה לקצרו, אך זה מסממני מסכתות סדר נזיקין (ראו במבוא). <b>היה מושכו ויוצא ומת ברשות הבעלים פטור</b> – כי הנתינה טרם הסתיימה.<b> היגביהו או שהוציאו חוץ מרשות הבעלים ומת חייב<sup class="footnote-marker">50</sup><i class="footnote">כפשוטו "או-או קתני", כלומר מדובר במקרים שונים, ואם השומר הוציא את הבהמה מרשות הבעלים יש כאן קניין. בבבלי, כתובות לא ע"ב, יש מחלוקת האם הוצאה לרשות הרבים קונה.</i></b> – השומר מתחייב בשמירה מרגע ש"קנה" את הבהמה בדרך הרגילה (משיכה, הגבהה, הוצאה וכו'). משיכה מרשות הבעלים קונה, וכן הגבהה בחצר הבעלים, שכן האוויר נחשב לרשות משפטית שונה. כדברי הירושלמי: "ארבעה שומרין הן, ואין חייבין אלא דרך קיניין. רבי יעקב בר אחא בשם רבי לעזר, אף לעניין גזילה אין חייבין אלא דרך קיניין" (שבועות פ"ח ה"א, לח ע"ב), ובלשון הבבלי: "תיקנו משיכה בשומרים" (כאן עט ע"א)<sup class="footnote-marker">51</sup><i class="footnote">וכן במכילתא דרבי שמעון בן יוחאי, כב ג, עמ' 193.</i>.
לגופו של עניין ההלכה איננה פשוטה, שכן הקניין של הוצאה מרשות הבעלים איננו פשוט, ושני התלמודים מצביעים על עמדות שונות בעניין (ירו', שם; בבלי, שם). לגבי גנב זו דוגמה מצוינת, שכן הגנבה מתבטאת בהוצאה מרשות הבעלים, אבל כדרך מכירה ההוצאה איננה מספיקה. אם הוציא הקונה (השומר) את הבהמה לרשות הרבים ספק אם יש כאן קניין עצמאי (ההנהגה וההובלה היא קניין, אך היא דרך קניין גם בחצר הבעלים). המשנה מתנסחת אפוא כאילו עיקרה עדיין עוסק בגנב, והדוגמאות של שמירה גם לא שייכות לעניין, וגם אינן מתאימות בצורה מלאה. אין זאת אלא שגם כאן עמד לפני העורך מקור קדום שאיננו יודעים מה הוא. במקור הקדום קושרה הגנבה לשמירה בדרך ספרותית איתנה יותר מאשר במשנתנו.
הירושלמי שהבאנו מקשר את משנתנו למשנת בבא מציעא: "השולח יד בפקדון בית שמאי אומרים ילקה בחסר וביתר ובית הלל אומרים כשעת הוצאה, רבי עקיבא אומר כשעת התביעה" (פ"ג מי"ב). אם אומרים ילקה בחסר ויתר משמעו ששליחת יד משמעה גנבה, ולא גרימת נזק. כמו כן ברור ששליחת יד איננה מתבטאת בשינוי בחפץ עצמו, ובהמשך המשנה שם מתנהל דיון אף על החושב לשלוח יד, כלומר כשאין כאן מעשה ברור. כפשוטה משנתנו איננה עוסקת בשאלה האם צריך מעשה אלא יוצאת מההנחה שגנבה מתבטאת במעשה, ומתדיינת רק בשאלה מהו המעשה הדרוש. משנתנו לא החלה בדין שומר המסובך<sup class="footnote-marker">52</sup><i class="footnote">מסובך – כלומר קשה להגדיר מתי השומר גנב, שהרי ייתכן שבמצב החפץ לא חל כל שינוי. </i> אלא בדין גנב, וכל אזכור השומרים הוא כבדרך אגב.
אם כן משנתנו ראשיתה בגנב, ואגב אורחא נזכר גם דין שומרים ששלחו יד בפיקדון. המעבר מתחום הגנבה לשליחות יד של שומר איננו חלק; הפרטים בדין שומרים שונים במקצת, ובמשנה אין דקדוק בפרטים אלו. ניכרת כאן העברה ספרותית אגב הדמיון במקרים מבלי להיכנס לדקדוקי ההלכה המשפטיים.

Mishnah 7

<small>עפ”י כתב יד קופמן</small>   (בכתב היד – <b> משנה י</b>)
<b>אין מגדלים בהמה דקה</b> – כבשים ועזים,<b> בארץ ישראל</b> – אין במשנה הסבר להלכה, ונעסוק בו להלן. <b>אבל מגדלים בסוריה ובמדברות שבארץ ישראל</b> – הדגש על סוריה מפתיע, שכן לכאורה איזה עניין היה לחכמים בניהול החקלאות בחוץ לארץ? ולמה יש צורך להדגיש זאת? ההסבר לכך פשוט: בעיני חכמים גם סוריה היא חלק מארץ ישראל, והמצוות ה"תלויות בארץ" חלות גם עליה, אבל לעניין גידול צאן סוריה איננה כארץ ישראל. שאלה זו של מעמדה של סוריה רחבה, ועסקנו בכך מעט בפירושנו לשביעית פ"ו מ"א. ההיתר לגדל צאן במדבר ברור, שכן שם אין גידול חקלאי חילופי (מתחרה), ומאז ומעולם המדבר הוא מקום מרעה, ומכאן גם שמו (הדברת עדרים). בעברית המדבר איננו אזור ללא מים אלא אזור גבולי שיש בו מעט מי גשמים, ומשמש למרעה צאן.
ענף גידול הצאן והיחס אליו
ענף גידול הצאן היה אחד מענפי הכלכלה המרכזיים בארץ ישראל בתקופת המקרא. גם בתיאוריו של יוספוס (מלח', ג ג) הוא תופס מקום חשוב, ברם לאחר החורבן הוא נדחק ממעמדו<sup class="footnote-marker">53</sup><i class="footnote">ראו עוד פירושנו לפ"ז מ"ז; ביצה פ"ה מ"ג ומ"ו. </i>, כפי שיתברר להלן. מקורותינו מבחינים בשלושה טיפוסים של משק מרעה הצאן הנזכרים במשנתנו<sup class="footnote-marker">54</sup><i class="footnote">ספראי, הכלכלה, עמ' 172-165.</i>:
א. צאן הרועה במדבר במשך כל ימות השנה. בעדרים אלו טיפלו נודדים, שהיו בעלי העדר. משנתנו מכנה טיפוס זה "מדבריות".
ב. צאן הרועה בקיץ (מפסח ועד לימי הגשם) במדבר או בספר היישוב, ובחורף, עת המרעה רב יחסית, בני הצאן חוזרים ליישוב. התוספתא מסבירה כי אלו הן המדבריות "היוצאות בפסח ונכנסות ברביעה"<sup class="footnote-marker">55</sup><i class="footnote">תוס', ביצה פ"ד הי"א; ירו', שם סג ע"ב; בבלי, שם מ ע"א; שבת מה ע"ב ומקבילות. חבקוק, מרעה, מתאר חברה כזאת, בשנות השישים של המאה העשרים, שבה בעל הבית הערבי מתגורר ביישוב קבע באזור הר חברון. בחורף הוא נודד לדרום ההר (לספר המדבר) ושם מרביץ את בני הצאן ומתגורר במערה עם אשתו הצעירה, והאישה הזקנה נשארת לטפל במשק הקבע. בקיץ הבעל חוזר עם בני הצאן להמלטה ולעונת הקיץ, שבה אין מרעה בשדות על גבול המדבר אלא רק בהרים. בתקופה הרומית אזור המערות בדרום הר חברון היה מיושב ביישובי קבע, והנדידה התחוללה דרומה יותר, לכיוון המדבר. </i>.
ג. בני הצאן הרועים בסביבת היישוב עצמו: "בייתות אילו שלנות בתוך התחום" (תוס', שם שם).
בתוספתא חכמים נחלקים בהגדרה. יש מי שמגדיר את טיפוס ב כמדבריות, ויש המגדירים את את טיפוס א כמדבריות. אין הבדל הלכתי בין שתי ההגדרות, ונראה שההגדרה תלויה באזור. באזורי ספר המדבר "מדבריות" היו אלו הלנות לעולם במדבר, ובאזורי היישוב הטיפוס הראשון היה נדיר, ואת הטיפוס השני, החצי מדברי, כינו "מדבריות".
הטיפוס השני אופייני למשק מעורב של חקלאות ומרעה, שהמרעה תופס בו מקום כלכלי חשוב ביותר. נדידה עונתית של הצאן מחייבת היערכות יישובית בעלת אופי מיוחד, והיא מוכרת היטב מאיטליה ומפרובינציות אחרות<sup class="footnote-marker">56</sup><i class="footnote">פרין, חקלאות קיום; איזגר וסקידגרד, חקלאות יוון, עמ' 101-99; ויטקר, מרעה. את המבנה החקלאי של המרעה בדרום הר חברון, בכפר הערבי המסורתי (בשנות השישים) של המאה העשרים תיאר חבקוק, מרעה. </i>. בארץ נסקר יישוב רועים מעין זה בענב א-כביר, וסביב היישוב נמצאו מכלאות צאן המורכבות בדרך כלל מחדר מגורים ומחצרות למרבץ הצאן<sup class="footnote-marker">57</sup><i class="footnote">ספראי, הכלכלה, עמ' 167.</i> (לעיל איור 29).
הטיפוס השלישי הוא של משק שבו הצאן הינו ענף עזר בלבד. שטחי הקרקע סביב היישוב עצמו לא אפשרו פיתוח משמעותי של ענף הצאן, משום שנוצלו ברובם לחקלאות אינטנסיבית. ממילא גרם הדבר לצמצום ענף המרעה.
ממקורות רבים עולה תמונה שלפיה יש לחקלאי בן צאן אחד או שניים כענף עזר במשק החקלאי (טיפוס א). לא כל חקלאי רעה את צאנו, אלא מקובל היה למסור את הצאן לרועה שכיר<sup class="footnote-marker">58</sup><i class="footnote">לעיל, פ"ה מ"ג; ירו', סג ע"א; בבלי, לז ע"ב; עבודה זרה כב ע"ב; משנה, לעיל פ"ו מ"ב ומקורות רבים נוספים.</i>. במקביל אנו שומעים על חקלאי אשר ברשותו צאן רב והוא רועה אותו בעצמו (טיפוס ג) (משנה, שביעית פ"ב מ"ג).
בדרך כלל במקורותינו ה"רועה" הוא הרועה השכיר (טיפוסים א-ב). על ההתנהגות של הרועה השכיר אנו שומעים מהתלמודים. כך למשל בירושלמי מתנהל דיון על "רועה שמסר צאנו לרועה, הראשון חייב והשיני פטור" (ה ע"ב)<sup class="footnote-marker">59</sup><i class="footnote">כך גם בתוס', פ"ו ה"ב, וההמשך שבירושלמי חסר בתוספתא.</i>. רב וריש לקיש חולקים על כך. המחלוקת היא בעיקרה דיון במקרים שונים: בראשון רועה אישי ובשני משק שבו בעלי הצאן מוסרים צאנם לרועה, אך מקובל שמנהיגי העדרים מתארגנים ומעבירים זה לזה את תפקיד השמירה על העדר הגדול. הבדלי הארגון הללו משפיעים על קביעת ההלכה. על כל פנים מסירה לרועה ראשון היא תופעה רגילה, ואף מקובל שהרועה איננו שומר טוב במיוחד, אך זו דרכו של עולם. ואכן בכפר הערבי המסורתי הרועה היה טיפוס נלעג, בעל מום חלקי ובלתי כשר לעבודה "אמיתית" בחקלאות. כך גם נמסר לעיתים העדר לרועָה (נערה) למרות המגבלות שייחסה לה החברה המסורתית. גם את המשנה לעיל (פ"ו מ"א) הסברנו ברועה שכיר.
להבחנה בין שני טיפוסי משק אלו יש גם משמעות אזורית. מרבית בני הצאן היו מרוכזים באזור יהודה. בגליל, לעומת זאת, היה ענף המרעה שולי. בראשית שנות החמישים של המאה שעברה נעשה סקר של שטחי המרעה הטבעי בארץ וכושר הנשיאה שלהם. לדעת הסוקרים הגליל התחתון עשוי לשאת 4,400 פָרות או 24,000 כבשים<sup class="footnote-marker">60</sup><i class="footnote">זליגמן ואחרים, מרעה.</i>. בחישוב כושר נשיאה של כבשים יש לקחת בחשבון 10 אילים ו-22 טלאים לכל מאה כבשים<sup class="footnote-marker">61</sup><i class="footnote">ראו בראשית רבה, פע"ו ז, עמ' 905.</i>. לפי חישוב זה, הגליל התחתון עשוי לשאת רק 19,000 כבשים. יש להניח שהמספר היה קטן עוד יותר, משום שחלק נכבד מן השטחים המיועדים למרעה לפי הסקר עובדו בעבר בצורה אינטנסיבית<sup class="footnote-marker">62</sup><i class="footnote">זאת על סמך ממצאי מדרגות ההרים. היישובים שפעם היו מאוכלסים ובתקופת סקר המרעה היו נטושים, בסקר הם נחשבים לאזורי מרעה, ובפועל בעבר נועדו לחקלאות אינטנסיבית ולא למרעה. </i>. מצד שני, ייתכן שהבהמות והצאן בימי קדם היו מפותחים פחות וצרכו פחות מזון. כמו כן, יש להניח שניתן היה למצוא מקורות מזון נוספים בשטחים המעובדים. כך, למשל, שימשו השלף בשדות הפלחה ועשבי בר במטעים למאכל בהמות וצאן.
למרות כל ההסתייגויות הללו ניתן להשתמש בממצאי הסקר כבסיס לחישובים. היות ששיקולים אלו מקזזים זה את זה, יש להניח שלכל איכר היו לפחות פרה או שור לצרכים חקלאיים, ולרבים היה גם חמור. איננו יודעים מה היה מספרם של תושבי הגליל, אך נראה שהתגוררו באזור עשרות אלפי משפחות. הווה אומר שנותר רק מרווח כלכלי צר ביותר לגידול צאן, שהרי רוב המשאבים הושקעו בחקלאות אינטנסיבית ובשטחי מרעה לבקר הדרוש לחריש. יש להניח שבגליל העליון וביהודה היה ענף זה חשוב ומשמעותי יותר בגלל פני השטח.
צריכת הבשר במשק החקלאי ואצל המוני העם הייתה מצומצמת ביותר<sup class="footnote-marker">63</sup><i class="footnote">ראו לעיל פ"ג מ"ו.</i>. במקורותינו חוזרת הנוסחה שסתם עז נועדה לייצור חלב והרחלות לגיזות וולדות, וכן שנינו: "שמין את העזים מפני שהן חולבות, ואת הרחלים מפני שהן גוזזות" (תוס', בבא מציעא פ"ה ה"ד), או: "ההולך לחלוב את עזיו ולגזוז את רחליו" (בבלי, בבא מציעא סד ע"א), וכן סתם "עז לחלבה ורחל לגיזתה" (בבלי, שבת יט ע"ב), ומקורות רבים נוספים. כן נקבע במפורש: "ראשית הגז אינו נוהג אלא ברחלות"<sup class="footnote-marker">64</sup><i class="footnote">משנה, חולין פי"א מ"א ומקבילות רבות.</i>. ענף המרעה שימש אפוא כמקור לבשר המועט שנאכל, לחלב ומוצריו ובעיקר לצמר.
ההלכה במשנתנו אוסרת גידול בהמה דקה (צאן) בארץ ישראל<sup class="footnote-marker">65</sup><i class="footnote">אלון, תולדות א, עמ' 178-173; גולאק, רועים.</i>, להוציא את החורשים והמדבריות. אבל בפועל המרעה היה ענף חקלאות מרכזי, אם כי, כמובן, השטחים הראויים לעיבוד אינטנסיבי נוצלו לחקלאות, והמרעה נדחק אל שולי השטח החקלאי. ואכן נאמר במפורש שמותר לגדל צאן במדבריות שביהודה ובשטחים זנוחים בשולי היישוב, ב"חורשין" (שטחי החורש הבלתי מעובדים – בבלי, עט ע"ב) וב"מדבריות" (תוס', פ"ח ה"י).
היחס השלילי לרועה ולמרעה עולה גם ממשנה אחרת: "המקבל עליו להיות חבר... רבי יהודה אומר אף לא יגדל בהמה דקה ולא יהא פרוץ בנדרים ובשחוק ולא יהא מטמא למתים ומשמש בבית המדרש. אמרו לו לא באו אלו לכלל" (משנה, דמאי פ"ב מ"ג). במשניות ברור שגידול בהמה דקה איננו ראוי לאדם הגון, עם זאת אין כאן ממש הלכה אלא דרישה מאדם הרוצה לעלות לדרגת "חבר" או "נאמן". חכמים מסכימים שגידול בהמה דקה הוא שלילי, אך אינם כוללים זאת ברשימת הדרישות מ"חבר".
הכבשה, ועוד יותר העז, נתפסות כאויב וכגזלן. ביטוי לכך יש בסיפור הידוע על רבי יהודה בן בבא: "אמרו עליו על רבי יהודה בן בבא שהיו כל מעשיו לשם שמים, אלא שגידל בהמה דקה. כך היה: פעם אחת חלה, נכנס רופא אצלו. אמר לו אין לך רפואה אלא חלב רותח. לקח לו עז וקשרה בכרעי המטה, והיה יונק ממנה חלב רותח, שהיה גונח. פעם אחת בקשו חכמים ליכנס אצלו, אמרו היאך נכנס אצלו שליסטים עמו בבית? וכשמת, דקדקו חכמים במעשו ולא מצאו בו אלא אותו עון. אף הוא אמר בשעת מיתתו: יודע אני שאין בידי עון אלא זה בלבד, שעברתי על דברי חבירי" (תוס', פ"ח הי"ג). ברור שמחבר סיפור זה מציג כלכלה חד-ממדית ללא צאן, בניגוד לרוח המשנה שלנו.
עמדה דומה הצגנו לעיל בשם רבי אליעזר בן יעקב, שאין שמירה לבהמה אלא שחיטה (פ"ד מ"ט ולעיל משנה א).
לכאורה ההלכה פשוטה. רועי הצאן הם גזלנים בכוח, משום שבמהלך המרעה הם מתפתים לפלוש לשדות מעובדים. במיוחד מפתה הדבר בעת תנועה משטח מרעה אחד למשנהו, בעת שאין איש רואה אותם. ההלכה הקלה בדינם, כפי שראינו לעיל פ"ו מ"א. אם נתפסו הם חייבים לשלם עבור נזק מזערי. אם הנזק קטן, ממילא הוא לא יגרור תביעה. בסך הכול חכמים מתייחסים לעבירה זו בסלחנות. הסיכון אפוא איננו גדול לעומת הרווח הצפוי. הגישה הסובלנית שבפרק הקודם, והמסקנה שאסור לגדל צאן בארץ ישראל, הן שתי גישות קיצוניות והפוכות לאותה שאלה של שילוב חקלאות ומרעה. מבחינה זו רוח המשנה כאן סותרת את המשנה לעיל (פ"ו מ"א).
ההלכה, שנקבעה כ"גזרה" כנראה בראשית המאה השנייה, אופיינית בעיקר לגליל, ואכן נאמר במפורש שמותר לגדל צאן במדבריות ש"ביהודה" ובמדברות שבכפר עמאקו<sup class="footnote-marker">66</sup><i class="footnote">עמקו, עמקה הערבית, בית העמק של היום. הכוונה למורדות מערב הגליל התחתון, אזור סלעי למדי. בנוסח הבבלי (עט ע"ב): "ספר עכו". </i> (תוס', פ"ח ה"י), וכן בחורשים שהם שטחים בשולי האזור החקלאי, כפי שיוצא מהבבלי: "אין מגדלין בהמה דקה בארץ ישראל, אבל מגדלין בחורשין שבארץ ישראל" (בבלי, עט ע"ב). אבל בהמשך סוגיית הבבלי: "אמר רבי ישמעאל: מבעלי בתים שבגליל העליון היו בית אבא, ומפני מה חרבו? שהיו מרעין בחורשין" (פ ע"א). בעלי בתים התירו לעצמם לגדל צאן בחורשים, אך גם לכך הגמרא מתנגדת.
גולאק הסביר את ה"גזרה" שבמשנתנו בחשש מפני התרבות הצאן עקב הידלדלות החקלאות לאחר החורבן<sup class="footnote-marker">67</sup><i class="footnote">גולאק, שם.</i>. אחרים הסבירו זאת בחשש שהרועים גוזלים את החקלאים. אפשר גם שהגזרה אינה עדות לדלדול אלא לתהליך של התחזקות החקלאות. במשק הארץ קיים מאבק מתמיד על משאבים בין הצאן לבין חקלאות הקבע. ענף גידול הצאן הוא בזבזני, וכדי לפרנס משפחה יש צורך במאות דונמים של אדמת מרעה<sup class="footnote-marker">68</sup><i class="footnote">עדר של 50 ראש הוא עדר קטן, ולקיומו נדרשים כ-250 דונם אדמת מרעה.</i>, ואילו משפחה של חקלאים זקוקה ל-20-10 דונם בלבד. עם הגידול הדמוגרפי נוצר מחסור בקרקע חקלאית, וחכמים ראו בחומרה את הניצול הלא יעיל של אדמת הארץ.
עם זאת, ההלכה במשנה שלנו בעייתית מן הבחינה הריאלית. ארץ ישראל היא ארץ גידול צאן, וענף המרעה היה רווח במקומות רבים. ההלכה המתוארת נראית אפוא בלתי ריאלית וכזאת שלא קוימה מעולם. יתר על כן, ההלכות בפרק ו מוכיחות שהיה גידול צאן בארץ, ואליהן מצטרפות ראיות רבות על התפשטות הענף. בין השאר, סופר ביזנטי מתאר את ריבוי ייצור הטקסטיל בלוד ובשכם<sup class="footnote-marker">69</sup><i class="footnote">תיאור ערי העולם, סעיף 21.</i>, וענף הצאן הוא הבסיס לייצור חוטי צמר. אי אפשר לתאר את פריחת הענף בתנאים שהמשנה מתארת, כלומר של צמצום המראה למדבריות שבארץ. בשאלה זו עסקו כאמור חוקרים. גולאק הציע שהייתה זו גזרה זמנית בעקבות החורבן, כאשר חכמים רצו לעודד את החקלאות האינטנסיבית שנפגעה עקב החורבן<sup class="footnote-marker">70</sup><i class="footnote">גולאק, רועים; אלון, תולדות א, עמ' 101 ואילך ועמ' 355.</i>. אלון הביא מקבילות מכתובות מקדשיות שבהן נאסרה רעייה בשטח חורשת הקודש. ההשוואה בעייתית, משום שכאן מדובר בהלכה כללית. ספראי<sup class="footnote-marker">71</sup><i class="footnote">ספראי, הכלכלה, עמ' 169-165. </i> הציע מודל הפוך לזה של גולאק. מרעה הוא ניצול אקסטנסיבי של הקרקע. חכמים במשנתנו מבטאים כאן לא תקופת שפל אלא להפך, תקופת שגשוג חקלאי, כאשר רמת העיבוד החקלאי עולה. חכמים רצו לעודד את הגידולים החקלאיים ולצמצם את משק המרעה. בארץ ישראל, באזורי העיבוד החקלאי, משפחה גרעינית נזקקת ל-20-10 דונם שטח חקלאי. בשטח כזה ניתן לגדל ארבעה ראשי צאן בממוצע, ואילו לכלכלת משפחה גרעינית נדרש עדר של 25 ראש לפחות. שטח של 250 דונם מספיק בקושי לכלכלת משפחת רועים, ברם ניתן לכלכל בו קרוב לעשר משפחות העוסקות בחקלאות אינטנסיבית (מטע או דגנים)<sup class="footnote-marker">72</sup><i class="footnote">לחישובי אומדנה אלו ראו ספראי, שם שם.</i>. על כן ככל שניצול הקרקע עולה, גידול הצאן חייב להצטמצם. חכמים רצו לעודד את תהליך ניצולו המלא של פוטנציאל החקלאות בארץ. במקורות אין הד רב לגזרה, וכל העדויות עליה בתלמודים מתרכזות בדור יבנה.
שני ההסברים, של גולאק ושל ספראי, יוצאים מנקודת הנחה שמדובר בתקנה חד-פעמית בתנאים מסוימים. כנגד זה עומד ההסבר המסורתי המתאים יותר למסכת בבא קמא, שהצאן נחשב למזיק.
כפי שכבר ראינו ההלכה הכללית שבמשנה, הכוללת איסור כמעט מוחלט על מרעה, מצומצמת בתלמוד הבבלי: "אין מגדלין בהמה דקה בארץ ישראל, אבל מגדלין בחורשין שבארץ ישראל. בסוריא – אפילו בישוב, ואין צריך לומר בחוצה לארץ" (עט ע"ב). החורש הוא מקום מיוער ביער מזרח-תיכוני (חברת האלה והאלון), איננו מתאים לגידול חקלאי אינטנסיבי ורצוף, וטבעי שישמש למרעה.
באזור הרי יהודה השטח שבו הוכנה מערכת מדרגות (טראסות) הגיע ל-70% בלבד. זאת בתקופת השיא, כאשר מרב המדרגות נוצלו. באזורים ללא מדרגות לא הייתה אפשרות לקיים חקלאות, והם לא הוכנו לחקלאות משום שהיו טרשיים או תלולים מדי. יש אפוא להניח שבכל תקופה נתונה עובדו רק חלק מהמדרגות הקיימות, כך ששטחי המרעה היו לפחות 30% מהשטח החקלאי ביישוב עצמו, ויש להניח שאפילו היו נרחבים יותר. יחד עם החורשים גם שטחי הטרשים הסלעיים עשויים לשמש למרעה. אומנם אין לכך ביטוי מפורש, אבל נאמר ששטחים אלו אינם מעובדים, וכן שנינו: "מסקלין דרך רשות הרבים דברי רבי יהושע, רבי עקיבא אומר, כשם שאין לו רשות לקלקל, כך אין לו רשות לסקל. ואם סקל יוציא לים או לנהר או למקום הטרשין" (תוס', שביעית פ"ג ה"ה; כאן פ"ב הי"ב).
כאזור טרשי הגמרא מציינת את אזור חברון: "ואין לך טרשים בכל ארץ ישראל יתר מחברון, (משום) דקברי בה שיכבי" (בבלי, סוטה לד ע"ב; כתובות קיב ע"א). המשפט הראשון מבטא את טיב הארץ. אומנם חברון איננה הכי טרשית, אבל היא אזור מסלע. הנימוק שהיא טרשית ולכן קוברים בה, או שהיא טרשית משום שקוברים בה, מתייחס למערת המכפלה שבה קבורים המתים, ואולי גם לכך ששימשה כמקום קבורה מרכזי ליהודי התפוצות. ברם כל הפרשנות הזאת היא כבר במישור האגדי-דתי. היא טרשית כי יש בה סלעים, וקבורת המתים איננה קשורה לכך אלא למסורות ההיסטוריות. מעבר לכך, בכל הארץ נקברו מתים בכל מקום ובכל האזורים, ובמיוחד באזורי מסלע.
מכל מקום, התלמוד מכיר את חברון כמקום טרשים, והיא אכן גם מרכז לגידול צאן. על כן התלמוד מסביר שאבשלום הלך לחברון להביא משם כבשים (בבלי, סוטה לד ע"ב; תמורה יד ע"ב), וכן נמנית חברון עם האזורים שמהם הביאו מצרכים למקדש: "אילים ממואב, כבשים מחברון" (בבלי, מנחות פז ע"א). חברון משמשת מרכז לעיבוד צמר עד היום, והדברים מתאימים לפני השטח.
הבבלי (פ ע"א) מרחיב את ההלכה ומציע שמותר לרעות אפילו בחורש השייך לאדם פרטי אחר, ומציג זאת כאחת מתקנות יהושע בן נון. לא נעסוק כאן בתקנות אלו<sup class="footnote-marker">73</sup><i class="footnote">ראו לעיל הסברנו למשנה פ"ג מ"א. </i>, אך נראה שהבבלי משקף מציאות ברורה של מרעה בחורשים.
שטחי הטרשים פזורים כאמור ברחבי היישוב החקלאי ההררי, ולמעשה לכל יישוב היה שטח כזה. בירושלמי נדונה שאלת בית האחוזה ומכירתו, והתלמוד מדבר על "הטרשים המוקצין ממנה"<sup class="footnote-marker">74</sup><i class="footnote">ירו', בבא בתרא פ"ד ה"ז, יד ע"ג, וראו פירושנו לבבא בתרא פ"ד מ"ז, שבו נעסוק בדיני מכירת בית אחוזה.</i>. אפשר שהכוונה לשטחי טרשים בתוך השטח החקלאי של האחוזה, או שהם מחוץ לשטח החקלאי אך מוקצים לה, כלומר שלבעל האחוזה הייתה בהם זכות שימוש, בעיקר למרעה.
בתלמוד מובאות גם דוגמאות לשטחים כאלו שבהם מותר לרעות: "תניא אידך: אין מגדלין בהמה דקה בארץ ישראל, אבל מגדלין במדבר שביהודה ובמדבר שבספר עכו (כפר עומקי)<sup class="footnote-marker">75</sup><i class="footnote">כך בכתב יד המבורג. בתוספתא המקבילה מדברות "עמאקו" (פ"ח ה"ח). ניתן לשחזר כאן את השם עמאקו, ואולי כפר עכו, הידוע ממקורות אחרים. </i>, ואף על פי שאמרו אין מגדלין בהמה דקה, אבל מגדלין בהמה גסה, לפי שאין גוזרין גזרה על הצבור אלא אם כן רוב צבור יכולין לעמוד בה, בהמה דקה אפשר להביא מחוצה לארץ, בהמה גסה אי אפשר להביא מחוצה לארץ" (בבלי, עט ע"ב). אם כן "מדבר" הוא תופעה רווחת באזור יהודה, במפנה המזרחי לים המלח, ובדרום יהודה. כן נזכר "ספר עכו" ובחלק מהנוסחאות "כפר עכו"<sup class="footnote-marker">76</sup><i class="footnote">כך בעדי הנוסח לתלמוד, כתב יד מינכן, וטיקן ופירנצי. בכתבי יד וטיקן ופירנצי כפר עמקו או עמיקו (בהתאמה). כפר עמקו הוא עמקה במישור הצפוני, ליד קיבוץ בית העמק של היום, המשמר את השם הקדום. שני יישובים אלו (כפר עכו וכפר עמיקו) מופיעים יחדיו בבבלי, תענית (כא ע"א): "אי זו היא דבר? עיר המוציאה חמש מאות רגלי כו'. תנו רבנן: עיר המוציאה חמש מאות ואלף רגלי, כגון כפר עכו, ויצאו הימנה תשעה מתים בשלשה ימים זה אחר זה – הרי זה דבר. ביום אחד או בארבעה ימים – אין זה דבר. ועיר המוציאה חמש מאות רגלי, כגון כפר עמיקו, ויצאו ממנה שלשה מתים בשלשה ימים זה אחר זה – הרי זה דבר", וזכינו לפרש את המימרה בפירושנו לתענית פ"ג מ"ד.</i>, ולצורך ברייתא זו הכוונה להרי הגליל העליון התלולים והטרשיים<sup class="footnote-marker">77</sup><i class="footnote">לכפר עכו ראו פירושנו לגיטין פ"א מ"א-מ"ב.</i>.
סיפור המשקף את המציאות מופיע בתוספתא (יצוטט בהמשך).  -
כדי לנצל עדות זו עד תומה עלינו להרחיב מעט. רבי שמעון השזורי היה חכם מוערך שפעל בעיקר בדור אושה. הוא מופיע במחלוקות עם חכמי הדור (משנה, טהרות פ"ג מ"ב; שביעית פ"ב מ"ח; כריתות פ"ד מ"ג), אבל הוא למד בדור יבנה. כן מסופר בירושלמי: "אמר רבי שמעון שזורי מעשה שנתערבו פירות טבולין בפירותיי ושאלתי את רבי טרפון. ואמר לי, צא ולוקחם מן הגוי ועשר עליה" (דמאי פ"ה ה"ט, כד ע"ד). רבי טרפון היה פעיל רק בדור יבנה ונהרג (מת) במרד בר כוכבא או מעט לפניו (הוא מופיע בחלק מהרשימות של עשרת הרוגי מלכות). רבי שמעון השזורי שאל אותו שאלה, מכאן שהוא כבר היה בוגר עצמאי בדור יבנה.
כך מסופר בתוספתא: "אמר רבי שמעון, מצאני חנניה בן כינאי בצידן. אמר לו כשתלך אצל רבי עקיבא, אמור לו, עד מתי תינוקת ממאנת? אם יאמר לך עד שתבוא שתי שערות, אמור לו והלא במעמד כלכם העיד בן שלקות ביבנה, עד שתכלכל. כשבאתי והרציתי דברים לפני רבי עקיבא, אמר לי – כילכול איני יודע, בן שלקית איני מכיר, אלא עד שתביא שתי שערות" (נידה פ"ו ה"ו, עמ' 647; בבלי, עב ע"ב). הסיפור הוא גלילי, וחנניה בן חכינאי, מבכירי תלמידיו של רבי עקיבא, שנהרג גם הוא במרד בר כוכבא, נפגש עם רבי שמעון הנזכר. הנוסח "רבי שמעון" מופיע בכל עדי הנוסח, אך מתאים יותר לרבי שמעון השזורי מאשר לרבי שמעון בר יוחאי שבדור יבנה היה תלמיד מתחיל בלבד. מקור זה איננו מהווה אפוא עדות מכרעת לתקופתו של רבי שמעון השזורי, אך מהמקור הקודם ברור שהיה בוגר בדור יבנה. הדבר מסביר את אופי תורתו. מצד אחד הוא חכם מוערך ביותר שהלכה כמותו בנושאים רבים (בבלי, מנחות לא ע"א; חולין עה ע"ב; ירו', דמאי פ"ד ה"א, כד ע"א), ומצד שני מבחינה כמותית נותרו ממנו רק מעט מימרות.
הסיפור בתוספתא שלנו משקף אפוא נזק כלכלי, כנראה במרד בר כוכבא. עדות זו מצטרפת לראיות המעטות על נזקים יישוביים במרד בר כוכבא, אף שעיקרו התחולל ביהודה. כנראה בגליל היה מרד כלשהו, אך כמובן לא באותו היקף כמו ביהודה; משום מה במחקר לא נוצלה עדות זו, ולא כאן המקום להרחיב בכך<sup class="footnote-marker">78</sup><i class="footnote">השאלה האם הגליל ניזוק במרד בר כוכבא, והאם תושביו השתתפו במרד, נידונה רבות. ראו ליבנר וביובסקי, חורבת חמאם.</i>. שמעון השזורי בא כנראה משזור המצויה בשולי בקעת בית הכרם, למרגלות הר ארי. הכפר הערבי שגרה משמר את השם הקדום. מעל היישוב מתנשא הר טרשי מיוער שלא הוכשר לחקלאות מדרגות. זהו אפוא אזור מרעה אידיאלי, אבל היה שדה בין הכפר ליער ולטרשים, ולבני ביתו היו עדרי צאן (זו הייתה משפחה אמידה – מבעלי הבתים בגליל העליון – וכאמור היא נפגעה במרד. אם כן גם עדות זו קשורה לדור יבנה.
סיפור אחר עוסק ברבי יהודה בן בבא: "אמרו על רבי יהודה בן בבא שהיו כל מעשיו לשום שמים, אלא שגידל בהמה דקה. וכך היה מעשה. פעם אחת חלה ונכנסו הרופאים אצלו לבקרו, אמרו לו אין לך רפואה אלא חלב רותח, שהיה גונח. מה עשה לקח עז וקשרה לכרעי מיטתו, והיה יונק ממנה חלב רותח בשעה שהיה גונח. וכשביקשו חכמים להיכנס אצלו אמרו היאך אנו יכולין להיכנס והליסטיס עמו בבית? ובשעת מיתתו אמר אין בידי עון אלא זה שעברתי על דברי חביריי. וכשמת דיקדקו חכמים על כל מעשיו ולא מצאו בידו אלא עון אותה העז בלבד"<sup class="footnote-marker">79</sup><i class="footnote">ירו', סוטה פ"ט ה"י, כד ע"א. בבבלי, כאן פ ע"א, המעשה מיוחס ל"חסיד אחד". </i>. בהמשך מופיע הסיפור ברבי שמעון השזורי שבו דנו, וייתכן שהירושלמי המקורי נסוב על משנתנו. מכל מקום במסורת זו מדובר בדור יבנה, וההלכה מוקצנת. הרי ברור שמותר לגדל עז קשורה, אך חכמים דורשים מהחכם הידוע בחסידותו החמרת יתר, מוקצנת בעליל.
ספק רב אם הסיפור עצמו היסטורי. על מותו של רבי יהודה בן בבא עדויות סותרות, בחלק מהן הוא מופיע בין הרוגי מלכות, שנתפס בעת שסמך את חכמי דור העתיד. מהתוספתא גם יוצא שרבי יהודה בן בבא נפטר על מיטתו, ממש ערב המרד, עטור תהילה: "אף על רבי יהודה בן בבא התקינו שיהו אומרים עליו 'הא עניו הא חסיד', 'תלמידו של שמואל הקטן', אלא שנטרפה שעה" (תוס', סוטה פי"ג ה"ד). נטרפה השעה הוא פרוץ המרד, ולכן לא הספיק הזמן ללוויה חגיגית. על כל פנים זכר המעשה בעז איננו, והחכם מצטייר כנטול רבב.
אווירת הסיפור על מותו של רבי יהודה בן בבא מעמידה את הדרישה לא לגדל בהמה דקה כהלכה המנוסחת בצורה פולמוסית כנגד גורמים אחרים, ומוצגת כבלתי ריאליסטית. גם הבבלי שציטטנו לעיל מסביר שהאיסור לגדל בהמה גסה הוא "גזרה שאין רוב צבור יכולין לעמוד בה".
עוד בתלמוד הבבלי (פ ע"א): "שאלו תלמידיו את רבן גמליאל: מהו לגדל? אמר להן: מותר. והתנן: אין מגדלין! אלא הכי קא בעו מיניה: מהו לשהות? אמר להן: מותר, ובלבד שלא תצא ותרעה בעדר, אלא קושרה בכרעי המטה". הסיפור בנוי כהמשך או כהקדמה לסיפור הקודם. השאלה עצמה האם מותר לגדל (צאן) מלמדת שטרם הייתה זו הלכה ברורה. שאלת הבבלי היא למה התלמידים שאלו, הרי זו הלכה ידועה. הבבלי שואל את השאלה כדי לשרשר את השאלה ההלכתית עם הסיפור על רבי יהודה בן בבא (מותר להשהות, וקושר למרגלות המיטה, אבל מהחסיד דרשו שלא ישתמש בהיתר כזה). אבל לפי דרכנו מותר להסיק שמדובר בהחלטה מיוחדת בתקופת זמן מסוימת. לסיפור זה מקבילה, ונביא אותה בהמשך המשנה. המקבילה מייחסת את השאלה לרבי אליעזר, בן אותו דור.
למרות ההסבר הכלכלי המוצע, התלמוד והתוספתא מבינים את ה"גזרה" ומציגים אותה כהחלטה במסגרת דיני נזיקין, משום שהצאן מזיק לשדות אחרים. האם ההחלטה ריאליסטית (נובעת מאסטרטגיה חקלאית-כלכלית)? אנו מטילים בכך ספק. אפשר שלפנינו דרישה אוטופיסטית באופייה, דרישה לחסידות יתר שלא ייווצר נזק. דרישה שהיא מובנת במסגרת בית המדרש המוסרי והשואף לצדק, אך אוטופית בתנאי המשק בארץ ישראל. במהלך הפירוש ראינו מגמות דומות לאורך המסכת, וריכזנו אותן במבוא.
<b>אין מגדלים תרנגלים בירושלם מפני הקדשים</b> – התרנגולים גודלו בחצר והיו ענף עזר חשוב. בחצר התרנגול עשוי להזיק, וכבר ראינו לעיל שהיחס לנזקי התרנגול "סלחני". בעל התרנגול נדרש כמובן לפצות את מי שניזוק מתרנגולו, אך מותר לגדלו בחצר (לעיל פ"ב מ"א). לפי המשנה בירושלים הדבר נאסר כדי לשמור על הטהרה; התרנגול חשוד בהעברת טומאה ממקום למקום. החשש ההלכתי בעייתי: בדרך כלל התרנגולות שהו בחצר ולא יצאו חוץ ממנה; אם התרנגול יצא הרי שזו תאונה והבעל ממהר להבריחו חזרה לחצר, לבל יאבד רכושו. אפילו בשבת התירו להבריח תרנגול חזרה לחצר (שבת פי"ח מ"ב ועוד).
במקביל אין חשש ממשי שהתרנגול יעביר בשר מת מחצר לחצר. ראשית, את המת קברו בצורה מכובדת. שנית, אומנם תרנגול מטבעו איננו נמנע מלאכול בשר ואם יינתן לו יאכל כל דבר, הוא מחפש רמשים וחרקים ואוכלם<sup class="footnote-marker">80</sup><i class="footnote">אנו מדגישים זאת בניגוד לכתוב בספרים ישנים שהתרנגול "צמחוני". נכון שהוא ניזון כיום בעיקר מגרעינים, אבל הוא איננו בוחל בבשר אם זה מוגש לו. מידע זה מבוסס על תצפיות בנות זמננו. תודתנו לד"ר יואב איתן, מגדל עופות ותיק מקבוצת יבנה, שדיווח לנו על ממצאים אלו. מהציטוטים להלן עולה שחז"ל הכירו את אורחות התרנגול ואת תאוותו לשרצים.</i>. אבל אם התרנגול יעביר אוכל טמא הרי החשש מנזק הלכתי קטן ביותר: פירור אוכל כזה, גם אם הוא עצמו נגע במת (שרץ או נידה) הוא אב הטומאה בלבד. הוא איננו מטמא אלא טומאת ערב לכל היותר. מעבר לכך, התרנגול איננו מעביר גושי אוכל גדולים אלא פירורים, ואלו אינם מטמאים עד שיהיו גדולים כזית או כביצה. החשש אפוא נראה מוקצן, ואולי הוא בא לבטא את ערך שמירת הטהרה ואין זו הגדרה הלכתית ריאלית.
דומה שהחשש במשנה איננו מטומאה, אלא מכך שהתרנגול ינקר פירות שהוקדשו (לחם קודש) ובכך יגרום לסיאובם. מבחינה הלכתית התרנגול עצמו איננו מקבל טומאה, ולכן תרנגול שניקר פרי לא טימא אותו. עם זאת, החשש קיים: "בצק שיש בו נקירת תרנגולים, ומשקין טמאין בתוך הבית, אם יש בין משקין לככרות כדי שינגבו את פיהם בארץ הרי אלו טהורין" (משנה, טהרות פ"ג מ"ח), וכן: "תרנגול שבלע את השרץ ונפל לאויר התנור טהור. ואם מת, טמא" (משנה, כלים פ"ח מ"ה). אם כן החשש הוא שבפי התרנגול נוזלים טמאים (משקה ששתה קודם), ואלו יטמאו את הטהרות.
החשש עצמו מרחיק לכת. הרבה יותר פשוט לשמור על הקודשים לבל יפגע בהם התרנגול. תרנגול שאכל שרץ ומת מיד מטמא, וכפי שראינו בפירוש המשנה (כלים פ"ח מ"ה) גם הלכה זו שנויה במחלוקת, ולפי הדין צריך היה התנור להיות טהור, שכן השרץ הוא "בלוע". בדרך כלל "בלוע" איננו מטמא, אך יש בדבר מחלוקת<sup class="footnote-marker">81</sup><i class="footnote">לגידול התרנגולות בארץ ראו פירושנו לשבת פכ"ד מ"ג.</i>.
חשש אחר בא לידי ביטוי בברייתא נוספת: "השרץ בפי תרנגול, ונבלה בפי הכלב עוברים בחצר, ואין מטמאין למפרע. שאני אומר ממקום אחר הביאום. היו מנקרין בהן על הארץ, מטמאין למפרע" (תוס', טהרות פ"ד ה"ז, עמ' 664). גם חשש זה, של נטילת שרץ, קטן למדי. תרנגול איננו אוכל שרצים גדולים, ואילו שמונת השרצים המטמאים המנויים בתורה גדולים מדי לתרנגול: "וזה לכם הטמא בשרץ השֹּׁרץ על הארץ, החֹלד והעכבר והצב למינהו. והאנקה והכח והלטאה, והחֹמט והתנשָׁמת" (ויקרא יא, כט-ל)<sup class="footnote-marker">82</sup><i class="footnote">זיהוי השרצים סבוך, והוא נושא שיש להרחיב בו. ראו פירושנו לחולין פ"ט מ"ב; עמאר, שמונה שרצים. </i>.
נראה אפוא שהחשש ההלכתי הריאלי מצומצם ביותר, וקשה להניח שבפועל מנעו תושבי העיר מעצמם פרנסה אפשרית כזאת. המשנה מציגה מטרה אוטופית ולא תיאור ריאלי. כך הסברנו גם את ההלכה הקודמת.
מן הראוי להעיר שבאשפתות של אנשי ירושלים מצויות עצמות תרנגולים בכמויות גדולות (65% מעצמות עופות)<sup class="footnote-marker">83</sup><i class="footnote">בוכניק ואחרים, עצמות בירושלים. השאר הם יונים וציפורי בר. </i>, אך כמובן אין בכך הוכחה לגידול תרנגולים בעיר עצמה, ואפשר שהתרנגולים יובאו מיישובי הסביבה.
<b>ולא כהנים בארץ ישראל מפני הטהרות</b> – לכוהנים אסור לגדל תרנגולות בכל הארץ, כדי לשמור על הטהרות. כמו שפירשנו לעיל החשש הוא שהתרנגול ינקר את הטהרות. האיסור נראה מוקצן ומופרך, וגזרה שבמשק החקלאי בארץ ישראל קשה לעמוד בה. לשיטתנו זו איסור זה הוא דרישה אוטופית ולא מדיניות הלכתית ריאלית. <b>לא יגדל ישראל חזירים</b> בכתב יד מינכן לבבלי <u>אין מגדלין חזירים</u><b> בכל מקום</b> – אין כאן חשש מנזק שהחזיר יגרום, ובוודאי לא מבעיית טומאה, אלא שהחזיר טמא כשלעצמו. מבחינה הלכתית החזיר איננו טמא יותר משפן, גמל או חמור, אבל בספרות היהודית הוא הפך לסמל הטומאה. הסיבה לכך היא תפוצתו הרבה במשק החקלאי הלא-יהודי, וכך נטל החזיר על עצמו, בעל כורחו, דימוי ספרותי של כל הטומאה והסיאוב שבנוכחות הנוכרים בארץ. הדיון של המשנה מופיע בצורה אחרת בתוספתא יבמות (פ"ג ה"א): "שאלו את רבי ליעזר ממזר מהו לירש? אמר להם מהוא לחלוץ? ומהוא לחלוץ? אמר להם מהו לירש? מהו לירש? אמר להם מהו לסוד את ביתו? אמר להם מהו לסוד את קברו? מהו לסוד את קברו? אמר להם מהו לגדל כלבים? מהו לגדל כלבים? אמר להם מהו לגדל חזירים? מהו לגדל חזירים? אמר להם מהו לגדל תרנגלים? מהו לגדל תרנגלים? אמר להם מהו לגדל בהמה דקה? מהו לגדל בהמה דקה? אמר להם מהו להציל הרועה מיד הזאב? מהו להציל הרועה מיד הזאב? אמר להם דומה שלא שאלתם [אלא] על הכבשה. ואת הכבשה מהו להציל? אמר להם דומה שלא שאלתם אלא על הרועה. פלני מהו לעולם הבא? ופלני מהו לעולם הבא? אמר להם דומה שלא שאלתם אלא על פלני. ופלני מהו לעולם הבא? ולא שהיה רבי ליעזר מפליגן, אלא שלא אמר דבר שלא שמע מימיו"<sup class="footnote-marker">84</sup><i class="footnote">זו דרכו של רבי אליעזר בלימוד והוראה. ראו גילת, רבי אליעזר.</i>.
לרבי אליעזר מוצגת סדרת שאלות. על כל שאלה הוא עונה בשאלה אחרת "חשובה יותר". בין השאר נשאלות כל השאלות שמשנתנו עוסקת בהן: גידול בהמה דקה, חזירים וכלבים. אין אלו אותן מסורות משום שהסדר של הנושאים שונה, אך התוספתא מלמדת על העיסוק בשאלות, ועל כך שלפחות לרבי אליעזר לא הייתה להן תשובה מוכחת וידועה. לפי דרכנו אין כאן סתירה בין משנתנו, האוסרת, למסורתו של רבי אליעזר ה"מתחבט" בשאלות אלו. כל הדיון הוא על "מידת חסידים" בלבד, או בלשוננו על האוטופיה של חכמים.
בתלמוד נקשר איסור גידול חזירים למעשה שהיה: "אין מגדלין חזירים בכל מקום. תנו רבנן: כשצרו בית חשמונאי זה על זה, היה הורקנוס מבפנים ואריסטובלוס מבחוץ. ובכל יום היו משלשים להם בקופה דינרין, והיו מעלין להם תמידים. היה שם זקן אחד שהיה מכיר בחכמת יוונית, אמר להם: כל זמן שעוסקין בעבודה אין נמסרים בידכם. למחר שילשלו דינרין בקופה, והעלו להם חזיר. כיון שהגיע לחצי החומה נעץ צפרניו בחומה, ונזדעזעה ארץ ישראל ארבע מאות פרסה על ארבע מאות פרסה. באותה שעה אמרו: ארור האיש שיגדל חזירים" (בבלי, פב ע"ב).
המעשה מופיע אצל יוספוס בצורה שונה במקצת, והוא אמין לחלוטין מבחינה היסטורית<sup class="footnote-marker">85</sup><i class="footnote">קדמוניות יד, 28-25. </i>. בסיפור לפי יוספוס הנצורים בירושלים שילמו בשביל קורבנות לחג הפסח, והצרים סיפקו להם את הקורבנות, אבל באותה הזדמנות קיבלו הצרים את הכסף וסירבו לספק את הקורבנות. אין בסיפור של יוספוס כל זכר לחזיר דווקא. הוספת החזיר נראית כהפרזה סיפורית בלבד. כאמור, רבי אליעזר טרם הכיר את ההלכה הזאת, ובאמת קשה להבין מדוע ישפיע אירוע כזה על איסור גידול החזירים בכל הארץ. מבחינה הלכתית-טכנית בשר טרפה לא נאסר בהנאה, ולכן מותר לגדל חזירים ולמוכרם לגוי, אבל ההכרעה במשנה איננה הלכתית-טכנית אלא רעיונית, ונובעת ממיאוסה של בהמת מאכל זו, ללא קשר לאירוע ההיסטורי של נעיצת הציפורניים בחומה, אירוע שכאמור הינו כנראה פרי הגזמה אגדית. מכל מקום, הממצאים הארכאולוגיים (היעדר עצמות חזירים בממצאים זאולוגיים-ארכאולגיים) מעידים שאכן הלכה זו נשמרה, למרות הבסיס ההלכתי הרופף. בפועל המשק היהודי אכן מצטיין בהיעדר חזירים. עצמות חזירים מופיעות בממצאים הארכאולוגיים רק בהקשרים לא-יהודיים ברורים<sup class="footnote-marker">86</sup><i class="footnote">רוזן, חזירים. מאז פרסום המאמר מצויות עדויות רבות נוספות. </i>.
תחושת העם חזקה יותר מההלכה של בית המדרש, ואין זה מן הנמנע שהמציאות במשק החקלאי היא שהובילה את הניסוח ההלכתי. על כל פנים, היעדר ממצאי חזירים מאפיין כבר את יהדות בית ראשון.
<b>ולא יגדל אדם את הכלב אלא אם כן היה קשור בשלשלת</b> – הכלב היה חיית בית תדירה ביותר<sup class="footnote-marker">87</sup><i class="footnote">שוורץ, גידול כלבים, וראו לעיל פ"ג מ"ב.</i>. כך, למשל, דנה המשנה לעיל על "הכלב והגדי שקפצו מעל הגג" (פ"ב מ"ג), או על "כלב שנטל את החררה והלך לו לגדיש" (שם). בפסחים (פ"ב מ"ג) הכלב הוא כנראה ה"חיה" אשר אותה ניתן להאכיל בחמץ. באופן טבעי ניתנו לכלב מאכלים שנפסלו מאכילת אדם מסיבות הלכתיות או בריאותיות-אסתטיות. הביטוי "מאכל כלב" או "מאכילה לכלבים" רגיל במקורות חז"ל<sup class="footnote-marker">88</sup><i class="footnote">משנה, נדרים פ"ד מ"ג; ירו', שם פ"ד ה"ג, לח ע"ג; בבלי, שבת קכא ע"ב ועוד. </i>. חכמים היו מודעים לנזק הצפוי מהכלב ולכן קבעו שאין לגדלו "אלא אם כן היה קשור בשלשלת". מובן שכלב, ובעיקר כלב תוקפני, היה מקור לסכסוכי שכנים, וכן אנו שומעים על אדם שנדר שלא ייכנס לבית פלוני משום שיש שם "כלב רע" (משנה, נדרים פ"ט מ"ג). משנה זו מצטרפת לעדויות על כך שהיו לעיתים כלבים בבתים פרטיים, ומן הסתם בעיני החברה הכלב הוא רע. עם זאת, ניתן גם להבין את משנתנו שבדרך כלל כלבים הם טובים, אך בבית זה שוכן כלב רע<sup class="footnote-marker">89</sup><i class="footnote">כך הוא גם מתואר במעשה בבבלי, פג ע"א. אפשר שהרקע לו הוא בבלי, אך הוא משקף פחד מהכלב. </i>. עם זאת, הצירוף כלב ונחש מעיד ששניהם נתפסים כמזיקים.
בתלמוד הבבלי מובאת ברייתא: "רבי ישמעאל אומר: מגדלין כלבים כופרין, וחתולים, וקופין, וחולדות סנאים, מפני שעשויים לנקר את הבית" (פ ע"א). החולדות והסנאים<sup class="footnote-marker">90</sup><i class="footnote">כנראה זה מין אחד: חולדת סנאים.</i> מנקרים את הבית, ולא נאמר כאן שהכלבים עושים כן. כלב כופרי הוא כלב כפר, אפשר שזה זן קטן של כלבי מחמד, בניגוד ל"כלב רע". אפשר גם שהכוונה שבכפר ניתן לגדלו בגלל בעיות הביטחון הפנימי, מעין המעשה המובא להלן.
התוספתא מצמצמת את האיסור שבמשנה: "אבל מגדלין בעיירות הסמוכות לספר בימים, וקושרין אותן בשלשלאות של ברזל ומתירין אותן בלילות" (פ"ח הי"ז; בבלי, פ"ג ע"א). להערכתנו אין כאן מסורת אחרת אלא השלמה שגם המשנה הייתה מסכימה לה. הספר מציין אזור שבו הביטחון מעורער. חכמים ראו, אפוא, בכלב חיית בר מסוכנת, ברם באזורי סכנה השתמשו בכלב, כפי שגם עולה מהסיפור שנצטט להלן. הבבלי מצטט את התוספתא ומוסיף: "תניא, רבי אליעזר הגדול אומר: המגדל כלבים כמגדל חזירים" (פג ע"א). הסיומת היא עיבוד של מחרוזת השאלות שהצגנו לעיל. זו דוגמה יפה כיצד העורך מעבד סיפור או מסורת ומתמצת מהם מה שחשוב בעיניו. תמצות זה הוא העריכה הספרותית שעליה אנו מדברים רבות והיא מייצגת את עמדת עורכי הבבלי, ולא את עמדתו המקורית של רבי אליעזר. מה אמר באמת רבי אליעזר איננו יודעים. שרשרת השאלות בתוספתא יבמות גם היא פרי עריכה הבאה להדגיש, בצורה מוקצנת, את דרכי הלימוד שיוחסו לרבי אליעזר.
סיפור מעניין המשקף הווי זה מופיע בירושלמי: "חד בר נש זמין חד רבן ואייתיב כלבא גביה. אמר ליה, ביזיון אנא חייב לך? אמר ליה, רבי, טיבו אנא משלם ליה, שביין עלין לקרתא, עאל חד מינהון בעא מינסב איתתי ואכל ביציו" (תרומות פ"ח ה"ז, מו ע"א – בן אדם אחד הזמין חכם אחד [לארוחה] והושיב אצלו כלב. אמר לו [החכם] אני חייב לך ביזיון? אמר לו, רבי, טובה אני חייב לו [לכלב]. פעם באו שובים לעיר, ובא אחד מהם ורצה לקחת את אשתי ואכל [הכלב] את ביציו")<sup class="footnote-marker">91</sup><i class="footnote">לגידול הכלבים בחברה היהודית ראו שוורץ, גידול כלבים.</i>. סיפור חביב זה משקף תמונת הווי באזורי הספר. כנופיות שודדים פושטות על היישוב, בין השאר על מנת לשבות שבויים, והכלב במקרה זה הציל את אשת אדוניו<sup class="footnote-marker">92</sup><i class="footnote">על בעיות הביטחון ראו פירושנו לתענית פ"ג מ"ז.</i>. באזור ספר היישוב גידול כלב מתקבל, אך האורח רואה בהכנסתו של כלב הבית לסעודה ביזוי.
הטיעון "מנקרים את הבית" הוא דמוני. כלב הוא אולי יצור מזיק, חיית פרא, ואולי חברו הטוב של האדם, אך אין הוא מנקר את הבית. אפילו החולדה איננה מנקרת את הבית, אלא לכל היותר חותרת תחתיו. יש הרבה סיבות למאוס בחולדה (העכברוש), אך החשש המועלה איננו ריאלי.
על כורחך או שההלכה כוללת מרכיבים דמוניים מוגזמים או שאין זו הלכה אלא מימרה ספרותית שחדרה לספרות, שברובה המכריע היא אכן הלכתית.
<b>אין פורסין נשבים ליונים</b> – לפי הניסוח של המשנה הכוונה למלכודת שאותה פורסים.היונה המעופפת היא הפקר ומותר לצוד אותה, אך פריסת מלכודת ליד קן קיים מפתה כמובן את יוני אותו שובך. <b>אלא אם כן היה רחוק מן היושב</b> – כך גם ב-<b>פ</b>,אבל ביתר עדי הנוסח: ישוב. הבדל בולט בין הנוסחאות: לפי נוסח כתבי היד הכוונה לשובך יושב, כלומר שובך פעיל, וממנו צריך להתרחק. לפי יתר עדי הנוסח אין לצוד יונים בסביבות היישוב, שכן היונים שם שייכות לבעלי שובך שונים. <b>שלשים רוס</b> – ביתר עדי הנוסח: ריס. שישה ריס הם מיל, כלומר הריס הוא כ-200 מ', ונדרש מרחק של 6 ק"מ סביב העיר. ברור שזה מרחק גדול ובלתי סביר: בטווח כזה היונים הן כבר בוודאי הפקר, ובכלל בגלל צפיפות היישוב בארץ ישראל אי אפשר היה למצוא שטח שהוא יותר משלושה ק"מ מכל יישוב אחר. הרחקה כזאת משמעה חיסול ענף ציד היונים. התלמודים שואלים על משנתנו מהמשנה בבבא בתרא הקובעת: "מרחיקין את השובך מן העיר חמשים אמה, ולא יעשה אדם שובך בתוך שלו, אלא אם כן יש לו חמשים אמה לכל רוח. רבי יהודה אומר, בית ארבעת כורין מלא שגר היונה" (פ"ב מ"ה). הבבלי (שם פג ע"א) מסביר שהיונה עפה למרחקים אך אוכלת בסביבותיה בלבד. ריאלי יותר להסביר שהמשנה איננה נותנת עצה טובה, אלא קובעת את ההלכה. החשש הוא שהיונים תַזקנה לשדות המזרע ותלכלכנה את הבתים, וברור שאי אפשר לדרוש להרחיק את השובך יותר, וככל שהמרחק גדל גם הנזק שהיונים גורמות קטן. שדה מזרע סמוך לשובך יפתה את היונים. לשדה מזרע רחוק יותר תַזקנה היונים פחות, ואי אפשר כבר למנוע נזק כזה<sup class="footnote-marker">93</sup><i class="footnote">על גידול היונים נרחיב בפירושנו לבבא בתרא פ"ד מ"ב.</i>. בתלמוד ניתנים עוד שני תירוצים, ברוח דומה, תירוצים שיש בהם קשיים לשוניים והגיוניים נוספים, ועסקו בכך המפרשים.
ברור שהבבלי גרס "ישוב" ולכן הקשה ותירץ את הפער בין שתי המשניות. הירושלמי (ו ע"א) מסביר שזה ההבדל בין רעייה לבין מעוף היונים. חמישים אמה הוא טווח "רעִיה" ו-30 ריס הוא טווח תעופה. נראה שאף הירושלמי גרס "ישוב", כלומר במרחק כה קרוב היונה עשויה לצאת מהשובך ולרחף להנאתה סביבו. לכן מרחיקים את השובך חמישים אמה מהיישוב, אך היא פורחת ומזיקה שדות במרחק רב יותר. גם הירושלמי גרס אפוא "ישוב", במשמעות יישוב, ולא כהצעתנו לעיל להעדיף את נוסחת כתב יד קופמן "יושב" (במשמעות של שובך פעיל). לדעתנו, המשנה כפשוטה מדברת על הרחקה משובך מיוּשב אחר, ותו לא.
גם אם נגרוס "ישוב" המרחק הנדרש גדול מדי ואינו מאפשר, למעשה, פרישת רשתות אלא מחוץ לתחום היישוב, שכן ליישוב כפרי רגיל בארץ לא היה תחום חקלאי ששדותיו השתרעו עד מרחק של 6 ק"מ מהיישוב. אם כן המשנה תובעת תביעה מובנת במישור העקרוני, אך במישור המעשי היא בלתי ריאלית. אם נגרוס "יושב" גם אז אסור למעשה לפרוש רשתות בכל השטח החקלאי של הכפר. די אם הוקם בו שובך אחד, והדבר יגרום לאיסור ציד בכל התחום החקלאי של היישוב. גם זו דרישה בלתי אפשרית. המשנה מציבה אפוא תביעה עקרונית בלתי ניתנת לביצוע בפועל. כך הסברנו גם את תחילת המשנה ואת המשנה הקודמת.
לדעתנו המגמה העקרונית-אוטופית עולה מכל חלקי המשנה. האיסור לגדל בהמה דקה והאיסור לגדל תרנגולים בירושלים, כמו גם האיסור לפרוש רשתות ציד, כולם מובנים רק כחזון אוטופי. לאור זאת נבין שגם האיסור לגדל כלב הוא ברמה האוטופית בלבד. רק האיסור לגדל חזירים היה ברמה המעשית, כפי שעולה מהעדויות שבידינו.

Chapter 8



Mishnah 1

<small>עפ”י כתב יד קופמן</small>
<b>החובל בחבירו חייב עליו משם חמשה דברים</b> – חמישה סעיפי תשלום. להלן נראה שלא בכל מקרה חלים כל המקרים, כדברי התוספתא: "חבל בו חמשה נותן לו חמשה. אינן אלא ארבעה, נותן לו ארבעה. אינן אלא שלשה, נותן לו שלשה. אינן אלא שנים, נותן לו שנים. אינן אלא אחת, נותן לו אחד" (פ"ט ה"א; ירו', ו ע"ב).<b> בנזק בצער בריפוי בשיבת ובבושת</b> – כולם יוסברו להלן.
עין תחת עין
משנתנו היא המקור הבולט המשקף את ההלכה הפורמלית של חז"ל, שפירשו שעין תחת עין (שמות כא כד) הוא תשלום כסף ולא נזק גופני למזיק, כפי שתרגם ופירש גם בעל תרגום יונתן: "דְמֵי תַבְרָא חוֹלַף תַּבְרָא דְמֵי עֵינָא חוֹלַף עֵינָא דְמֵי שִׁינָא חוֹלַף שִׁינָא" – דמי שבר תמורת שבר, דמי עין תחת עין, דמי שן תחת שן. לכאורה פירוש זה הוא בניגוד למשמע המילים בתורה; המדרש חש בכך, ומסביר בהרחבה בדרשה ארוכה במכילתא: "עין תחת עין, ממון. אתה אומר ממון, או אינו אלא עין ממש? 1. היה רבי ישמעאל אומר, הרי הוא אומר (ויקרא כד כא) 'מכה בהמה ישלמנה ומכה אדם יומת', <u>הקיש</u> הכתוב נזקי אדם לנזקי בהמה ונזקי בהמה לנזקי אדם, מה נזקי בהמה לתשלומין, אף נזקי אדם לתשלומין. 2. רבי יצחק אומר, הרי הוא אומר, (שמות כא ל) 'אם כופר יושת עליו', והרי דברים <u>קל וחומר</u>, מה במקום שענש הכתוב מיתה, לא ענש אלא ממון. כאן שלא ענש מיתה, דין הוא שלא יענש אלא ממון. 3. רבי אליעזר אומר, 'עין תחת עין', שומע אני בין מתכוין בין שאינו מתכוין, אינו משלם אלא ממון. והרי הכתוב מוציא המתכוון לעשות בו מום שאינו משלם אלא [ממש], שנאמר (ויקרא כד יט) 'ואיש כי יתן מום בעמיתו', כלל, עין תחת עין, <u>פרט, כלל ופרט</u>, אין בכלל אלא מה שבפרט..." (מכילתא דרבי ישמעאל, משפטים, מסכתא דנזיקין ח, עמ' 277). הדרשה הראשונה מופיעה גם בבבלי (פג ע"ב, וכן כתובות לב ע"א), נרמזת בתרגום יונתן ובתרגום ניאופיטי לדברים כא כד ועוד.
הדרשה איננה רק אוסף של שלוש דעות אלא היא יצירה כשלעצמה. המדרש אומר שעין תחת עין משמעו תשלום נזק, ולכך שלוש דרשות בשלוש "מידות" שונות. כך גם ההלכה של הלל הזקן שפסח דוחה את השבת נלמדת משלוש מידות, או אף משבע מידות<sup class="footnote-marker">1</sup><i class="footnote">ראו הנספח לפירושנו לפסחים פ"ו מ"א.</i>. העורך קובע אפוא שההלכה בלתי מעורערת, שכן היא נלמדת מרוב דרכי הלימוד השונות. ההכרעה של "עין תחת עין, ממון" משכה מאוד את החוקרים השונים, בעיקר בזכות אזכורה במגילת תענית של יום מועד בד' תמוז שבו נאמר "בארבעה בתמוז עדא ספר גזירתא"<sup class="footnote-marker">2</sup><i class="footnote">נעם, מגילת תענית, עמ' 216-206, ושם סקירה תמציתית של הספרות הענפה; הלבני, בבא קמא, שיג-שטו.</i> (בטל ספר הגזרות). לפי ההסבר המצוי ב"סכוליון" של מגילת תענית, בספר הגזרות הזה, שהיה ספר ההלכה הצדוקי, נכתב שעין תחת עין הוא ממש, והפרושים הצליחו לעוקרו. בעבר התבסס המחקר על הנוסח המשובש של המגילה, עתה בידינו נוסח מדוקדק של ה"סכוליון"<sup class="footnote-marker">3</sup><i class="footnote">הסכוליון הוא פירוש לרשימת התאריכים במגילה. כפי שהראתה נעם לפנינו שני פירושים שונים, כתב יד א וכתב יד ב. נוסח הדפוס כלל עירוב בלתי מבוקר של שני אלה ורוב חוקרי העבר נזקקו לנוסח זה ולכן השתבשו בהבנת הקטע, כל זאת כפי שהראתה נעם, שם שם. </i>, או ליתר דיוק שתי נוסחאות חילופיות של הסברים למועדים הסתומים הנזכרים במגילה כימי חג (ללא סיבה). לפי שתי הנוסחאות ספר הגזרות הוא כלל דיני עונשין. בנוסח אחד (כתב יד <b>פ</b>) הוא כלל הלכות המצויות אצלנו במשנת סנהדרין (פ"ז מ"ד ואילך), ולפי נוסח אחר (כתב יד <b>א</b>) מובאות מהספר הזה שלוש הלכות, ואחת מהן היא "עין תחת עין" ממש, ולא ממון. לפנינו אפוא ויכוח צדוקי-פרושי בנושא. אין ספק שהמכילתא שציטטנו ערה לכך שהנושא שנוי במחלוקת, וריבוי הדרשות הוא ראיה ברורה עד כמה היה הנושא רגיש וטעון, גם בתוך המחנה הפרושי.
בתלמוד הבבלי מצוטט רבי אליעזר: "רבי אליעזר אומר: עין תחת עין – ממש" (פד ע"א). התלמוד מתפלא על כך, ומסביר שגם רבי אליעזר מתכוון לממון: "אמר רבה: לומר, שאין שמין אותו כעבד. אמר ליה אביי: אלא כמאן, כבן חורין? בן חורין מי אית ליה דמי<sup class="footnote-marker">4</sup><i class="footnote">האם יש לו מחיר כספי.</i>?! אלא אמר רב אשי: לומר שאין שמין אותו בניזק אלא במזיק". ברור שהאמוראים מנסים לעמעם את הניסוח המשונה (את ההלכה ה"חריגה") של רבי אליעזר, משום שהוא איננו הולם את תפיסתם. זו דרכו של הבבלי לעמעם מחלוקות ולצמצם מחלוקות עקרוניות למחלוקות בפרטים שונים<sup class="footnote-marker">5</sup><i class="footnote">ראו גולדברג, דרכים. בדרך זו מהלכים רוב החוקרים, אבל לבני, שם, סבור שהצמצום של הבבלי הוא החזרה של דברי רבי אליעזר לפשוטם. יש לשים לב שבמכילתא מיוחסת לרבי אליעזר דרשה אחרת, וגם היא חלק מאותה מגמה של טשטוש המחלוקת. לדעתנו ליבני נוקט כאן מידה מסוימת של אפולוגטיקה, פרי היכרותו העמוקה והזדהותו עם מסורת חז"ל. </i>. עם זאת, הבבלי משמר כנראה דעה קדומה שהייתה קיימת בתוך בית המדרש. זו אפוא דעה צדוקית, אבל גם מחלוקת פנימית בתוך חז"ל, מחלוקת שלצדוקים הייתה בה עמדה מגובשת.
ואכן גם יוספוס מתאר את ההלכה המקראית כפשוטה<sup class="footnote-marker">6</sup><i class="footnote">קדמוניות ד, 280.</i>. יוספוס בהלכותיו צמוד לעיתים להלכה הפרושית, אך לעיתים משקף את ההלכה הצדוקית<sup class="footnote-marker">7</sup><i class="footnote">נחמן, הלכה.</i>. במקרה זה ייתכן אפוא שהוא משקף את ההלכה הצדוקית, או שהוא נצמד ללשון המקרא מתוך שלא הכיר את דקדוקי התורה שבעל פה. התפיסה שעין תחת עין ממש נרמזת גם בברית החדשה<sup class="footnote-marker">8</sup><i class="footnote">מתי ה 39-38.</i>, אבל שוב אין ביטחון שבמשפט זה משתקפת ההלכה הפרושית. יתר על כן, עיון מדוקדק במשפט מראה שהוא אינו מתייחס כלל להלכה או להלכה הנוהגת אלא משתמש בפסוק כאילוסטרציה ספרותית: "שמעתם כי נאמר 'עין תחת עין שן תחת שן' אבל אני אומר לכם אל תתקוממו לרע. אך המכה אותך על הלחי הימנית, הטה לו גם את האחרת". המימרה מכוונת כנראה נגד הקנאים שטענו שעל הרשע של המלכות יש להגיב תגובה הולמת צמודה. נגדם המחבר מתקומם ודורש הבלגה. אין כאן התייחסות לשאלה של ממון או פגימה גופנית בתוקף, אלא שימוש ברעיון הספרותי בלבד.
גם פילון מציג את דברי התורה כאילו נקבע שהתשלום הוא בפגיעה גופנית מותאמת לנזק<sup class="footnote-marker">9</sup><i class="footnote">פילון, על החוקים ג, 182-181; 195.</i>. פילון בהלכותיו משקף עירוב של פשט הכתוב עם תורות צדוקיות והלכות פרושיות, ועדיין איננו יודעים האם בקרב הפרושים הייתה אכן דעה שעין תחת עין ממש.
אם כן, המקור היחיד מספרות חז"ל לעין תחת עין ממש הוא דברי רבי אליעזר. כפשוטה זו עמדת בית שמאי, ומה שמוצג במגילת תענית כמחלוקת כיתתית הוא למעשה מחלוקת פנימית בבית המדרש. אין זה המקרה הראשון שהצדוקים מהלכים בו כאחת השיטות בבית המדרש, או לחילופין שאחת הדעות בבית המדרש אימצה לעצמה הלכה שקודם נחשבה לצדוקית. דוגמה לכך הבאנו גם במבוא למסכת מעשרות, וכן סוף מסכת גיטין (איסור גירושין).
אם כן, לדעתנו יש לקרוא את דברי רבי אליעזר כפשוטם. הוא מהלך בדרך שבזמנו נחשבה עמדת הצדוקים. גם יתר המחלוקות המצוינות באותו ספר גזרות הן מחלוקות המצויות גם בתוך בית המדרש. יש להבין שספר הגזרות נדחה לא רק בגלל תוכן החוקים (ההלכות) הללו; הוא נדחה, לפי שני כתבי היד, בשל היותו יצירה ערוכה ושלמה כיתתית. יצירה שכביכול התחרתה בתורה, כפי שחז"ל (הפרושים) הבינו אותה. לא נעסוק כאן בשאלה העיקרית למה התנגדו פרושים לספר זה; רק נציין שהנימוק הפורמלי הוא משני בחשיבותו. הנימוק העיקרי הוא בשל היותו יצירה כוללת כיתתית שעמדה ככלל בניגוד לדרכי התורה שבעל פה כפי שהפרושים קידשו.
<b>בניזק כיצד</b> – ניזק הוא כתיב מלא של "<u>נֵזק</u>". המשנה מסבירה מהו ה"נזק".<b> סמה את עינו</b> – או<b> קטע את ידו</b> – או<b> שבר את רגלו רואין אותו כילו הוא עבד נימכר</b> – שיטת החישוב היא לפי מחיר עבד שניזוק בצורה שבה ניזוק המזיק. הווה אומר שבעצם אין כאן תשלום על נזק שאיננו נזק בר-קיימא. בעדי נוסח מאוחרים (<b>מנ</b>, <b>מ</b> ועוד) נוסף <u>בשוק</u>, ואולי הכוונה שהמחיר הוא לפי מחירי הסחורה בשוק הגדול ולא במכירה מקרית. <b>כמה היה יפה</b> – בעבר כשהיה בריא,<b> וכמה הוא יפה</b> – עכשיו לאחר שניזוק.
בבבלי (פד ע"א) מובא סיפור על מעשה שבו פסק רב פפא דמי נזק לילד שניזוק לפי המשנה. האב התלונן שבכך יש השפלה לבנו, ולכן לא נעשתה שומה זו. הסוגיה הקצרה מלמדת על כוחם של חכמי בבל, ובמקביל גם על הבעיות שביישום כללי המשנה. נוסיף לכך שבחברה היהודית הכפרית לא היו עבדים נפוצים, ובכלל ספק אם היה מחיר לעבד פגום. עבד כזה לא היה לו סיכוי להימכר כלל, אלא במקרים מיוחדים (שבהם הנזק לא הפריע לניצולו). הבבלי בהמשך המעשה מעיר שבבבל לא יישמו כלל את ההלכה של המשנה בעניין. ביצוע המשנה היה אפוא בעייתי. נוסיף שגם שיטת החישוב לפי מחיר עבד מפחיתה בערך הנזק: שפחה ששפתה שסועה מחירה בשוק כמעט זהה לשפחה בריאה, אבל נערה ששפתה שסועה עלולה לא להתחתן עקב מום זה.
הבבלי שציטטנו לעיל (פג ע"ב) מציע לחשב את הנזק לפי בן חורין. ברור שאין זו כוונת המשנה, שהרי המשנה מדברת על מחיר בשוק (לפחות לפי הנוסח שעמד לפני הבבלי). צורת החישוב של המשנה בעייתית אפוא גם מבחינת הצדקתה.
אותה שאלה של הערכה עולה במסכת ערכין, כמה חייב לשלם האומר "דמי ידי עלי": " 'דמי ידי עלי', שמין אותו כמה הוא שוה ביד, וכמה הוא שוה בלא יד" (משנה, ערכין פ"ה מ"ב). הדיון שם הוא כמובן תאורטי, שהרי בימי חז"ל לא היו עוד ערכין. אין במשנת ערכין הסבר לפי מה נמדד ה"שווי". לעיל (פ"ג מ"א) מתואר היופי כמרכיב מרכזי ב"שוויו" של אדם, אך גם שם לא נאמר כיצד מודדים אותו. הבבלי מציע שתי אפשרויות, או ערכו כעבד העומד למכירה או ערך הנזק, שאם נפגע בידו חייב אדם לשלם את הנזק. שווי זה גבוה כמובן בהרבה (יט ע"ב). מהמשנה בערכין לעיל (פ"ג מ"א) משמע יותר שהכוונה למחיר עבד, שהרי אם בנזיקין עסקינן מה חשיבותו של מרכיב היופי? אבל אפשר גם שחכמים לא נתנו דעתם על השאלה; בזמנם היא כבר הייתה תאורטית, ובזמן המקדש היה לאדם "מחיר" פחות או יותר קבוע לפי הסכמה שבשתיקה. בדיון במשנתנו יש קצת יותר פירוט לגבי שיטות המדידה. עדיין הדיון כאן סכמתי, אבל קצת יותר מציאותי מכפי שהוא בערכין.
<b>בצער</b> – כיצד מחשבים את הצער?<b> כויו בשפוד או במסמר</b> – וגרם לכאב,<b> אפילו על צפורנו מקום שאינו עושה חבורה</b> – כלומר כשהצער אינו נראה כלפי חוץ אבל הוא קיים,<b> אומדין כמה אדם כיוצא בזה</b> [<b>רוצה</b>]<b> ליטול להיות מיצטער כך</b> – שיטת החישוב היא כמה שווה לאדם לקבל עליו את הכאב הקיים. בירושלמי על אתר נאמר שמשנתנו היא דברי רבי עקיבא (ו ע"ב)<sup class="footnote-marker">10</sup><i class="footnote">הסוגיה קשה, אך היא מתבררת בנוסח כתב יד רוזנטל.</i>. לעומת זאת הבבלי (פד ע"ב) מוצא דמיון מה בין משנתנו למימרה אחרת, של בן עזאי. הירושלמי מוסיף בשם התנא בן עזאי שבנוסף לחמשת התשלומים יש לשלם לנפגע הוצאות בגין שינוי תזונתי שנגרם כתוצאה מהנזק. זו תוספת מעניינת וריאלית למשנה, והיא מופיעה כבר בתוספתא (פ"ט ה"ג).
(בכתב היד – משנה ב)
<b>ריפוי</b> – כיצד מחשבים את הריפוי?<b> היכהו חייב לרפותו</b> – אילוסטרציה מעניינת למשנה יש בפפירוסים מצריים<sup class="footnote-marker">11</sup><i class="footnote">כגון פפירוסי אוקסינרכוס 4481, 4122.</i>. השתמרו פניות מספר של אנשים שניזוקו ומבקשים שהרופא העירוני יבדוק את מצבם, כנראה לשם הערכת דמי הנזק, כהכנה לתביעת פיצויים. קביעה זו מתקשרת להגדרה שבתוספתא של רופא מומחה, מומחה מטעם בית הדין או מטעם המועצה היהודית: "רופא אומן שריפא ברשות בית דין והזיק, בשוגג פטור במזיד חייב מפני תיקון העולם"<sup class="footnote-marker">12</sup><i class="footnote">תוס', פ"ו הי"ז; פ"ט הי"א; גיטין פ"ג ה"ח; מכות פ"ב ה"ה. כך הנוסח בגיטין, אבל בב"ק: "רופא אומן שריפה ברשות בית דין והזיק, פטור מדיני אדם וחייב בדיני שמים".</i>. הרופא נקבע אפוא על ידי גוף עירוני כלשהו, כנראה משום שפסיקתו משמשת בסיס לחישוב דמי הריפוי. ההלכה מבחינה בדקות ובחוכמה בין ה"כאב", שהוא הנזק הרפואי המיידי, ה"שבת", שהוא הנזק הרפואי לטווח ארוך, וה"ריפוי", שהוא דמי הטיפול הרפואי.
עדיין יש בהלכה מרכיב סכמטי, אבל יש בה ניסיון ייחודי לקבוע שיטת תמחיר לפיצוי. המרכיב הסכמטי העיקרי הוא בדמי השבת, שאין בהם ביטוי להבדלים בין פועל למשנהו.
<b>עלו בו צמחים</b> – הכוונה מן הסתם לקשקשים או צלקת,<b> אם מחמת המכה חייב ושלא מחמת המכה פטור</b> – הרופא צריך להעריך האם התוצאות נובעות מהמכה או מגורם אחר. המזיק צריך לשלם רק על מה שהזיק, ולא על תופעות לוואי.<b> חייתה וניסתרה</b> – הצלקת נעלמה,<b> חיתה וניסתרה</b> – הצלקת באה ונעלמת, כלומר איננה תופעה של קבע,<b> חייב לרפותו</b> – בהנחה שהצלקת נובעת מהפצע.<b> חיתה כל צרכה</b> – ונעלמה ואחרי זמן חזרה,<b> אינו חייב לרפותו</b> – המשנה חוזרת פעם נוספת על אותו עיקרון, שהמזיק משלם רק מה שהזיק. בתלמוד הבבלי מתנהל דיון על תשלום דמי השבת במקרה של מכה שחזרה ועלתה (פה ע"א). התלמודים מציעים זאת כמחלוקת תנאית: "תנו רבנן: עלו בו צמחים מחמת המכה ונסתרה המכה – חייב לרפאותו וחייב ליתן לו דמי שבתו. שלא מחמת המכה – אינו חייב לרפאותו ואינו חייב ליתן לו דמי שבתו. רבי יהודה אומר: אף מחמת המכה חייב לרפאותו ואינו חייב ליתן לו דמי שבתו, וחכמים אומרים: שבתו ורפואתו, כל שחייב בשבת חייב בריפוי, ושאינו חייב בשבת אינו חייב בריפוי" (בבלי, פה ע"א; ירו', ו ע"ב). לא נעסוק כאן בגוף המחלוקת, רק נעיר שאכן הדיון במשנה איננו מאוזן. בנושא הריפוי עולות שאלות שאינן מופיעות בהקשר של נזק או צער: מה דין כאבים שנעלמו וחזרו ונשנו, ומה דין בושת הנגרמת כתוצאה מהמכה אך לאחר זמן (כגון שמחמת התפתחויות עתידיות של המכה נאלץ הנפגע לסבול בושה כזאת או אחרת).
יחסית לקודקסים משפטיים קדומים אחרים, שאותם ציינו במבוא, המשנה מפורטת יותר. היא כתובה בקיצור ובבהירות יחסית, אך מכילה הרבה יותר פרטים ודקדוקים. מצד שני הדגשנו את התחושה שהדקדוקים הם יותר פרי עיון משפטי מלומד ולא פרי ריאליה. משנתנו היא דוגמה נוספת לכך משום שהיא איננה מעלה את כל השאלות, אלא יש בה דיונים ברמות פירוט שונות.
עניין זה של ריפוי חלקי עולה גם לגבי הגורם למוות (משנה, סנהדרין פ"ט מ"א; נזיר פ"ט מ"ד). שם יש מחלוקת בדינו של מי שהחל תהליך ריפוי מוצלח ולבסוף נפטר. חכמים מחייבים, ורבי נחמיה פוטר משום ש"רגליים לדבר". בירושלמי ובמפרשים, וגם בפירושנו, מתנהל דיון האם "רגליים לדבר" הוא נימוקו של רבי נחמיה או של חכמים. בתוספתא שלנו (פ"ט ה"ז) מצורף הדיון ממשנתנו וממשנת סנהדרין העוסקת ברוצח. עסקנו בכך בפירושנו לנזיר (פ"ט מ"ד), ונעסוק בעניין בהרחבה בפירושנו לסנהדרין.
משנת בבא קמא קובעת קביעה בלתי ניתנת לבירור, ומשנת סנהדרין מכריעה הכרעה מעשית אבל בלתי אפשרית בחיי המעשה.
(בכתב היד – משנה ג)
<b>שיבת</b> – שֶבֶת הנזכרת לעיל, <b>רואין אותו כילו הוא שומר קישואים</b> – שכר שומר קישואים הוא התשלום המינימלי של שכר עבודה. מידה זו של "שומר קישואים" מופיעה רק כאן, הווה אומר שלפנינו מונח ייחודי. כנראה הכוונה בעצם לאדם שאין לו עבודה, הוא צריך להיות נוכח ותו לא. אם כן שבת הם דמי אבטלה מינימליים. <b>שכבר נתן לו דמי ידו ודמי רגלו</b> – הנזק כבר שולם, ונשאר רק תשלום על אבטלה. התוספתא שציטטנו לעיל מעירה על כך: "ואם תאמר לקת מדת הדין, לא לקת, שכבר נותן לו דמי ידו ודמי רגלו" (תוס', פ"ט ה"ב; בבלי, פה ע"ב). התוספתא והבבלי כאילו מצדיקים את התשלום הנמוך על השבת. אין זה הסגנון הרגיל בספרות התנאית, וניכר שהתנא חש שלא בנוח עם פסיקת המשנה. הטיעון שבמשנה איננו מלא, שכן גם דמי ידו ורגלו נמדדו לפי עבד ולא "אדם כמות שהוא". הפיצוי נמדד אפוא לפי אדם רגיל, או אפילו הערכת חסר, ולא לפי ערך אמיתי.
בתוספתא מודגשת הפרשנות שהצענו: הניסוח הוא "אין רואין אותן כאילו עושה סלע ביום, וכאילו עושה מנה ביום, אלא רואין אותן כאילו חיגר, שומר קשואין. ואם תאמר לקת מדת הדין, לא לקת, שכבר נותן לו דמי ידו ודמי רגלו" (פ"ט ה"ב, וכן ירו', ו ע"ב). אם כן תשלום האבטלה איננו לפי מחיר שעת העבודה של הנפגע, אלא כמחיר חיגר הפגוע ברגליו ומהלך בקושי, והעבודה היחידה שהוא יכול לעבוד בה היא שמירת שדה פתוח. התוספתא איננה מסתפקת בהבעת הסתייגות מההלכה שבמשנה, "לקת מידת הדין", אלא מוסיפה הבחנה שאיננה במשנה: "אבל הכהו וצמתה ידו, הכהו וצמתה רגלו, רואין אותו כאילו עושה סלע ביום, נותנין לו סלע ביום. מנה, נותנין לו מנה ביום, ונותנין לו כל נזקו. ובכולן שמין ונותנין לו מיד, לפיכך אם מתנונה<sup class="footnote-marker">13</sup><i class="footnote">לפי ההקשר צריך להיות שהוא נעשה פחות בריא, אבל המשמעות המילולית היא שהוא נעשה נווה יותר, כלומר בריא יותר, הוא מחלים אט אט.</i> והולך, אפילו חמש שנים, אין לו אלא מה שאמדוהו. הבריא, נותן לו מה שאמדוהו. עד כמה נותן לו? עד שיבריא. בן עזיי אומר נותן לו נכי מזון" (תוס', פ"ט ה"ג). אם כן מי שניזוק נזק קבע (נכות קבע) מקבל פיצוי לפי רמת הכנסתו ומקבל תשלום רב-פעמי המעריך את פגיעת ההכנסה הריאלית שלו (לפי האומדן הנוכחי), ואם החלים הרוויח, ואם החלמתו איטית יותר, או שהמחלה החמירה – הניזק הפסיד. אין מערכת פיצוי לכך שאם היה בריא אולי היה משפר את רמת ההכנסה שלו בעתיד.
ראוי לציין שחישוב הפיצוי הוא אופייני לחברה סטטית שלא צפויה בה התקדמות או ניוון. מי שיש לו עבודה – מתמיד באותה עבודה. לזמן אין ערך כשלעצמו, והפיצוי על ימי אבטלה הוא מזערי ולא לפי רמת הכנסות צפויה. האדם (הנפגע) הממוצע שלו חכמים דואגים הוא שכיר שמקבל שכר מה על פעילותו; אם הוא עצמאי ייתכן שהוא דווקא מפסיד את דמי האבטלה בהנחה שהוא ידביק את המחסור שנגרם עקב ימי האבטלה שלו, ומצד שני אין התחשבות בכך שכעצמאי ייתכן שהפסיד רבות בגלל אי עבודה בשדה בעונה הבוערת. התחשבות כזאת יש בדיני מועד קטן ("הפסד מרובה", "דבר האבד" או עבודה דחופה) וכן בדיני אבל, שמותר לו לעבוד בשדהו עבודות דחופות<sup class="footnote-marker">14</sup><i class="footnote">ראו המבוא למסכת מועד קטן.</i>. לעומת זאת דווקא במסגרת הלכות ממון החישוב גס יותר ואיננו יורד לפרטים אלו. עם זאת ניתן לדיין חופש החלטה, הוא קובע את גובה התשלום, ובפועל ייתכן שהתחשב גם בשיקולים שהעלינו. נוסיף לכך שבחוקי העמים אפילו ההבחנות שהמשנה מעלה אינן. מזיק חייב לפצות את הניזק; לא נאמר כיצד נעשה החישוב, אין רשימה של המרכיבים והניסוח עוד יותר כוללני.
שאלה זו של דמי אבטלה עולה גם בהקשרים אחרים. בדרך כלל המידה היא "נותן לו שכרו כפועל בטל" (משנה, בבא מציעא פ"ב מ"ט). את שיטת החישוב של פועל בטל נפרש, אם יסייענו החונן לאדם דעת, במקומה. נסתפק כאן בכך שמבחינה הלכתית כנראה אין הבדל גדול בין שני התעריפים<sup class="footnote-marker">15</sup><i class="footnote">כפי שנראה בפירושנו לבבא מציעא פ"ב מ"ט, הבבלי שם מביא דעה חולקת שדמי פועל בטל היינו שהוא בטל מאותה מלאכה שהיה רגיל בה, בניגוד מוחלט לדברי התוספתא והירושלמי כאן. עושה רושם שהבבלי "מתקן" את ההלכה במשנה לפי התפיסה הביקורתית העולה מדברינו שהפיצוי צריך היה להיות דיפרנציאלי. תפיסת הפיצוי שאנו רומזים לה נובעת כמובן מתנאי החברה שאנו חיים בה. </i> (בין "שומר קישואים" לבין "פועל בטל"), אבל לפנינו הבדל סגנוני המעיד על עריכות שונות.
מידת הדין משמשת במשמעויות מספר. בספרות המדרשית מידת הדין היא בניגוד למידת הרחמים או למידת חסידות<sup class="footnote-marker">16</sup><i class="footnote">כגון ירו', שביעית פ"י ה"ד, לט ע"ד.</i>, אבל בהקשר ההלכתי מידת הדין היא ההלכה עצמה<sup class="footnote-marker">17</sup><i class="footnote">כגון תוס', מעשר שני פ"ד הי"ד; ירו', שביעית פ"י ה"ב, לט ע"ג; גיטין פ"ב ה"ג, מד ע"ב; בבלי, שבועות יד ע"א.</i>. חכמים מתבטאים פעמים מספר נגד "מידת הדין", בעיקר משום שאיננה אחידה, כגון "העובר, והיבם, והארוסין, והחרש, ובן תשע שנים ויום אחד, פוסלין ולא מאכילין. אמר רבי שמעון בזו מדת הדין לוקה, שאם מעשה לפסול יש מעשה להאכיל, אם אין מעשה להאכיל לא יהא מעשה לפסול" (תוס', יבמות פ"ט ה"ג). מידת הדין היא ההלכה עצמה, העובדה שילד קטן פוסל ואינו מאכיל. כלומר אימו האלמנה, שהיא בת ישראל שנישאה לכוהן, נפסלת מלאכול בתרומה, אבל בת ישראל שנישאה לכוהן קטין איננה אוכלת בתרומה. נער מבוגר יותר, לעומת זאת, פוסל ומאכיל. הטענה שרבי שמעון מבטא במונח "לקתה מידת הדין" היא שאין כאן אחידות<sup class="footnote-marker">18</sup><i class="footnote">ראו פירושנו ליבמות פ"ט מ"ד.</i>.
כמו כן: "תינוק שהיה תפוס בידו של אביו, או שהיה רכוב על גבי כתפו של אביו, ספיקו טמא, מפני שאביו נשאל עליו. חרש, שוטה וקטן ספקן טהור, מפני שאין בהן דעת לשאול. אמר רבי שמעון בזו מדת הדין לוקה" (תוס', טהרות פ"ג ה"ז, עמ' 663). בניגוד לכך, במדרש משמעות המונח שונה: "...שדרך הדין לוקה בו נתקיימו זה וזה אל תלקה דרך הדין. [כי]צד? נתקיימו זה וזה אל תלקה הדין. אם היתה טמאה פורענו פוקדתה" (ספרי במדבר, פ"ח, עמ' 15-14, מהדורת כהנא עמ' 193). בנוסח הדפוס "מידת הדין מקופחת"; במקרה זה "מידת הדין לוקה" משמעו שההשוואה בין מידת הדין למידת החסד אינה עולה יפה, ותו לא.
מינוח שונה במקצת הוא "תפשה מידת הדין" (ירו', דמאי פ"ו ה"ב, כה ע"ב). שם מדובר בחומרה גדולה שהחמירו על האריס המקבל באריסות את שדה אבותיו, והחמירו שיהיה חייב במעשרות כדי שיעשה מאמץ ויגאל את שדה אבותיו.
במקרה שלפנינו הכוונה כנראה לא להיעדר אחידות אלא לכך שהדין עצמו פגום (כמו בכלל "פוסל ואינו מאכיל"), שכן הערכת השֶבת היא מינימליסטית. התנא משיב שאומנם סעיף ה"שבת" זעום, אך הדבר נובע מכך שכבר חושבו הנזק והצער. למעשה הנזק מכסה את הפסדי העתיד, שכן הם מגולמים במחיר ירידת ה"ערך" של הניזוק.
<b>בושת</b> – הביזיון שנגרם לניזק. כיצד מחשבים את הביזיון. השאלה "כיצד?" איננה במשנה, אך היא משיבה על שאלה זו. <b>הכל</b> – כלומר רק דמי הבושת, <b>לפי המבייש והמתבייש</b> – ולכך המשנה מביאה דוגמאות. המשנה איננה מגדירה בעצם מהי הבושה, ומניחה שהכול מבינים אותה. יש להניח שהיא מורכבת משני מרכיבים: האחד הוא הבושה של מי שנפגע מעצם הפגיעה או ההתעללות, והאחר הוא הבושה הנגרמת לו בעתיד עקב הצורך להופיע ברשות הרבים כשהוא פגום, בלתי כשיר מבחינה גופנית, מסכן וכיוצא באלה.
בושה היא תחושה סובייקטיבית. נכה מלחמה הוא אדם מוערך, ונכותו היא אות כבוד. בחברת הפירטים, רגל מעץ או יד עם קרס מתוארות (בספרות שנכתבה בידי לא-פירטים) כסמל כבוד, אבל נכות רגילה או שיתוק חלקי נתפסים היום כבושה. מטפלים בני זמננו עמלים להילחם בתחושות אלו. לא באנו להגדיר אפוא מהי בושה, אלא רק לציין שאת הדיון להלן באופני הבושה יש לקרוא במשקפי העבר.
דומה לתחושת הבושה היא תחושת המום. כוהן בעל מום פסול מלעבוד במקדש. לכאורה הפסול הוא מסיבות טכניות; קטוע ידיים, למשל, איננו יכול לעבוד, וסומא בוודאי יתקשה לעבוד במקדש. אבל הגדרת המום רחבה הרבה יותר מפגיעה תפקודית. כל אדם שיש בו תופעה יוצאת דופן (חריג) פסול לעבודה, כגון מי שידיו מוכתמות בכתמים שאינם חולפים ("מי שהיו ידיו צבועות" – משנה, מגילה פ"ד מ"ז) פסול לברכת כוהנים. אבל אם כולם רגילים בכך מותר לו לעלות ולברך ברכת כוהנים, שכן אין הוא חריג<sup class="footnote-marker">19</sup><i class="footnote">ראו פירושנו למגילה פ"ד מ"ז.</i>. נמצאנו למדים שהמום איננו נגרם מהפרעה בפועל ולא מפגם מהותי, אלא הוא תוצאה של היחס החברתי לבעל המום. יתר על כן, בין המומים הפוסלים כוהן מלעבוד מצויים מומים שאין בהם כל הפרעה, כגון ראש שאינו מעוצב כרגיל, פזילה, חוטם גדול, ואפילו מומים שבסתר, כגון פגם באברי המין שמתגלה, מטבעו, רק בבדיקה גופנית (משנה, בכורות פ"ז מ"א-מ"ו, וראו פירושנו לה) ואיננו ניכר כלפי חוץ, וגם איננו משפיע על טיב העבודה. היחס למום, והבושה הנלווית לו, הם פרי מוסכמות החברה, ומבחינתו של פרק זה הגדרותיהם של חכמים משקפות את התחושות והתפיסות החברתיות<sup class="footnote-marker">20</sup><i class="footnote">רוזן-צבי, מומים.</i>.
<b>ה</b>[<b>מ</b>]<b>בייש את הערום</b> – אין כאן בושה גדולה, שכן הוא ערום וממילא חסר כבוד. הסברנו את המשנה כפשוטה. הבבלי כמובן מתפלא על מצב כזה שאדם ערום, הרי זה בניגוד לנוהלי ההלכה, ומסביר שמדובר בעירום חלקי, והמזיק גרם לחשיפה נוספת של הגוף. <b>המבייש את הסומה</b> – משפט זה יכול להתפרש בכמה אפשרויות. אך בטרם בירור יש להעיר שהתוספתא מלמדת שרבי יהודה חולק וסובר שלסומא ולערום אין בושת: "המבייש את חבירו ערום, הרי זה חייב. ואינו דומה מביישו ערום למביישו לובש. ביישו במרחץ, הרי זה חייב, ואינו דומה מביישו במרחץ למביישו בשוק. ואינו דומה המתבייש מן היקיר, למתבייש מן הפגום. ואינו דומה גדול המתבייש לקטן המתבייש, בן גדולים המתבייש לבן קטנים המתבייש... סומא, רבי יהודה אומר אין לו בושת, וחכמים אומרים יש לו בושת" (תוס', פ"ט הי"ב-הי"ג). בתלמוד הבבלי מובאת דרשה לאישוש הפטור מלשלם דמי בושת לסומא, ומתברר שם ש"חכמים" בתוספתא הם, כצפוי, רבי מאיר (פו ע"ב).
הדרשה שהבבלי מציע רחוקה מאוד. המילים "בלא ראוֹת" נדרשו "למעט את הסומא" או "לרבות את הסומא"; כאשר מילה אחת נדרשת לשני הכיוונים, הרי שזו דרשה רחוקה. יתר על כן, בפסוק בבמדבר לה כג מדובר בהורג נפש בשגגה שהרג בלא ראוֹת; מכאן למדו חכמים שגם עדים זוממים עיוורים אולי פטורים (או חייבים)<sup class="footnote-marker">21</sup><i class="footnote">ספרי במדבר, קס; בבלי, נדרים פז ע"ב; מכות ט ע"ב; ירו', מגילה פ"ד ה"ז, עה ע"ב. </i>. החלת המחלוקת גם על בושת היא הרחבה שאיננה בירושלמי, אך נרמזת גם בתרגום יונתן ובתרגום ניאופטי לפסוק. שניהם משקפים בדרך כלל את תורת ארץ ישראל. מבחינה ספרותית נראה שלפנינו העברה טכנית או הרחבה של הדרשה המקורית, אבל קשה מאוד לפרש שזו הסיבה להלכה<sup class="footnote-marker">22</sup><i class="footnote">לדעתנו רבות מההלכות הנסמכות לפסוקים לא נלמדו מהפסוקים אלא הפסוק שימש עוגן ספרותי, ובלשון הבבלי (העוסק כמובן בדרשות ספציפיות) "קרא אסמכתא בעלמא" (בבלי, ברכות מא ע"ב ועוד עשרות מקורות, כולם בתלמוד הבבלי), ובלשון הירושלמי "סמך לדבר תורה" (ירו', פאה פ"א ה"א, טו ע"ב). ראו המבוא הכללי לפירוש המשניות. </i>. מכל מקום, יהא תפקיד הדרשה אשר יהא, עלינו לחפש הסבר לתפיסה זו של הסומא והערום.
הערום
השאלה הראשונית היא מהו בדיוק ערום. הבבלי (פ"ו ע"ב) מפרש, כאמור, שהוא הולך בביגוד מזערי, והמזיק חשף עוד קצת מגופו, והרי יש בכך ביוש של מי שכבר בייש את עצמו. הבבלי מפרש שכל הנזק הוא הבושה, ולכן המבייש ערום פטור מדמי בושת. זאת בדיוק הגישה שמשנה ו באה לדחות, ואכן כפי שנראה משנה ו מציגה עמדה שונה. לפחות לפי הידוע לנו לא התהלכו אנשים ערומים ברחוב. בציורי פסיפסים עובדים פשוטים, או חקלאים, לבושים רק בבגד קטן המכסה את אזור החלציים, זו הפונדה (φυνδᾶ – funda<sup class="footnote-marker">23</sup><i class="footnote">ראו פירושנו לשבת פט"ז מ"ד.</i>), שהיא רצועה מלבנית ארוכה המלפפת את החלציים (איור 40). האיש הערום אפוא איננו חריג אלא איש פשוט, פועל רגיל. התיאור של הבבלי על הרמת עוד קצת מהלבוש איננו מתאים לפונדה, אבל אולי יתאים ללבוש אחר מעין חצאית קצרה שאותה אולי הכירו חכמי בבל מארצם. מבחינה הלכתית השחזור שהצענו (על בסיס הפונדה) מאפשר פירוש אחר, שהמהלך ערום הוא פועל פשוט ודל, ומדובר באיש כזה שסטרו לו בפומבי, או היכו אותו, ולאיש פשוט כזה "אין בושה כלל ", שכן הכול לפי המתבייש, ולאדם פשוט שכל היום מביישים אותו אין בושה מיוחדת מכך. במשמעות החברתית של פירוש זה נעסוק להלן.
קל להבין מדוע הבבלי אינו מהלך בדרך זו, שכן מבחינתו אין סבירות שאדם יהלך ללא לבוש כלל (זה בניגוד להלכה ולנוהג), ואף אין זה הוגן שניתן לבייש אדם פשוט ללא כל תשלום של פיצוי. עם כל ההערכה וההבנה לדרך הפרשנית של הבבלי ולמניעיה הערכיים, עלינו לשאול האם זו כוונת המשנה.
במשנה ובמקורות תנאיים רבים מופיע המונח "ערום". לערום אסור לברך, ולכן אין הוא רשאי להרים תרומה (משנה, תרומות פ"א מ"ו; תוס', שם פ"ג הי"ב ומקבילות רבות), אבל מותר לו להרים מעשר דמאי, משום שעל כך אין מברכים (משנה, דמאי פ"א מ"ז). על רקע זה באה השאלה האם אדם ערום רשאי להוציא ראשו מהחלון ולברך, והבית ישמש לו כבגד (ירו', ברכות פ"ט ה"ב, יג ע"ג; בבלי, סוכה י ע"א). מי שנקבר ערום יש לו "רקב", כלומר השאריות שבארון הקבורה נחשבים לרקב המת, משום שאינם מעורבים בחומר אחר. אבל מי שנקבר בכסותו אין לשאריות דין רקב (תוס', אהלות פ"ב ה"ג, עמ' 598), ועוד הלכות דומות. בכל אלה קשה מאוד לפרש ש"ערום" אינו עירום מלא אלא לבוש מזערי. בחלק מהמקורות אין כל דרך לפרש אלא ש"ערום" הוא עירום מלא. אדם וחוה גילו שעירומים הם, וברור שהיו ערומים ממש, וכן בקהלת (ה יד): "כַּאֲשֶׁר יָצָא מִבֶּטֶן אִמּוֹ עָרוֹם יָשׁוּב לָלֶכֶת כְּשֶׁבָּא וּמְאוּמָה לֹא יִשָּׂא בַעֲמָלוֹ שֶׁיֹּלֵךְ בְּיָדוֹ". אם כן ערום הוא ללא כל בגד, כמו תינוק בלידתו, וכן בלשון תנאים.
כך למשל נקבע שהאיש רשאי להפריש חלה ערום, אך לא האישה: "האשה יושבת וקוצה חלתה ערומה מפני שהיא יכולה לכסות עצמה, אבל לא האיש" (משנה, חלה פ"ב מ"ג). כפי שהסברנו את המשנה במקומה, האופֶה או האופָה יושבים בישיבה מזרחית. האישה יכולה להערים מעט אדמה ואבר המין שלה יוסתר, אך האיש איננו יכול לכסות עצמו בקצת עפר, הרי ש"ערום" הוא מי שהאברים המוצנעים ביותר בגופו חשופים. כל המקורות שדיברו אפוא באיסור לברך בעירום מתכוונים לעירום מלא, ולא ללבוש מזערי. כן מסבירה התוספתא בברכות (פ"ב הי"ד): "הרי שהיתה מטפחת של בגד ושל עור חגורה על מתניו הרי זה קורא"<sup class="footnote-marker">24</sup><i class="footnote">מטפחת של עור או בד, היא הפונדה שהזכרנו לעיל. </i>. גם ההלכה במשנה ש"האיש נסקל ערום ואין האשה נסקלת ערומה" (סוטה פ"ג מ"ח; סנהדרין פ"ו מ"ג ומקבילות) מתפרשת טוב יותר בעירום מלא, שהרי אם החלציים מכוסים אין כל בעיה בסקילת האישה, שכן לא חשו לחשיפה של חלקה העליון של האישה<sup class="footnote-marker">25</sup><i class="footnote">ראו פירושנו לסוטה פ"ג מ"ח, וכך הבינו התלמודים למשנה שם. </i>. כמו כן: "נכנס למרחץ ראה עצמו ערום, אמר, אוי לי שאני ערום מן המצות, נסתכל במילה התחיל סודר עליה את השבח. שנאמר..." (ספרי דברים, לו, עמ' 68; ירו', ברכות פ"ט ה"ה, יד ע"ד ועוד). הרי שמי שנקרא ערום הוא מי שרואה את מילתו.
לאור זאת ברור שגם ההלכות שבהן טענו שניתן לפרשן כאילו "ערום" הוא אדם בלבוש מזערי יש לפרשן בעירום מלא. הבבלי בוחר את הפירוש הערכי, אך אין זה פשט המשנה. כך גם בדרשה אחרת של הבבלי: "דאמר רבי פרנך אמר רבי יוחנן: האוחז ספר תורה ערום, נקבר ערום. ערום סלקא דעתך? אלא אמר רבי זירא: ערום בלא מצות" (שבת יד ע"א). הבבלי תמה על המצב שבו אדם נקבר ערום ומפרש את המשפט בצורה מדרשית, אך כפשוטו הרי זה גנאי לאדם שייקבר ללא תכריך, וזה עונש לנוגע בספר תורה כשהוא (האדם) בלתי לבוש. אולי בעינינו העונש נראה בלתי מידתי, אך ברור שאין כאן עונש מדוקדק אלא ביטוי הגזמה. מי שנוגע בספר תורה צריך להיות לבוש בלבוש מכובד.
מי הוא אפוא ההולך ערום? בספרי דברים אנו שומעים: "ואני אקניאם בלא עם" – דבר אחר אלו הבאים מברבריא וממרטניא, ומהלכים ערומים בשוק. אין לך אדם בזוי ופגום בעולם אלא המהלך ערום בשוק" (ספרי דברים, שכ, עמ' 367). את הערום אי אפשר לבייש בחשיפה, שכן הוא כבר ערום לגמרי. אין זאת אלא שמדובר בנזק אחר. הערום הוא בן בלי בושת ואם היכו אותו, או שפכו עליו מים חמים, או כל צורה אחרת של נזק, חייבים בנזקו, אך אין לו דמי בושת, שכבר ביזה עצמו די והותר, ויותר מכל בושה שאחר עלול לגרום לו. כאמור, זו הגישה שמשנה ו חולקת עליה. פירוש זה יתאשר מתוך העיון בדין הסומא המנוי במשנה יחד עם הערום.
אשר לסומא. כאמור גם על כך יש מחלוקת תנאים, ולפי רבי מאיר פטורים מבושתו. לכאורה ניתן היה לפרש שביישו את הסומא אבל הוא לא ראה זאת, ולכן יש מקום לפוטרו, ולדעת רבי יהודה הוא אכן פטור. ברם פשוט הוא שגם הסומא חש בבושת, ואין צורך לראות את הבושה. גם אם הזיקו בכך שעשה נגדו תנועות מגונות, הרי הסומא מרגיש בתגובת הסביבה. צריך אפוא לתור אחר הסבר אחר. בנושא הסומא הרחבנו בפירושנו לחגיגה פ"ג מ"א, ונסתפק כאן בסיכום מקוצר.
מעמדו של הסומא בהלכה ובחברה נדון בעשרות סוגיות, ובדרך הטבע נשמעות במקורות עמדות שונות. נראה שיש בעניין מחלוקת בין דבי רבי עקיבא ובין דבי רבי ישמעאל: במדרשי ההלכה נראה שדבי רבי ישמעאל פוטרים את הסומא ממצוות, ואילו דבי רבי עקיבא שותקים. משמע, כנראה, שהם מחייבים את הסומא במצוות, כמו כל אדם. זאת ועוד. ניכר הבדל בקו הכללי של המדרשים השונים ביחס לעיסוק בסומא. במדרשים מבית מדרשו של רבי עקיבא יש עיסוק בסומים רק בהקשרים פונקציונליים – ראיית מומים, או במקום שהתורה עסקה בעיוור – מומי כוהן, אך אין עיסוק בפטור סומא ממצוות אחרות; במדרשים מדבי רבי ישמעאל יש עיסוק רב יותר בנושא. בספרי במדבר מופיעה מחלוקת על עיר מקלט בין התנא הסתמי (תנא קמא), הכולל סומא בין ההורגים שגלות תחול עליהם, ובין רבי ישמעאל, המוציא את הסומא מן הכלל. מיפוי הדעות, אם כן:
דבי רבי עקיבא: סומא חייב בכל המצוות, למעט אלה שאין ביכולתו לבצע – אין השלכה של חוסר השלמות הגופנית על מעמדו ההלכתי של סומא.
דבי רבי ישמעאל: יש מקום לדון בחיוב סומא בחלק מן המצוות.
חלק גדול מהמחלוקות שנויות במחלוקת שרבי יהודה ורבי מאיר היו בה ראשי המדברים. רבי יהודה פטר את הסומא ממצוות שעיוורונו הוא מרכיב בעשייתן.
במהלך בדיקת המקורות התברר שהיחס אל הסומא איננו רק כמי שאיננו יכול קיים מצווה זו או אחרת, או מעשה זה או אחר, אלא (בעיקר לדעת דבי רבי ישמעאל) כמי שפגום בשכלו ובמעמדו החברתי. חכמים לא רק מרחמים עליו, אלא גם רואים אותו כנחות מבחינה חברתית. היחס הכללי לעיוור הוא כאל מסכן, חסר סיכוי ומנותק מהחברה. כך למשל, "הרואה את הכושי, ואת הבוריק, ואת הגיחור, ואת הלוקין, ואת הכיפיח, ואת הננס, (ואת החרש, ואת השוטה, ואת השכור) אומר ברוך משנה הבריות. את הקיטע, ואת החיגר, ואת הסומא, ואת מוכי שחין, אומר ברוך דיין האמת" (תוס', ברכות פ"ו ה"ג ומקבילות).
הסומא הוא מום קשה; כמוהו כמת, והוא חמור מהחירש. כמו כן: "רבי עקיבא אומר כל הנוטל פרוטה מן הצדקה, בזמן שאינו צריך, אינו נפטר מן העולם עד שיצטרך לבריות. הוא היה אומר המכריך סמרטוטין על עיניו, ועל שוקיו, ואומר תנו לסומא, למוכה שחין זה, סוף שהוא אומר לאמתו" (אבות דרבי נתן, נו"א פ"ג, ח ע"א, ומקבילות). הסומא מצטייר כמקבץ נדבות וכמוהו כמוכה השחין, כמו במקור הקודם. כך גם במקורות רבים נוספים<sup class="footnote-marker">26</sup><i class="footnote">כגון "אמר רבי שמואל ד' חשובים כמתים מצורע וסומא ומי שאין לו בנים ומי שירד מנכסיו" (בראשית רבה, עא ו, עמ' 830), ועוד.</i>.
ביטוי הלכתי ישיר יש לכך בתוספתא: "סומא ואילונית יש להן טענת בתולים, סמכוס אמר משם רבי מאיר סומה אין לה טענת בתולים" (כתובות פ"א ה"ג). הנושא נערה עיוורת אינו יכול לטעון שאין לה בתולים. ההנחה היא שהיא בוודאי אינה יכולה לשמור על כבודה, ומי שנשא אותה לקח זאת בחשבון. זו עמדתו של רבי מאיר; בהלכות אחרות שנצטט הוא מגינם של העיוורים. אם לא התחלפה המסורת, הרי שגם הוא איננו מעניק להם הערכה רבה.
לא רק העיוור בשתי עיניו נחשב לבעל מום קשה, אלא גם העיוור בעין אחת נחשב לבעל מום חמור. כמובן הוא פסול מעבודה במקדש: "עיור בין סומא בשתי עיניו בין סומא אפילו בעינו אחת" (ספרא אמור, פרשה ג ה"ו, צה ע"ב); כמו כן נקבע שכוהן כזה אסור לו לראות נגעים, ואסור לחכם כזה להיות דיין (משנה, נגעים פ"ב מ"ג; תוס', שם פ"א ה"ז, עמ' 618). לאיסור ראיית נגעים נסמך פסוק ונימוק, שהרי בנגעים הגוון קובע וראייה תקינה היא תנאי הכרחי לבדיקת נגעים תקינה, אבל האיסור לשפוט נובע מתפיסה כללית שבעל מום כזה אינו ראוי למעמד ציבורי. מעבר לכך, חז"ל תבעו זהות בין שיפוט לעבודת מקדש (ובין לימוד תורה להקרבת קורבנות), והאיסור על סומא באחת מעיניו לדון הוא חלק ממגמה זו. אסור לו לדון כשם שאסור לו לעבוד במקדש. עם זאת, כמובן לא נאסר עליו ללמוד.
קבוצה שנייה של מקורות מניחה בפשטות שהסומא מקיים מצוות, כגון "השוחט בלילה, וכן הסומא ששחט, שחיטתו כשרה" (משנה, חולין פ"א מ"א ומקבילות). קבוצה שלישית של מקורות מניחה שהסומא אינו מקיים מצוות מסוימות, וקשה להכריע האם זו עמדת רבי יהודה או עמדת חכמים (רבי מאיר). כך, למשל, "הכל סומכין חוץ מחרש שוטה וקטן, סומא ונכרי" (משנה, מנחות פ"ט מ"ח). כך גם סומא פסול לעדות (תוס', שבועות פ"ג ה"ח, עמ' 450; סנהדרין פ"ה ה"ד, עמ' 423, ומקבילות). אין חולקים על הלכה זו, ומן הסתם הדבר מבטא את ההנחה שהעיוור מנותק מחיי היום יום, גם לדעת מי שאומר שהוא חייב במצוות.
בספרות האמוראית מופיעות שתי המגמות. המגמה הראשונה מצמצמת ומוצאת הסבר ייחודי לכל מקרה ומקרה, בין אם זה נימוק הגיוני ובין אם זה נימוק דרשני מהפסוק<sup class="footnote-marker">27</sup><i class="footnote">כגון בבלי, פו ע"ב; מכות ט ע"ב; סוטה כז ע"א; פסחים קטז ע"א; ירו', מכות פ"ב ה"ה, לא ע"ד; סוטה פ"ב ה"ה, יח ע"ב.</i>. למעשה התלמודים מהלכים בנתיב פרשני שהותווה כבר במקורות התנאיים. המגמה השנייה היא של האחדה משפטית שלפיה קיימת מחלוקת עקרונית האם סומא פטור מן המצוות: "דרבי יודן פוטרו מכל מצות האמורות בתורה" (ירו', סוטה פ"ב ה"ה, יח ע"ב), ובבבלי: "וכן היה רבי יהודה פוטרו מכל מצות האמורות בתורה... אמר רב יוסף, מריש הוה אמינא: מאן דאמר הלכה כרבי יהודה, דאמר: סומא פטור מן המצות, קא עבדינא יומא טבא לרבנן" (כאן פז ע"א; קידושין לא ע"ב)<sup class="footnote-marker">28</sup><i class="footnote">מלכתחילה הייתי אומר: מי שאומר הלכה כרבי יהודה, שאמר "סומא פטור מן המצוות", אני עושה יום טוב לחכמים...</i>. רב יוסף היה עיוור, ובפועל קיים את כל המצוות והפך למנהיג בדורו. הדיון בגמרא שם הוא האם קיימן מתוך חובה או מרצונו העצמי.
אם כן הסומא פטור מחלק מהמצוות, ויש מחלוקת בין תנאים על היקף הפטור. מעבר לסיבות ה"טכניות", שאיננו רואה ויש להגן עליו, נבע הפטור גם מאי-ההכרה בו כבן אנוש עצמאי, אוטונומי וראוי לכבוד.
לאור כל זאת עלינו לחזור למשנה. הסומא הוא בחזקת מסכן, אדם ללא מעמד וללא כבוד, אף על פי כן רבי יהודה רואה בו בן אנוש שווה זכויות וכבוד. רבי מאיר סובר שבגלל מצבו הרפואי גם מצבו החברתי נמוך ואין הוא בר-כבוד אנושי. בלשון בוטה יותר: האנשים הבריאים מחליטים שלא רק שבעיניהם הסומא מבויש, אלא שהוא גם מבויש בעיני עצמו, ואין לכבודו העצמי ערך. כאמור יש במקורות מחלוקת בנושא, ומשנתנו כדעה הרואה בסומא מי שאיננו בעל זכויות.
כך גם התוספתא בהמשך קובעת שגם חירש, שוטה וקטן אינם זכאים לבושת "מפני שאין להן בושת" (פ"ט הי"ג). בשפתנו היום, הנכים שאינם יכולים להתבטא נחשבים כחסרי רגשות, אבל "רבי אומר, אומר אני – חרש יש לו בושת, קטן אין לו בושת. החובל שוטה, פעמים יש לו בושת פעמים אין לו בושת" (שם). אם כן היו הערכות שונות, או נכון יותר תפיסות חברתיות שונות. הצד השווה שבכולן הוא שהנכים אינם נתפסים כשווים.
הקורא בן זמננו עשוי לראות בעמדתו של רבי מאיר עוול. איננו באים לסנגר על חכמים או לשפוט את החלטותיהם, אבל אם באנו להעריך את הדברים יש לזכור שהחברה המודרנית המערבית היא פרי של שני תהליכים ארוכים ומבורכים:
1. תהליך ההבנה הכללי בדבר ערך האדם וכבודו, שוויון (בתאוריה שוויון מלא, בפועל השוויון עדיין חלקי) של כל בן אנוש (לפחות כלפי החוק), זכותו לשוויון הזדמנויות וערכים קרובים. כל אלה לא היו קיימים בחברות עבר, שנבנו על הבדלי מעמד וייחוס, מצב של עבדות וכן הלאה. העילית לא רק נהנתה ממצב זה, אלא גם טיפחה אותו וטרחה לשומרו.
2. כתוצאה מהתהליך הראשון התמקצע הטיפול בעיוורים. בפועל העיוור המודרני זוכה לחינוך מתקדם המצמצם את הפערים בינו לבין אדם רגיל.
כאמור ביחס לסומא יש מחלוקת, אבל הרוח הכללית המנשבת ומשתקפת במשנה היא שיש "יקיר" ויש מי שפחות יקיר. מי שכינינו אותו "יקיר" בושתו רבה יותר ויקרה יותר מזו של אדם פשוט. בסיום הפרק נרכז את כל העמדות וננסה לבדוק מי אחראי על התפשטותן בציבור. היחס לסומא אינו מתמקד במקרה בודד. רבי יהודה שפטר את המזיק מתשלום לסומא הוא גם שפוטר את הסומא מכל המצוות, ומן הסתם גם ההפך – רבי מאיר מחייבו במצוות. אין כאן אפוא מקל ומחמיר, אלא יחס כללי לסומא. הפטור מפגין פטרוניות אך גם רחמנות, והמחייב מפגין שוויון אך מחייב לעיתים את הסומא מעבר ליכולתו. האחידות המשפטית עלולה במקרה כזה להפוך לחרב פיפיות.
את השינוי ההדרגתי ביחס של חכמי ההלכה לדורותיהם לעיוורים ניתן לראות גם בשינויים בפסיקה הלכה למעשה, במהלך הדורות ובמיוחד בדורנו, בנושאים אלו, ולא כאן המקום להרחיב בכך. נזכיר שכבר הבבלי פירש את המונח "ערום" שלא כפשוטו, ובכך טשטש מעט את הבדלי המעמדות באחד התחומים.
סיכום של רוח המשנה יש בתוספתא: "המבייש את חבירו ערום הרי זה חייב, ואינו דומה מביישו ערום למביישו לובש. ביישו במרחץ הרי זה חייב, ואינו דומה מביישו במרחץ למביישו בשוק. ואינו דומה המתבייש מן היקיר למתבייש מן הפגום, ואינו דומה גדול המתבייש לקטן המתבייש, בן גדולים המתבייש לבן קטנים המתבייש" (פ"ט הי"ב). בית המרחץ הוא מקום שבו כולם עירומים, ונזק המתחולל שם נחשב לפחות מבושה בשוק. בשוק הנזק נתפס כמבייש עוד יותר, אבל עיקר התוספתא הוא בהבחנה המעמדית. "יקיר" (בן אצולה) המבייש נתפס פחות מבזה מאדם רגיל המבייש את חברו, וכן נזק מקטן נחשב פחות חמור.
<b>המבייש את היישן חיב</b> – אף על פי שבזמן הנזק הישן אינו מודע לו, וממילא איננו יכול להתבייש. ניתן להסיק שבמקרה של בושת מה שקובע איננו האם הניזוק התבייש, אלא האם היה עלול להתבייש. <b>והיישן שביש פטור</b> – נזק שאירע בשוגג איננו יכול להוות עילה לבושה גדולה. <b>נפל מן הגג והיזיק ובייש חייב על הנזק</b> – ככל מזיק, שאדם מועד לעולם,<b> ופטור על הבושת</b> – כדי שתהיה בושת צריכה להיות כוונה לבייש, לכן הישן פטור והאנוס פטור. הרי הוא ודאי לא נפל בכוונה.<b> שנאמר ושלחה ידה והחזיקה במבושיו אינו חייב על הבושת עד שיהא מתכוון</b> – כפי שאמרנו הבושת איננה כללית, היא תלויה בכוונה ובעיקר בתחושת ההיפגעות.

Mishnah 2

<small>עפ”י כתב יד קופמן</small>   (בכתב היד – <b> משנה ד</b>)
<b>זה חומר באדם מבשור וחומר שוב באדם מבשור</b> – צריך להיות "שור באדם" כמו ביתר עדי הנוסח. חומר ב-א מ-ב הוא אחד מסגנונות העריכה של המשנה. הוא מצטרף לרשימת האמצעים ששימשו לזיכרון בעל פה של המשנה. <b>שהאדם משלם את הנזק</b> – כך בעדי הנוסח הטובים (<b>מפ</b>, <b>מל</b>, <b>מנ</b>), אבל במשנה שבבבלי ובכתבי היד של התלמוד הבבלי מנויים כל חמשת מיני הנזקים: "שהאדם משלם נזק, צער, ריפוי, שבת ובושת" (פז ע"א). יש להניח שהמשנה התכוונה אכן לכל חמשת הנזקים, שהרי אדם חייב בכולם ושור המזיק חייב רק בנזק. מצד שני עדות כתבי היד הטובים ברורה, והמשנה לא מנתה את חמשת הנזקים אלא הסתפקה במינוח הכללי "נזק". אבל בהמשך ברור ש"נזק" הוא רק במובן הצר של המילה, ללא שבת, בושת וכולי. ממילא מתעוררת השאלה האם ייתכן שמשנתנו איננה מכירה בחמשת מיני התשלומים. בהקשר זה ראוי לציין שחמשת מיני התשלומים מופיעים במשנה ובתוספתא רק בהקשר של פרקנו, ומופיעים גם במכילתא דרבי שמעון בן יוחאי (כא לא, עמ' 183; כא לג, עמ' 185), אך לא ביתר החיבורים. במיוחד תמוהה התעלמות המכילתא דרבי ישמעאל מתשלומים אלו, וצריך עיון.
<b>ומשלם דמי וולדות</b> – ככתוב בתורה במפורש "וְכִי יִנָּצוּ אֲנָשִׁים וְנָגְפוּ אִשָּׁה הָרָה וְיָצְאוּ יְלָדֶיהָ וְלֹא יִהְיֶה אָסוֹן עָנוֹשׁ יֵעָנֵשׁ כַּאֲשֶׁר יָשִׁית עָלָיו בַּעַל הָאִשָּׁה וְנָתַן בִּפְלִלִים" (שמות כא כב), <b>ושור אינו משלם אלא נזק</b> – ההבדל שהשור פטור מהתשלומים הנוספים. דין זה איננו כתוב בתורה. הוא נאמר במשנה לעיל (פ"ג מ"י): "שורו שבייש פטור". לפי פירוש זה "נזק" שברישא כולל את חמשת מיני התשלומים (שבת, בושת וכו'), ואילו "נזק" בשור הוא רק נזק ישיר. ברם גם ניתן לפרש שההבדל בין אדם לשור הוא רק בדמי הוולדות ולגבי נזק דין שור כדין אדם, ומשנתנו בעצם איננה מכירה בחמשת מיני הנזקים שנמנו במשנה הקודמת. שור פטור מבושת, אך האם הוא פטור גם מצער ושבת? מן הסתם דמי ה"נזק" של השור כוללים את השבת והבושת, אם כן גם נזקי אדם אמורים לכלול את כל המרכיבים.
<b>ופטור מדמי וולדות</b> – על שור לא נאמר שחייב בדמי ולדות; למעשה אין כל דיון האם נזקי שור חייבים ברפואה. כפשוטו, וכפי שמקובל בעמים השכנים, הדין הוא כללי, שור שהזיק משלם נזק שלם או חצי נזק. בתורה מדובר רק על שור שנגח שור אחר, או שור שהרג אדם. נאמר ששור שפגע בעבד משלם קנס, ודעת לנבון נקל ששור שפגע באדם ולא הרגו משלם נזק. זה דין פשוט. הוא גם מופיע במשנה דרך אגב, הדיון בנזק הדדי של שור באדם ואדם בשור (פ"ג מ"ח), ולפי המשנה שם דיני תם חלים גם על מקרה כזה, כלומר שבעל השור התם משלם רק חצי "נזק". אבל לא נאמר מה כולל ה"נזק"; האם הוא כולל דמי אבטלה? האם הוא כולל רפואה? מן הסתם כל זה מתגלם במחיר הנזק.
אין להתפלא על היעדר הפירוט, שכן גם בחוקי הסביבה, שסקרנו אותם במבוא, אין פירוט כזה. על כן עלינו רק להתפלא מדוע בנזקי אדם באדם חכמים מציגים מערך הלכות כה מפורט, ולא מדוע בשור שהזיק אדם חסר פירוט זה.
מבחינה הלכתית לפי הבבלי שור פטור מצער, שבת, ריפוי ובושת, ואילו לפי הנוסח המועדף של עדי הנוסח הקדומים לא דנו חכמים בפירוט זה. כל שאמרו, וגם זה רק דרך אגב, הוא ששור שבייש פטור. ואכן דעת לנבון נקל שאם שור נגח אדם אין כאן בושה אלא נזק. אמת, במקרה ששור גרם לחשיפת גופו של אדם אולי יש בכך בושת, אך היא זניחה ומזערית. אם בעל השור המזיק חייב ב"נזק" ואם הנזק כולל גם ריפוי, צער ואבטלה, ברור שאין לגרוס במשנה שחומר באדם שחייב נזק, ריפוי, צער וכו'.
בדרך כלל עריכה המתחילה במילים "זה חומר..." ממשיכה במצב ההפוך, כלומר "וזה חומר בשור מאדם". המשך כזה איננו במשנה<sup class="footnote-marker">29</sup><i class="footnote">ראו עוד תוס', סנהדרין פ"ג ה"ג; שם מושווה שור לאדם, אך רק לענייני הפרוצדורה המשפטית. </i>.
החשיבות של משנתנו היא בהעלאת השאלה האם הפירוט לחמשת מיני נזק ("דברים") הוא אכן ריאלי או ספרותי-עיוני בלבד. סתמו של נזק כולל את כל מרכיביו, לפי המקום והעניין, ולעיתים כל הנזק הוא הבושה (כגון במשנה ו בפרקנו). הפירוט הוא אפוא מעשה ספרותי-למדני ואיננו נובע משאלה ריאלית.

Mishnah 3

<small>עפ”י כתב יד קופמן</small>   (בכתב היד – <b> משנה ה</b>)
<b>המכה אביו ואמו ולא עשה בהם חבורה</b> – החובל באביו ואימו חייב מיתה, שנאמר "ומכה אביו ואמו מות יומת" (שמות כא טו). לפי ההלכה המקובלת מי שמת איננו משלם<b>.</b> דין זה מבואר בתוספתא: "החובל באביו ואמו, ועשה בהן חבורה, אפילו שוגג, פטור, מפני שנידון בנפשו. הרובע והנרבע פטור, אפילו שוגג, מפני שנידון בגופו. הדליק גדישו של חבירו ביום הכפורים<sup class="footnote-marker">30</sup><i class="footnote">ראו לעיל פ"ג מ"י, שם דנו בכל השאלות העקרוניות הנדונות כאן. </i>, אפילו שוגג, פטור, מפני שנידון בנפשו" (פ"ט הי"ח). המינוח "נדון בנפשו" בא כנראה להדגיש שפטור מתשלומים, אפילו אם לא נגזר דינו למוות (וכידוע פסקי דין מוות במשפט היהודי נדירים ביותר)<sup class="footnote-marker">31</sup><i class="footnote">ראו המבוא למסכת סנהדרין.</i>. כפי שהערנו במבוא, התוספתא כאן איננה מרחיבה אלא מתחלקת עם המשנה בחומר התנאי שניצב לפני עורכי המשנה והתוספתא. התוספתא מביאה את הדין הבסיסי, והמשנה מביאה חלק אחר ממנו.
מבין המשנה והתוספתא אנו לומדים שמכה אביו ואימו הוא רק מי שעשה בהם חבורה.דין מכה אביו ואימו שחייב מיתה (בחנק) יידון בפירושנו למשנת סנהדרין פי"א מ"א. הדין שמכה אביו ואימו חייב כשיעשה בהם חבורה מופיע במפורש בבבלי סנהדרין פד ע"א, ויוצא כאמור ממשנתנו. גם במדרשי התנאים מופיע דין מכה אביו ואימו כהלכה עצמאית (מכילתא דרבי ישמעאל, משפטים, מסכתא דנזיקין, ה, עמ' 265; מכילתא דרבי שמעון בן יוחאי, שמות כא טו, עמ' 172).
<b>החובל בחבירו ביום הכיפורים</b> – החובל עבר על עשה שבתורה, לכן החובל בחברו בשבת פטור מתשלומים. אבל ביום הכיפורים חייב מיתה בידי שמיים, ולכן חייב בתשלומים. את היסוד המשפטי הסברנו לעיל פ"ג מ"י, ואף עמדנו על כך שדין החובל ביום הכיפורים שנוי במחלוקת רבי נחוניה בן הקנה וחכמים.<b> חייב בכולם</b> – בכל חמשת התשלומים, כלומר חל עליו דין מזיק רגיל: או שנדון בדיני נפשות או שחייב בכל הנזקים.
המושג "חבורה" איננו ברור. הבבלי (פו ע"א) הבין שחבורה היא כל הוצאת דם<sup class="footnote-marker">32</sup><i class="footnote">הבבלי, פו ע"א, איננו מכיר במונח "מכות יבשות", וכל מכה שאין בה דם נראית בעיניו כזניחה. גם זה איננו פרט ריאלי, וברור שהם הכירו בחבלות פנימיות המביאות נזק וגם מוות ללא הוצאת דם. </i>. הסבר זה מתאשר ממשנת ביצה פ"ב מ"ח; עדיות פ"ג מי"ב: "ומקרדים את הבהמה ביום טוב, ושוחקים את הפלפלין בריחיים שלהם. רבי יהודה אומר אין מקרדים את הבהמה ביום טוב מפני שהוא עושה חבורה, אבל מקרצפים, וחכמים אומרים אין מקרדים אף לא מקרצפים"<sup class="footnote-marker">33</sup><i class="footnote">הנוסח לפי כתב יד קופמן. לא נעסוק כאן כמובן בדין שחיקה ברחיים.</i>. מן המקורות המקבילים עולה כי היו דרכים מספר לטיפול בעור בהמה: "מקרדין" ו"מקרצפין". התוספתא מסבירה: "אי זהו קירוד אילו קטנים שעושין חבורה, קירסוף אילו גדולים שאין עושין חבורה" (ביצה פ"ב הי"ז; בבלי, שם סא ע"ד; שם כג ע"א). גאוני בבל הסבירו שקירוד הוא גירוד כדי להוציא "זבובים קטנים"<sup class="footnote-marker">34</sup><i class="footnote">אוצר הגאונים לפסחים, י ע"ב (עמ' 141); ליברמן, הפירוש הארוך, עמ' 961, וכן רמב"ם ואחרים. רבנו נתן אב הישיבה פירש להפך, וכנראה זו טעות. המאירי פירש שהכוונה לשיני מגרדת גסות (שבהן נעשה קרצוף) ועדינות יותר (שבהן נעשה קירוד).</i>, ובלשוננו טפילים. ברם נראה ש"קטנים" ו"גדולים" אינם התיאור של הטפילים אלא תיאור הכלי. קירוד הוא שימוש במגרדת קשה ששיניה הקשות רחוקות זו מזו ועלולה לפצוע את עור הבהמה, ואילו קרצוף הוא שימוש במברשת רכה ששיניה צפופות ואינה עלולה לפצוע. הכלל הוא שמותר לטפל בבהמה ביום טוב, אבל חל איסור כללי על עשיית חבורה בשבת וביום טוב. השאלה היא עד כמה יש להיזהר בחשש זה. לפי רבי יהודה קירוד עלול לגרום לחבורה, אך לא קרצוף, ולדעת חכמים הכול אסור: קירוד משום חבורה, וקרצוף משום החשש לתלישת השערות (ירו', ביצה סא ע"ד<sup class="footnote-marker">35</sup><i class="footnote">או משום חשש לחבורות הנגרמות בצורה חריגה. להסבר הבבלי ראו להלן. התלמוד הבבלי, כדרכו במסכתות ביצה ושבת, מעמיד את המחלוקת על חשש, "גזרה שמא...", גזרו קרצוף בגלל קירוד (חכמים), ואילו רבי אלעזר בן עזריה מסכים עם רבי יהודה, אלא שחולק עליו בעניין אחר. במשנה י בפרק ב בביצה נדון בעניין "שלא במתכוון", כלומר האם פעולה אסורה הנעשית שלא בכוונה אלא כתוצאה מפעולה מותרת אסורה או לא. גם הקירוד אינו נועד לעשיית חבורה, ולכן רבי אלעזר בן עזריה סבור כי היא מותרת (בבלי, כג ע"א). מסתבר שאכן רבי אלעזר בן עזריה סובר ש"דבר שאינו מתכוון מותר", אך ההסבר לשיטת חכמים אינו נחוץ, והירושלמי המעלה את חשש התלישה נראה סביר יותר. לעניין דרך הבבלי להסביר מחלוקת בחשש "גזרה שמא" ראו המבוא לפירושנו למסכת ביצה, וראו גולדברג, דרכים. כפי שראינו בפירושנו למסכת ביצה פרשנות בשיטת "גזרה שמא..." אופיינית לדיון הבבלי בסוגיות איסור מלאכה ביום טוב. בכל המקרים שהבבלי מעלה בהם הסבר זה מצוי בירושלמי או בתוספתא הסבר אחר הנראה קביל ופשוט יותר.</i>). רבי יהודה נוקט עמדת ביניים.
<u>קירוד וקרצוף ביום טוב</u>
לענייננו, ברור שחבורה היא הוצאת דם ולא חבורה בלשון ימינו, זאת אף על פי ששורש המילה הוא לחבר או לעבר, שמשמעו להוסיף, ומתאים יותר לגרימת נפיחות. כן משמע מפירוש המשנה לעיל מ"א, שכווייה על הציפורן איננה גורמת לחבורה. אלא שבמשנה הראשונה בפרק אפשר לפרש גם שמדובר בנפיחות (חבורה בלשון ימינו).
<b>החובל בעבד עברי חייב בכולם חוץ מן השבת בזמן שהוא שלו</b> – העבד העברי הוא במצב של חצי שעבוד. כל עבודתו שייכת לבעליו, ובעליו חייב במזונותיו. זה מצב של עצמאות משפטית חלקית. עם זאת מבחינת ההלכה הוא אדם עצמאי החייב במצוות, ובעל זכות קניין. אם האדון חבל בו, האדון חייב לשלם את כל הנזק על כל מרכיביו, כבן חורין, חוץ מדמי שבת, שכן כל עבודתו שייכת לבעליו ואיננה של העבד. האדון הזיק את עצמו, וממילא פטור מלשלם לעצמו.
לבני דורנו ההלכה נשמעת פשוטה, אפילו מובנת מאליה. השוויון בפני החוק נראה לנו טבעי ומובן. אבל בעולם הקדום רעיון השוויון היה מהפכני. העשירים בעולם הרומי נחשבו כבעלי זכויות-על. הכלל שלמדינה מונופול על הפעלת כוח לא היה מובן בעולם הרומי; העשירים יכולים היו לאסור או להכות את העניים. מעבר לכך, העשיר נחשב לעיתים קרובות לפטרון העניים, וכפטרון היו לו זכויות משפטיות למחצה, אבל זכויות וחובות חברתיות בלתי מעורערות. הקביעה שעבד עברי נחשב לרשות משפטית בעלת זכויות אישיות וזכויות לכבוד אינה מובנת מאליה. כבר במשנה א ראינו כי קיימת מגמה שלפיה החלש אין לו כבוד עצמאי. אומנם מבחינה הלכתית אין קשר בין סומא לבין עבד עברי, או בין עבד עברי לעני, אבל בפועל יש כאן זהות חברתית. משנה א הכירה באי-השוויון, משנה ו חולקת על העיקרון, ובמשנתנו מחלוקת (להלן). ייתכן שבעל משנה א יקבל את ההגדרה שעבד עברי נחשב לשווה זכויות וייתכן שהוא חולק עליה; הצד ההלכתי-משפטי כמובן חשוב, אך אנו מאירים את ההיבט החברתי העומד מאחורי המוסכמה המשפטית.
<b>החובל בעבד עברי שלאחרים חייב בכולם</b> [<b>נוסח אחר כנעני</b>]– כך נכתב בצד ליד המילה "עברי", וכך בכל עדי הנוסח. הבדל גדול בין הנוסחאות. לפי כתב יד קופמן מדובר בעבד עברישל אחר. המזיק חייב לשלם את כל חמשת התשלומים. חלק מהתשלומים יינתנו, מן הסתם, לאדון, שכן כושר העבודה של העבד העברי שייך לאדונו, ואילו הצער והנזק הם של העבד עצמו. בעל העבד לא יינזק. הוא מקבל פיצוי על יכולת העבודה של העבד שנפגעה, ואילו יתר התשלומים שייכים לעבד. אולם לפי יתר עדי הנוסח דין המשנה עוסק בחובל עבד נוכרי, וכל התשלומים לאדונו<sup class="footnote-marker">36</sup><i class="footnote">המשפט הראשון בתלמוד הבבלי (פח ע"א) מתאים לשתי ההגדרות, עבד עברי או עבד נוכרי (כנעני): "מאי טעמא דרבי יהודה? אמר קרא: 'כי ינצו אנשים יחדיו איש ואחיו', במי שיש לו אחוה, יצא עבד שאין לו אחוה. ורבנן? אחיו הוא במצות". אך ההמשך מתאים רק להבנה שמדובר בעבד נוכרי שמעמדו כגר, שחייב בחלק מהמצוות.</i>. <b>רבי יהודה אומר אין לעבדים בושת</b> – לפי כתב יד קופמן עדיין מדובר בעבד עברי, ולדעת רבי יהודה אדם שמעמדו החברתי ירוד (עבד עברי) אין לו בושת. בשפה החברתית המקובלת כיום אין לו כבוד, או החברה איננה מעניקה לו כבוד. את זעקתו על כבודו הרמוס אין מי שישמע (אולי כולל הוא עצמו). הדוגמה במשנה ו היא במי שסטר לאישה, ובהשלכה למשנתנו מי שנתן סתירה לעבד איננו משלם דמי בושתו. כפי שלמדנו במשנה א זו דרכו של רבי יהודה, שהסומא ואולי גם הערום אינם זכאים לבושת. אם כן אין כאן רק אחידות בהערכת הסומא, אלא גישה חברתית כללית שרק למכובדים יש רגשי כבוד. כאמור חכמים חולקים עליו והם מהלכים בשיטת רבי מאיר, וכשם שלעיוור יש כבוד כך גם לעבד העברי.
לפי שאר<sup class="footnote-marker">37</sup><i class="footnote">בהמשך התוספתא יש הסבר כיצד הרכוש מגיע לבנים. אם המדובר בבנו ובתו הגדולים הרי שמדובר במשק בית של "משפחה מורחבת"; במשק כזה אין רכוש פרטי, וכל הרכוש שייך למשפחה, כלומר לאב (ראו פירושנו לעירובין פ"ו מ"ז; שקלים פ"א מ"ז), אבל לבן או לבת זכות "לסגל" לעצמם רכוש במסגרת בית האב. כלומר זה רכוש מעין פרטי, שהבן או הבת משמרים. הם אינם מבצעים ברכוש פעולות רווחיות, אלא הוא משמש כחיסכון או להוצאות פרטיות קטנות שהמשפחה איננה מממנת. "סגולה" היא אפוא רכוש אישי. מכאן גם הביטוי "עם סגולה" שעם ישראל הוא סגולתו האישית, כביכול, של ה', בניגוד ליתר העמים שהם רכושו הכללי. ראו הפירוש בבבלי בבא בתרא נב ע"ב, והפירוש עולה בבירור גם מהסוגיות שם. בבבלי (כאן פז ע"א-ע"ב) העבירו את כל הדיון למצב של משפחה גרעינית רגילה, והבחינו בין "סמוך על שולחנו" לבן או בת עצמאיים, וכנראה בבבל המבנה החברתי של בתי אב לא היה נפוץ או לא שרר כלל. לעניין השאלה מי מקבל את הנזק בשם הבת שנפגעה, ובמיוחד מי מקבל את דמי בושתה, ראו פירושנו לכתובות פ"ד מ"א; ירו', כתובות שם כח ע"ב; בבלי, כאן פז ע"א-ע"ב. </i> עדי הנוסח המחלוקת איננה על עבד עברי אלא על עבד נוכרי, שהוא יהודי למחצה ומשועבד גם בגופו. לדעת חכמים הפוגע חייב בתשלום מלא, והמשנה איננה עוסקת בשאלה האם התשלום מגיע לאדון או לעבד. מן הסתם השבת לאדון, האדון חייב בריפוי (והמזיק חייב במימון הריפוי) והבושת של העבד, או אולי לאדון, משום שבושת העבד היא בושתו של האדון, או מהסיבה הטכנית שכל מה שקיבל עבד קיבל רבו, ואין לעבד קניין עצמאי. לדעת תנא קמא אפילו לעבד נוכרי יש בושה (וקל וחומר לכל יהודי, אפילו עיוור ואפילו ערום), ולדעת רבי יהודה רק לעבד נוכרי אין בושת, ולדעתו עיוור שרוי באותו מצב חברתי-"פסיכולוגי"<sup class="footnote-marker">38</sup><i class="footnote">בתפיסה המערבית, המבוססת על הסוציולוגיה ועל ערכי המוסר של המאה שלנו, טוענים שאין דרך למדוד את בושתו של העבד. הוא בבחינת "אוכלוסייה שותקת". מה שבא לידי ביטוי בגישה ההלכתית הוא מה שחשבו בני העילית על התחושות של פשוטי העם ושל העבדים. לאלו (לעבדים ופשוטי עם) הייתה תדמית חיצונית של חסרי כבוד. מה הייתה תדמיתם העצמית איננו יודעים, שהרי לא נשאלו מעולם ולא התבטאו על כך. בהלכה באים אפוא לידי ביטוי רק מעמדו של העבד ומוסכמות החברה (המוטעות או הנכונות) על תחושותיו. </i>.
התוספתא לפרק איננה מקבילה בסדרה למשנה, ויש בה התייחסות לשתי השאלות ההלכתיות, גם למזיק עבד עברי וגם למזיק עבד נוכרי: "החובל בבנו ובתו [גדולים] חייב בכל. בעבדו ושפחתו <u>העברים</u> של אחרים, מוציאין מידו. ושל בתו נותנין לו מיד, ושל בנו עושה לו בהן סגולה מיד<sup class="footnote-marker">39</sup><i class="footnote">התוספתא מבחינה בין הבת, שרכושה שייך תמיד לאביה עד נישואיה ואין לה זכות "לסגל", לבין הבן, שהוא רשאי "לסגל" את רכושו. </i>. בבניו ובנותיו קטנים של עצמו, פטור מן הכל. החובל בבתו קטנה נזקה שלה, והשאר הרי זה פטור. חבלו בה אחרים נזקה שלה, והשאר עושה לו בהן סגולה, ואם מתה אביה יורשה" (פ"ט ה"ח-ה"ט).
אם כן החובל בעבד עברי של אחרים "מוציאין מידו", כלומר חייב בדמי נזק. ההלכות האחרות בתוספתא חשובות (ולכן ציטטנו אותן), אך לא נרחיב בהן במסגרת זו.
המשנה נעשית אפוא מובנת יותר בזכות התוספתא. המשנה לא גילתה דעתה האם המשפטים בה חלים על עבד נוכרי או על עבד עברי, מכיוון שהיא נשענת על המשפטים של המשנה הקדומה ומרחיבה אותם. במשנה הקדומה דנו גם בעבד עברי וגם בעבד נוכרי; עורך התוספתא הביא את הדיון כמעט כמו שהוא ועורך המשנה קיצר, ובכך גרם לנו לשאול על מה מדובר.
לאחר הפסיקה בנושא העבד העברי התוספתא ממשיכה בדין המזיק עבד נוכרי: "החובל בבנו גדול חייב, בעבדו ושפחתו הכנעניים, חייב בכל, ופטור מן השבת, מפני ששבתו שלו. חבל יתר מן הראוי להן, הרי זה חייב" (פ"ט ה"י). אם כן דין עבד עברי כדין עבד כנעני: לשניהם יש בושת, ובשניהם האדון עצמו פטור מתשלומי שבת.
התוספתא איננה מסייעת בידינו להכריע במה עסקה המשנה. במקביל משמע מהתוספתא שאין הבדל בין שני סוגי העבדים. כמובן איננו יודעים מה הייתה עמדת המשנה, אך אם אין סיבה אחרת קרוב להניח ששני המקורות משלימים זה את זה. עוד נוסיף שלא ברור האם המשנה והתוספתא הן דעת הכול או עמדתו של רבי מאיר בלבד; האם רבי יהודה סבור שבושתו של סומא פחותה משל עבד נוכרי?
הבבלי על משנתנו עוסק בעיקר במשנת כתובות פ"ד מ"א ששם הדיון הוא מי נהנה מדמי אונס של בת. הנושא עולה בבבלי כנראה מתוך מודעות לתוספתא העוסקת בחובת בנו ובתו, במי שחבל בבת או בבן ומי מקבל את דמי הנזק. נושא זה איננו במשנתנו, אבל הוא בתוספתא שציטטנו לעיל. בעצם הסוגיה כאן נכתבה על משנת כתובות. אגבה הבבלי מצטט מקור תנאי: "איתיביה: החובל בעבד עברי חייב בכולן, חוץ מן השבת בזמן שהוא שלו" (פז ע"ב). סביר שהבבלי מצטט מקור הקרוב למשנתנו, אך אין בכך ביטחון. יתר על כן, מבחינת הסוגיה בבבלי אילו היה מדובר בעבד עברי לא היה זה משנה דבר<sup class="footnote-marker">40</sup><i class="footnote">בהמשך הסוגיה נזכרת ההבחנה בין עבד נוכרי לעבד עברי, אבל המדובר בעניין אחר, לא על משנתנו ולא לעניין נזיקין, ולא על שאלה אחרת הקרובה לנושא שלנו: האם האדון רשאי לומר לעבד "עשה עמי ואיני זנך". במקרה כזה עשוי להיות השבח של העבד, אך כאמור אין מכאן ראיה מה היה נוסח המשנה שלפני הבבלי.</i>. אין להוכיח אפוא מתוכן הסוגיה מה היה כתוב במשנה, אך ברור שלפחות המעתיקים גרסו "עבד עברי"<sup class="footnote-marker">41</sup><i class="footnote">זאת בניגוד לסוגיה בפח ע"א, שרמזנו לה בהערה לעיל. </i>.
להלן במשנה ה נראה שאכן קרוב יותר לפרש את משנתנו בעבד עברי. ייתכן שהבבלי נמנע מלפרש כך משום שעבורו דין עבד עברי פשוט. ברור שמבחינה משפטית הוא אדם עצמאי עם רגשי כבוד ובושה. הווה אומר, ניצחון הרעיון שבמשנה שלנו ובמשנה ו הוביל לכך שהיא הפכה למיותרת, וצריך היה לתת לה פשר מחודש.

Mishnah 4

<small>עפ”י כתב יד קופמן</small>   (בכתב היד – <b> משנה ו</b>)
<b>חרש שוטה וקטן פגיעתם רעה</b> – זאת כי<b> החובל בהם חייב</b> – כפי שנאמר לעיל פ"ד מ"ד,<b> והם שחבלו באחרים פטורין</b> – ראו לעיל פ"ד מ"ה. הניסוח "פגיעתם רעה" מרמז שהתנגשות איתם נגמרת תמיד בהפסד: אם הזיקו פטורים מלשלם, ואם הוזקו חייבים לשלם להם.
<b>העבד והאשה פגיעתם רעה</b> – כי<b> החובל בהן חייב</b> – דין היזק אישה והיזק עבד נאמר במפורש בתורה, <b>והם שחבלו באחרים פטורין</b> – שכן בפועל אין להם מהיכן לשלם. הבעל של האישה או האדון אינם חייבים לשלם את החובות שגרמו העבד או האישה, שכן הם בני דעת והבעל איננו יכול לשלוט על מעשיהם, כאמור לעיל פ"ו מ"ד.<b> אבל משלמים לאחר זמן</b> – יש אפשרות שישלמו לאחר זמן, כאשר<b> נתגרשה האשה ונישתחרר העבד חייבים לשלם</b> – החוב נזקף לחובתם, ואם יהפכו לעצמאיים יצטרכו לשלם. לעבד הנוכרי כמובן לא היה רכוש, ולא יכול היה לשלם בזמן שחרורו. כך להלכה, אבל בעולם הרומי פגשנו עבדים שסיגלו להם רכוש והשתחררו כבעלי הון, ואפילו מימנו לעצמם את שחרורם. מעמד האישה סבוך יותר. התאוריה המשפטית הייתה ברורה, ודין אישה כדין עבד, אפילו הסגנון זהה: "מה שקנה עבד קנה רבו" (בבלי, פסחים פח ע"ב) ובמקביל "מה שקנתה אשה קנה בעלה"<sup class="footnote-marker">42</sup><i class="footnote">בבלי, נזיר כד ע"ב; גיטין עז ע"א-ע"ב; קידושין כג ע"ב ועוד, ובירושלמי: "זכת האשה – זכה בעלה", נדרים פי"א ה"ח, מב ע"ד, ומקבילות.</i>, אבל בפועל מצינו נשים מנהלות את משק הבית ובעלות רכוש. הרכוש בא לעיתים מרכוש שהורישה משפחת האישה לבת בנישואיה, או לאחר מכן, או מכספים שהרוויחה האישה אף על פי שבפועל הייתה חסרת רכוש. לעיתים היו לאישה גם כספים מרכוש ש"סיגלה" לעצמה, כלומר כספים קטנים שאספה מפה ומשם. "כשם שהאשה מסגלת מאחר בעלה, והבן מאחר אביו, והעבד מאחר רבו, והשפחה מאחר גבירתה" (מכילתא דרבי ישמעאל, מסכתא דבחדש, ב, עמ' 208).
אם כן לאישה ולעבד ייתכן שיהיה רכוש שבתאוריה שייך לבעלים אבל בפועל איננו שייך לאדון.
צריך לזכור שהמשפט העברי היה רק אחד משיטות המשפט שנהגו באזור. מעבר לכך, במשפט העברי בתחום זה היה פער בין הרמה ההצהרתית לבין המציאות המורכבת. במציאות אישה כלשהי, במקרה פרטי כזה או אחר, רכשה לעצמה מעמד ורכוש – בתוך החברה המרחיקה נשים מעיסוק עצמאי בכלכלת הבית. מקורות רבים לכך אספנו בפירושנו לכתובות (פ"ו מ"א). משנתנו נשארת אפוא ברובד המשפטי התאורטי, ואיננה מבררת את הפרטים לא לגבי עבד ולא לגבי אישה.
בצירוף של עבד ואישה נדון אגב משנה ח.

Mishnah 5

<small>עפ”י כתב יד קופמן</small>   (בכתב היד – <b> משנה ז</b>)
המשנה היא משנת "ראי" המציגה את המצב ההפוך ממשנה ג.
<b>המכה אביו ואמו ועשה בהן חבורה</b> – חייב מיתה, כאמור במ"ג.<b> החובל בחבירו בשבת</b> – חייב מיתה ולכן<b> פטור</b> – מתשלומים, <b>מכולם מפני שהוא נידון בנפשו</b> – עומד להידון בדיני נפשות, וראו הסברנו למשנה ג. <b>והחובל בעבד כנעני שלו פטור מכולם</b> – במשנה ג נאמר שהחובל בעבד פטור מכולם. כזכור התחבטנו האם המשנה שם דיברה בעבר כנעני, ואז משנתנו היא חזרה על המשנה הקודמת, או ששם דובר בעבד עברי. קרוב יותר לפרש שזו משנת ראי, כלומר במשנה הקודמת דובר בעבד עברי.

Mishnah 6

<small>עפ”י כתב יד קופמן</small>   (בכתב היד – <b> משנה ח</b>)
<b>התוקע לחבירו</b> – תקיעה היא סוג של מכה, ולהלן נציע שמשמעה מכת אגרוף. "לתקוע" הוא לנעוץ חפץ, כמו "היתה לו אם של זיתים ועתיד להופכו כיון שתקע בה יתד, אף על פי שיש בו גושין הרבה הרי אלו אינן חיבור" (תוס', טהרות פ"י הי"א, עמ' 671). <b>נותן לו סלע</b> – במקום חישוב מדוקדק של הצער, הבושת וכו' המשנה מציעה קנס קבוע, נמוך למדי. נמוך משום שבהמשך המשנה מדובר על קנס של 400 זוז. סלע הוא ארבעה זוזים (ארבעה דינרים). ניתן גם לפרש שה"סלע" הוא מרכיב הבושת בלבד (בהעדר נזק ממשי, רפואה או שבת). פשוט יותר לפרש שמשנתנו אינה מכירה כלל בחמשת סוגי הנזק. במקרה של אגרוף אין נזק ואין שבת וכו', יש צער בלתי משמעותי (כאב) ובושה מסוימת, וכמובן הרבה כעס; את כל זאת כימתו חכמים לסכום אחד, סכמטי.
<b>רבי יהודה אומר משום רבי יוסה הגלילי מנה</b> – מאה זוז, כלומר פי 25, וזה כבר קנס גבוה. סכום זה נראה בעינינו (הכותבים) קנס גבוה ביותר, לפחות בהשוואה לתנא הראשון. אבל כמובן הדבר תלוי באופי המכה, במידת הכאב והבושת שנגרמו, וגם באופייה של החברה. בחברה אלימה הקנס נראה מוגזם; בחברה בלתי אלימה הרי שזו תופעה יוצאת דופן ומסבירה את הקנס הגבוה. בדרך כלל במשניות העוסקות בשיעורים הפער בין שתי ההצעות נמוך, בבחינת "וקרובים דבריהם להיות שוין" (בבלי, עירובין פב ע"ב), או שהפער הוא פי שניים או מרכיב נמוך יחסית<sup class="footnote-marker">43</sup><i class="footnote">ראו למשל משנה, פאה פ"ח מ"ה; כתובות פ"ה מ"ה, מ"ח ומ"ט; כלים פי"ז מ"ט, ובדומה לאלו רוב השיעורים. </i>. הפער במשנתנו חריג ונראה תלוש מהמציאות. כיצד נוצרים שני שיעורים כה שונים? נראה ששניהם סכמטיים. ההלכה הקדומה (שאיננה בידינו) שנתה משהו בנוסח "נותן לו אחד", ונחלקו תנאים איזה "אחד", מנה או זוז. המחלוקת מדגישה את המרכיב התאורטי-סכמטי שבהלכות נזיקין. <b>סטרו נותן לו מאתים זוז</b> – מן הסתם זה המשך דברי רבי יהודה. <b>לאחר ידו נותן לו ארבע מאות זוז</b> – זו מערכת היררכית רגילה. כל קנס הוא פי שניים מהקנס הקודם. <b>צרם באזנו</b> – צבט או משך,<b> תלש בסערו</b> – משך בשֵער ונתלש מעט,<b> רקק היגיע בו הרוק</b> – או<b> העביר טליתו ממנו</b> – בכל אלה אין נזק ואין שבת; יש בו מעט צער שאי אפשר לכמת אותו, ובעצם גם לא בושת אלא כעס ועלבון. כיצד ניתן לקבוע מה הייתה עוצמת המכה? והאם יש כאן צער בשווה פרוטה כל עיקר?
כל המעשים הללו הם סמליים. סטירה קלה עשויה להיחשב כטפיחה ידידותית, אבל זו גם מחווה שבהחלט ניתן לפרשה כעלבון, וכנראה כך הובנה בחברה שהמשנה מייצגת. על סמך הבחנה זו מותר לנו לקבוע שגם ברישא מדובר בקנס קבוע, והתוקע הכעיס אך לא גרם נזק כבד יותר. כמו כן אנו רשאים להניח ש"התוקע" איננו סתם מכה אלא נותן לחברו מכת אגרוף. אפשר לפרש את שני המשפטים במשנה במרכיב הבושת, אבל מאחר שכבר הצענו שלא כל המקורות מכירים בחמשת מיני הנזק הרי שגם משנתנו מדברת על "נזק" באופן כללי, ללא פירוט.
<b>פרע ראשה שלאשה</b> – ראש האישה מכוסה, ופרוע הוא מצב הפוך ומהווה ביזיון לאישה. רק נשים בלתי מהוגנות מהלכות כשראשן פרוע. <b>נותן לו ארבע מאות זוז</b> – כמו העביר טליתו. העברת טלית היא מחווה של זלזול, אין בה היעדר צניעות או מרכיב הלכתי אחר.
<b>והכל לפי כבודו</b> – בעדי נוסח מאוחרים, כולל <b>מ</b>, נוסף "<u>זה הכלל</u> הכל לפי כבודו". לפי מצב העדים שבידינו זו תוספת. המילים "הכל לפי כבודו" מקבילות במקצת לכלל הקודם, לפי המבייש והמתבייש (מ"א), אבל סותר את התעריף הקבוע שהוצע עד עכשיו. אם יש למכה או למוריד טלית תעריף קבוע, הרי שאיננו תלוי לא במבייש ולא במתבייש, ואם הכול לפי "כבודו" עדיין איננו יודעים לפי כבודו של מי, של המבייש או של המתבייש, אבל בוודאי לא לפי השקלול של שניהם, שכן אז היה צריך לכתוב "לפי כבודם". לכאורה לפנינו סתירה במשנה, "תברא" בלשון הבבלי<sup class="footnote-marker">44</sup><i class="footnote">בבלי, שבת צב ע"ב; יבמות יג ע"א, לעניינים אחרים, כמובן.</i>. אך גם אפשר שאין כאן סתירה משפטית אלא שני רבדים: ברובד העקרוני יש לחשב את מחיר הבושה ה"אמיתית", כלומר את המחיר בפועל; המחיר (התעריף) תלוי במבייש ובמתבייש, ואנו נוסיף ש"כמות" הבושה תלויה גם בתנאי החברה ובמוסכמותיה. אבל בפועל החישוב המדוקדק הוא בלתי אפשרי. חכמים קובעים סכום כלשהו המשמש בסיס להתחשבות במבייש ובמתבייש. יש כאן אולי סתירה ברמה התאורטית, אך לא סתירה מעשית. נשוב ונשקול את הנתונים בנושא להלן.
בירושלמי (ו ע"ג) מובא סיפור על "חד בר נש"<sup class="footnote-marker">45</sup><i class="footnote">בכתב יד רוזנטל בר נש, בכתב יד פריימן חד בר נר.</i> שהעליב חכם, ונקנס בליטרה זהב (שהוא סכום גדול ביותר). הסיפור (הסכום) חשוד כמופרז<sup class="footnote-marker">46</sup><i class="footnote">ליטרא היא 150 או 180 גרם ודינר זהב הוא כ-14 גרם, אם כן מדובר במחיר של יותר מ-10 דינרי זהב. סלע הוא ארבעה דינרים (ארבעה זוזים), כל יתר המחירים שנקבנו בהם לעיל היו בסתם זוזים, שהם מן הסתם זוזי נחושת או סלעי נחושת. דינר זהב הוא האוראוס (aureus) הרומי. על האוראוס של טבריה נאמר שהיה שווה 2,000 דינר ובארבל מעט יותר (ירו', מעשר שני פ"ד ה"א, נד ע"ד). קשה להעריך את סכומי הכסף הנזכרים במקורות לאור השינויים האינפלציוניים וההבדלים בטיב המטבעות. המימרה בירושלמי מגדירה את סדרי הגודל שבין שתי המתכות, אך בוודאי לא את ערכן במונחים של ימינו. על כל פנים, ליטרא של זהב נחשבה לתרומה נדיבה וגדולה במיוחד. ראו ויקרא רבה, ה ד, עמ' קיג. על היחס בין מטבעות הזהב לכסף ולנחושת ראו שפרבר, כספים, עמ' 84-69, וראו להלן פירושנו לבבא מציעא פ"ד מ"א. דינר זהב שווה 25 דינרי כסף או קצת יותר; דינר כסף שווה בערך 100 דינרי נחושת.</i>. זה ביטוי לחישוב לפי "כבודו", ובעיני ריש לקיש כבוד החכם יקר ביותר. סיפור זה הוא דוגמה לכלל של "לפי כבודו".
כיסוי הראש
שאלת כיסוי הראש הפכה בימינו לנושא דתי עקרוני וטעון, בעל משמעות בתחום הצניעות, ולמעשה גם בתחום החברתי, כסמל דתי. לא נעסוק כאן בהרחבה בשאלת כיסויי הראש של הנשים באותם ימים, ונסתפק בדברים אחדים. משנת שבת (פ"ו מ"א), המדברת על קישוט לשער ראש האישה, מניחה ששער הנשים היה גלוי, שאם לא כן מה טעם לשזור בו קישוטים. מצד שני, מקורות רבים מספרים שהנשים היו מכסות את שערות ראשן. המשנה מונה בין העונשים לאישה שהודתה שסטתה מבעלה את פריעת השער, הנזכרת כבר במקרא (סוטה פ"א מ"ה), והתלמוד אומר שפריעת הראש היא אות לחשד שזינתה. משנה אחרת אף אומרת שאישה היוצאת לשוק וראשה פרוע ניתן לגרשה ללא תשלום של דמי כתובתה, מפני שעברה על "דת יהודית" (כתובות פ"ז מ"ו). שני המקורות הללו ואחרים מעידים לכאורה על מנהג נפוץ של כיסוי הראש. נראה שהפתרון לסתירה בין דברי משנת סוטה לעולה מן המקורות הללו הוא פשוט: השער המגולה שבדברי חז"ל הוא הוא פריעת הראש האמורה במקרא. המקרא אומר שמביאים את הסוטה אל המקדש והכוהן פורע את ראשה (במדבר ה יח), ואילו המשנה אומרת: "מגלה את לבה וסותר את שערה" (סוטה פ"א מ"ה), הווה אומר הכוהן מגלה את חזה הסוטה, ואת שערה סותר, כלומר מפרק את התסרוקת הבנויה לתלפיות. המדרש מזכיר את כיסוי הראש במפורש: "ופורעה... לימד על בנות ישראל שהן מכסות ראשיהם. ואף על פי שאין ראיה לדבר, זכר לדבר: 'ותקח תמר אפר על ראשה' " ([שמ"ב יג יט], ספרי במדבר, יא, עמ' 17)<sup class="footnote-marker">47</sup><i class="footnote">האפר הוא מעין הכיסוי של הראש.</i>.
היפוכו של שער מגולה הוא שער מכוסה, ואין מגולה אלא פרוע. מכאן שכיסוי הראש האמור בספרות חז"ל אינו כיסוי במטפחת או בבד, אלא סידורו בתוך רשת הדוקה במטרה כפולה: לשמור את השער סדור ולשמש מעין כיסוי לשער. רשת זו היא הסבכה המופיעה הרבה במקורותינו<sup class="footnote-marker">48</sup><i class="footnote">משנה, שבת פט"ז מ"ב; כלים פכ"ח מ"ט-מ"י; נגעים פי"א מי"א ועוד.</i> (איור 41). בפסיפסים אחדים מתוארות נשים יהודיות כשראשן מכוסה במטפחת גדולה או ברשת. כיסוי הראש נעשה אפוא בצורות אחדות. להלן נביא את דברי רבי שמעון בן אלעזר המתיר לצאת בחוטים הקשורים לסבכה. הווה אומר: הנשים נהגו לקשט את שערן בחוטים ובתכשיטים, עיתים תחבו את החוטים לתוך השער מתחת לסבכה ועיתים חיברו אותן לסבכה מבחוץ.הנשים נהגו לצאת לחוץ כששערן מסודר. נראה שבדרך כלל היה להן שער ארוך, ולכן קלעו אותו ועיצבו אותו. קליעת השערות נזכרת הרבה במקורותינו<sup class="footnote-marker">49</sup><i class="footnote">הרשברג, יופייה. קליעה היא הגדילה הנזכרת אף היא רבות, ואף היה מקצוע מיוחד: "גודלת".</i>. הסבכה נועדה לשמור על עיצוב השער לזמן רב, משום שהנשים נהגו בימי קדם לעצב את שערן לעיתים רחוקות, ואף רחצו כששערן עשוי, וכפי שראינו גם הנידה טובלת ושומרת על תסרוקתה ורק מרופפת אותה קמעה. על כן ברור מדוע משנת שבת (פ"ו, בעיקר מ"א ובהמשך הפרק) דנה בקשירת סרטים לשער; אילו היה השער מכוסה במטפחת או בכובע לא היה טעם לקשור בו סרטים.
במקורות מספר מיוחס לאמא קמחית, ששני בניה כיהנו ככוהנים גדולים באותו יום, את זכותה המיוחדת: "אמרה להן יבוא עלי אם ראו קורות ביתי שערות ראשי ואימרת חלוקי מימיי"<sup class="footnote-marker">50</sup><i class="footnote">ירו', יומא פ"א ה"א, לח ע"ד; פסיקתא רבתי, כו י, עמ' 398; תנחומא בובר, אחרי מות ט, עמ' 66 ועוד. אִמרה היא המכפלת, והגברת התפארה שמעולם לא פשטה את בגדיה החיצוניים. ראו עוד בבלי, שבת קיח ע"א, המטיף שכך צריך לנהג גם הגבר.</i>. אבל בנוסח ויקרא רבה: "אמרה להן יבא עלי אם ראו קורות ביתי <u>קלעי</u> שערי ואמרת חלוקי מימיי" (ויקרא רבה, כ יא, עמ' תעא; בבלי, מז ע"א). חילופי הנוסח בין "שערות" ראשי ל"קלעי" שערות ראשי חוזרים בעדי הנוסח, וקשה להכריע מה הנוסח הנכון. לפי הנוסח הראשון תמיד היו שערותיה מכוסות, ולפי הנוסח השני היו שערותיה סדורות ולא פרמה אותן מעולם, גם בתוך ביתה. מדובר בהתנהגות קיצונית מיוחדת; מה ניתן ללמוד מכאן על הנורמה הרגילה? או שאישה רגילה לא הקפידה על סידור/כיסוי ראש בתוך חדרה (ביתה), או שאישה רגילה לא הקפידה על כך גם בחוץ. ממקור זה קשה ללמוד על המציאות, ברם ניתן להסיק מכאן שלדעת חכמים מידת החסידות היא להקפיד על כך במלוא החומרה, וחכמים ממליצים על דרך התנהגות זו אך מבינים שהיא חריגה.
(בכתב היד – משנה ט)
<b>אמר רבי עקיבה אפילו עניים שבישראל רואין אותן כילו</b> – בכתיב מלא "כאילו",<b> הן בני חורין</b> – בן חורין הוא ניגוד לעבד, כלומר אדם חופשי, אבל מבחינת המשמעות בן חורין הוא גם ניגוד לעני. כוונת רבי עקיבא היא שהעני נחשב כאילו היה אדם אמיד, "בן טובים". אגב דיבור המשנה יוצרת זהות תודעתית בין העבד, שאין לו שליטה משפטית על גופו, לבין העני, שאין לו שליטה מעשית על גופו וגורלו. זה ניסוח מגמתי החושף את העמדה העקרונית, הנאצלת, של רבי עקיבא. זה משפט האמור לכונן תודעה. כשם שהמשפטים הדנים בעבד ובאישה יחדיו<sup class="footnote-marker">51</sup><i class="footnote">וראו כתובות פ"ה מ"ד.</i> מכוננים את תודעת הקִרבה (קרבת גורל) שבין השניים, למרות ההבדלים המשפטיים, כך גם הצירוף של עני ועבד, וכן הניגוד בין עני לבן חורין (ניגוד המקובל בחברה, ואותו שולל רבי עקיבא). הקִרבה בין העני לעבד מבטאת כמובן גם היא עמדה רעיונית.
<b>שירדו מנכסיהם</b> – הם אומנם עניים, אך נחשבים לבני טובים ולא לנחותים, <b>שהם</b> – משום שהם,<b> בני אברהם יצחק ויעקב</b> – בזכות היותם יהודים. רבי עקיבא חולק בבירור על ההגדרה של "הכל לפי כבודו" או "הכל לפי המבייש והמתבייש". לדעתו כולם שווים. רבי עקיבא מתייחס רק ליהודים, ואין לדעת מה דעתו על מידת הכבוד (הרגישות) של לא-יהודים.
עמדה דומה מבטאת מימרה אחרת: "רבי שמעון אומר: כל ישראל בני מלכים הם" (משנה, שבת פי"ד מ"ד). שם מדובר בהקשר הלכתי. מה שמותר לבני מלכים בשבת, יש להתיר לכל ישראל. הלכה זו מצטרפת לשורה של הלכות המדגישות את "שויונו של כל יחיד בעם בהלכה ובחברה"<sup class="footnote-marker">52</sup><i class="footnote">אלון, תולדות, ח"א עמ' 329. ראו עוד משנה, בבא מציעא פ"ז מ"א. </i>.
אביי אומר בתלמוד הבבלי: "רבן שמעון בן גמליאל ורבי שמעון ורבי ישמעאל ורבי עקיבא כולהו סבירא להו: כל ישראל בני מלכים הן" (בבא מציעא קיג ע"ב; שבת קכח ע"א). רעיון זה חוזר בהלכותיהם של החכמים שמנה אביי, אך מטבע הלשון עצמו בא רק בדברי רבי שמעון במשנת שבת<sup class="footnote-marker">53</sup><i class="footnote">דוגמאות נוספות בהלכה שרעיון זה בא בהן לידי ביטוי ראו אצל אלון, שם.</i>. מצד שני יש בספרות הכרה בכך שיש שוני מציאותי בין בני האדם. במקורות שהבאנו עמדותיהם של רבי עקיבא ושל רבי שמעון אינן נחלת הכול. מעבר לכך, אומנם כל בני ישראל ראויים להיות "בני מלכים", אך בעולמנו בכל זאת יש לכל אדם "כבודו". בהלכות כתובה חוזר עיקרון זה שאישה אמורה לקבל "לפי כבודה" ‏כדי למנוע את קיפוחה. עיקרון זה מופיע למשל במסכת כתובות המסכמת מה אדם חייב לתת לאשתו: "במה דברים אמורים, בעני שבישראל, אבל במכובד הכל לפי כבודו" (משנה, כתובות פ"ה מ"ט<sup class="footnote-marker">54</sup><i class="footnote">ממשנת כתובות עולה שסתם אדם מישראל מכונה "עני". לנשות עשירים יש יין בסל המזונות וכר וכסת לישון עליהם, כל זאת אין לסתם אדם. גם במשניות אחרות עולה ההנחה שסתם אדם מישראל מכונה "עני". גם לוח המזון שבמסכת פאה עוסק בעני, שהוא סתם אדם. כל זאת משום ש"עניות מצויה" (ירו', נדרים פ"ט ה"ד, מא ע"ג), וכן משמעות ה"עני" במשנה בפסחים (פ"י מ"א) התובעת שאפילו העני בישראל חייב בליל הסדר בהסבה (סעודה מלאה וחגיגית) וביין. אין כאן אידיאליזציה של העוני; בספרות חז"ל העוני נתפס בדרך כלל כעונש. אין הוא סוף העולם ואין הוא מצדיק דחיקת המצוות, אבל בדרך כלל אין רואים בו יתרון. כל זאת בניגוד לנצרות הקדומה או לחברת אנשי קומראן. עם זאת, ממקורות מספר משתמעת תפיסת העוני כדרך עדיפה למלכות שמיים. תפיסה זו בולטת במדרש יוצא דופן בתוכנו כמו תנא דבי אליהו, ולא נרחיב בכך, ראו אורבך, סיגופים; פרדה, סיגופים.</i>). משפט זה מסכם את שתי המשניות ח-ט שם. המשנה מונה את דרישות המינימום, אבל אדם "מכובד", כלומר אמיד, חייב לתת לאשתו יותר. מלשון המשנה משתמע בפשטות שהאמיד מכובד.
כל זאת לעומת עמדת תנא קמא כאן וחכמים החולקים על רבי שמעון במשנת שבת, וכן סתם המשנה בערכין: "באונס ובמפתה להקל ולהחמיר, כיצד? אחד שאנס ופתה את הגדולה שבכהונה, ואת הקטנה שבישראל, נותן חמשים סלע, והבשת, והפגם הכל לפי המבייש והמתבייש" (פ"ג מ"ד)<sup class="footnote-marker">55</sup><i class="footnote">ראו עוד משנה, ערכין פ"ג מ"ה ופירושנו לה. </i>. הנזק והכאב שווים, אך הבושה היא מעמדית ותלויה במעמדו החברתי של המבייש והמתבייש. חשוב לציין שהמשנה בערכין מבטאת את סולם הערכים המציאותי, שערכו של אדם נקבע לפי קריטריונים מעמדיים, ולא את גישתם המוסרית והדתית של חז"ל שכל בני האדם שווים, או שערכם נקבע לפי לימוד התורה.
אומנם בהטפותיהם דיברו חכמים על כך שלא הכסף מכבד את האדם אלא לימוד התורה, המצוות שהוא מקיים ומעשיו. כך היה החזון של חכמים, ומן הסתם הם גם חיו ופעלו לפי קוד "דתי" זה. אך כל אלו אינם סותרים את הנתון החברתי הפשוט, תוצר המציאות, שהעושר גורר כבוד, וכמעט זהה עימו.
העמדה שיש להעניק לאדם לפי "כבודו" בצורה לא שוויונית חוזרת בהלכות, כגון במשנת כתובות (פי"ב מ"ג). היא מופיעה כאמור לגבי מתן לעני ולגבי הספדים (בראשית רבה, כתב יד וינה, צו, עמ' 1237). כן יוצא מעדויות אחרות המשיחות לפי תומן (כגון משנה, ביכורים פ"ג מ"ג). נראה אפוא שאין כאן מחלוקת רק בפרטי ההלכות, אלא גם בתפיסה העקרונית של שוויון מלא בין בני האדם. לפנינו אפוא מחלוקת אידאולוגית בעניין חברתי שיש לה השפעה גם על שאלות הלכתיות "טכניות". במשנה שלנו שתי העמדות מוצגות זו מול זו, והתוצאה ההלכתית שלהן ברורה. מי שתבע קנס קבוע לתוקע לחברו או למי ש"העביר טליתו ממנו" מבטא לא רק קושי למדוד את גודל הבושה אלא גם שוויון, כדעת רבי עקיבא, וכפי שגם יוכח להלן<sup class="footnote-marker">56</sup><i class="footnote">תורשה לי הערה אישית. באחת הביקורות על פירושנו נרמז לכך שבהדגשת עמדתם של רבי עקיבא ותומכיו וממשיכיו באה לידי ביטוי עמדתנו האידאולוגית כמחברים ופרשנים מוטים, זו שבאה לידי ביטוי גם בבחירת מקום המגורים שלי אישית (בקיבוץ). אינני מוצא מקום להתנצל, "אשריי שנתפסתי על דברי תורה". עם זאת אין כאן עמדה אישית, אלא ניתוח הוגן של העמדות השונות הבאות לידי ביטוי בספרות חז"ל. אכן הקשר בין האידאולוגיה של חז"ל לעמדותיי האישיות איננו מקרי, אך סדר החשיבה הוא הסדר שהדגשתי כאן.</i>.
לפי דרכנו, הדיון במשנה כאן על כימות הבושה הוא מציאותי. אילו היה הדיון בבושת רק דיון בבית המדרש היו חכמים מציעים "לוח תעריפים" שונה המבוסס על ערכיה של שכבת החכמים, מעין אותו תעריף של ליטרת זהב למי שבייש תלמיד חכם.
מעשה באחד שפרע ראשה שלאשה<sup class="footnote-marker">57</sup><i class="footnote">למעשה מקבילות אחדות, ראו לדוגמה אבות דרבי נתן נו"א פ"ג, ח ע"א. באבות דרבי נתן המעשה צמוד להלכה המובאת אצלנו בשם התוספתא פ"ט הל"א (להלן).</i> – בעדי נוסח מאוחרים, כולל כתב יד מ, נוסף <u>בשוק</u>. זו תוספת, שכן היא איננה במקורות הקדומים. מן הסתם לכך כוונת המשנה, שהרי אם פרע את ראשה בתוך ביתה או אפילו בחצר לא היה המזיק ראוי לקנס כה כבד. עם זאת התוספת "בשוק" איננה רק שיבוש, היא תיקון של מעתיק שרצה להדגיש את חומרת המעשה ולרמוז להלכה שציטטנו לעיל שהמהלכת וראשה פרוע בחוץ היא עבריינית קשה.<b> ובאת לפני רבי עקיבה וחייבו ליתן לה ארבע מאות זוז</b> – כאמור במשנה לעיל. איננו יודעים האם רבי עקיבא הכיר את ההלכה לעיל או להפך, שההלכה לעיל נקבעה בעקבות פסק הדין של רבי עקיבא. 400 זוז הם פי שניים מכתובה רגילה, והם הסכום של כתובת כוהנים שראו עצמם נכבדים וראויים לכבוד יתר<sup class="footnote-marker">58</sup><i class="footnote">ראו פירושנו לכתובות פ"א מ"ה ופ"ה מ"א, וראו גם פירושנו לבבא בתרא פ"א מ"ה.</i>. <b>אמר לו רבי תן לי זמן ונתן לו</b> – בדפוסים ובעדי נוסח מאוחרים נוסף <u>זמן</u>. תוספת זו איננה מוסיפה להבנה, והיא קלקול של שפת המשנה התמציתית והנקייה.<b> שימרה</b> – הוא שמר את צעדיה (עקב אחריה) ומצאה <b>עומדת על פתח חצירה ושבר את הפך</b> – בעדי נוסח מאוחרים <u>הכד</u>,<b> בפניה ובו כאסר שמן</b> – כמות קטנה,<b> וגילת את ראשה והיתה מטפחת ומנחת על ראשה</b> – האישה נרעשה מהשמן המועט המתבזבז, ניגבה אותו בידה ומרחה אותו על ראשה. בכך גילתה שגילוי השֵער ופריעתו אינם שווים בעיניה כאיסר שמן, וכדי להרוויח סכום קטן היא מוכנה "להיחשף" בפומבי. הנתבע רצה להוכיח, "לפי המתבייש", שבשבילה זו בושה קטנה ביותר.
<b>והעמיד עליה עדים</b> – שיעידו על מעשיה והתנהגותה,<b> ובא לפני רבי עקיבה ואמר לו רבי לזו אני נותן ארבע מאות זוז</b> – בתמיהה ובקושיה,<b> אמר לו רבי עקיבה לא אמרתה כלום</b> – אין זו טענה,<b> שהחובל בעצמו אף על פי שאינו רשיי פטור</b> – האישה עצמה רשאית לוותר על כבודה ולהזיק לעצמה,<b> ואחרים שחבלו בו חייבים</b> – אין בכך להצדיק אותו מעשה על ידי אחרים. <b>והקוצץ את נטיעותיו אף על פי שאינו רשיי פטור</b> – ככתוב בדברים כ יט שאין לקצוץ את עץ השדה,<b> ואחרים שקצצו את נטיעותיו חייבים</b> – אדם רשאי לעבור על דברי תורה בעצמו, אך אחרים העושים כן בשדותיו חוטאים ומזיקים וחייבים בתשלום (גם על החטא וגם על הנזק).
קוצץ נטיעותיו
במקרא מדובר רק על איסור לכרות עץ בזמן מצור על עיר אויב (דברים כ יט-כ). מפסוקים אלה למדו חכמים איסור כללי על כריתת עצים, ולפי ההלכה אסור לעקור או לכרות עץ מניב (משנה, שביעית פ"ד מ"י; בבלי, למשנתנו צא ע"ב; בבא בתרא כו ע"א), וכן מגנים חכמים את "קוצצי אילנות טובות"<sup class="footnote-marker">59</sup><i class="footnote">תוס', בכורים פ"ב הט"ז; סוכה פ"ב ה"ה; בבלי, סוכה כט ע"א; כלה רבתי, פ"ט הכ"ב, עמ' 343; השוו ספרי דברים, רד, 240-239.</i>. בהקשר זה מופיעים קוצצי האילנות יחד עם מגדלי בהמה דקה, משום שבשני המקרים מדובר באיסורים דומים. במקביל, יש בספרות חז"ל עשרות עדויות על טיפול בעצים ועל כריתתם מסיבות שונות (ראה למשל תוס', גיטין פ"ה הי"ג; בבא בתרא פ"ד ה"ח). יתר על כן, כל חקלאי יודע שכריתת עצים היא חלק מהטיפול במטע, ו"שִנטוע" הוא תופעה רגילה ביותר. מסתבר שהאיסור על כריתת עצים לא היה מוחלט. הוא לא כוון נגד מי שמבצע זאת למטרות כלכליות ובמסגרת חקלאות רגילה, אלא נגד שכבת העשירים שכרתו עצי פרי על מנת לנטוע עצי סרק ונוי סביב בתי המגורים המפוארים שלהם. מכל מקום האיסור לא תורגם למערכת ענישה, ומי שכרת את עצו פטור היה מעונש (כאמור במשנתנו). קוצצי עצים הם כמגדלי בהמה דקה, וכפי שהסברנו לעיל פ"ז מ"ז אין איסור משפטי על גידול צאן, אלא מידה טובה, אוטופית, שחכמים מטיפים לה ורואים בה מנהג ראוי.
האיסור על כריתת עצים הוא כאמור תנאי, וקשה לעמוד על זמנו. מכל מקום פילון כבר מזכיר אותו במלוא היקפו כמצווה לכל דבר: "הוא אמר במפורש שלא לגדוע עץ תרבות ולא לקצור בטרם עת על מנת שלא להזיק לאדמת המישור נושאת השיבולים. ובכלל לא להשחית כל פרי"<sup class="footnote-marker">60</sup><i class="footnote">על המידות הטובות 149.</i>. הזיקה למשנתנו ברורה, שכן גם פילון כורך את האיסור לקצור בטרם עת עם האיסור לכרות עץ פרי. אלא שפילון מעמיד את האיסור לקצור בטרם עת כחל בכל שנה ושנה, בניגוד למשנתנו. פילון מבטא בדבריו אידאולוגיה של חיסכון לאומי "כדי שהמין האנושי יצויד בשפע של מזונות..." (שם). נראה אפוא שזו הלכה ואידיאה קדומה שבספרות חז"ל צומצמה בחלקה, והאיסור לקצור בטרם עת יוחד לשנת שמיטה.
היבט אחר של ההגנה על עצי הפרי הוא האיסור להשתמש בעצי פרי כחומר בעירה במקדש. לפי המשנה נאסר השימוש רק בעצי זית וגפן (משנה, תמיד פ"ב מ"ג), אף שלפי ההלכה "כל העצים כשרין למערכה" (שם), הווה אומר שהייתה זו הנחיה כללית ולא הלכה. מבחינת המקדש כל העצים כשרים, וההגבלות הן על רקע של חובת השמירה על פיתוח הארץ.
האיסור לקצץ עצים מופיע גם במשנת בבא בתרא פ"ה מ"ג. גם במשנה וגם בברייתא שבבבלי (בבא בתרא פ ע"ב) מופיעה אותה עמדה שמותר לקצץ אילן אך לא לשרש אותו, ויש להשאיר את בסיס גזעו. בפרטים נעסוק בפירושנו למשנה שם.
במקביל יש בספרות חז"ל דברי שבח לנטיעת עצים. אלה מופיעים בצורות ובהקשרים שונים, ויש בהם משום לחץ חברתי רב ערך. על הפסוק "וכי תבֹאו אל הארץ ונטעתם..." (ויקרא יט כג) אומרים חכמים: "כשאתם נכנסים לארץ-ישראל לא תתעסקון אלא במטע תחילה" (ויקרא רבה, כה ג, עמ' תקעג). לפי האגדה גם ריבונו של עולם עוסק בכך: "מתחלת ברייתו שלעולם לא נתעסק אלא במטע תחילה..." (שם שם). אף אברהם אבינו, כשהגיע לארץ וצפה עליה מראש סולם צור, "ראה אותם עסוקים בנכוש בשעת הנכוש בעידור בשעת העידור, אמר הלווי יהי חלקי בארץ הזו..." (בראשית רבה, לט ח, 371). בכל המדרשים הללו יש עידוד גלוי לטיפול חקלאי מסור ולשיפור הביצועים החקלאיים.
מדרש אחר מדבר בשבח הנוטעים, שאף שאינם מרוויחים בטווח הקצר הרי שרווחיהם בטווח הארוך רבים, ואם אין הם קוטפים את פרי ההשקעה הרי שבניהם זוכים לכך (ויקרא רבה, כה ה, עמ' תקעו ומקבילות), וכל אדם מבני ישראל נתבע: "יטעון מכושיה ויפוק וינצוב ליה נציבין..." (יטען מכושו וייטע נטיעות, ויקרא רבה, כה ה, עמ' תקעו), וכן מימרות נוספות. בכל אלה יש עידוד לנטיעה ולשיפור רמת היישוב. אין זה רק אינטרס כלכלי של היחיד, אלא גם משימה לאומית-דתית. כך נוצרת אידאולוגיה ציבורית ומתגבש לחץ חברתי, המשמש דחיפה דתית, לאותה מוטיבציה כלכלית.
נשוב למשנתנו. בדברי רבי עקיבא מוצג עיקרון מרכזי: כבוד האישה קיים. היא רשאית לזלזל בו, ואולי בפועל באמת הענייה איננה זוכה לכבוד, ומי שבייש את האישה בכך שפרע את ראשה באמת לא גרם לנזק גדול. "באמת" משום שבפועל, בתפיסת החברה הנוכחית, ובתפיסתה של האישה הפשוטה הזאת (מן הסתם בת עניים), אכן אין לה כבוד עצמי, אך בכך היא פוגמת בעצמה. כבודה איננו מה שהחברה מעניקה לה, וגם לא מה שהיא תובעת לעצמה, אלא יש לה כבוד סגולי. בגלל קשיי היום יום היא ויתרה עליו, ומוותרת עליו בכל עת, אבל כבודה ה"אמיתי" לא נפגע.
לעיל הגדרנו ש"כבוד" ו"בושה" הם ערכים יחסיים. מה שאדם מחשיב את עצמו, ומה שהחברה מעניקה לו. לדעת רבי עקיבא אין זה כך. הנוהג החברתי הוא המצוי, אך לא הרצוי. מבחינה אידאולוגית ודתית לכל אדם כבוד זהה. ההלכה אינה צריכה רק לשקף את המציאות החברתית, אלא גם להיות "אמיתית". בלשון שלנו, היא חייבת להציב לפני הציבור חזון דתי של חברה מתוקנת. נראה לנו שרבי עקיבא אינו שוגה באשליות. הוא יודע שבמציאות לבני עניים יש פחות כבוד עצמי ופחות כבוד חברתי. הם פחות "בני בושה". אך ההלכה צריכה לא רק להתייחס למצב זה ולהגיב בהתאם לו, אלא גם להציב חזון של הדרך הנכונה. אין כאן רק הבנת החלש ונתינת פה למצוקות ולתחושות שהחברה מתעלמת מהן, אלא גם פסיקה לפי העולם הערכי שראוי היה שלאורו תהלך החברה.
מכל מקום, עורך המשנה מדגיש את המיוחד בדעתו של רבי עקיבא. בעצם המזיק צודק, ולאישה פשוטה אין רגשי כבוד. אך רבי עקיבא מתעלם מתחושה רווחת זו.
העיקרון שאדם רשאי להזיק לעצמו הוא ניסוח משפטי. בתחום הערכי גם "היתר" זה בעייתי, וכן שנינו: "וכשם שחייב על נזקי חבירו, כך הוא חייב על נזקי עצמו. הוא עצמו שרק וטס בפניו, כנגד חבירו, מתלש בשערו, מקרע את כסותו, משבר את כליו, מפזר את מעותיו בחמתו, פטור מדיני אדם וחייב בדיני שמים, שנאמר 'ואך את דמכם לנפשותיכם אדרוש'. רבי שמעון בן לעזר אמר משם רבי חלפאי בן אגרא שאמר משם רבי יוחנן בן נורי, מתלש בשערו, מקרע את כסותו, משבר את כליו, מפזר את מעותיו בחמתו, יהא בעיניך כעובד עבודה זרה, שאילו אומר לו יצרו לך ועבוד עבודה זרה עובד היה, שכך היא עבודתו של יצר הרע" (תוס', פ"ט הל"א; אבות דרבי נתן, נו"א פ"ג, ח ע"א).
אם כן אסור לאדם להזיק לעצמו, ואסור לו לצאת מכליו ולהתנהג לפי גחמות פראיות. האיסור הוא מדיני שמיים, וכמובן גם העונש הוא משמיים בלבד. במסגרת זו אסור לו גם לפגוע בכבודו העצמי, והרי הדברים הם פיתוח מיוחד של תורת רבי עקיבא בנושא. "חייב בדיני שמיים" הוא כמובן הרובד שבין אדם למקום, ועסקנו בו במבוא. בדברים אלו יש פיתוח מיוחד של הרעיון שהאדם נברא "בצלם אלוקים". האדם אינו שייך רק לעצמו, הוא בריאה אלוקית ויש בו מרכיבים של מעשי שמיים, על כן גם איננו עצמאי לחלוטין. יש לאדם שותף בשמיים, ולכן אל לו לפגוע בעצמו, שכן יש בו חלק אלוקי ממעל.
רבי יוסי הגליל היה חכם מדור יבנה, מקביל לרבי עקיבא. רבי יהודה, תושב אושה שבגליל, היה בעיקר תלמידו של אביו, רבי אלעאי מאושה, שלמד אצל רבי אליעזר בלוד. כן למד רבי יהודה אצל רבי עקיבא. רק לעיתים רחוקות ביותר הוא מוסר משום שכנו רבי יוסי הגלילי, שחי בציפורי<sup class="footnote-marker">61</sup><i class="footnote">ירו', מגילה פ"ב ה"ב, ו ע"א; בבלי, מכות טז ע"א; שבועות כא ע"ב.</i>. כמו רבים מצעירי הגליל רבי יהודה בא ליבנה ללמוד אצל ראשי חכמי הדור, אך הוא למד כנראה מעט גם אצל שכנו רבי יוסי הגלילי.
המחיר של ארבע מאות זוז מופיע בסדרת מקורות בעניינים שונים כמו כתובת כוהנת, וסתם מחירים מופרזים, כגון קנס גדול לזוממים (תוס', כתובות פ"א ה"ה) או שור יקר במיוחד (תוס', פ"ג ה"ה). שני מעשים הקרובים ביותר לזה שבמשנה, וקשורים אף הם לרבי עקיבא, מצויים במשנה: "ומעשה באחד שנדר מאשתו הנאה, והיתה כתובתה ארבע מאות דינרין, ובא לפני רבי עקיבא וחייבו ליתן לה כתובתה. אמר לו, רבי שמנה מאות דינרין הניח אבא ונטל אחי ארבע מאות ואני ארבע מאות, לא דיה שתטול היא מאתים ואני מאתים? אמר לו רבי עקיבא, אפילו אתה מוכר שער ראשך אתה נותן לה כתובתה. אמר לו אילו הייתי יודע שהוא כן לא הייתי נודר, והתירה רבי עקיבא" (נדרים פ"ט מ"ה), וכן: "מעשה באחד שפרע ראשה שלאשה ובאת לפני רבי עקיבה וחייבו ליתן לה ארבע מאות זוז " (לעיל פ"ח מ"ו). כמו כן: "הכהו באחר ידו, בנייר, בפינקס, בעורות שאין עבודין, בטמוס של שטרות שבידו – נותן ארבע מאות זוז. ולא מפני שמכה של צער, אלא מפני שמכה של בזיון" (תוס', פ"ט הל"א). ניתן אפוא להניח שהמחיר של ארבע מאות זוז הוא מוגזם וספרותי, לא זה היה המעשה המדויק. גם ההלכה שהפורע שער אישה משלם סכום זה איננה מדויקת, אלא זה ביטוי ספרותי לכך שמשלם סכומי עתק, ואין כאן הגדרה משפטית אלא ספרותית.

Mishnah 7

<small>עפ”י כתב יד קופמן</small>   (בכתב היד – <b> משנה י</b>)
<b>אף על פי שהוא נותן לו</b> – את דמי הנזק, ובמיוחד את דמי הבשת,<b> אינו נימחל לו</b> – עד עתה עסקה המשנה בפן הממוני. כפי שראינו, גם הקביעות בתחום זה יש בהן עירוב טבעי של מרכיב כלכלי ושל מרכיב ערכי-אידאולוגי. עתה המשנה מתמקדת בפן הערכי בלבד. בבוא חכמים לדון במרכיב הערכי-מוסרי הם מבטאים כמובן את תביעותיהם מהחברה, את חזונם ולא את המציאות, והרחבנו על כך במבוא. <b>עד שיבקש ממנו שנאמר ועתה השב אשת האיש וגו'</b> – בראשית כ ז. הפסוק נאמר לאבימלך לאחר שלקח את שרה וה' הענישו ונזף בו, ולאחר שאבימלך החזיר את שרה לאברהם ושילם לו פיצויים כבדים, כלומר לאחר ששילם לו את כל התשלומים. במקרה זה לא היה נזק ולא שבת, אבל היה מעין בושת ומעין צער, ואבימלך שילם פיצויים נכבדים, ובכל זאת נתבע לבקש סליחה כדי שיזכה לכפרת עוונו. זאת אף על פי שלפי טענת אבימלך פעל במידה מסוימת בתום לב. תום הלב הנטען מופרז; אולי אבימלך לא ידע ששרי היא אשת אברהם, אבל גם אם היא "רק" אחותו עדיין אין הוא רשאי להפקיע אותה לביתו מבלי לבקש רשות מאברהם, כגבר האחראי עליה, ואולי גם צריך לבקש את רשותה. אבימלך הפקיע אותה מבלי לברר דבר ומבלי "לשלם" עבורה כבעל כוח אלים, ולא כמחזר מהוגן.
המשנה מצרפת את ההלכה העקרונית לסיפור המעשה באברהם ואבימלך (שרה בסיפור פסיבית). <b>ומניין שלא יהא המוחל אכזרי שנאמר ויתפלל אברהם אל האלקים וגומ'</b> – צריך לנהוג כאברהם שהתפלל עבור אבימלך, כלומר שסלח לו, וביקש מה' שגם הוא יסלח לעוון. הסיפור המקראי וההלכה אינם זהים, אבל הדרשן מחבר אותם לאחד. לפי הצירוף שבין המקרא למשנה קיימים שלושה רבדים. הרובד הראשון הוא הרובד הכספי. המזיק צריך לשלם בין אם התכוון בין אם לא. במקרה זה אבימלך טוען שלא התכוון לרע, אך כפי שהדגשנו טיעון זה איננו משכנע, איננו אמיתי והוא חלקי כשלעצמו. מכל מקום בדיעבד הוא שילם את חובותיו הכספיים. זה רובד בסיסי ברור. הרובד השני הוא ברמה המוסרית בין הניזוק למזיק. המזיק צריך לבקש סליחה, והניזוק צריך להיות נדיב ולא לנטור איבה (לאחר שהמזיק שילם לו כנדרש). הרובד השלישי הוא בין המזיק לריבון עולמים. המזיק חטא חטא כבד בהזיקו לחברו. חיסול החטא הוא תנאי הכרחי אבל בלתי מספיק, יש צורך במעשה כפרה. סליחה של הניזוק גם היא תנאי לכפרה, ואם נתמלאו שני תנאים אלו, ה' יכפר. מן הראוי להדגיש שבדברי הווידוי על החטא לא נהג אבימלך כהוגן. הוא אומנם מצטדק שלא רצה לפגוע באשת איש, אבל מטשטש את התנהגותו הבלתי ראויה במישור הפחות חמור של הפקעת אישה בניגוד לרצון משפחתה. אף על פי כן אברהם התעלם מכך וסלח לו, ואף התפלל עבורו.
ההכרה שבפשעים חברתיים יש פן דתי מובהק מופיעה ומודגשת בין חילוקי הכפרה הנידונים אגב הדיון השיטתי בדרכי הכפרה בסוף מסכת יומא: "עבירות שבין אדם למקום, יום הכפורים מכפר. עבירות שבין אדם לחבירו, אין יום הכפורים מכפר עד שירצה חברו. את זו דרש רבי אלעזר בן עזריה 'מכל חטאתיכם לפני ה' תטהרו' – עבירות שבין אדם למקום, יום הכפורים מכפר. עבירות שבין אדם לחבירו, אין יום הכפורים מכפר עד שירצה את חברו" (משנה, יומא פ"ח מ"ט). תשלום מלא של כל סעיפי הנזק ושל הבושת לפי המתבייש והמבייש הם תנאי לריצוי החבר. מעניין שבניגוד לנוהל האסלאמי, למשל, וגם לנוהל המקובל בחלק מהחוקים בני זמננו, אין חז"ל דורשים תשלום גבוה מעבר לדמי הנזק כפיצוי כללי, אלא רק תשלום מדויק של הנזק. אבל הנזק, על כל מרכיביו, מכומת לתשלום כספי.
משנת יום הכיפורים, כפי שזכינו לפרשה, איננה עוסקת בסדרי התשלום. מטרת התשלום היא לגרום לחבר להיענות לבקשת הסליחה, והמשנה שם איננה עוסקת בדיון הממוני. היא מתרכזת ברבדים השני והשלישי שהצגנו. משנתנו עוסקת בעיקר ברובד הראשון, ומעירה בקצרה על הרובדים המשלימים, שהם בעצם מטרת ההליך המשפטי.
מבחינתם של חכמים הרובד הממוני חשוב, אך הוא רק חלק ממחילת החטא. לפנינו תפיסה של משפט צדק במלוא המובן. במבוא עמדנו על תפיסות שונות של תפקיד המשפט: הגנת הניזק היא פן אחד; פן שני הוא עשיית צדק, ופן שלישי השכנת שלום ופיוס (צדק מפייס, או צדק מאחה). במשנתנו עקרון הפיוס אינו נזכר כשלעצמו, אבל הוא משתמע ממרכיב המחילה. גם בתוספתא חוזרת ההנחיה שהניזק צריך ל'רחם' כלומר לסלוח ולפייס (פ"ט הכ"ט-ה"ל).
<b>האומר סמה את עיני</b> – במשניות הקודמות דובר במזיק לעצמו, ועתה המשנה משלימה את המעגל ועוסקת במי שאמר לחברו להזיק לו, ולכאורה נתן לו רשות, ואפילו ביקש ממנו את הדבר. <b>קטע את ידי שבר את רגלי</b> – בכל אלה<b> חייב</b> – המזיק בכל התשלומים. העובדה שאדם אמר זאת איננה פוטרת את המבצע. במישור הטכני הדבר נובע מכך שהמזיק הוא שליח לדבר עבירה, ואין שליח לדבר עבירה. כבר ראינו שאם אדם שילח אחר להזיק האחריות היא על המבצע (פ"ו מ"ד), וכך גם כאן. שם הייתה גם דעה חולקת: "דתני: האומר לשלוחו צא הרוג את הנפש – הוא חייב, ושולחיו פטור; שמאי הזקן אומר משום חגי הנביא: שולחיו חייב, שנאמר: (שמואל ב יב ט) אותו הרגת בחרב בני עמון" (בבלי, קידושין מג ע"א). דעתו של שמאי הזקן איננה באה לידי ביטוי בהלכות נוספות בדיני ממונות, ואולי היא חלה רק על דיני נפשות. <b>על מנת פטור</b> – הניזוק אמר "קטע את רגלי על מנת שתהיה פטור". כלומר יש כאן תנאי מפורש שבו הניזוק ויתר על התשלומים המגיעים לו.<b> חייב</b> – גם כאן המזיק חייב, משום שאסור לאדם לפגוע בעצמו, כאמור לעיל (בתוספתא).<b> קרע את כסותי שבר את כדי חייב</b> – כמקודם, כי אין שליח להיזק.<b> על מנת פטור</b> – אם הניזוק ביקש ממנו (הורה לו) להזיק לעצמו, והוסיף תנאי שהמזיק יהיה פטור מתשלומים,<b> פטור</b> – משום שאדם רשאי להזיק לממונו. אומנם בתוספתא לעיל המזיק לגופו והמזיק לרכושו (כגון המקרע את כסותו) שניהם אסורים, אבל היזק עצמי הוא ממש איסור (בדיני שמיים) ולהזיק לרכושו הוא מגונה. יתר על כן, להזיק לרכושו אסור ומי שעושה כן מתוך רוגז ואיבוד עשתונות ("בחמתו") עובר על איסור, אבל סתם אדם שמבקש לשבור כד של עצמו אין בכך נדנוד של איסור. <b>עשה כן לאיש פלוני על מנת פטור חייב בין בגופו בין בממנו</b> – אין המשלח רשאי לפטור אחר מנזק לאדם שלישי, ואין כאן התחייבות של המשלח לשפות את המזיק.
גם בהלכות האחרונות במשנתנו מצויה אותה חלוקת נושאים שבין התוספתא למשנה. זו משלימה את זו. האיסור של אדם לפגוע בעצמו הוא תנאי להבנת המשנה, והוא מצוי בתוספתא.
לכאורה אם אדם הזיק לעצמו, או הטיל על פלוני להזיק לו, המזיק אמור להיות לפחות פטור מבושת. הרי מרכיב הבושת תלוי בכוונת הצדדים ובמצב החברתי, ואפילו אם רעיון זה נדחה היה עלינו לצפות לכך שהמשנה תדון לחוד במרכיב הבושת. קל יותר להבין את המשנה כמצדדת בדעה שנזק הוא מונח כללי שמחשבים אותו לפי כלל התנאים המקומיים, מבלי לפרט אותו לחמשת סוגי הנזק. כאמור, במשנה א הצענו שהחלוקה בין צער, ריפוי, שבת, בושת ונזק היא יותר תרגיל חשבונאי תאורטי מאשר הנחיה מעשית.
העמדה שאסור לאדם להזיק לעצמו מבטאת גם היא רעיון דתי אידיאי. האדם נברא בצלם אלוקים, ואין להשחיתו<sup class="footnote-marker">62</sup><i class="footnote">לורברבוים, בצלם דמות; גושן גוטשטיין, צלם. </i>. תפיסה זו מצמצמת את עונש המוות<sup class="footnote-marker">63</sup><i class="footnote">ראו במבוא למסכת סנהדרין.</i>, ואלי גם מכוונת את דרכי ההוצאה להורג<sup class="footnote-marker">64</sup><i class="footnote">לורברבוים, בצלם דמות, וראו דיוננו במבוא לסנהדרין. </i>. המשנה, או ליתר דיוק ההלכה, איננה מכירה בשליטתו של האדם על עצמו. אדם אדון לרכושו, אך איננו אדון לגופו. תכלית הבריאה איננה האדם עצמו, כמקובל בעולם המערבי. ההלכה אומנם מגינה על האדם ועל רכושו, תובעת לו מעמד רם, אבל האדם כולו הוא רק חלק מהמערכת שבמרכזה עומד ריבון העולמים, שהוא אדון-על. החברה המערבית מדברת על כבוד האדם; ההלכה שותפה לכך בחלק מהדרך, ובמיוחד לשיטת רבי עקיבא שכולם שווים בעיני ההלכה וראויים לאותו כבוד, עם זאת יש ערך נשגב יותר והוא עשיית רצון בורא עולמים. כבוד האדם איננו רק זכותו של כל יחיד מישראל, אלא גם חובתו. כבוד האדם הוא מסגרת שהכול סרים למרותה – השלטון, ההלכה ואף האדם עצמו. לא "רצונו של אדם כבודו", אלא כבודו של אדם הוא רצונו של האל.

Chapter 9



Mishnah 1

הפרק עוסק בגזלן שמאז שגזל עבר זמן ובינתיים עיבד את החפץ, ואיננו יכול להחזירו. למעשה מקרה זה דומה ל"טבח ומכר", אך דין טבח ומכר (שמשלם פי ארבעה וחמישה) הוא בגנב בלבד (פ"ז מ"ד). הפרק מתקשר ישירות לפ"ז שעסק בגנב. פרק החובל (המתחיל לצורך העניין במשנה ז של פרק ז) הוא אפוא יחידה המפרידה בין שני הדבקים. מדוע נהג כך עורך המשנה? לדעתנו פרק ח נשתל באמצע היחידה משום שגם הוא מתחיל בחמישה דברים, כמו פרק ט.
<small>עפ”י כתב יד קופמן</small>
<b>הגוזל עצים ועשאן כלים</b> – הגזלן השביח את חומר הגלם שגזל, או גזל <b>צמר ועשאו בגד</b> – הבגד שווה הרבה יותר מהצמר שגזל,<b> משלם כשעת הגזילה</b> – משלם לנגזל את דמי חומר הגלם שגזל. מבחינה משפטית הגזלה עוברת לרשות הנגזל. זו הבחנה משפטית, ונעסוק בה בהמשך. <b>גזל פרה מעוברת וילדה –</b> במקרה הקודם נבעה השתבחות חומר הגלם (הגזלה) מעבודתו של הגזלן, ואין לבעלים תביעה על השבח אלא רק על חומר הגלם, אבל במקרה זה כבר הפרה המעוברת שווה יותר מפרה רגילה, אם כי השבח איננו ודאי, וייתכן שהפרה תפיל או שתלד זכר, שערכו נמוך יותר מנקבה<sup class="footnote-marker">1</sup><i class="footnote">בעדר רגיל צריך זכר אחד לעשר או עשרים פרות. השור עשוי לשמש להרבעה או לחרישה, אך הפרה גם חורשת (אם כי כוחה פחות משל הזכר), גם מייצרת חלב וגם מולידה, ולכן שווייה רב יותר. בפועל בעלי פרות מכרו את השור לבשר עוד בהיותו עגל לאחר שהגיע למשקל אופטימלי יחסית לעלות האבסתו (בערך בגיל שלושה חודשים). היחס המספרי בין שוורים לפרים מתואר במדרש: "מיכן לעונה האמורה בתורה. 'עזים מאתים', שהן צריכות 'תיישים עשרים', 'רחלים מאתים', שהן צריכות 'אילים עשרים' " (בראשית רבה, עו ז, עמ' 905-904).</i>. מכל מקום חלק מהשבח כבר היה קיים וחלק בא מאוחר יותר, כשהפרה ברשות הגזלן. כאן כבר מעורבים שני שיקולים. הראשון הוא הבעלות על הפרה: אם הפרה ברשות הגזלן הרי שהעובר שלו, והשני הוא האם השבח (הרווח) נבע מעבודת הגזלן או בא בדרך הטבע. או<b> ורחל טעונה</b> – רחל היא כבשה, ורחל טעונה היא כבשה הנושאת על גבה צמר,<b> וגזזה</b> – הגזלן,<b> משלם דמי פרה</b> [<b>מ</b>]<b>עוברת לילד</b> – כך גם ב-<b>פ</b>, <b>מנ</b> ועוד. בעדי נוסח אחרים, כולל עדי נוסח טובים: <u>העומדת</u><u>לילד</u>(<b>ל</b>, <b>מ</b> ועוד). המשנה נאמנה לדרכה: משלם כשעת הגזלה מבלי לקחת בחשבון רווח עתידי שבעל הפרה (הנגזל) ציפה לו. במשנתנו רווח עתידי אינו נמדד, ואין הבעל זכאי לפיצוי עבורו. להלן, במשנה ג, נפגוש עמדה שונה ונדון בה שם.
כמו כן משלם<b> ודמי רחל טעונה להיגזז</b> – כך גם ב-<b>ל</b>, <b>פ</b>, <b>מנ</b> ועוד, אבל ב-<b>מ</b> ובדפוסים מאוחרים: <u>דמי רחל העומדת ליגזז</u>. <b>גזל פרה ועיברה</b> – כך גם ב-<b>פ</b>, <b>ל</b>, אבל ב<b>-מנ</b>, <b>מ</b> ובדפוסים: <u>ונתעברה</u>. אם אנו גורסים "עיברה" הרי שיש כאן פעולה מכוונת של הבעלים, ואולי אפילו שילם הגזלן על ההרבעה של השור הנבחר, ואם אנו גורסים "נתעברה" הרי שנתעברה הפרה מאליה. כפי שנראה להלן בפועל אכן הפרה לא התעברה מאליה אלא רק בפעולה יזומה, ולכן יש עדיפות טקסטואלית לנוסח "התעברה".
<b>אצלו</b> – אצל הגזלן,[<b>וילדה</b> –או שגזל, <b>ורחל ונטענה אצלו</b>]<b> –</b> שהתה אצלו זמן (כחצי שנה) ונתכסתה בצמר, <b>וגזזה משלם כשעת הגזילה</b> – החפץ הנגזל שייך לגזלן, והוא משלם כשעת הגזלה. המשנה איננה מתחשבת בשאלה האם הגזלן השקיע מזמנו או מכספו ביצירת הרווח, ולא בכך שהבעלים המקורי עשוי היה אף הוא להרוויח את אותו רווח (רווח הבא מעצמו או כתוצאה מהשקעת מאמץ וממון).<b> זה הכלל כל הגוזלנים משלמים</b> [<b>כשעת</b>]<b> הגזילה –</b> המילה "כשעת" איננה מופיעה ונוספה בצד, וכן קיימת ברוב עדי הנוסח, ונראה שנשמטה. המשנה מורכבת משני רבדים ספרותיים, האחד נוסח ההלכה ודוגמאות, וברובד האחר נוסח הכלל הזהה להלכה. אין אלו בהכרח רבדים כרונולוגיים, אלא עירוב של שתי עריכות. "זה הכלל" נשמע ככלל מקיף, אבל למעשה בסוף משנה ב יוצגו מקרים שבהם הכלל אינו תקף. אם כן לפנינו כלל חלקי.
במשנתנו ההלכה ברורה, אבל מהתוספתא משמע שלפנינו מחלוקת: "הגוזל את הפרה ועיבירה אצלו, ושנת ושלישה, אפילו ארבעה וחמשה פעמים. וכן הגוזל את הרחל ונטענה אצלו וגזזה, אפילו ארבעה וחמשה פעמים, עז וחלבה, אפילו ארבעה וחמשה פעמים, משלם כשעת הגזילה. רבי שמעון אומר רואין אותן כאילו הן שומות אצל אחרים" (פ"י ה"א). תנא קמא כמשנתנו, אבל רבי שמעון חולק וסובר שמשלם לפי הרווח הממוצע של הבהמה, כפי שמרוויחים השכנים שיש להם בהמות דומות. כלומר משלם מה שהבעל הפסיד, ולא כשעת הגזלה.
כמו כן: "גזל צמר וליבנו, טוו וליבנו. פשתן ונקהו, אבנים ושיפן, משלם כשעת הגזילה. רבי שמעון בן לעזר אומר כל דבר שהשביח הגזלן, יד הגוזל על העליונה. רצה משלם כשעת הגזילה, רצה אומר לו הרי שלך לפניו" (שם ה"ב). רבי שמעון בן אלעזר איננו רבי שמעון של הברייתא הקודמת. לדעתו הגוזל (הגזלן) ידו על העליונה. אם הבהמה השביחה הוא ישלם כשעת הגזלה, ואם ערכה ירד ישלם כערכה הנוכחי. זו עמדה קיצונית המעניקה את הרווח לגזלן, למרות חטאו. בכך התנא מבטא את עמדתו המשפטית. הגזלן הופך לבעל הרכוש, והוא זה שמחליט לפי איזה תעריף ישלם לבעלים, וזאת למרות הליקוי המוסרי שבמעשה הגזלה. בסוף משנה ב נסכם את העיקרון של "כשעת הגזלה".
הרבעת פרות
פירשנו ש"עיברה" היא פעולה מתוכננת של הגזלן שתכנן ויזם את ההיריון של הפרה והשקיע מזמנו בהרבעתה. כיום ההרבעה היא פעולה יזומה לכל דבר, ומתבצעת בצורה מלאכותית. בתקופה הקדומה, לפני ההרבעה המלאכותית, יכול היה בעל הפרה לשלוט בהרבעה באופן חלקי. לו רצה יכול היה לכוון את הדבר. הוא יכול היה למנוע התעברות, לקשור מטלית הגנה על אברי הפרה, ובעיקר יכול היה למנוע מהפרה לרעות ליד זכרים. לאדם רגיל לא היה עדר פרות אלא פרה בודדת<sup class="footnote-marker">2</sup><i class="footnote">ראו פירושנו לביצה פ"ב מ"ח, ואם ירצה החונן לאדם דעת גם לעדיות פ"ג מי"ב.</i>, והיא רעתה בחוץ תחת שמירה מסוימת, או שעמדה ברפת בחצר. בתנאים אלו היה צורך בפעולה מכוונת לעבר את הפרה. הבעל חש אימתי הפרה "דורשת", וזיווג לה שור מתאים שנבחר, מן הסתם בשל טיבו וכוחו.
גם בתקופת המשנה לא הייתה ההרבעה מעצמה, כדברי התוספתא: "בהמה שתובעת את הזכר, אין מרביעין אותה, אבל מורידין אותה לבקורת. רבי יהודה אומר, חמורה שתובעת את הזכר מרביעין אותה בשביל שלא תצטנן, ושאר כל הבהמות מורידין אותן לבקרות, ואין מרביעין במועד, ואין מרביעין בבכור ובפסולי המוקדשין" (תוס', מועד קטן פ"ב הי"א; ירו', פסחים פ"ד ה"ח, לא ע"ב). הבקורת היא המקום (המרחב) שבו מרביעים<sup class="footnote-marker">3</sup><i class="footnote">ליברמן מפרש "מקום הבקר", וקשה לדעת אם כוונתו להֶבְקֵר (הפקר) או הַבָּקָר.</i>, ומותר להביא לשם את השור ואת הפרה יחדיו, אך לא לבצע הרבעה, שכן זו מלאכה בחול המועד. ההרבעה היא עזרה לשור כדי שיוכל למלא את תפקידו, החזקת הפרה שלא תזוז ותשמוט עצמה, וכן עידוד השור על ידי מאכל ומשקה. אולי גם היה מזון מיוחד שנחשב למעורר את אונו של השור. הבבלי אינו מוסיף הרבה, להוציא ציטוט של ברייתא דומה לזו שבתוספתא (מועד קטן יב ע"א).
על מהותה של ה"בקרות" אנו שומעים בירושלמי משמו של רבי יהושע בן לוי: "בקורת משל מלכות<sup class="footnote-marker">4</sup><i class="footnote">במקבילה שבירושלמי נידה: של אנטונינוס. זו דוגמה כיצד "תוקן" הטקסט בהשראת האגדות הרבות על יחסי אנטונינוס ורבי. כן הנוסח בבראשית רבה, כ ו, עמ' 190. הנוסח המועדף הוא "בקרות".</i> עיברה, והרביעי<sup class="footnote-marker">5</sup><i class="footnote">והרביעו.</i> של בית רבי ממנא שוורים. ויש מהן שילדו עכשיו ויש מהן שילדו לאחר זמן..." (יבמות פ"ד הי"א, ו ע"א; נידה פ"א ה"ג, מט ע"א – בעיבוד לכתיב בן זמננו: "בקורת של מלכות עברה, והרביע רבי ממנה שוורים..."). אם כן בקורת היא חבורת שוורים שנועדו להרבעה, ושיירה של שוורים כאלו עברו ורבי, שהיה מקורב לשלטונות, קיבל רשות להרביע את פרותיו מהשוורים הללו. שוורים שייכים היו למשק הקיסרי, ומן הסתם היו חסונים במיוחד. המשך הסיפור מעט אגדי ומציין שהיו פרות שילדו מיד (בשפתנו – שהיו כבר מעוברות), ורבי סבר<sup class="footnote-marker">6</sup><i class="footnote">זו הייתה האמונה בעולם הקדום, שכל תוספת באמצע ההיריון תורמת לוולד. ראו פירושנו ליבמות פי"א מ"ו, שם המשנה קובעת את הדין על פי הסברה שיש תוספת עיבור גם לאישה באמצע ההיריון. </i> שהרבעה נוספת תחזק את הוולדות. המלכות היא כמובן השלטון הרומי, ומן הסתם מדובר בעדר שהיה שייך לאחת האחוזות הממלכתיות בגליל. באחוזה כזו שכללו את שיטת ההרבעה, ובדרך הברירה בחרו שוורים טובים במיוחד<sup class="footnote-marker">7</sup><i class="footnote">ל"בקרות" ראו עוד ירו', סנהדרין פ"ז הי"ג, כה ע"ד.</i>. אם כן ההרבעה היא פעולה מתוכננת, ומן הסתם היה גם צורך לשלם כסף על מנת לקבל את פר ההרבעה הנכסף. אם כן אנו מעריכים שגם במשנתנו הגזלן עמל בהרבעת הפרה ויש לגרוס "גזל פרה ועיברה" ככתב יד קופמן, זאת משום שסתם התעברות פרה מכוונת.

Mishnah 2

<small>עפ”י כתב יד קופמן</small>
<b>גזל בהמה והיזיקינה</b> – עבר זמן רב והבהמה המבוגרת איבדה מערכה. מבחינה משפטית ודאי שבעצם בכל יום הבהמה מאבדת מערכה, אבל המשנה מתחשבת רק באובדן גדול. כלומר לא ההבחנה המשפטית מנחה את המשנה, אלא תחושת הצדק הנראה. <b>עבדים והיזקינו</b> – כאן ההזדקנות נמשכת עוד יותר זמן,<b> משלם כשעת הגזילה</b> – אף על פי שלכאורה הגזלן יכול להחזיר לו את הגזלה עצמה, בגלל הנזק שנגרם עליו לשלם כשעת הגזלה. הבעל איננו אמור להפסיד בגלל הגזלה, וגם לא להרוויח ממנה. <b>רבי מאיר אומר יאמר לו בעבדים הרי עבדך לפניך</b> – הניגוד ל"משלם כשעת הגזילה" הוא "הרי שלך לפניך". מובן שטיעון זה הגזלן יכול להעלות רק אם לא שחט את הבהמה או גזז רחל טעונה או אם הרביע את הפרה וחל שינוי בגופה, וכן הלאה. לפיכך טיעון זה לא יכול היה להופיע במשנה הקודמת. לדעת רבי מאיר עבדים הם "חפץ" יוצא דופן, ויש להם אותו "ערך" גם אם ערכם הכספי ירד בצורה ניכרת. נראה שלפנינו גישה אנושית המחריגה את העבדים מכלל ה"חפצים". העבד יש לו ערך מעבר לערכו הכספי, וגם אם ערכו הכספי השתנה עדיין חשוב לנגזל לקבל את עבדו חזרה.
גישה דומה עולה ממשנה אחרת, בעניין שונה: "נפלו לה<sup class="footnote-marker">8</sup><i class="footnote">לאישה במתנה מבית אביה. </i> עבדים ושפחות זקנים, ימכרו וילקח בהן קרקע והוא אוכל פירות. רבן שמעון בן גמליאל אומר לא תמכור, מפני שהן שבח בית אביה. נפלו לה זיתים וגפנים זקנים, ימכרו לעצים וילקח בהן קרקע והוא אוכל פירות. רבי יהודה אומר לא תמכור, מפני שהן שבח בית אביה" (כתובות פ"ח מ"ה<sup class="footnote-marker">9</sup><i class="footnote">"אילנות והזקינו" אינם במשנתנו, ולכאורה יש בכך הבדל ספרותי בין משנתנו ומשנת כתובות. אבל במקבילה בתוספתא (פ"י ה"ד) שנביא להלן מופיעים גם האילנות, כחלק מהרכוש האישי שאותו אין מחליפים. </i>). הרכוש שאישה מביאה מבית אביה לבית בעלה שייך לה מבחינה משפטית, אך הבעל אוכל פירות. מבחינתה הרכוש הוא פיקדון שיוחזר לה אם תעזוב את בית בעלה (אם ימות או יגרש אותה), על כן ההלכה דואגת שערך הרכוש לא יפחת, אבל עבדים אין מוכרים משום שהם חלק מכבוד בית אביה. להלן נחזור למשנה זו.
הסברנו את המשנה שם ביחס האישי שנוצר בין העבד לבין רבו (גבירתו, במקרה זה). לדעת רבי יהודה הגדרה זו חלה גם על מטעים, שאינם נידונים במשנתנו מכיוון שאי אפשר לגוזלם.
הבבלי מסביר ש"הזקינה" היינו שאיבדה קצת מערכה (צו ע"ב), ובכך מתרץ את ההבדל בין מקרה זה לבין סוף משנה ב. בַהמשך הבבלי דוחה את ההסבר, ובסוף משנה ב נציע הבדל אחר. הירושלמי (ו ע"ד) מציע שאם הבהמה העלתה בערכה גם אז משלם כשעת הגזלה, אבל אם הפסידה אומר לו "הרי שלך לפניך". כל זאת בשם שמואל. לפי זה למעשה שמואל חולק על המשנה שלנו. עוד הירושלמי מוסיף מסורת בבלית אמוראית קדומה שהלכה כרבי מאיר החולק על המשנה.
רב מציע לתקן את הגרסה ולהחליף את דברי התנאים. מהסוגיה עולה שייתכן שלרב הייתה גרסה שונה או ברייתא אחרת שבה שמות התנאים מוחלפים והוא גרס כברייתא בניגוד למשנה, או אולי משום שסבר שלדעת רבי מאיר עבדים כקרקעות<sup class="footnote-marker">10</sup><i class="footnote">בבלי, צה ע"א לעומת צו ע"ב; אפשטיין, מבוא, עמ' 191-190. ראו עוד בבא מציעא ק ע"ב, שם מובאת ברייתא כזאת.</i>.
בתוספתא שנויה דעת רבי מאיר בסתם: "גזל עבדים והזקינו, אילנות והזקינו, פירות והרקיבו, בית ונתנגע, מטבע ונפסל, יין ונתגלה, יין ונתנסך, תרומה ונטמאת, חמץ ועבר עליו הפסח, בהמה ונעבדה בה עבירה – אומר הרי שלך לפניך" (פ"י ה"ג). אומנם דין עבדים בתוספתא כרבי מאיר, אבל בתוספתא עבדים הם יוצאים מהכלל, אולי משום שדינם כקרקעות או משום שהם נחשבים לבני אדם ולא לרכוש, ובזקנתם אין הם מאבדים את ערכם, לפחות לא בתחום הרגשי (להלן).
נחזור לפן ההלכתי. במשנה לכל הדעות כל חפץ רגיל שהתקלקל בגופו ונפסד ממש (פירות והרקיבו) משלם כשעת הגזלה, ואילו בתוספתא מיוחסת לרבי מאיר הדעה שמשלם כשעת התביעה ("הרי שלך לפניך"). גם אם גופו שווה פחות, הגזלן מחזירו כמות שהוא. זו אפוא דעה שונה. רבי מאיר שבמשנה נוקט עמדת ביניים בין התוספתא למשנה (בעבדים כשעת התביעה ובשאר פריטים כשעת הגזלה). הכלל מוצע בהמשך התוספתא (פ"י ה"ד): "<u>זה הכלל</u> כל גזילה שהיא בעינה ולא שינה אותה מברייתה, יאמר לו הרי שלך לפניך".
אפשטיין קבע, ובצדק, שעמדה אנונימית זו שבתוספתא היא עמדת רבי יעקב, שכן הוא זה שמנסח את הכלל: "דתני, זה הכלל שהיה רבי יעקב אומר, כל גזילה שהיא קיימת בעיניה ולא נשתנית מברייתה אומר לו הרי שלך לפניך, והגנב לעולם משלם כשעת הגניבה" (ירו', ו ע"א)<sup class="footnote-marker">11</sup><i class="footnote">אפשטיין, מבוא, עמ' 190. עד עתה דובר רק על "גזלן"; השאלה מה חייב גנב במקרה זה תידון להלן. בתוס', פ"י ה"ד, המימרה אינה מיוחסת לרבי יעקב. </i>.
החולק על רבי מאיר הוא מן הסתם רבי יהודה, ואכן בבבלי מובאת ברייתא שבה התנא החולק הוא רבי יהודה: "תנו רבנן: הגוזל רחל וגזזה, פרה וילדה, משלם אותה ואת גיזותיה ואת ולדותיה, דברי רבי מאיר. רבי יהודה אומר: גזילה חוזרת בעיניה; רבי שמעון אומר: רואין אותה כאילו היא שומא אצלו בכסף" (צה ע"א). דעת רבי שמעון קרובה לדברי רבי יהודה, אך רבי שמעון מדגיש שהחישוב נעשה בערך כספי ולא בהחזרת חפץ בעין<sup class="footnote-marker">12</sup><i class="footnote">הבבלי מוצא "נפקא מינה" מעשית-הלכתית בין ניסוחו של רבי יהודה לניסוחו של רבי שמעון, וייתכן שההבדל ביניהם הוא רק עקרוני (לפי מה מחשבים), או שאף אין הבדל מעשי ורק הבדל ניסוחי מבדיל בין שתי העמדות. כל תנא שנה את משנתנו במקומו, ללא קשר לניסוח של רעהו. </i>.
עד עתה לפנינו התפתחות הלכתית סבירה. תנאי דור אושה דנו בנושא, בעזרת דוגמאות, ותלמידם רבי יעקב ניסח את הכלל. יש להניח שכבר בדור אושה היה מי שסבר כרבי יעקב, אך שמו לא נשמר.
רבי יהודה סובר אפוא שמתחשבים בשינוי מחיר, רבי יעקב מתעלם משינוי הערך ודעתו מעט תמוהה. מה עמדתו של רבי מאיר? הבבלי מציע שתי הצעות, האחת שרבי מאיר סובר שבאופן עקרוני השינוי קונה ובעצם הגזלן הוא בעל החפץ (כדעתו של רבי יעקב), וההלכה לגבי עבדים היא קנס מיוחד (בבלי, צה ע"א). אפשרות אחרת שעולה היא שעבדים הם כקרקעות. כלומר זו תפיסה פורמליסטית; לקרקעות אכן דין מיוחד הנובע מערכן היוחד, ומכיוון שעבד נחשב כקרקע (לגבי צורת קנייתו) – גם לגבי המקרה דנן הוא נידון כקרקע.
האפשרות שהבבלי מעלה איננה דמיון טכני בין עבד לקרקע, אלא נושא מהותי. במשנת כתובות, שכבר ציטטנו לעיל, שנינו: "נפלו לה עבדים ושפחות זקנים, ימכרו וילקח בהן קרקע, והוא אוכל פירות. רבן שמעון בן גמליאל אומר לא תמכור, מפני שהן כבוד<sup class="footnote-marker">13</sup><i class="footnote">בעדי הנוסח של הבבלי ובדפוסי המשנה מופיע כאן "שבח", בדומה לסיפא. מדברינו בפנים ברור כי יש הבדל בין העבדים, אשר המילה "כבוד" משמשת לגבי האדנות עליהם, ובין זיתים וגפנים, אשר התואר "שבח" הולם יותר את הבעלות עליהם. אולם עיינו בסוף פירושנו למשנה זו.</i> בית אביה" (פ"ח מ"ה). האישה מביאה לבית בעלה עבדים. אם יישארו העבדים בעבדותם הרי שעם הגיל יאבדו את ערכם, והיא תפסיד; עיקר ערכם של העבדים הוא בעבודתם. אומנם יש מהם רווח נוסף, שניתן שיפרו וירבו, ברם לו היה מרכיב זה במרכז היה מקום להבחין בין עבדים, שעשויים לפרות ולרבות עד גיל מאוחר יחסית, לבין נשים, שגיל הפריון שלהן מוגבל יותר. על כן הם נמכרים, ובכסף קונים קרקע. יש להניח שכוונת המשנה היא שאם הם צעירים הם ימשיכו לעבוד, ו"אם מתו – מתו לה", כפי שקבעה המשנה ביבמות (פ"ז מ"א). רבן שמעון בן גמליאל מתנגד למכירת עבדים ורואה בעבדים הזקנים חלק מכבוד בית אבי האישה. לשיטתו של רבן שמעון בן גמליאל העבד הוא רכוש משפחתי, ומכירתו פוגעת בכבוד המשפחה. מימרה זו מקפלת עולם חברתי מורכב.
<b>עבדים ועבדות</b>
העבדים והעבדוּת היו תופעה מוכרת בחברה הרומית, וגם בארץ ישראל. מבחינה חברתית התחלקו העבדים לשניים – עבדי בית ועבדי שדה. לחלוקה זו לא היה ביטוי משפטי. עבדי הבית עבדו במשק הבית, ואט אט הפכו לחלק מהמשפחה. אלו שימשו בין השאר כמחנך לילד (פדגוג) או כמינקת ומטפלת לבת, או סתם כעוזר אישי. אט אט הפכו לבני משפחה, והיה להם סיכוי טוב להשתחרר. לעיתים, כאשר האדון מת שחרר הבן את העבד שבעצם גידל אותו. עבדי הבית נהנו מיחס אישי שעשוי היה להתפתח לחברות ואהבה. כזה למשל היה טבי, עבדו של רבן גמליאל, שעליו המקורות מספרים בהערכה ובסימפטיה ומשקפים יחסי ידידות וקרבה בינו לבין רבן גמליאל (ראו פירושנו לברכות פ"ב מ"ז). טבי היה אומנם מיוחד אך לא חריג, ועבדים נאמנים שהפכו למעין בני משפחה היו תופעה תדירה. לעומת כל זאת, עבדי השדה היו עבדים לכל דבר, נטולי זכויות משפטיות להלכה ולמעשה, נתונים להתעמרות ולעבודה קשה. יש להניח שאבי הכלה העניק לבתו משרתת אישית ועבדי בית, ואלה הם חלק מ"כבוד בית אבא" שהמשנה מדברת עליו<sup class="footnote-marker">14</sup><i class="footnote">ראו הופקינס, חברה; הצ'ר, עבדים.</i>.
במקרה כזה, של "עבדי בית", האישה נדרשת לשמר את כבוד בית אבא, אף במחיר הפסד כספי. במישור המשפטי ההפסד הוא שלה, במישור המעשי ההפסד הוא של הבעל שאיננו זוכה ברווחים הצפויים מאותו עבד או שפחה.
לפי המשנה אין התנא קמא מכיר בחובה להתייחס לעבדים בצורה "משפחתית", אבל הירושלמי מסביר שדבריו נאמרו רק אם העבדים אינם מרוויחים את הוצאותיהם (כתובות פ"ח ה"ו, לב ע"ב). אם כן, לפי הירושלמי, גם התנא קמא מכיר במושג "כבוד בית אבא" אלא שאינו מחיל אותו במקרה של הפסד מובהק.
אין צריך לומר שבמשנתנו ובמשנת כתובות יש ביטוי ליחס חריג בעולם כלפי העבד. העבד הוא אומנם "רכוש" אך רכוש מיוחד, אישי ומשפחתי, ואיננו רק סך ערכו הכספי, אלא ההערכה אליו היא כמעט כאל בן אנוש.
במשנתנו עבדים מופיעים כחריג. תנא קמא איננו סובר שהם חריגים, אך רבי מאיר מכיר בחריגותם.
התוספתא שציטטנו (שיטת רבי יעקב) תידון בשנית בסוף המשנה.
(בכתב היד – משנה ג)
<b>גזל מטביע ונסדק</b> – המטבע איבד חלק גדול מערכו, ועל כן אין זה צודק שהגזלן ישיב לנגזל פחות ממה שהזיק לו. המשנה קשה מבחינה ריאלית. מטבע כסף או זהב שווה את ערכו כמתכת; הסדק הוא אפוא פגם קטן שבדרך כלל אין לו משמעות כספית, שהרי אם יתיך את המטבע יקבל חזרה את מלוא ערכו. התלמודים חשו בשאלה והסבירו שהמטבע נפסל: "גזל מטבע ונסדק כו', רב הונא אמר בשפסלתו מלכות. שמואל אמר בשנסדק ודאי" (ירו', ו ע"ד).
מבחינה פרשנית הפירוש ש"נסדק" היינו שפסלתו מלכות קשה ביותר, שהרי בכך עוסקת המשנה בהמשך. ייתכן שהירושלמי לא גרס את המשך המשנה, או שהבחין בין נסדק, והפקיד הרומי פסל את המטבע בגלל הסדק, ואז הגזלן מחזיר לנגזל את המטבע עצמו והוא עדיין משמש למסחר ברובד המקומי, לבין "פסלתו מלכות", שהמטבע נפסל כליל ואז הוא ממש חסר ערך. על כן עלינו לפרש את המשנה במטבעות נחושת, שבהם ערך המטבע גדול מערך המתכת, זאת בניגוד למקורות להלן העוסקים במטבעות כסף וזהב.
פסלתו מלכות הוא מצב שבו השלטון החליט על הפסקת השימוש בהילך. מטבע שנפסל הוא "מטבע שאינו יוצא" (משנה, מעשר שני פ"א מ"ב). "מטבע שאינו יוצא" הוא מטבע שאינו הילך חוקי: "אבל מטבע היוצא משום מלכים הראשונים מחללין אותו עליהן" (תוס', שם פ"א ה"ו). הנוהג הרומי היה שכל שליט הנפיק מטבעות חדשים עם סמלי ממלכתו, אבל המטבעות הישנים עדיין הילכו בשוק. בפועל אנו מוצאים אותם גם עשרות שנים לאחר מות הקיסר. היו אף מטבעות שנחשבו לאמינים במיוחד והילכו בשוק עשרות רבות של שנים<sup class="footnote-marker">15</sup><i class="footnote">ראו וינר וספראי, מטמונים. לדעתם חיי המדף של מטבע נחושת היו בממוצא כ-40 שנה, ובכל רגע נתון אדם החזיק מטבעות רבים של שליטים קודמים. </i>. הירושלמי (נב ע"ד) מסייג מעט קביעה זו, כנראה לנוכח המקרים ששלטון אחד פסל בהם מטבעות של קודמו ואסר את השימוש בהם, מסיבות פוליטיות.
הדוגמאות המובהקות של מטבעות שנפסלו הן מטבעות שהוטבעו בידי המורדים במרד החורבן ובמרד בר כוכבא. בתוספתא (שם פ"א ה"ה-ה"ו) נאמר: "אין מחללין אותו<sup class="footnote-marker">16</sup><i class="footnote">את המעשר השני.</i> לא על מטבע מרוד ולא על מטבע שאינו יוצא... כיצד היו לו מעות כזביות ומעות ירושלמיות אין מחללין אותו עליהן. אם חלל לא קנו מעשר". הברייתא מפרשת מה הם המטבעות שאינם יוצאים, כגון מטבע מרוד, כלומר מטבעות של ימי המרד ברומאים, והם מטבעות של בן כוזיבא, ומעות ירושלמיות, הם המטבעות של מרד החורבן שנטבעו בירושלים<sup class="footnote-marker">17</sup><i class="footnote">אומנם היו מטבעות בעלי חשיבות משנית גם ברחבי הארץ, ומטבעות מספר שנטבעו בגמלא שבגולן נמצאו בחפירות האתר, אך רוב המטבעות נטבעו בירושלים. במרד בר כוכבא נטבעו מטבעות רבים, וכנראה לא בירושלים.</i>. הם נקראו כך משום שהיה חרות עליהם "לגאולת ירושלם". כך שנינו בתלמוד הבבלי: "אין מחללין על המעות שאינם יוצאות כיצד היו לו מעות כוזביות ירושלמיות או של המלכים הראשונים אין מחללין" (צז ע"ב), ובירושלמי למשנת מעשר שני: "מטבע שמרד" (נב ע"ד)<sup class="footnote-marker">18</sup><i class="footnote">כלומר "של מרד". "שמרד" גם בכ"י רומי ואצל ר"ש סיריליאו. בערוך: "מטבע שמרד בו כגון בן כוזיבא", ערוך השלם, ערך "כזב", כרך ד עמ' 212.</i>. מטבע שנפסל אי אפשר להשתמש בו, ואף לא להביאו להתכה במשרד הממשלתי. אדם יכול להתיכו באופן פרטי, אך לכך יש מחיר משמעותי. יתר על כן, רוב המטבעות הם מטבעות נחושת. עם זאת עדיין יש למתכת מחיר, ולכן הגזלן רשאי להשיב את המטבע לבעליו. המשנה אינה מדברת על מטבעות כסף או זהב, שכן פסילת המטבע איננה נזק לנגזל, בניגוד ל"פירות והרקיבו", אבל במטבעות נחושת הנזק כאמור משמעותי. אם כן גם הרישא וגם הסיפא עוסקות במטבע נחושת. במטבע שנפסל הגוזל אומר "הרי שלך לפניך", ובמטבע שנסדק משלם כשעת הגזלה.
יהא נימוק המשפטי אשר יהא, הגישה המקילה שהמשנה מציגה כלפי הגזלן מפתיעה.
<b>פירות והירקיבו</b> – במשפט זה עולה השאלה עד כמה הם נרקבו; אם נרקבו לחלוטין אין להם כל ערך, ואם נרקבו במקצת הנזק קטן. הבבלי (צח ע"ב) מצטט ברייתא נגדית: "פירות והרקיבו – אומר לו הרי שלך לפניך. והתנן, פירות והרקיבו – משלם כשעת הגזילה! אמר רב פפא: כאן שהרקיבו כולן, כאן שהרקיבו מקצתן". אם כן התלמוד מסביר שאין כאן מחלוקת, אלא בפירות שנרקבו במקצת אומר לו "הרי שלך לפניך" (משנתנו) ובפירות שנרקבו לחלוטין משלם כשעת הגזלה. לעומת זאת הירושלמי אומר: "רבי יודה בן פזי בשם רבי יוסי בר חנינה, והן שהרקיבו מן הכנימה, אבל אם הרקיבו מתולעת כבריאין הן" (ו ע"ד). הכנימה פוגעת בקליפת הפרי ואין בה נזק כבד, ואילו ריקבון תולעים פוסל את הפרי מאכילה מלאה. אם כן, אם הנזק קל יכול הגזלן לטעון "הרי שלך לפניך". הסבר הירושלמי דומה אפוא לזה של הבבלי, אך מנוסח בדוגמה מעשית במקום ככלל משפטי. אנו צריכים לשאול את עצמנו האם ההסבר האמוראי הוא אכן פשט המשנה, או שמא הסברי האמוראים באו לרכך את הכלל שבמשנה.
<b>יין והחמיץ</b> – כאן המשמעות ברורה יותר. יין חמוץ מאבד את ערכו כיין. הוא עשוי לשמש כחומץ, אך ערכו של החומץ קטן בהרבה מזה של היין. <b>משלם כשעת הגזילה</b> – בכל המקרים הללו החפץ הנגזל קיים, ואומנם איבד מערכו אבל עדיין קיים. לאור ההסבר ל"יין והחמיץ" ברור שגם הפירות נרקבו במידה רבה, ולא רק בצורה חיצונית וקלה, ואף על פי כן זכות הגזלן חשובה יותר מהחזר החוב לנגזל. <b>מטיבע ונפסל</b> – אם המטבע נפסל על ידי השלטונות, מבחינה פורמלית הוא איננו קיים (אם כי יש לו ערך כספי קטן), <b>תרומה וניטמאת</b> – היא מאבדת את שם התרומה, ואבדה לחלוטין. אומנם בשמן תרומה שנטמא ניתן להשתמש לשרפה (לתאורה), וכך ערך השמן לא אבד לחלוטין. לאור המקבילות נראה שהמשנה מתעלמת מהאפשרות ליהנות משמן שרפה, ומדברת על פירות תרומה שטומאתם גורמת לאובדן כל ערכם, ועל הבעלים עוד להשקיע בשרפתם בצורה נאותה.
<b>חמץ ועבר עליו הפסח</b> – אסור בהנאה ואין לו כל ערך. <b>בהמה ונעברה בה עבירה</b> – הוקדשה למזבח ונפסלה לקורבן ואין לה כל ערך, ולא רק שאין לה ערך אלא שהבעל צריך לשורפה או לקוברה, ויש בכך הוצאות נוספות.<b> או שניפסלה מעל גבי המזבח</b> – הוקדשה ונפסלה. זו למעשה פרשנות או ניסוח אחר, מפורט יותר, למשפט הקודם. נפסלה משום שנעברה בה עבירה.<b> או שהיתה יוצאה ליסקל</b> – שור מועד שנסקל אסור בהנאה<sup class="footnote-marker">19</sup><i class="footnote">תוס', כריתות פ"ד ה"ג, עמ' 566; בבלי, פסחים כג ע"א.</i>, ועוד יש להשקיע בשרפת בשרו. <b>אומר לו הרי שלך לפניך</b> – הגזל חסר ערך ושמו אבד מעליו, ואף על פי כן הגזלן רשאי לדחות את הנגזל בקש ולומר לו "הרי שלך לפניך". כמו כן: "הגוזל את השדה ונטלה אנס, יאמר לו הרי שלך לפניך" (תוס', פ"י ה"ל).
לכאורה יש לשאול האם הנזק למוצר הנגזל היה מתחולל גם לו היה בבית הבעלים, או שהבעלים היו מונעים אותו, או מה שטבעי יותר, משתמשים בו בזמן שהיה טוב, כגון יין שהיו שותים אותו בזמנו. טבעי לטעון שהבעלים יכול לטעון טענה זו, ולפי המשנה היא איננה מועלית. אם אכן טענה כזאת איננה משנה הרי שההלכה מקילה מאוד על הגזלן. למעשה הוא מחזיר את הגזלה כמו שהיא בשעת הגזל, וכל מה שאירע מאוחר יותר מאבד ממשמעותו.
אם כן העדיפות העליונה היא לכך שהנגזל יחזיר את החפץ שגזל, גם אם החפץ איבד מערכו. חובת הגזלן להחזיר את החפץ כמות שהוא, גם אם בכך הנגזל מפסיד. ההלכה רואה אפוא בעדיפות עליונה את הצד המשפטי הפורמלי. הגזלן חייב להחזיר את החפץ הגזול, והשאלה ה"מוסרית" כיצד למנוע מהנגזל להפסיד, או כיצד למנוע מהגזלן להרוויח, נדחית מפני ההיבט הפורמלי.
<b>המשמעות של 'כשעת הגזילה'</b>
1. אם החפץ הנגזל איבד מערכו בצורה גלויה לעין (מעוברת וילדה) משלם <u>כשעת הגזלה</u>, אבל הגזלן הרוויח את הצמר שנגזז או את הוולד שנולד. למעשה הגזלן מרוויח.
2. אם החפץ התייקר ברשות הגזלן – הרווח לגזלן, ללא התחשבות בכך שגם הנגזל עשוי היה להשקיע מעט בפרה וכתוצאה מהגזלה הפסיד, וללא התחשבות אפילו בכך שאם הבהמה הייתה נשארת אצל הנגזל היה ערך הבהמה עולה באופן אוטומטי. כאן הכלל הוא שהגנב משלם כשעת הגזלה, ובכך יש רווח לגזלן (<u>כשעת הגזלה</u>).
3. בבהמה ועבדים, אם ערך הבהמה ירד בגלל שיני הזמן הגנב משיב את החפץ עצמו וההפסד לנגזל (<u>כשעת הגזלה</u>)<sup class="footnote-marker">20</sup><i class="footnote">גזל עבדים והזקינו זו מחלוקת תנאים. </i>.
אבל:
4. חפצים שאיבדו מערכם (או חלק גדול מערכם) כתוצאה משינוי מהותי – ההפסד לנגזל (<u>"הרי שלך לפניך"</u>).
5. חפצים שאיבדו את כל ערכם כתוצאה משינוי משפטי ולא פיזי – ההפסד לנגזל (<u>"הרי שלך לפניך"</u>).
אם כן, אין אחידות בהגדרה המשפטית. משפט ארבע חריג בכך שאומר לו "הרי שלך לפניך". ניתן אולי להסביר את המיוחד בעבדי בית, אך למה יהיה דין בהמה שונה? מעבר לכך, מקרה 5 בולט בכך שדינו שונה. לעיתים אומרים "כשעת הגזלה" ולעיתים "<u>הרי שלך לפניך</u>". למעשה המקרה החמישי (מטבע ונפסל, בהמה שהוקדשה ונפסלה) הוא יוצא דופן בהגדרה המשפטית כפי שראינו לעיל. התלמודים תירצו לעצמם שמדובר בירידה קלה בערך הפירות, אך הסבר זה אינו מתאים לכל הדוגמאות, ונראה כתירוץ מלאכותי ומאוחר. אנו הסברנו שההבדל הוא במהות החפץ הנגזל: אם השינוי ממשי ונראה לעין אומר לו "הרי שלך לפניך", ואם ההבדל הוא במעמד המשפטי (שינוי שלא נגרם בחפץ עצמו) משלם לו כשעת הגזלה, והשבת החפץ (שאיבד את ערכו מסיבות משפטיות) נחשבת כהשבה תקינה.
בתוספתא (פ"י ה"א-ה"ה) מובאת סדרת הלכות:
הלכה א
הגוזל את הפרה ועיבירה אצלו ושנת ושלישה, אפילו ארבעה וחמשה פעמים, וכן הגוזל את הרחל ונטענה אצלו וגזזה, אפילו ארבעה וחמשה פעמים, עז וחלבה, אפילו ארבעה וחמשה פעמים, <u>משלם כשעת הגזילה</u>. רבי שמעון אומר רואין אותן כאילו <u>הן שומות אצל אחרים</u>.
הלכה ב
גזל צמר וליבנו, טוו וליבנו. פשתן ונקהו, אבנים ושיפן, <u>משלם כשעת הגזילה</u>. רבי שמעון בן לעזר אומר, כל דבר שהשביח הגזלן <u>יד הגוזל על העליונה</u>, רצה משלם כשעת הגזילה רצה אומר לו הרי שלך לפניו.
הלכה ג
גזל עבדים והזקינו, אילנות והזקינו, פירות והרקיבו, בית ונתנגע, מטבע ונפסל, יין ונתגלה, יין ונתנסך, תרומה ונטמאת, חמץ ועבר עליו הפסח, בהמה ונעבדה בה עבירה, אומר <u>הרי שלך לפניך</u>.
הלכה ד
עבדים והזקינו ומכרן, אילנות והזקינו וקצצן, פירות והרקיבו ומכרן, בית ונתנגע ונתצו, מטבע ונישוף, יין ונתגלה ושפכו, יין ונתנסך ושפכו, תרומה ונטמאת ושרפה, חמץ ועבר עליו הפסח ושרפו, בהמה ונעבדה בה עבירה ונסקלה, משלם <u>כשעת הגזילה</u>. זה הכלל, כל גזילה שהיא בעינה ולא שינה אותה מברייתה, יאמר לו הרי שלך לפניך, ואם שינה אותה מברייתה משלם כשעת הגזילה, והגנב משלם כשעת הגניבה.
הלכה ה
הגוזל את המריש ובנאו בבירה, בית שמאי אומר יקעקע את הבירה ויטול את המריש, ובית הלל אומר מחשב כל מה שהיה שוה ונותן לבעלים, מפני תקנת שבין.
אם כן בנוסף למשנה יש שתי דעות: לגבי רווח קיימת עמדה שהגזלן משלם רווח ממוצע (לפי שומות), ולגבי שעת הגזלה יש דעה שאומר "הרי שלך לפניך". בהלכה ה יש עמדה נוספת, ונדון בה להלן.
בתוספתא המסקנות ההלכתיות שונות (המספרים הם מספרי המשפטים דלעיל):
4. גזל עבדים והזקינו אילנות והזקינו פירות והרקיבו <br>5. בית ונתנגע מטבע ונפסל יין ונתגלה יין ונתנסך תרומה ונטמאת חמץ ועבר עליו הפסח בהמה ונעבדה בה עבירה אומר הרי שלך לפניך (תוס', פ"י ה"ג).
אם כן התוספתא רואה במקרים 4 ו-5 יחידה אחת, ובשניהם הדין "אומר לו הרי שלך לפניך". אם כן ההבדלים אינם בין נזק נראה לעין (שינוי בגוף החפץ) לבין שינוי משפטי, אלא לפנינו מחלוקת עקרונית, מעין המחלוקת ששנינו כבר לעיל בין חכמים לרבי שמעון. מהירושלמי שציטטנו גם עולה שלפחות במקרה 5 שמואל חולק על המשנה ואומר "כשעת הגזלה". אם כן המחלוקת עקרונית, על כל הסעיפים או על רובם, ודברי רבי מאיר במשנתנו הם עמדה החולקת רק על המקרה בעבדים, אבל למעשה במקרה מיוחד זה (של עבדים) הוא מחיל על העבדים את העמדה החולקת הרגילה. באופן כללי הוא מקבל את משנתנו, אבל במקרה אחד חולק עליה ומקבל את העמדה הנגדית המיוחסת לרבי שמעון.
הלכות החזרת הגזלה
לאור זאת ייתכן שגם המקרה החמישי איננו יוצא דופן אלא שהמשנה במקרה זה העדיפה את העמדה של רבי שמעון, ואולי זו אפילו מחלוקת בתוך המשנה. אפשר גם להגיע מהרשימה האמורה למסקנה אחרת, מרתקת יותר. אם החפץ ירד מערכו מסיבות ריאליות הגזלן משלם כשעת הגזלה מכוח הנימוק הפורמליסטי (הוא קנה את החפץ וחייב רק את מחירו בשעת הקנייה – כשעת הגזלה), אבל אם הנזק אינו ריאלי אלא הלכתי הגזלן אינו נחשב לאשם, אלא רואים בכך "כוח עליון" שאינו באשמת הגזלן.
הכי פשוט להסביר שלפנינו מחלוקת שיטתית, ועורך המשנה שנה את הרישא (3-1) לשיטה אחת, את סעיף 5 לשיטה אחרת, וסעיף 4 הוא או לשיטה הראשונה או לדעת הכול (עבדים). עם זאת ניתן גם לטעון שהתנא בחר בין העמדות המנוגדות של התנאים, וקבע לעצמו שיטת ביניים: אפילו במקרה החמישי, שבו הערך של החפץ נמוג לחלוטין אבל גוף החפץ קיים, יחזיר את הגזלה כמות שהיא. רק אם החפץ נמוג לחלוטין (בתהליך טבעי) אין הוא צריך להשיב לנגזל את דמי החפץ שנגזל כפי שהיה שווה בתחילתו.
הסדר זה ברור, ברם נראה בלתי צודק, שכן יוצא שבמקרים רבים הגזלן מרוויח. הנגזל מפסיד לעיתים הפסד ישיר, וודאי שמפסיד את הרווחים שיכול היה ליצור מהחפץ, אך הוא מקבל את גוף הגזלה חזרה. יש כאן מעין קדושה של הרכוש הפרטי. ערכו יכול להשתנות (לרדת או לעלות), וצריך להחזיר רק את גוף החפץ. כאילו לנגזל לא חשוב הצד הכספי אלא עצם השבת הבעלות על החפץ.
בתוספתא מופיעה העמדה של משנתנו, אך היא רק אחת הדעות. כאמור, זו רק אחת הדעות. רבי שמעון חולק. גם רבי שמעון איננו שת את ליבו לשאלה המוסרית-כלכלית, האם הגזלן מרוויח או מפסיד, אלא רק לשאלת הערך הכלכלי הבסיסי. הגזלן משלם כשעת הגזלה בין אם תשלום זה מיטיב עימו ובין אם הוא מזיק לו. זו כמובן גישה יותר פורמליסטית.
להלן במשנת בבא מציעא פ"ג מי"ב מתנהל דיון על שומר ששלח ידו בפיקדון, ובו מחלוקת בין בית הלל ובית שמאי הערוכה בשפה הלכתית אחרת. המונחים "כשעת הגזלה" ו"הרי שלך לפניך" אינם נזכרים, ובמקומם יש מונחים אחרים. מבחינת הדעות בית שמאי אומרים "ילקה בחסר וביתר", כלומר "הרי שלך לפניך", ובית הלל אומרים "כשעת הוצאה", ונפרש שהמחיר הוא כשעה שבה נשלחה היד, כלומר "כשעת הגזלה". רבי עקיבא שם אומר "כשעת התביעה", והוא לכאורה כדעת בית שמאי, אך בשינוי סגנון. בפרטי המשנה בבבא מציעא נדון כמובן להלן.
לכאורה כל הלכות המשנה הן בגזלן בלבד, ואילו פרק ז עוסק בגנב. ברם המילה "בלבד" היא תוספת פרשנית שלנו. פרק ז אכן מדבר על גנב ופרק ט על גזלן; אם אנו מניחים שאלו שני מונחים שונים אכן כל פרק עוסק בנושא אחר, וצריך לברר מה ההבדל המשפטי או המוסרי-חברתי בין גנב לגזלן. ברם כפי שהראינו במבוא ההבחנה בין שני המונחים הללו אינה חתוכה, ונשאלת השאלה האם באמת יש בין הפרקים הבדלי הלכה. פרק ז מדבר על מכר וטבח ואילו פרקנו עוסק בנושאים אחרים, ובעצם אין הבדל הלכתי בין שני הפרקים. אם כן שתי אפשרויות להמשך:
1. גנב וגזלן שונים זה מזה, אבל דין גנב ודין גזלן לעניין הנידון במשנה (שינוי ערך הגנבה-גזלה) זהה;
2. שני הפרקים משלימים זה את זה, והמשנה איננה מבחינה בין גנב לגזלן. רק מקרה הוא שפרק אחד מדבר בגזלן והשני בגנב, ודינם זהה.
בתוספתא על הפרק הקודם, לאחר המקבילה למשנה א נוסף: "1. הגונב פרה מעוברת וילדה ואחר כך טבחה. 2. שמינה והכחישה, משלם תשלומי כפל כשעת הגניבה, ותשלומי ארבעה וחמשה כשעת טביחה ומכירה. 3. כחושה והשמינה, משלם תשלומי כפל כשעת גניבה, ותשלומי ארבעה וחמשה כשעת טביחה ומכירה" (פ"ז הי"ז). אם כן מקרה זה מקביל למקרה במשנה א שלנו, הפרה המליטה או השמינה. תשלומי הכפל הם כשעת הגנבה, כלומר בדיוק כמו משנה א בפרק ט (לגבי גזלן), בהבדל אחד שהזהות היא לגבי תשלומי הכפל, ואילו תשלומי ארבעה וחמישה הם כשעת הטביחה. ההלכה השלישית גם היא כמשנה א בפרקנו.
התוספתא מבטאת עמדה ברורה שדין גנבה זהה לדין גזלה: "זה הכלל כל גזילה שהיא בעינה, ולא שינה אותה מברייתה, יאמר לו הרי שלך לפניך, ואם שינה אותה מברייתה משלם כשעת הגזילה, והגנב משלם כשעת הגניבה" (פ"י ה"ד). הברייתא מופיעה גם בירושלמי בשינוי קל: "רבי יעקב דתני זה הכלל שהיה רבי יעקב אומר, כל גזילה שהיא קיימת בעיניה, ולא נשתנית מברייתה, אומר לו הרי שלך לפניך, והגנב <u>לעולם</u> משלם כשעת הגניבה" (ו ע"ד). אם כן, יש הבדל כלשהו בין גנב וגזלן. בדוחק ניתן לטעון שזו גם כוונת התוספתא. גם אם כך – זו עמדתו של חכם אחד בלבד.
מן הסתם גם התוספתא מודה שגזלן איננו משלם כפל או ארבעה וחמישה, אך כל יתר ההלכות דומות. את המסקנה הזאת אנו מניחים, מן הסתם, אך בעצם אין על כך עדות מפורשת בתוספתא.
בהמשך התוספתא ציטטנו את המחלוקת על המריש הגזול.
במבוא עסקנו בהרחבה במשנה, ובחנו את האפשרויות השונות לבסיס המשפטי של שתי המשניות. התלמודים הסבירו שגנב איננו קונה את החפץ והגזלן קונה אותו, והסתמכו על עדויות תנאיות שונות. עמדנו על כך שאומנם בספרות התנאית מופיעות כל העמדות האפשריות:
1. גנב אינו קונה וגזלן קונה;
2. גזלן אינו קונה וגנב קונה;
3. גם גזלן וגם גנב אינם קונים;
4. גם גנב וגם גזלן קונים.
אנו משתמשים במינוח "קונים" במשמעות של התלמודים, אבל במקורות התנאיים הדיון אינו על קנייה או אי-קנייה אלא על גובה התשלום של הגנב והגזלן. ההיקש המשפטי של התלמודים הוא צעד בפיתוח ההלכה, צעד שאינו תנאִי. נזכיר שגם במשנתנו כפשוטה וכעדות התוספתא אין הבדל בין דין גנב לדין גזלן לענין הרווח. יתר על כן, מצאנו דעות שונות בעניין, כלומר אלו עמדות 4-3 דלעיל.
הנימוק המשפטי שהתלמודים מתבססים עליו, בעיקר הבבלי, הוא שהייאוש של הבעלים מקנה את החפץ לגזלן. מכיוון שהבעלים עד למעשה הגזלה הרי ייאושו מיידי ובעייתי, ואילו במקרה של גנבה הייאוש יבוא מאוחר יותר<sup class="footnote-marker">21</sup><i class="footnote">במבוא הסברנו גם את הטיעון ההפוך שבגנבה הבעל מתייאש מיד, והגזלן איננו מתייאש. </i>. נימוק הייאוש מופיע בספרות התנאית להלן בפ"י מ"ב, ולעניין דומה בתוספתא בבא מציעא פ"ב ה"ב. אנו דנו בו במרוכז במבוא, והראינו שבמשנת פרק י מדובר במקרה מיוחד.
בספרות האמוראית קיימים שני תהליכים. האחד הוא הפיכת המקרים לקונספציה משפטית – זהו תהליך היורודיפיקציה, והאחר הוא הקלה על הגזלן. את הסיבות להקלה על הגזלן בחנו במבוא והצענו הסבר חברתי.
מבחינה משפטית גנב כגזלן. השאלה המשפטית האם הגנב קנה את החפץ (בייאוש הבעלים או בדרך בלתי חוקית בלבד) היא משנית.
מסיבות חברתיות נקבע שמה שהגנב והגזלן נתנו לאדם שלישי (או מכרו) מכרם תקף, כדי לא לפגוע בקונה ו/או לא לפגוע במסחר השוטף<sup class="footnote-marker">22</sup><i class="footnote">כאמור זו מחלוקת ראשונים (שטרוזמן, תקנת השוק), ולדעתנו אין זו מחלוקת אלא שתי סיבות מצטרפות לאותה החלטה, ואלו נימוקים בדיעבד.</i>. בשני המקרים אם הגנב או הגזלן יכול להחזיר את החפץ עצמו זה עדיף, אבל אם לא – הגנב משלם כפל ועל הגזלן הפוליטי הקלו. כמו כן הקלו עליו במקרים אחרים. הגנב הקטן הוא טיפוס מתועב, בשולי החברה, ואם ייתפס ייענש על ידי הקהילה. לעומת זאת הגזלן הוא לעיתים דמות אצילה ונערצת, מורד בשלטונות, ולעיתים הוא שודד פורע חוק. לעיתים האמפטיה הופכת להערצה ולשיתוף פעולה, ולפעמים קיימת כלפיו התנגדות. אבל תושב הכפר באופן כללי עוין את השלטונות, וכך הוא אוהד פוטנציאלי לגזלן.
לעיתים המצב הפוך: הגזלן הוא משתף הפעולה. מבחינת החוק הרומי הגזלן והאנס הוא זרוע הממשל, זה שמפעיל את האדמות שהופקעו. הממסד היהודי רואה בו גזלן (שהרי לשלטונות הרומיים אין סמכות חוקית להפקיע קרקע), אבל הם החוק הנוהג והם נשענים על זכויות "הצדק המוחלט", אותו "צדק" בינלאומי שבו החזק תמיד צודק, והוא צודק כפל כפליים בבואו לעשוק את החלש.
מן הסתם היו גם טיפוסי ביניים – "בעלי זרוע", "פטרונים" ובעלי כינויים אחרים. הם היו העשירים שאומנם לא פעלו מכוח החוק הרומי, אך היו חזקים יותר מהממסד הקהילתי. חכמים גינו אותם, אך הם היו קיימים וממשיים. הם אלו שהפקיעו לעצמם זכויות בינוי, ורק לאחר זמן ניתן היה להפקיע אותן מהם חזרה (אם בכלל).
אם כן הכתיבה המשפטית מטשטשת את הרקע החברתי, אך למעשה היא משקפת אותו.
את כל המקבילות השונות העלינו במבוא, אבל במסגרת הפרק ברצוננו להתמקד בהלכת הגוזל מריש, המופיע בתוספתא שלנו ברצף ספרותי עם המקבילות למשנה הנוכחית.
הגוזל את המריש ובנאו בבירה, בית שמאי אומרים יקעקע את הבירה ויטול את המריש ובית הלל אומרים מחשב כל מה שהיה שוה ונותן לבעלים מפני תקנת שבין (פ"י ה"ה). אם כן שני הצדדים מודים שהמריש שייך לבעלים, במונחים מאוחרים הגזלן לא קנה את החפץ. אבל במקרה מיוחד זה בית הלל חורגים מההלכה המשפטית ורוצים להקל על החוזרים בתשובה, שכן אם נדרוש מגזלן להרוס את ביתו יימנע מלחזור בתשובה.
עוד בטרם עיון במקבילות יש לקבוע שאומנם בית הלל מציעים טעם, והטעם נשמע רציני, אך אין להסיק מכך שזה הטעם היחיד. ייתכן למשל שהטעם מצטרף לדין סיקריקון השנוי בגיטין (פ"ה מ"ו) שנצטט להלן לאחר דברי ההלכה הללו. הסיקריקון הוא מפקיע קרקע מטעם השלטון. כלומר חכמים לא הכירו בהפקעת הקרקע של הסיקריקון, אבל בפועל החוק לצידו. לאט לאט, ובשלבים, נאלצו חכמים להכיר בהפקעת הקרקעות הללו; "להכיר" במובן זה שמותר לאדם אחר לקנות את הקרקע המופקעת ולעבדה בעצמו, תוך מתן פיצוי קטן והולך לבעלים. אין כאן שינוי משפטי אלא שינוי הנובע מסיבות כלכליות, חברתיות ופוליטיות. גם הסבר מעין זה שאנו מעלים נכלל בתקנת השבים.
דין מריש מופיע במפורש במשנה אחרת:
העיד רבי יוחנן בן גודגדה... ועל המריש הגזול<sup class="footnote-marker">23</sup><i class="footnote">במקרה זה ניתן לטעון שהוא הדין במריש גנוב, ולהלן נדון בכך. </i> שבנאו בבירה שיטול את דמיו [מפני תקנת השבים] <sup class="footnote-marker">24</sup><i class="footnote">"מפני תקנת השבים" איננו בעוד כמה עדי נוסח לגיטין (ח, ס, ף, צ), אבל בכמה מהם נוסף בהשראת התוספתא המצוטטת בבבלי.</i> ועל חטאת הגזולה שלא נודעה לרבים שהיא מכפרת מפני תקון המזבח" (משנה, גיטין פ"ה מ"ה; עדיות פ"ז מ"ה), ובברייתא: "הגוזל את המריש ובנאו בבירה, בית שמאי אומרים יקעקע את הבירה ויטול את המריש, ובית הלל אומרים מחשב כל מה שהיה שוה ונותן לבעלים, מפני תקנת שבין" (תוס', פ"י ה"ה; בבלי, נה ע"א). מעצם הדין הנגזל מצפה לקבל את החפץ האישי שלו, יהא המחיר לגזלן אשר יהא, אבל בית הלל מעדיפים "לסבסד" את הגזלן ולהקל עליו, אולי כדי לעודד החזרת גזלה. במקרה זה ייתכן שבית שמאי מעדיפים את הקשר האישי, וייתכן שהם משקפים את הגישה הפורמליסטית שאותה הציגה גם משנתנו<sup class="footnote-marker">25</sup><i class="footnote">מריש הוא הקורה המרכזית שעליה נשען כל הגג. לפי ההלכה הגזלן צריך להשיב את הגזלה, ובמקרה זה השבת הגזלה תעלה לגזלן הרבה יותר מהרווח של הנגזל. הנגזל יקבל את גזלתו, אבל הגזלן יצטרך להרוס את בית. לפי התוספתא התקנה היא תקנתם של בית הלל בלבד, ובית שמאי חולקים וסוברים שהגזלן צריך להשיב את הגזלה, כלומר להרוס את ביתו. בתלמוד הבבלי מתנהלים דיונים סביב כללים משפטיים שלפיהם מן הדין הנגזל חייב להסתפק בדמי החפץ הגנוב. כללים אלו הם אמוראיים ובבליים בלבד, והתירוצים שניתנו בתלמודים נועדו לתרץ את דברי האמוראים, וכפשוטם הם מנוגדים למשנה (בבלי, סו ע"א; צד ע"א). סוגיה אחרת מדגימה מהי חזרה אמיתית ומלאה בתשובה ומייחסת לבני נינוה הריסת הבתים כדי להחזיר את המריש (בבלי, תענית טז ע"א). אם כן הסוגיה, המהלכת בשיטת בית הלל, רואה בדרכם של בית שמאי מידת חסידות ראויה. ואכן, לעיתים קרובות כאשר עמדת בית שמאי נדחתה מההלכה היא נותרה כעמדה ראויה לחיקוי, או שמרכיבים ממנה חדרו להלכה המאוחרת.</i>
לעומת זאת הירושלמי מביא ברייתא שלפיה אפילו מידת חסידות אין כאן. אם היורד לחורבת חברו ללא רשותו רוצה "לנקום" ולהחריב את הבית כדי לקחת את עציו – אין שומעים לו, משום יישוב ארץ ישראל (מז ע"א). אומנם אין דין היורד לחורבת חברו כדין גזלן, אך השיקול של החרבת בניין עומד בשני המקרים. אם כן, לתקנתם של בית הלל נוסף נימוק חדש. התקנה נועדה לא רק לעודד גזלנים להודות, אלא למנוע החרבת בתים. בבבלי (בבא מציעא קד ע"א) מוצגת ההלכה שבירושלמי כמחלוקת בית שמאי ובית הלל. בית הלל אומרים שאין שומעים לו, ובית שמאי אומרים ששומעים לו. אם כן, בית שמאי לשיטתם שייקוב הדין את ההר, בין אם הדברים לרעת הגזלן ובין אם הם לטובתו, ובית הלל מייצגים את הפן הריאלי שלפיו עמידה על הפרטים מזיקה מסיבות שונות. לאחר גלי החורבן גברה מן הסתם הרגישות לגורם זה ובאה לידי ביטוי בהלכה שבירושלמי, בעוד שהבבלי שומר על ההלכה הקדומה, שכן אמוראי בבל לא נפגשו פנים אל פנים עם המציאות החדשה.</i>.
גזלת מריש שונה מהנושא שבמשנתנו. אומנם מבחינה משפטית ברור שמריש ותכשיט דינם אחד, אבל בתפיסה שהצגנו מדובר בנושאים שונים. תכשיט, או כל חפץ אחר, הם אחד מחפצי הבית שאדם קשור אליהם. מריש הוא קורת עץ שטרם השתמשו בה; כאן הקשר הרגשי פחות, וטרם נוצר, על כן בית הלל מאפשרים לשיקולים נוספים לחדור למתחם ההלכתי.
התלמודים, שאף הם חשו בסתירות המשפטיות שבמשנה, מסבירים אותה על רקע משפטי. שאלתם הבסיסית איננה מוסרית (כיצד למנוע רווח מהגזלן או להקטין את ההפסד של הנגזל) אלא משפטית – למי שייך גוף החפץ הנגזל מבחינה משפטית. אם הגזלן קנה את הרכוש הנגזל הרי שכל הרווחים וההפסדים הם שלו (משלם כשעת הגזלה), ואם החפץ עצמו שייך עדיין לנגזל ההפסדים והרווחים לנגזל, הוא מקבל את גוף הגזלה, בלי קשר לשאלת הרווח או ההפסד (<u>הרי שלך לפניך</u>), ואם החפץ איננו קיים בוודאי ישלם לו כשעת הגזלה. סביב הבחנות משפטיות אלו נכתבו בספרות הראשונים חיבורים רבים, והם היו כר לחידושים רבים.
במקרה זה הסברנו את משנת גיטין ללא קשר למערכת משפטית זו, וכן את דברי התוספתא. לעומת זאת המשנה ורבי שמעון נוקטים את הדרך הפורמליסטית-משפטית. עוד נעיר שהתפיסה ששינוי קונה, או ששינוי מסוים איננו קונה, שהיא נדבך מרכזי בהסבר התלמודים, אינה מופיעה בספרות התנאית.
בספרות התנאים מופיע המונח "שינוי מעשה" במפורש אך רק במסגרת הלכות טומאה וטהרה: "כל הכלים יורדין לידי טומאתן במחשבה, ואינן עולים מידי טומאתן אלא בשינוי מעשה, שהמעשה מבטל מיד המעשה ומיד מחשבה, ומחשבה אינה מבטלת לא מיד מעשה ולא מיד מחשבה" (משנה, כלים פכ"ה מ"ט(. שינוי מעשה גורם לכלי לחדול מלהיות כלי, או להפוך חזרה לכלי, אך לא לעניין בעלות. בספרות האמוראית הורחב המונח גם לדיני קניין. בירושלמי הרעיון מופיע רק פעם אחת, בהקשר של סוגייתנו, ואכן במבוא עמדנו על כך שהירושלמי לנזיקין קרוב יותר למחשבה המשפטית של הבבלי מאשר התלמוד למסכתות אחרות.
בתלמוד הבבלי התפיסה ששינוי קונה תופסת מקום נרחב בסדרת סוגיות. קיים דיון האם עצם הגנבה או הגזלה מהווים קניין. הקניין הוא בהגבהה או ב"שינוי מקום"; הבעיה בקניין זה היא שאומנם הגזלן (והגנב) עשו מעשה, אבל שלא ברשות, והשאלה היא כיצד מעשה עברייני זה הופך לפעולת קניין, הרי חסרה כאן הסכמתו של הצד השני, של המוכר או הנותן (הנגזל). במכר רגיל צריכים להיות שלוש מרכיבים: מעשה קניין שאחד מהם עושה (ועל כך יש דיונים רבים מהו מעשה קניין, האם הקונה חייב לבצעו או שגם המוכר יכול לבצעו וכו' וכו') וכן מודעות והסכמה ("גמירות דעת") של שני הצדדים. אין אדם מוכר בעל כורחו ואיננו קונה בעל כורחו. מחלוקת נוצרה במקרה ביניים במי שנאנס לרצות, האם זה רצון משמעותי, אבל במקרה של גזלה וגנבה אין כאן מודעות של המוכר. לכאורה אין בגזלה שום קניין. הפתרון התלמודי הבבלי הוא שהבעל התייאש, והייאוש מהווה קניין<sup class="footnote-marker">26</sup><i class="footnote">היסוד המשפטי של ייאוש מופיע גם בירושלמי בבא מציעא פ"ב ה"א, ח ע"ב; פ"ב ה"ג, ח ע"ג; שקלים פ"ז ה"ב, נ ע"ג; גיטין פ"ד ה"ד, מה ע"ד; בבא קמא פ"ב ה"א, סב ע"ב; פ"י ה"ב, ז ע"ב; שם ז ע"ג; בבא בתרא פ"ט ה"א, טז ע"ד; סנהדרין פ"ו ה"ב, כג ע"ב. בירו', כלאים פ"ז ה"ד, לא ע"ב הוא מובא לעניין אחר (לדין סיקריקון – השנוי בגיטין פ"ה מ"ו), וכן הוא בא במשמעות שונה (ביחס לקרקע) בירו', חלה פ"א ה"ה, נח ע"א; ערלה פ"א ה"ב, סא ע"א; ביכורים פ"א ה"ב, סג ע"ד.</i>. מכאן תצמח הסוגיה הידועה האם ייאוש שלא מדעת<sup class="footnote-marker">27</sup><i class="footnote">ייאוש שלא מדעת הוא מצב של ייאוש בעלים שטרם התרחש. מקרה שבו לוּ היה הבעל יודע עליו היה מתייאש (ובכך מקנה את החפץ, נשוא הדיון, למוכר). ראו סוגיית הבבלי לבבא מציעא כא ע"ב ופירושנו שם פ"ב מ"א.</i> מהווה קניין, שכן הבעל טרם התייאש, אבל לכשידע שהחפץ איננו ברשותו מן הסתם יתייאש.
<b>ייאוש – וההבדל בין גנב לגזלן</b>
עד עתה ראינו דעות שונות באשר למידת הקניין של הגזלן. הדעות מצויות במשרע רחב, החל מהעמדה שהגזלן כקונה לכל דבר (משלם כשעת הגזלה) ועד העמדה שהחפץ שייך לבעלים לכל דבר ועניין (בית שמאי). באמצע מצויות דעות שונות העוסקות במידת חסידות, בתקנה ובפתרונות ביניים נוספים. כפי שהזכרנו התלמודים טוענים שגנב איננו קונה את גוף הכלי והגזלן קונה ותולים זאת בייאוש הבעלים. לפיכך עלינו לברר שיקול זה.
הבעיה העיקרית בהסבר זה (גורם הייאוש) היא שהוא איננו מפורש במשנה. יתר על כן, באמת אין סיבה שנגזל יתייאש יותר מזה שגנבו ממנו. לו רצתה המשנה להדגיש הבדל זה הייתה כותבת במפורש שאם הבעל התייאש הדין שונה. יתר על כן, במשנתנו יש דעה שמשלם כשעת הגזלה משום שהחפץ נותר שייך לבעליו המקורי, אם כן דין גנב שונה מדין גזלן אף על פי שבשניהם אמור לחול אותו גורם ייאוש. על כן הצענו את ההסבר הפשוט: דין הגנב כתוב בתורה והוא חייב כפל; מעתה באו צורכי הצדק על סיפוקם, גם במישור ההגיוני של חיפוש עונש הולם לגנב<sup class="footnote-marker">28</sup><i class="footnote">במרכיב הצורך בענישה עסקנו במבוא למסכת. </i> (הגנב משלם תוספת נכבדה) וגם במישור המשפטי (כך דין תורה, וברור שזה דין הצדק). כמובן עדיין ההבחנה בין גזלן וגנב איננה כתובה בתורה; התורה שבעל פה מסיקה זאת מדיוק הכתוב (גנב ולא גזלן). אך לאחר שנקבע דיוק זה, עדיין צריכים היו חכמים להסדיר את תשלומי הגזלן, ועשו זאת כמפורש במשנה ובמקבילותיה.
כאמור התלמודים מניחים בפשטות שיסוד הקניין של הגזלן הוא הייאוש של הבעל, והייאוש של הבעל מקנה את החפץ לגזלן.
נושא הייאוש מופיע בספרות התנאית בהקשר של פקיעת בעלות, אם כי לא בצורה ישירה במסגרת דיני קניין, גזלה של משנתנו. עסקנו בכך במבוא והבאנו סדרת מקורות לעניין, ודעות שונות.
<b>גזל קרקע</b>
כאמור העיון בירושלמי ביכורים העלה את השאלה של גזל קרקע, האם קרקע נגזלת, כלומר עוברת לבעליה החדשים (הגזלן). הכלל הוא שקרקע איננה נגזלת, אבל בירושלמי שם דובר בגזלני קרקע, ואכן הירושלמי במקום אחר קובע לגבי אנס<sup class="footnote-marker">29</sup><i class="footnote">אנס הוא מפקיע קרקעות; המקרה המשנה עוסקת בו הוא קרקעות שהופקעו לפי החוק הרומי. חז"ל אינם מכירים בהפקעה כחוקית, אבל החוק הרומי הוא זה ששרר. ראו גיטין פ"ה מ"ה (סיקריקון); כלאים פ"ז מ"ה ופירושנו להן, ועוד. </i>: "1. אמר רבי אחא נשתקעו הבעלים ולא נתייאשו הבעלים, איסורו דבר תורה. נתייאשו הבעלים ולא נשתקעו הבעלים, איסורן מדבריהן. 2. ויש קרקע נגזל? אמר רבי לא אף על פי שאין קרקע נגזל יש ייאוש לקרקע" (כלאים פ"ז ה"ה, לא ע"א; ערלה פ"א ה"ב, סא ע"א). זו הלכה המושפעת כבר מעמדה משפטית טהורה, בצד הנמקה חברתית פוליטית. המדובר בקרקע שהופקעה ונמסרה למעבד יהודי. בעיקרון קרקע איננה נגזלת, והתלמוד מתקשה כיצד הופכת הקרקע לשייכת לקונה. הקונה הוא מן הסתם יהודי, שכן אחרת אין טעם לעסוק במעמדו. הירושלמי בעצם מחדש שיש גזלת קרקע, ומוסיף שהעברת הבעלות תלויה בפועל בהתנהגות הבעלים. ייתכן מצב ש"השתקעו שם בעלים" – הקרקע כבר מוכרת כאדמתו של הקונה שהוא גזלן, וזאת אף על פי שהבעלים טרם התייאשו. מדבר תורה נדרש ייאוש בעלים, אך גם בהעדרו מדברי חכמים הקרקע היא של הקונה מהגזל. זו כמובן התפתחות משפטית מאוחרת הנובעת מאילוצים פוליטיים. כך גם דין סיקריקון בוטל, משום שהפקעות הקרקע לא התחשבו, כמובן, בהלכה היהודית. הסברנו זאת בפירושנו לגיטין ולביכורים (פ"א מ"ב).
בסופו של דבר בולט היחס המקל לגזלן. מעשה העוול שלו תופס מבחינה משפטית, וחכמים מאפשרים לו להרוויח. מצבו קל יותר מזה של אוּמן שטעה, כפי שנראה בהסברנו למשנה ג. את הסיבה לכך בדקנו במבוא, וסיכמנו בסוף משנה ג להלן.

Mishnah 3

<small>עפ”י כתב יד קופמן</small>
<b>נתן לאומנים לתקן וקילקלו</b> – את החפץ. דוגמאות לכך תובאנה להלן.<b> חייבים לשלם</b> – את דמי החפץ שקלקלו. המשנה עוסקת במקרה הפשוט, שהאומנים לא השקיעו כספים בחפץ ולא פיחתו מערכו אלא הרסו אותו לחלוטין. <b>נתן לחרש שידה ותיבה ומגדל לתקן</b> – שלושת אלו הם קבוצה ספרותית המופיעה לעיתים יחדיו כקבוצת הרהיטים של הבית, <b>וקילקל חייב לשלם</b> – כפי שנאמר בכלל.
אפשטיין גוזר את המילה "שידה" מאכדית, Sadittu, ולפנינו קבוצה שהיא עדות למשק הבית וגם לעריכה ספרותית<sup class="footnote-marker">30</sup><i class="footnote">כגון משנה, שבת פט"ז מ"ה; כלים פי"ח מ"ג, וראו להלן. </i>. מכל מקום, הכוונה לרהיט בשם זה. שידה היא רהיט עשוי עץ שצורתו מלבנית, והוא נפתח כלפי חוץ (ראו פירושנו לכלים פי"ח מ"א). התיבה היא כלי דומה, אלא שהיא נפתחת כלפי מעלה; ארון הקודש מכונה בספרות התנאים תמיד "תיבה" משום שהוא נפתח כלפי חוץ. המגדל הוא רהיט גבוה ובצורתו עסקנו בפירושנו לאהלות (פ"ד מ"א).
במסכת כלים שנינו: "שידה שניטל העליון טמאה מפני התחתון, ניטל התחתון טמאה מפני העליון. ניטל העליון והתחתון, רבי יהודה מטמא מפני הדפין וחכמים מטהרין" (פכ"ב מ"ח). אם כן לשידה שני לוחות משני הצדדים, לוח (דף) עליון ולוח תחתון, ויחדיו הם מהווים את מסגרת השידה. בין הלוח העליון לתחתון מצויה סדרת לוחות או מגירות המחוברות לדפנות, וכך נשארת צורת הארון אף שהלוחות המחזיקים ניטלו (איור 42). לשידה יש גם דלת עם צירים (תוס', עירובין פ"ח הי"ד). כפי שנראה ממשנת כלים פט"ו מ"א, השידה ניצבת על רגליים.
שידה, תיבה ומגדל הם דוגמאות לכלל שברישא. נראה לנו לפרש כמו בסנהדרין פ"א מ"א שבמשנה יש כלל ולאחריו פירוט המבהיר את הכלל. שיטת עריכה זו של כלל ואחריו דוגמאות תדירה במסכת סנהדרין.
<b>הבניי שקיבל עליו את הכותל לסותרו</b> – הבנאי הוא קבלן הריסה, כפי שעולה מההמשך. ברור לחכמים שהקבלן אמור לשמור על האבנים עצמן. האבנים המסותתות הן רכוש רב ערך, שכן הסיתות דרש מאות שעות עבודה (בקיר שלם). זו הסיבה לכך שבבבא בתרא פ"א מ"ב מתנהל דיון למי שייכות האבנים של קיר משותף שנפל. בדרך כלל האבנים לא נשברו, ולכל היותר נפגעו קלות בקצוות ובזיזים; הדוגמה אפוא מוקצנת. <b>ושיבר את האבנים</b> – האבנים נשברו לגמרי, וזו כאמור דוגמה קיצונית,<b> או שהיזיק</b> – במשהו אחר, כולל נזק לקצות האבנים ולשלמותן,<b> חייב לשלם</b> – את הנזק, אף על פי שעבודתו נעשתה ברשות, והחשש שיזיק עשוי היה לעלות על הדעת.
<b>היה סותר מצד זה ונפל לצד אחר פטור</b> – תוך כדי עבודת ההרס נפל חלק אחר של הכותל. הקבלן פטור, שכן לא הזיק בעצמו אלא האבן נפלה כתוצאה מכך שאין לה על מה להישען. כאשר בעל הבית הורה להרוס את הקיר צריך היה לקחת בחשבון שהעדר הקיר יגרום לחולשה של קירות אחרים שנסמכו לקיר שנהרס<sup class="footnote-marker">31</sup><i class="footnote">שיטה מקובצת ומאירי לבבא קמא צח ע"ב רואים בכך אונס, שכן הקבלן סבר שחלק אחד יעמוד ללא השני. נקטנו הסבר שונה. </i>.<b> ואם מחמת המכה</b> – נפל קיר סמוך, <b>חייב</b> – קבלן ההריסה חייב בנזק ישיר שגרם.
אחריות ולא פשיעה
נזק שנגרם על ידי בעלי מלאכה הוא תופעה תדירה. צירוף נושא זה לדיני מזיק או לדיני גזלן מעיד על חשיבה משפטית מופשטת, שכן ברמת התחושה האומן אומנם הזיק, אבל הוא פגע בחפץ ברשות הבעלים. הוא אומנם אחראי על מעשיו, אבל אין כאן יסוד הפשיעה המוקדמת והעוון המלווים את הדיון במזיק או בגזלן.
זאת ראיה נוספת לכך שהתשלום אינו נובע מפשיעה, שלא כעמדת חוקרים הרואים בפשיעה סיבה עיקרית, ולדעת אלבק יחידה, לתשלום.
יתר על כן, המשנה איננה מבחינה בין נזק שנבע מחוסר מזל או מחוסר מיומנות קל לבין פגיעה עקב רשלנות. נושא דומה נדון במשניות אחרות, ושם מדובר בשלושה: רופא שהזיק תוך כדי ניסיון לרפא, שליח בית דין שהלקה עבריין בשליחות בית דין והרגו או גרם לו לנכות, וכן דיין שטעה בפסק הדין. במקרה האחרון מדובר בהלכות טרפה ובכורות, כשהחלטת הדיין גרמה לנזק בלתי הפיך.
ההשוואה בין מצבים אלו לבין המשנה מופיעה כבר בתוספתא שנצטט להלן, ולפיכך עלינו להרחיב בכך מעט. כך קובעת המשנה בבכורות: "מי שאינו מומחה, וראה את הבכור ונשחט על פיו, הרי זה יקבר וישלם מביתו. דן את הדין, זיכה את החייב וחייב את הזכאי, טמא את הטהור וטהר את הטמא – מה שעשה עשוי וישלם מביתו, ואם היה מומחה לבית דין – פטור מלשלם. מעשה בפרה שנטלה האם שלה, והאכילה רבי טרפון לכלבים, ובא מעשה לפני חכמים והתירוה. אמר תודוס הרופא, אין פרה וחזירה יוצאה מאלכסנדריא עד שהם חותכין את האם שלה, בשביל שלא תלד. אמר רבי טרפון, הלכה חמורך טרפון. אמר לו רבי עקיבא, רבי טרפון פטור אתה, שאתה מומחה לבית דין, וכל המומחה לבית דין פטור מלשלם" (פ"ד מ"ד)<sup class="footnote-marker">32</sup><i class="footnote">מהמשנה שם לא ברור מה הופך את האדם ל"מומחה", האם היה הליך פורמלי של מינוי, האם היה זה הליך שבו היה בית דין של חכמים מעורב או שמא המועצה המקומית, או סמכות מקדשית כלשהי. נעסוק בכך בפירושנו לבכורות פ"ד מ"ד.</i>.
המשנה מבחינה בין מומחה לשאינו מומחה. המומחה פטור מלשלם וזה שאינו מומחה חייב, זאת אף על פי שהבעל פנה אל האדם שאינו מומחה מרצונו, ולמעשה קיבל עליו את החלטתו מרצונו החופשי. מכל מקום, המדובר באדם סתם שחיווה דעתו שהבכור הוא בעל מום. במקרה הראשון לא נאמר מי צריך לשלם, האם הבעלים שפעל ללא היתר או המומחה שהתיימר למלא תפקיד לא לו.
בתוספתא יש מחלוקת על המשנה: "מי שאינו מומחה וראה את הבכור ונשחט על פיו – זה היה מעשה ובא ושאל אלעזר בן תדאי לחכמים, ואמרו משלם מחצה בדקה ורביע בגסה" (בכורות פ"ג ה"ז, עמ' 537)<sup class="footnote-marker">33</sup><i class="footnote">בבבלי, כח ע"ב, הנוסח הפוך, וכן עמד הנוסח לפני רמב"ם, בעל מלאכת שלמה ואחרים. פרשנים ראשונים קשרו את התשלום הגבוה לאיסור לגדל בהמה דקה (לעיל פ"ז מ"ז), אבל יש להודות שאיסור זה אינו נרמז בכל מסכת בכורות, כפי שהדגשנו במבוא לבכורות, זאת למרות העיסוק הרב במסכת בגידול בהמה דקה וגסה.</i>. לפנינו סיפור מעשה המעיד על הפסיקה למעשה. הנזק בבהמה גסה גדול במידה רבה מהנזק בבהמה דקה, והתשלום המופחת לבהמה גסה מהווה אפוא סיוע למשיב שטעה. פסיקה זו מקלה אפוא על הטועה ומזמינה אנשים שאינם "מומחים" לחוות את דעתם בעלות מופחתת.
עצם התשלום הקבוע מלמד שאין כאן תשלום נזיקין רגיל אלא הנחה למי שאינו מומחה, או להפך, קנס למי ששאל את האדם שאינו מומחה. עם זאת, "מה שעשה עשוי" – ההחלטה עצמה בלתי הפיכה. מסתבר שהתוספתא אף מתכוונת שההיתר תקף אף על פי שהתבררה הטעות. לעומת זאת במשנה ברור שמומחה נחשב עבריין, והבעלים נקנס בכך שכל הבהמה פסולה. הקנס כלפי הבעלים מצביע על כך שעיקר המאמץ מכוון עבורם (או נגדם). זו קריאה של חכמים: פנו למומחה ולא לסתם ידען מקומי. בבכורות פ"ה מ"ו תדגים המשנה את הקביעה שבתוספתא. בקביעה כזאת יש כבוד רב למומחה, שכוחו גובר על המציאות האובייקטיבית.
לעומת זאת אין המשנה מעניקה כוח דומה לבית הדין שהתיר לאלמנה להינשא<sup class="footnote-marker">34</sup><i class="footnote">ראו פירושנו ליבמות פ"י מ"א ומ"ב.</i> והתברר שבעלה הראשון קיים. שם בית הדין אומנם פסק, אך האחריות על המעשה מוטלת עליה. בתלמודים ניסו גם במקרה זה לגלגל את האחריות על בית הדין, ולהתעלם מהמציאות המעשית.
המקרה השני הוא בדיין הדן את הדין ונקבע ש"ישלם מביתו". מי שענה לשאלה תשובה בלתי נכונה גרם נזק, לכן חייב לשלם, אבל "אם היה מומחה לבית דין פטור מלשלם". כפשוטם של דברים, אם התשובה ניתנה בסמכות הרי שהמשיב פטור מעונש. ההלכה עצמה מובנת, אבל המקרה הנדון והנפשות הפועלות בו אינם ברורים, ונעסוק בכך בפירושנו למשנת בכורות.
כבר הבבלי התקשה במשנה בבכורות וניסה להתאימה למערכת הרגילה של שאלה בהלכה. לשם כך חידש הבחנות משוכללות יותר בין סוגי טעויות שונות ("טעה בדבר משנה", טעה בשיקול דעת וכן הלאה). גם המפרשים המסורתיים התקשו מאוד בפירוש המשנה. רמב"ם, למשל, האריך בה רבות וראה בה בית אב להבנת שיטת הפסיקה של חכמים. נקודת המוצא שלו היא שאכן המשנה אינה עוסקת בדין בכורות אלא בפסיקה יום-יומית. ברם דומה שיש להבין את המשנה כמשקפת מצב קדום יותר, ומאורגן פחות, של מערכת המשפט. הדיין אינו בית הדין המוסמך של חכמים, והחכם עצמו אינו ממלא תפקיד גלוי במשנה, ונרחיב בכך בפירושנו למשנה. המעשה ברבי טרפון מדגים את הכלל שבמשנה, דיין רגיל חייב לשלם את הנזק שגרם בטעותו, מעין ההלכה במשנה שלנו באומן שקלקל, ואילו המומחה פטור, ולכך אין מקבילה במשנתנו.
שליח בית הדין מופיע בתוספתא שלנו על משנה אחרת: "שליח בית דין שהכה ברשות בית דין והזיק – פטור מדיני אדם ודינו מסור לשמים. העושה מלאכה במי חטאת ובפרת חטאת של חביר[ו] – פטור מדיני אדם וחייב בדיני שמים. רופא אומן שריפה ברשות בית דין והזיק – פטור מדיני אדם וחייב בדיני שמים. המחתך את העובר במעי אשה ברשות בית דין והזיק – פטור מדיני אדם ודינו מסור לשמים" (פ"ו הי"ז).ההלכה במשנה שלנו (בבא קמא) קרובה למשנת בכורות משום שהיא מבחינה בין סתם אדם שקלקל מתוך רצון טוב למי שמונה על ידי בית דין. שליח בית דין ודאי נשלח על ידי בית הדין, והרופא פעל גם הוא מטעמם.
ההבנה הפשוטה של הברייתא היא שהרופא הוא מומחה מקומי, בוודאי לא היה אז גוף שהעניק הסמכה לרפואה. אבל כשראתה המשפחה שהיולדת במצוקה פנתה אליו, והוא לא רצה לפעול על דעת עצמו וביקש גיבוי מבית הדין<sup class="footnote-marker">35</sup><i class="footnote">בשאלה מיהו בית הדין לעניין זה עסקנו בפירושנו לבכורות, וראו ספראי, גבוה.</i>. אם כן התוספתא קרובה למשנה, ומניחה שסתם אומן שפעל ברשות חייב לשלם, אבל גיבוי של בית הדין פוטר אותו מלשלם. התוספתא שקובעת שחייב בדיני שמיים היא במישור המוסרי, ובו משנתנו איננה עוסקת. המזיק לחפץ אין בו מרכיב של דיני שמיים, לא כן המזיק לאדם.
המקבילה בתוספתא כאן עוסקת באותם נושאים ולכאורה מציעה אותה גישה, אך מוסיפה סייג מהותי בתחום ההלכתי: "האב המכה את בנו והרב הרודה את תלמידו, וכולן שהכו ושהזיקו – הרי אילו פטורין. חבלו יותר מן הראוי להן – הרי אילו חייבין. שליח בית דין שהכה ברשות בית דין והזיק – פטור, יתר מן הראוי לו – הרי זה חייב. רופא אומן שריפא ברשות בית דין והזיק – פטור, חבל יתר מן הראוי לו – הרי זה חייב" (פ"ט הי"א). לכאורה ההלכה זהה, אבל ההסתייגות "חבל בו יתר מן הראוי" בעצם הופכת את הדין. ודאי שבית הדין לא רצו להתיר לו להזיק. הלשון "יתר מן הראוי" היא לב הבירור, הרי בפועל נעשה נזק לא מתוכנן, וברור שמשהו לא התנהל כראוי. אם הרופא חייב, אף על פי שקיבל את רשות בית הדין, ואולי אף נשלח על ידו, הרי שלמעשה הוא הופך להיות חייב בתשלומי הנזק. יתר על כן, הברייתא מוסיפה שכך הדין ברופא אומן, וסתם רופא, כלומר סתם אדם, חייב גם אם פעל ברשות בית דין.
לכאורה כל נושא רשות בית דין איננו שייך למשנתנו, שהרי ביחסים בין בעל חפץ לאומן אין בית הדין מתערב. בכל המקרים שבהם דובר על בית דין נעשו דברים שלא בהסכמת הבעלים עצמם, ולכן נדרש בית הדין. אבל במשנה שלנו מסירת החפץ לאומן נעשתה על דעת בעל הבית (הוא מסר את החפץ), לכן לא גרע כוחו של האומן מכוחו של הרופא שקיבל גיבוי מבית הדין. יתר על כן, הברייתא אף מבחינה בין אומן למי שאיננו אומן: "המוסר בהמתו לטבח וניבלה, אומן פטור הדיוט חייב, ונושא שכר בין זה ובין זה חייב. המראה דינר לשלחני ונמצא רע, חייב לשלם, מפני שהוא כנושא שכר" (תוס', פ"י ה"י), כמו הברייתא העוסקת ברופא. כמו כן: "אמר שמואל: טבח אומן שקלקל – חייב לשלם... איתיביה רב חמא בר גוריא לשמואל: הנותן בהמה לטבח וניבלה, אומן – פטור, הדיוט – חייב, ואם נותן שכר, בין הדיוט בין אומן – חייב!" (בבלי, צט ע"ב). אם כן קיימת דרישה שהאומן המומחה יהיה פטור, וחייב רק מי שפועל בצורה שאיננה אחראית, כגון מי שאיננו אומן ועוד, אף שבעל הבית נתן לו את החפץ. הבבלי אף מדגיש שסתם אדם המתקן חפץ של חברו ואיננו אומן הוא פושע.
נושא שכר הוא כאן במשמעות של שכיר, ושכיר חייב בשמירת החפץ. ברור מהברייתא גם שמי שעשה טובה לחברו ושחט בשבילו, או ניסה לתקן לו רהיט בחינם, פטור, בניגוד לרופא.
דומה שלפנינו גישות שראשיתן כבר בימי התנאים. משנתנו עוסקת בסתם אדם ולא בבעל מקצוע מוכר, ובעל מקצוע מוכר פטור מלשלם. כפשוטה גישה זו שונה מזו שבמשנה. התוספתא מסבירה את יסוד החיוב שבמשנה בכך שהאומן הוא נושא שכר, כלומר כשומר בשכר, והנזק נגרם בגלל רשלנות. הבבלי (צט ע"ב) קובע שעניין התשלום איננו גורם בחיוב, גם בכך אפוא הגישות שונות. אם האומן נחשב שומר שכר הרי שלכאורה אין המקרה דומה כלל לרופא מומחה או לשליח בית דין. רופא מומחה פטור כי איננו שומר שכר. ברם אם רופא שאיננו מומחה חייב בנזקים, נמצאנו למדים שהגורם לחיוב הוא הפשיעה שבעשיית דבר ללא גיבוי מקצועי כנדרש, וחזרנו למצב שבו רופא ואומן חד הם.
ההלכה הבאה בתוספתא עוסקת בבעלי מקצוע שהתרשלו, ולכן חייבים. הדוגמאות מעניינות מבחינת חיי היום-יום המשתקפים בהם: "חטין לטחון ולא לתתן ועשאו מורסן וסובין, קמח לנחתום ועשאו פת ניפלין, בשר לטבח וניבלה, צמר לצבע והקדיחו, חייב לשלם, מפני שהוא כנושא שכר. רבן שמעון בן גמליאל אומר נותן לו דמי בושתו ובשת אורחיו" (פ"י ה"ט; בבלי, צט ע"ב). הטוחן אמור להרטיב מעט את הגרעינים כדי שהטחינה תהיה חלקה, והטוחן התרשל ולא "לתת" (הוסיף מעט מים), או שבמקום קמח טוב הכין סובין ומורסן, שהם קמח גס מקליפות הגרעינים<sup class="footnote-marker">36</sup><i class="footnote">ראו פירושנו לתרומות פי"א מ"ה.</i>. עוד הברייתא מביאה את דעתו של רבן שמעון בן גמליאל המוסיף לנזק הישיר בושת על שהסעודה החגיגית הפכה לבושה למארח ולאורחים. לפנינו מקרה מיוחד שבו נוסף תשלום על מה שהיה קורה לו לא היה הנזק נגרם. במשנה א, למשל, נקבע שמניעת רווח עתידי אינה נחשבת עילה לתשלום, ואכן המשנה מתחשבת בנזק העקיף שנגרם לבעל הבית. גישה זו חריגה ביחס לכל מה שראינו במסכת עד עתה<sup class="footnote-marker">37</sup><i class="footnote">על כך ראו גם במבוא למסכת.</i>. עד עתה לא התחשבו התנאים ברווחים שעשוי היה בעל הבית להרוויח. במקרה הטוב הוא זוכה שהחפץ עצמו כולל את השבח, אך אף פעם לא דובר בפיצוי על נזק של רווח עתידי. גם גנב וגזלן אינם צריכים לשלם על מניעת רווח. גם נזק ה"שבת", למשל, איננו על שכר עתידי לפי מידת המיומנות של הנפגע, אלא על שכר מינימלי (לעיל פ"ח מ"א).
רק כאן לראשונה חכם מציע לבעל הבית פיצוי על מה שיכול היה להרוויח. האם רבן שמעון בן גמליאל מייצג כאן השקפה שונה על דרך חישובי הנזק גם במזיק, גנב וגזלן? לכאורה אם האומן משלם על מניעת רווח קל וחומר גזלן שהוא פושע, או מזיק, וצריך עיון.
כפי שראינו, בברייתות המקבילות מצויה גם מגמה לצמצם את אחריות האומן: הוא פטור אם הוא מומחה, הוא פטור אם איננו מקבל תשלום (בהחלט ייתכן שפרט זה הוא במקורו פשט המשנה). בירושלמי ובבבלי התלמודים מציעים הבחנות נוספות במגמה לצמצם את אחריות האומן על נזקים שאינם כל כך באשמתו, כגון " 'נתן צמר לצבע', רב הונא אמר שהקדיחו סממנין, אבל הקדיחה יורה אומר לו הרי שלך לפניך. שמואל אמר אפילו הקדיחו סממנין, אומר לו הרי שלך לפניך" (ירו', ו ע"ד). הקדחת יורה היא כשהבגד שהה במים יתר על המידה והצבע התקלקל; בעיני רב הונא זו פשיעה חמורה יותר. הקדחת סממנים היא כשהשורשים שבושלו הניבו צבע אחר מזה שתוכנן. בניסיונות שנערכו התברר שאותו שורש או קליפה מניבים צבעים שונים, והגוון המדויק תלוי במייצבים ובמצב הבשלות של הצמח<sup class="footnote-marker">38</sup><i class="footnote">פרקר, ציבענים; ספראי, צביעה.</i>. בטעות מעין זו אין האומן חייב.
לדעת שמואל בכל המקרים האומן אומר לו "הרי שלך לפניך", כלומר ממש בניגוד למשנה. בבבלי מובאים סיפורים על רב שפטר אומן (טבח) מלשלם (צט ע"ב); לא נאמרה הסיבה, אבל ברור שהאמורא הבבלי מתיר לעצמו לפסוק נגד המשנה (כשמואל?). זה מצב חריג בבבלי שבו אמורא בעצם חולק על המשנה ישירות, לא בדרך של "פרשנות יוצרת". במסכת נזיקין מצאנו לעיתים קרובות מהרגיל מצב זה.
התלמודים מתחבטים בשאלה האם האומן קנה את הכלי, וכיצד התבצע הקניין. כפי שטענו גם בגזלה התלמודים הניחו שהגזלן קנה את החפץ, והתחבטו כיצד התבצע הקניין. אבל התוספתא איננה מניחה שהאומן קונה את הכלי שאותו הוא מתקן: "נתחלפו לו כלים בבית האומן, אינו רשיי לשתמש בהם, וילך הלה [ויבקש את כליו. בבית האבל ובבית המשתה, רשאי להשתמש בהם, וילך הלה] מיד ויבקש כליו" (פ"י הכ"ב), וכן בכל מקרה של התחלפות. אם כן הבגדים התחלפו אבל הבעלות המקורית נשארת, וברור שהאומן אינו נחשב כמי שקנה (וגם אינו חייב על הנזק שגרם). אם כן אומן איננו קונה את הכלי גם אם טעה<sup class="footnote-marker">39</sup><i class="footnote">ראו עוד בבלי, בבא בתרא מו ע"א. שם הדיון הוא האם לאומן יש "חזקה" בכלי שהוא מתקן. </i>. התוספתא איננה סותרת בהכרח את המשנה, ובראשית פרק י נציע את מחשבת התנאים בתחום זה.

Mishnah 4

<small>עפ”י כתב יד קופמן</small>   (בכתב היד – <b> משנה ה</b>)
<b>נתן</b> – בכמה עדי נוסח מאוחרים <u>הנותן</u>. במשנה רווחים שני הסגנונות ואין ביניהם הבדל<sup class="footnote-marker">40</sup><i class="footnote">לעיתים הבבלי מדייק שהשימוש בלשון הווה הוא בדיעבד, כלומר שמלכתחילה הדבר אסור. אבל ברור שלפנינו שני סגנונות המחליפים זה את זה. </i>. <b>צמר לצבע והיקדיחה</b> [<b>ה</b>]<b>יורה נותן לו דמי צימרו</b> – בהלכה זו עסקנו בפירוש המשנה הקודמת. כפשוטה זו דוגמה לאומן שקלקל, וחייב. <b>צבעו כאור</b> – הצבע איננו יפה. הבבלי מפרש "כלבוס" (ק ע"א).
מהו כלבוס או כלוס?
הבבלי עצמו (ק ע"ב – קא ע"א) מסביר: "אמר רבה בר שמואל כפרא דודי". רש"י על אתר מסביר: "כפרא דודי – קינח בו את היורה, כלומר בשירי צבע שנשתיירו ביורה צבעו. כופרא לשון קינוח". בשיטה מקובצת לבבלי שם מובא בשם רב שרירא גאון: "אמר רב פפא בר שמואל כפרא דודי. פירוש קינוח היורות, והוא מין צבע קורין לו בצמר קינוח היורות, והוא גוון יהיו בו כמה חברבורות בהרות בהרות כצורת עמודים, יהיה קצתם עובר על קצתם, וידמו לצבת הנקראת כלבוס, כמו שאמרו בסנדל המסומר..."<sup class="footnote-marker">41</sup><i class="footnote">אוצר הגאונים לבבא קמא, עמ' 157. בדפוס השיטה מקובצת מובא פירוש אחר בשם רב חננאל. </i>. ראשונים אלו פירשו את האות כ' ככף הדימוי, במשמעות של כמו קינוח של דוּדים (יורות). רב שרירא גאון מדבר על צביעה בפסים (בלתי אחידה), וניכר שבפירושו עורבו שני פירושים יחדיו. רבנו חננאל מסביר גם הוא את הדברים: " 'כולבוס' 'כופרא דודי', ופירושו דרכים דרכים, דרך צבוע אדום מראהו עמוק, ודרך אדום אינו עמוק כל כך, והוא כמו המטלניות שמקנחין בהן יורות של צָבָּעין, שהן כולם עשויין דרכים דרכים כענין שאמרנו". אם כן מדובר בצביעה בגוונים אדום עמוק (כהה?) ואדום פחות עמוק. כנראה גם כאן עורבו אותם שני פירושים, האחד שהצבע דהה, כמו מטלית שמקנחים בה את היורה (הדוד) של הצבעים, והאחר שיש בו פסים פסים. ברוך הספרדי פירש כפירוש הראשון ש"כעור" פירושו ערבוב של צבעים.
בעל ערוך השלם מסביר ש"פרחא דודי" הם שיירי הצבע ביורה (דוד), וחוזר על הנוסחאות השונות המיוחסות לרבנו חננאל. יסטרוב במילונו הציע שהמילה באה מיוונית (ςόλάχ – Kalchos), ומשמעה נחושת. כלומר כעור או כאור משמעו בצבע הנחושת של הדוד. הפירוש מפתה ויש בו הסבר מילולי, אך אין בו הסבר ענייני. למה צבע נחושת הוא כעור?
הכלבוס מופיע כהסברו של הבבלי לסנדל מסומר המופיע במשנה (שבת פ"ו מ"ב). בכלבוס הדומה לסנדל עסקנו בפירושנו לשבת, וראינו שבסוגיית הבבלי העוסקת בסנדל המוסמר מצויה ברייתא: "...חיפהו בעור מלמטה, וקבע לו מסמרות מלמעלה – מותר. עשאו כמין כלבוס, או כמין טס, או כמין יתד, או שחיפהו כולו במסמרות... מותר" (שבת ס ע"ב). אם כן הכלבוס הוא סוג של סנדל מסומר. בקהלת רבה (יב א) הוא מופיע כמעין מסמר בקרקעית הסנדל. מסוגיה אחרת עולה שצורתו עגולה: "רבי חנינא בן גמליאל אומר כו'. מרחשת עמוקה, דכתיב: 'וכל נעשה במרחשת'; מחבת צפה, דכתיב 'ועל מחבת'. תנו רבנן, בית שמאי אומרים: האומר הרי עלי מרחשת – יהא מונח עד שיבא אליהו, [מספקא להו אי על שום כלי נקראו או על שום מעשיהן]<sup class="footnote-marker">42</sup><i class="footnote">בסוגריים סימנו את תוספת הגמרא לדברי בית שמאי, הנמקת דעתם, שבית שמאי מסתפקים האם "מרחשת" היא כלי עמוק שמטגנים בו או שהתבשיל נקרא "מרחשת". </i>; ובית הלל אומרים: כלי היה במקדש ומרחשת שמה, ודומה כמין כלבוס עמוק, וכשבצק מונח בתוכו דומה כמין תפוחי הברתים, וכמין בלוטי היוונים" (בבלי, מנחות סג ע"א). אם כן מרחשת היא מחבת עמוקה (איור 43)<sup class="footnote-marker">43</sup><i class="footnote">וראו פירושנו למנחות פ"ה מ"ג ומ"ה.</i>, והיא דומה לכלבוס. הכלבוס הוא אפוא סנדל עגול שיש לו פס ברזל מעוקל בתחתית. כן מופיע הכלבוס ככלי מתכת עגול שמלבישים על פי הבהמה כדי למנוע ממנה לאכול: " 'ויקר אלהים אל בלעם וישם דבר בפיו' כאדם שנתן כלבוס בפי בהמה ופוקמה להיכן שירצה כך הקב"ה פוקם את פיו" (תנחומא, בלק יג). בגד שנעשה כלבוס הוא אפוא בגד שהתכווץ מהחום ונעשה עגול, ופסול לשימוש לגמרי, ולא שערכו רק ירד. בכך הבבלי מטה את המשנה מפשטה ומפרש שהאומן פסל את הבגד לחלוטין, שלא כפשט המשנה.
<b>אם השבח יותר על היצאה</b> – הבגד למרות כיעורו עדיין בעל ערך, ואם התוספת לערך גבוהה מההוצאות,<b> נותן לו</b> – בעל הבית לאומן,<b> את היצאה</b> – את הוצאותיו, ובעל הבית מרוויח, שהרי שווי הבגד עלה יותר מההוצאות לצביעה. הנימוק ברור, אומנם האומן אשם, אבל אין הצדקה שבעל הבית ירוויח ללא תשלום. לכן בעל הבית צריך לשלם לאומן את הוצאותיו, והאומן איננו מרוויח מעבר לכך, <b>ואם היצאה</b> – הוצאות הצביעה,<b> יתירה על השבח</b> – ההוצאות על הצביעה גדולות מעליית ערך הבגד, <b>נותן לו</b> – בעל הבגד נותן לאומן,<b> את השיבח</b> – שהוא פחות מההוצאות שהאומן הוציא. בלשון משפטית נקרא הסדר זה "בעל הבית ידו על העליונה".
(בכתב היד – <b> משנה ו</b>) <b>לצבוע לו אדם וצבעו שחור</b> – בעל הבית רצה צבע אדום ויצא שחור (אדום כהה יותר). כאמור שינוי בגוון נובע משימוש בלתי מדויק במייצבים, או ממצב בשלות שונה של הצמח ששימש להפקת הצבע.[<b>שחור</b>]<b> וצבעו אדום</b> – אין כאן מצב של בגד ששווה יותר או פחות אלא של בגד במצב אחר,<b> רבי מאיר אומר נותן לו</b> – האומן מחזיר לבעל הצמראת:<b> דמי צימרו</b> – והבגד שייך לאומן שיעשה בו כחפצו.<b> רבי יודה אומר אם השבח יתר על היצאה נותן לו את היצאה ואם היצאה יתירה על השבח נותן לו את השבח</b> – לדעת רבי יהודה גם במקרה כזה חל ההסדר הקודם. שתי אפשרויות להבנת המשנה. האחת שברישא גם רבי מאיר מודה, והאחרת שבעצם דברי רבי מאיר חלים על שני המקרים. כפשוטם שני המקרים דומים, אם כי אפשר גם לטעון שברישא המצב הוא שאותו בגד קיים אך ערכו לא השתפר כמו שתוכנן, בגלל צביעה לא טובה, ובסיפא הבגד השתנה לחלוטין. דומה שעדיף לפרש שרבי מאיר חולק גם ברישא.
הלכה זו, המעמתת את השבח מול היציאה, חוזרת בהלכות קרובות. היא מכונה "ידו על העליונה", כגון "היורד לחורבתו של חבירו, ובנאה שלא ברשות, שמין לו וידו על התחתונה. היורד ברשות, שמין לו וידו על העליונה. כיצד ידו על העליונה? אם השבח יתר על ההוצאה נותן לו את השבח, ואם הוצאה יתירה על השבח נותן לו את הוצאה" (תוס', פ"י ה"ז; כתובות פ"ח ה"י ומקבילות). פתרון זה מוצע אף בכמה סוגיות אחרות בשני התלמודים<sup class="footnote-marker">44</sup><i class="footnote">ירו', מעשר שני פ"ד ה"א, נד ע"ג; בבלי, כאן קא ע"א; בבא מציעא עח ע"ב.</i>.
המשנה שלנו איננה בוחרת בכלל פורמליסטי כמו משנה א שהבגד שייך לאומן (שקנה אותו בדרך כלשהי), ולכן האומן מחזיר לבעל הבגד את שווי הבגד, אלא בפתרון נוח לשני הצדדים תוך העדפה של בעל הבית. מהבחינה הפורמליסטית השאלה העיקרית הייתה צריכה להיות מי הם בעליו של הבגד, האומן או הבעלים המקורי. כך גם שאלנו לגבי גזלן, האם קנה את החפץ. לכאורה נדרשת אחידות: אם הבעל הוא הבעלים של החפץ הרי שצריך היה הדין להיות "הרי שלך לפניך", והבעל סופג את ההפסד ומרוויח את הרווח, ואם האומן הוא הבעלים, ההפסד והרווח שלו.
המשנה בוחרת בכלל שבכל מקרה יש לבעל הבית זכות גדולה יותר. העדפת בעל הבית נובעת מהנימוק המוסרי שהוא פחות אשם בתקלה. זו גישה שונה מזו של המשנה הקודמת. אומנם אי אפשר ליישם בפשטות את הפתרון של המשנה הקודמת, אך אין גם ניסיון לחפש פתרון דומה, אלא נבחרת גישה אחרת, ולמעשה חולקת.
גם במשנה ב טענו שההסבר המשפטי (גנב איננו קונה, גזלן קונה בגלל מרכיב הייאוש) איננו המרכיב הקדום, ואיננו במשנה. כך גם כאן ספק אם הפירוש המשפטי (למי החפץ שייך) הוא הגורם המעצב את ההלכה. הבבלי לשיטתו מחפש אחידות משפטית, על כן מובאת הברייתא: "דתניא, כלל זה אמר רבי שמעון בן אלעזר: כל שבח שהשביח גזלן – ידו על העליונה. רצה – נוטל שבחו, רצה – אומר לו הרי שלך לפניך" (צד ע"א). המדובר בגזלן, וקל וחומר האומן שנטל את הבגד ברשות, אלא שתורף המשנה שונה. המשנה איננה בוחרת בפתרון המשפטי (בירור מי הבעל של הבגד) אלא דווקא בפתרון המוסרי, הבלתי אחיד מבחינה משפטית. הבעל צריך להפסיד ככל האפשר פחות, והאומן ככל האפשר יותר. המניע להלכה הוא מי אחראי על הנזק (או על מניעת הרווח), והאומן הוא האחראי ולכן ידו על התחתונה, ויד בעל החפץ על העליונה.
המפתיע הוא שבגזלן הדין שונה. שם ראינו שלעיתים קרובות יותר הגזלן רשאי להתחמק מתשלום הנזק בטיעון "הרי שלך לפניך", ולא נקבע הדין שידו על התחתונה.
שאלה זו מחריפה את שאלתנו במה זכה הגזלן ליחס מקל יחסית, יחס המכיר בכך שמעשה העוול שעשה תופס מבחינה משפטית; יחס שבו חכמים מאפשרים לגזלן להרוויח.
במבוא סיכמנו את מעמדו של הגזלן ושם הצענו הסבר כולל לייחס המשפטי אליו. חז"ל מתייחסים לגזלן בחיבה סמויה שכן הגזלן הוא גם מורד בשלטון, וחשו אליו אחוות עשוקים. אומנם הוא גם פוגע באנשים ופורע חוק ושודד, אך פורע את החוק הרומי ומתמודד עם השלטונות, שאותם שנאו חכמים. לא כן לאומן הטועה במלאכתו בתום לב. עם האומן היה עסק קר נטול רגש, ואילו הגזלן טיפוס אהוד במידת מה. בסך הכול ראינו בספרות חז"ל את כל הגישות – הפורמליסטית (כשעת גזלה או כשעת תביעה), המוסרית והמסחרית. אבל המשנה בוחרת בכל מקרה בגישה המתאימה יותר מבחינה חברתית.

Mishnah 5

<small>עפ”י כתב יד קופמן</small>   (בכתב היד – <b> משנה ז</b>)
<b>הגוזל את חבירו שווה פרוטה</b> – שווה פרוטה הוא העריך המינימלי של רכוש. הפרוטה איננה מופיע כהילך בסולם המטבעות הרומי, משום ערכה הנמוך. ההילך הנמוך ביותר הוא האיסר, כמו ששנינו: "וכמה היא פרוטה? אחד משמנה באיסר האיטלקי" (קידושין פ"א מ"א). "איסר איטלקי" הוא האיסר הרומי. לעיתים קרובות ניקבו מידות לפי המשקל או המטבע הרומי שהיה הילך סטנדרטי וקבוע, כדברי המשנה: "מדות הלח והיבש שיעורן באיטלקי" (כלים פי"ז מי"א). כך המשנה מדברת על נקב בבהמה כאיסר איטלקי (משנה, חולין פ"ג מ"ב), על רביעית יין האיטלקי (תוס', פסחים פ"ב הט"ז), וכל המזונות שבעל חייב לספק לאשתו הם במידה האיטלקית (תוס', כתובות פ"ה ה"ח). אף רביעית היין שאדם חייב לשתות בפסח היא במידה האיטלקית (ירו', פסחים פ"י ה"א, לז ע"ג ומקבילות). אין לפרש שהכוונה ליין שבא מאיטליה; לא רק שלפי ההלכה אין לייבא יין גויים, אלא ודאי שלא היו נוקבים לצרכים הלכתיים במידה המבוססת דווקא על יין זה. כן נקבעה ההערכה מתי עץ חייב בשביעית לפי תנובתו במידה האיטלקית (משנה, שביעית פ"א מ"ב-מ"ג). מכלול ההלכות שהבאנו מדגים את השימוש בסטנדרט הנפח הרומי (איטלקי)<sup class="footnote-marker">45</sup><i class="footnote">ראו פירושנו לפסחים פ"י מ"א.</i>. במקרה זה הפרוטה היא אכן שמינית האיסר היהודי, כמופיע בטבלאות להלן.
על כמה מהמשקלות הקדומים שנתגלו בממצא הארכאולוגי היה כתוב "ליטרה איטלקית", או משקל אחר (חצי ליטרה, מנה וכו')<sup class="footnote-marker">46</sup><i class="footnote">קידר, תערוכה א, עמ' 36.</i>. איסר איטלקי הוא, אפוא, איסר לפי שיטת המשקל הרומית, להוציא סוגי משקלות ומטבעות אחרים שנהגו במזרח.
את האיסר יש לזהות עם האס (as) הרומי; הפרוטה היא שמינית האיסר (קידושין פ"א מ"א; עדיות פ"ד מ"ז), כלומר חצי קוודרנס. מטבע כזה היה בשוק, אך לא היה לו שם רומי משלו. לכאורה קשה להבין מדוע באה המשנה להדגיש את ערך הפרוטה, הרי כל אדם ידע את ערך הכסף של זמנו. אלא שאין הדבר כן. לוח עריכים זה היה הלוח הפורמלי, אבל בפועל היו למטבעות הנחושת הפשוטות גם ערכים אחרים. ביטוי לכך יש בדיוני התלמודים.
שיטת המטבע היהודית
בירושלמי (קידושין פ"א ה"א, נח ע"ד) שנינו: "וכמה היא פרוטה? אחד משמונה באיסר האיטלקי. תני, האיסר אחד מעשרים וארבעה בדינר כסף, דינר כסף אחד מעשרים וארבעה לדינר זהב"<sup class="footnote-marker">47</sup><i class="footnote">לא נעסוק כאן ביחסי זהב לעומת כסף, ונסתפק בבירור ערכי הכסף. ליחסי זהב וכסף ראו פירושנו לבבא מציעא פ"ד מ"א. </i>. בשיטה הרומית הדינר הוא המטבע הבסיסי. בשיטה היהודית המתוארת להלן יחידת הבסיס היא המעה, אבל יש יחידות גדולות יותר, כמו דינר, שהוא שש מעות, וסלע, שהוא ארבעה דינרים. כן שנינו בירושלמי: "תני רבי חייה: סילעא ארבעה דינרין, שש מעה כסף דינר. שני פונדיונין מעה. מעה שני איסרין. פונדיון שני מסומיסין<sup class="footnote-marker">48</sup><i class="footnote">לפי מיקומו זהו הדופונדיוס הרומי, אך על פי שמו הוא דומה יותר לסמיס, וכך עולה מהטבלה של רבן שמעון בן גמליאל.</i>. איסר שני קרדיונטס. מסומס שני פרוטות. קרדיונטס סלקין אחד משלשים ושנים למעלה [צ"ל: למעה]" (שם). לפי חשבון זה במעה 32 פרוטות.
<b>עריכי הכסף בחברה היהודית</b>
רוב השמות הם רומיים, אך היו גם שמות מקומיים. לדינר קראו המקומיים "זוז". ה"סלע" הוא שם יהודי, כנראה שריד מימים שבהם היו מטבעות יהודיים. אפיפניוס (שהיה אב כנסייה, יהודי במוצאו, בן המאה הרביעית, מאזור בית גוברין) אומר שהסלע היא מטבע של העברים, והיא תמיד מטבע כסף ששוויו שני זוז<sup class="footnote-marker">49</sup><i class="footnote">על המידות והמשקלות, סעיף 53.</i> בלבד (ולא כטבלה שלנו)<sup class="footnote-marker">50</sup><i class="footnote">ייתכן שאפיפניוס מדבר על זוז כפול (ששוויו שני זוזים).</i>. מערכת העריכים המוצגת היא כללית. מדברי אפיפניוס נראה שהיו הבדלים בין עריכים של מטבעות כסף ומטבעות נחושת, וכן הבדלים מקומיים במערכת העריכים.
הירושלמי מוסיף: "אמר רבי זעירא: בימי רבי סימאי ורבותינו עשו אותם אחד מעשרים וארבעה למעלה [צ"ל: למעה]" (שם), כלומר, לפי עדות זו, בדור הראשון לאמוראים עלה ערך הפרוטה ועמד על 1/24 ממעה, אחד משישה מאיסר ולא אחד משמונה, "ותני רבן שמעון בן גמליאל אומר: שלשה דורסים מעה, שני ביצים דרוסה, שני שמין נותנין [צ"ל: ביצה] שני פרוטות שמין, סלקון אחד מעשרים וארבעה למעה" (שם). כלומר, הברייתא של רבן שמעון בן גמליאל מתאימה לעריכים המתועדים במסורת של רבי זעירא.
<b>העריכים לפי רשב"ג</b>
לפי הצעת הדברים הראשונה בירושלמי (רבי חייה) בדינר 24 איסרים, ואילו לפי הלוח הרומי (להלן) יש בו רק 16 איסרים. "רבי חנינה ורבי מנא, רבי חנינה אומר נחשא באתריה קיים, כספא זליל, כספא יקיר. רבי מנא אמר כספא באתריה קיים, נחשא יקיר נחשא זליל" (שם). הסוגיה מציגה מחלוקת אמוראים בשאלת היחסים בין המתכות: לדעת רבי חנינא ערך הנחושת יציב ואילו ערך הכסף עולה ויורד; לדעת רבי מנא הכסף הינו המטבע היציב והנחושת נתונה לשינויים. השלכת מחלוקת זו על ענייננו בניתוח התמורה שחלה לפי רבי זעירא: רבי חנינא יטען כי הפרוטה נשארה בערכה המקורי ואילו האיסר ירד מערך של שמונה פרוטות לערך של שש פרוטות בלבד; רבי מנא יטען כי האיסר שמר על ערכו והפרוטה היא זו שעלה ערכה.
רבן שמעון בן גמליאל מציע מערך שונה המשקף, אולי, את העריכים ההלניסטיים המזרחיים, שלימים התקבלו באימפריה הביזנטית ששכנה באזור שבעבר היה הלניסטי. רבי זעירא אומר שבימי האמוראים עברו לשיטה זו, אך מהברייתא משמע ששיטה זו נהגה קודם, ואיננו מכירים אותה או את המונחים שבה ממקורות אחרים. אם אין זו טבלה ספרותית, הרי שזה היה נוהג מקומי שלא עלה בקנה אחד עם המקובל באימפריה ובסביבתה.
סוגיית הבבלי סבוכה יותר. בתחילה רב יוסף מציע שהכוונה ב"פרוטה" לערך הקטן ביותר, ולא כערך מדויק. פרשנות זו נדחית מלשון המשנה, המכמתת את הפרוטה. לאחר מכן הגמרא מציעה שלוח העריכים המוצע (פרוטה היא שמינית איסר) הוא מדורו של משה (בבלי, קידושין יב ע"א), אבל כיום יש עריכים אחרים. ספק אם בזמן התורה היו עריכי מטבע מדויקים, כל שיטת המטבעות טרם הייתה קיימת בעולם. אך עצם ההסבר שחלו שינויים היסטוריים בערכי מטבעות סביר מבחינה היסטורית. רבין קובע שפרוטה היא אחד משישה באיסר (144 בדינר), ורבי דימי קבע את שיעור אחר: "שיער רבי סימאי בדורו, כמה היא פרוטה? אחד משמנה באיסר האיטלקי" (192 בדינר. בבלי, שם). רבין ורבי דימי היו "רבנן נחותאי"; רבנן נחותאי הם תלמידי חכמים שנסעו תדירמארץ ישראל לבבל להפיץ תורה, וכל אחד מהם מסר דיווח שונה על ערכם של מטבעות ארץ ישראל. כלומר, האמוראים אינם מקבלים באופן פשוט את הגדרת הערך שבמשנה ורואים בכך ערך משתנה, או ערך שהשתנה מתת-אזור אחד לתת-אזור אחר. הבבלי מסיים בכך שערך המטבעות תלוי היה במחיר השוק ולא היה קבוע.
המחלוקת והשינויים מעידים שהפרוטה הייתה כינוי לסכום מינימלי ולא להילך פורמלי בשוק. הרובד האחרון שבמשנה, ובעקבותיו האמוראים, רצו להעניק להגדרה האמורפית של "פרוטה" משמעות מדויקת, ומכאן השינויים. אפשרות שנייה היא שבשלהי ימי הבית השני הייתה הפרוטה הילך פורמלי, אולי לפי שיטת מטבע יהודית פנימית; לאחר החורבן כבר איבדה הפרוטה משמעות זו ועם האינפלציה של המאה השלישית איבדה כליל את תפקידה כמטבע.
אפיפניוס דן במטבעות המזרח בזמנו (מאה רביעית) ואומר שאיסר הוא המטבע הקטן ביותר המהלך בשוק, והוא אחד חלקי 60 של דינר<sup class="footnote-marker">51</sup><i class="footnote">אפיפניוס, על המידות והמשקלות, סעיף 45. לפי הטבלה שלעיל זה ערכו של הקוודרנס, כלומר המטבע הקטן ביותר קיבל את השם איסר, ובגלל עליית המחירים יצאו מטבעות קטנים יותר מהשוק. </i>. זו עדות להמשך תהליך האינפלציה שבו מטבעות קטנים יותר יוצאים מהשוק, ומשנים את משמעותם המדויקת.
<b>שיטת המטבע הרומית<sup class="footnote-marker">52</sup><i class="footnote">שפרבר, כספים, עמ' 41, 201; קינדלר, טביעה, עמ' 276.</i></b>
כאמור, אפיפניוס מייצג את המערכת המקובלת באזור בית גוברין במאה הרביעית ואומר שאיסר, שהוא המטבע הקטן ביותר, הוא 1/60 דינר, ומכונה גם "לפטה"<sup class="footnote-marker">53</sup><i class="footnote">הקשר הלשוני בין ה"לפטה" וה"פרוטה" מחייב בירור. </i>. הוא גם אומר שהסטטר הרומי הוא 4 זוזים רגילים (2 זוזים כפולים)<sup class="footnote-marker">54</sup><i class="footnote">על המידות והמשקולות, סעיף 48.</i>, כלומר ארבעה דינרים. הסטטר, אפוא, מקביל לסלע היהודי. אבל לשקל הוא גם קורא קוודרנס, וזה בניגוד למקובל במערכות האימפריאליות. מההמשך משמע שהוא מדבר על קוודרנס של כסף השווה פי 24 או 25 מקוודרנס של נחושת. עוד הוא מדגיש שערך הכסף הפרוט שונה מערכו של כסף שלם, ובסעיף 49 שם הוא מזהה את האובול עם ה"גרה" המקראית, שהיא 1/20 של שקל. מקובל שהאובול הוא המעה, אבל העירוב של נתונים בני זמנו והמערכת המקראית יוצרים בלבול שקשה לשחזרו.
שלא כדברי חוקרים אחרים<sup class="footnote-marker">55</sup><i class="footnote">קינדלר, טביעה, עמ' 274.</i> איננו סבורים שיש לסטות מפשט המקורות כדי להתאים את המערכת היהודית לרומית. אדרבה, גם במזרח הרומי נהגו שיטות שונות. אותם מונחים שימשו בשיטות השונות, אך בכל שיטה היה שיעור שונה במקצת, ודברי אפיפניוס הם עדות לכך. באופן טבעי יש מקום לזהות את האס עם האיסר הרומי, ואכן הפרוטה היא 1/8 איסר, כמו מטבע חצי קוודרנס רומי, ברם האס הרומי הוא 1/16 של דינר, ואילו בשתי השיטות היהודיות הוא 1/18 או 1/24 של דינר. הסמיס הוא חצי דינר, והקרדיונטס היהודי הוא הקוודרנס הרומי (quadrans). היחסים הפנימיים, אפוא, זהים, אבל בסיס האס הרומי אינו זהה לאיסר היהודי. במבחינה חברתית חשוב לציין שבמשק הרומי היה הדינר יחידת הבסיס, וערכו רב במידה רבה מהמעה. המשק היהודי היה זעיר ודל יותר, והסתפק במעה כיחידת בסיס. מקרה זה מצטרף לראיות שספרות חז"ל מייצגת בעיקר את חיי הכפר, ולא את הפוליס הרומית העשירה.
<b>ונשבע לו</b> – בדרך כלל הגזלן אינו אמור להישבע, אבל אם נשבע והתברר שזו שבועת שקר חייב בקנס של חומש (20%): "חמשה חומשין הן – האוכל תרומה... והגוזל את חבירו שוה פרוטה ונשבע לו מוסיף חומש" (משנה, בבא מציעא פ"ד מ"ח; תוס', כאן פ"י הי"א). לפי ההלכה אין אפשרות של חיוב שבועה לגזלן, ברם כפי שראינו במבוא למסכת שבועות בהלכה הקדומה ניתן היה להשביע אדם גם ללא עילה מאותן עילות המנויות במשנת שבועות (כגון מודה במקצת). יתר על כן, ייתכן שמדובר בשבועה שקיבל עליו הגזלן מרצונו, או בשומר שמעל בתפקידו ("שולח יד", המכונה "גזלן" על שם אופיו, אף שאינו גזלן פורמלי). אפשר גם שהשבועה היא שישלם לו (הגזלן לנגזל) בעתיד את חובו, שכן ברגע החיוב לא היה בידי הגזלן הממון הנדרש. כפשוטה משנתנו חלה גם על תשלומי הגנב, והעובדה שהדבר לא נאמר נובעת מעריכה שונה של דיני גנבה בהשוואה לדיני גזלה, זאת אף על פי שמשנה ב עוסקת בגזלן כתמונת ראי של המשנה העוסקת בגנב.
<b>יוליכנו אחריו אפילו למדיי</b> – התובע את השבועה רשאי לגרור את החייב לו שבועה אפילו למרחק גדול ממקום הימצאו של חייב השבועה. מדיי כאן היא ביטוי ספרותי לקצה העולם. <b>לא יתן</b> – את השבועה, <b>לא לבנו ולא לשלוחו</b> – החייב שבועה איננו יכול לשלוח מישהו שיישבע תחתיו, אפילו בנו. זו חובה אישית. הנימוק לכך ברור. אם השבועה היא שבועת שקר הרי אין שליח לדבר עבירה, השליח עובר עבירה חמורה, ואילו ה"גזלן" נפטר ללא כל עבירה. במבוא למסכת שבועות עמדנו על חרדת הקודש שבה התייחסו גם ההלכה וגם הציבור לחובת השבועה, בין אם היא אמת, וקל וחומר אם היא שבועת שקר.<b> אבל נותן הוא לשלוח בית דין</b> – החייב שבועה רשאי להישבע בפני שליח בית דין. את השבועה יש להישבע לפני בית דין, וניתן לבצעה בנוכחות שליח בית דין. התוספתא מדגישה שהכוונה לשליח בית דין שעשה הנגזל, ולא השליח של הגוזל. עצם הקביעה היא סנקציה כבדה על החשוד בגזלה. אבל יש לזכור שעצם המקרה נדיר, ויש כאן יותר עונש תאורטי, הבעת אי אמון בנגזל והעמדתו בחזקת אשם, אף שטרם הוכחה אשמתו. <b>ואם מת יחזיר ליורשיו</b> – אם הבעלים של החפץ הגזול, שלו צריך היה השומר להישבע, מת – יחזיר השומר את החפץ ליורשים (אם לא רצה להישבע).
רבי אליעזר ברבי צדוק חולק על ההלכה (יוליכנו למדי)<sup class="footnote-marker">56</sup><i class="footnote">"במה דברים אמורים" הוא מונח לצמצום פרשני או למחלוקת, ראו לעיל פ"ב מ"ב ופירושנו לה. </i>: "אמר רבי לעזר בי רבי צדוק במה דברים אמורים בזמן שהיתה הקרן מרובה על הוצאה, אבל אם היתה הוצאה מרובה על הקרן הרי זה משלם קרן וחומש בבית דין, ומביא אשם על השבועה. פרוטה בקרן מעכב, חצי פרוטה אין מעכב. חומש כולו אין מעכב. משזקף החומש הרי הוא כקרן לכל דבר" (תוס', פ"י הי"א). הוצאות הדרך למדיי הן עצומות, ולמעשה רבי אליעזר ברבי צדוק הופך את תביעה "יוליכנו אחריו אפילו למדיי" לפיקטיבית ובלתי אפשרית. ברור שהוא חולק על הרישא, או לפחות על המשך המשנה.
אם כן הקנס מוגבל לגובה ההאשמה, וממילא מדובר בעונש ההולם את גודל הגזלה ותו לא. הבבלי מציג החלטה זו כתקנה: "רבי אלעזר ברבי צדוק אומר: תקנה גדולה התקינו" (קג ע"ב). מותר לשער שניסוח ההלכה כתקנה מעיד על הלכה שבוצעה. אילולא קשיי הביצוע היו שומרים על ההלכה העקרונית. התקנה נובעת מההבנה שיש בכך קנס מופרז, שמוצדק אומנם מבחינה עקרונית אך יש לצמצמו.
הסברנו את כל המשנה בשבועה, אבל מהבבלי (קג ע"ב) משמע שהחל מהמילים "יתן לו" מדובר בכל גזלה שהיא. הגזלן צריך להשיב לנגזל את החפץ עצמו, כולל החומש, ואכן המשך הפרק עוסק בדין גזלן באופן כללי. רמב"ם בפירוש המשניות וכן ריטב"א לקידושין יב ע"א פירשו את כל משנתנו בכל גזלה שהיא, כנראה בעקבות הבבלי שהבאנו<sup class="footnote-marker">57</sup><i class="footnote">ראו שיטה מקובצת על אתר, ונראה שהיו עוד ראשונים שפירשו את החלק השני של המשנה בסתם גזלן, ולעיתים גם החלק הראשון פורש כך. </i>, וכן ראשונים אחרים. פירוש זה משתמע גם מהמשך המשנה. משנתנו מצוטטת להלן בבבא מציעא פ"ד מ"ז, ושם היא חלה בפשטות על הגזלן. ניתן לפרש את המשנה בבבא מציעא כקיצור של משנתנו, אך ייתכן גם ששתי המשניות נשאבו ממקור קדום כלשהו (אולי משנת בבא מציעא הקדומה?)<sup class="footnote-marker">58</sup><i class="footnote">ראו על כך במבוא למסכת.</i>. משנת בבא מציעא שומרת על הניסוח המקורי, ומשנת בבא קמא הרחיבה והדגישה את מרכיב השבועה.
תשלום החומש הוא קנס על חטא, ואף על פי כן הוא שייך לדין הפרטי, כלומר הוא חוב כספי בין הנאשם לבין מי שנפגע משבועת השקר.

Mishnah 6

<small>עפ”י כתב יד קופמן</small>   (בכתב היד – <b> משנה ח</b>)
<b>נתן לו</b> – הגזלן שנשבע לשקר,<b> את הקרן</b> – שווי הגזלה, או את הגזלה עצמה,<b> ולא נתן לו את החומש</b> – או, <b>מחל לו</b> – הנגזל, <b>על הקרן ולא מחל לו על החומש</b> – כלומר הנגזל חייב רק בתשלומי החומש ולא בקרן עצמה. המשנה עברה מדיון בשבועה לדיון בכלל התשלום, וכפי שכתבנו לעיל כנראה על כך מסתמכים המפרשים כרמב"ם שגם הרישא איננה עוסקת רק בשבועה אלא גם בשבועה. <b>מחל לו</b> – הנגזל, <b>על זה ועל זה</b> – על הקרן ועל החומש, <b>חוץ מפחות שווה פרוטה בקרן</b> – הגזלן נותר חייב רק תשלום זעיר שערכו פחות משווה פרוטה, <b>ואינו צריך לילך אחריו</b> – ההלכה שצריך ללכת אחריו ולהישבע לו במדיי (או להחזיר את הגזלה) היא רק על הקרן ולא על החומש, ורק על "משהו" (שערכו שווה פרוטה). כאמור רבי אלעזר ברבי צדוק צמצם את הצורך ללכת אחריו "אפילו למדיי" למקרה שהנזק גדול מהוצאות הדרך, ונראה אפוא שהוא חולק על המשנה הזאת.
(בכתב היד – משנה ט)
<b>נתן לו את החומש ולא נתן לו את הקרן</b> – הגזלן חייב לשלם לנגזל את הקרן עצמה. <b>מחל לו</b> – הנגזל ויתר לגזלן, <b>על החומש</b> – אבל<b> ולא מחל לו על הקרן</b> – או<b> מחל לו על זה ועל זה חוץ משווה פרוטה בקרן</b> – נותר חוב בשווי מינימלי, ומהקרן, <b>הרי זה צריך לילך אחריו</b> – הכלל הוא כפי שכתוב בראשית המשנה הבאה: יש חובה לגזלן להגיע אל הנגזל רק על תשלום הקרן, ורק על שווה פרוטה.

Mishnah 7

<small>עפ”י כתב יד קופמן</small>   (בכתב היד – <b> משנה י</b>)
<b>נתן לו את הקרן ונישבע לו על החומש</b> – הגזלן החזיר את הגזלה אבל כפר בכך שעליו לשלם את החומש, ונשבע לשקר שאיננו חייב בחומש, כגון שטען שכבר שילם אותו, <b>הרי זה משלם חומש על חומש</b> – כגון שנשבע שבועת שקר שישלם את החומש עד לתאריך מסוים, ולא שילם, הרי החומש נחשב למעין קרן וחייב להשיב אותו ואת חומשו, <b>עד שיתמעט הקרן שווה פרוטה</b> – וכן הלאה עד שהחומש יהיה פחות משווה פרוטה, <b>וכן בפיקדון</b> – אם השומר נשבע לשלם דמי פיקדון,<b> או בתשומת יד או בגזל או עשק את עמיתו או מצא אבדה וכחש בה ונשבע על שקר</b> – זו רשימת המקרים בויקרא ה כא-כב של החייבים בקורבן אשם ובחומש על שבועת שקר,<b> הרי זה משלם קרן וחומש ואשם –</b> ככתוב בתורה.בכל אלה חייב הגזלן הנשבע לשקר. בדרך כלל המשנה מצטטת פסוקים בלשון "שנאמר" או "ככתוב", ואילו בנוסח שלפנינו מובא הפסוק אגב ההסבר של המשנה ללא סימן חיצוני של ציטוט. כך מובאים פסוקים גם בטקסטים ממערות מדבר יהודה.
בספרות חז"ל נשמרה, בדרך כלל, בקפדנות ההפרדה וההבחנה בין לשון המקרא לדברי חכמים, אבל משנתנו מוותרת על הבחנה זו וסומכת על כך שכל הלומד יודע ומבין מתי אלו דברי תורה מקודשים ומתי אלו דברי חכמים. מבחינה זו משנתנו מיוחדת, ומצטרפים אליה מעט טקסטים מלשון חכמים. אבל בדפוסים מאוחרים נוסף "שנאמר", וכך אבדה התופעה הלשונית המיוחדת וטושטשה.
(בכתב היד – <b> משנה יא</b>)<b> איכן פיקדני</b> – המדובר בשומר<sup class="footnote-marker">59</sup><i class="footnote">מכאן המשנה מצויה גם בשבועות פ"ח מ"ג, וכנראה מקורה אצלנו (הנשקה, משנה ראשונה, עמ' 153). התאוריה של הנשקה היא שבהלכה הקדומה הייתה גם חלוקה אחרת של דיני שומרים, ונדון בכך במבוא למסכת בבא מציעא.</i>. דיני שומרים נידונו בפרק ג של בבא מציעא וכאן הובאו רק בשל חיוב השבועה. שומר שהכחיש ששלח יד בפיקדון חייב שבועה, ואם נשבע לשקר ונתפס חייב בחומש ובאשם. נושא שבועת השקר הוא עיקר הדיון כאן, וכל המידע הנוסף שבמשנה בא רק כבדרך אגב. מדובר בשומר חינם שאם אבד החפץ ששמר עליו שלא ברשלנות חייב שבועה ונפטר. פרט זה אינו כתוב במשנה, ונדון בכך בפירושנו לפרק ג בבבא מציעא. הסברנו כך רק כדי לשמור על ההרמוניה בין המשניות, אבל הפרט איננו במשנה. מבחינתה של משנתנו ניתן להעמידה בתפיסה שיש מקום לשבועת שומרים גם במקרים אחרים.
<b>אמר לו אבד משביעך אני ואמר אמן</b> – זו השבועה, ושוב לא נאמר כיצד נשבע בדיוק, משמע מהמשנה שדי במילים אלו. כלומר הבעל אומר "משביעך אני", והשומר מאשר. בפרטי שבועה כזאת נדון במבוא למסכת שבועות. [<b>ו</b>]<b>העדים מעידים אותו שאכלו</b> – השומר עצמו אכל את השור, אם כן הוא נתפס בשבועת שקר, <b>משלם</b> – השומר,<b> את הקרן</b> – רק את הקרן, שכן לפי ההלכה אדם נענש בקנס של חומש ואשם רק על שבועת עצמו. החומש וקורבן האשם הם במסגרת דיני שמיים, בין האדם לקונו, וכלל הוא במסכת כריתות שאדם מביא קורבן רק מרצונו, ולא אם הכחישוהו אחרים. אבל את החיוב הכספי של הקרן הוא חייב, ועדות שניים מספיקה לחייבו.
<b>הודה מעצמו</b> – ששלח יד בחפץ שעליו היה לשומרו, ושנשבע לשקר,<b> משלם קרן וחומש ואשם</b> – זה המקרה האמור בתורה. ממשנתנו משמע שאדם משלם את החומש ומביא אשם רק על הודאת עצמו, ועל עדות אחרים איננו מביא אותם. בפועל, בעולמנו, עונשו של מי שנתפס בשבועת שקר על ידי עדים קל יותר ממי שהודה בעצמו בשבועת שקר, אך אין לו כפרה, ומן השמיים יחמירו בדינו. בעיני חכמים, ואולי גם בעיני החברה, הוא עבריין שטרם נענש. נושא זה של העברת הענישה לאחריותו של בורא עולם נידון במקורות ויש לו פנים לכאן ולכאן, וניכרת ההתנגשות בין התפיסה הערכית, שהמודה על פי עצמו חייב בכל תשלומי העבירה וזוכה בכפרה מלאה, אך אם אינו מודה ואין הוא מבקש כפרה, שכן לדעתו לא חטא, הוא נפטר מכל עונש. אומנם ייענש משמיים, אבל בפועל הוא פטור מכל עונש. זו כמובן התפיסה המשפטית שלפיה מי שאינו מודה (ואין נגדו עדות אחרת) נחשב נקי כפיים, אבל אם הודה בעבירה הוא עבריין מורשע.
בסוף המשנה הבאה נפרט את פירושנו.

Mishnah 8

<small>עפ”י כתב יד קופמן</small>  (בכתב היד – <b> משנה יב</b>)
<b>איכן פיקדני</b> – בעל הבית הפקיד פיקדון אצל שומר ומבקש את הפיקדון בחזרה,<b> ואמר לו ניגנב</b> – מן הסתם מדובר בשומר חינם שאם אמר "נגנב" נפטר. כך אנו מפרשים בהתאם להלכה המקובלת, ונעסוק בה בפירושנו לבבא מציעא פ"א מ"ג<sup class="footnote-marker">60</sup><i class="footnote">לפירוש המשנה בבבא מציעא פ"א מ"ג ראו הנשקה, משנה ראשונה, ודיוננו על המשנה שם ובבבא מציעא פ"ז מ"ח. </i>. שם נראה כי הייתה גם הלכה קדומה שקבעה הלכות אחרות בדיני שומרים. משנתנו איננה קובעת באיזה שומר מדובר, ומבחינת המשנה שלנו כשלעצמה אפשר שמדובר גם בשומר שכר או בהלוואה. אפשר גם לפרש שבכוונה לא קבעה המשנה שמדובר בשומר חינם כדי לא לנקוט עמדה בשאלה על מי חלים דיני השבועה האמורים בתורה. זו ההלכה הבסיסית. גנב משלם תשלומי כפל גם אם לא הייתה שבועת שקר כלל. משנתנו מתנסחת אגב ההמשך שבו נשבע אבל ראה עדים באים, אבל התשלום על הגנבה תקף גם ללא השבועה. עם זאת המשנה, בהקשר הנוכחי, משאירה תחושת אי-נוחות. השבועה נזכרת, והיא החיבור בין משנה זו למשניות הפרק, אבל היא איננה משפיעה על חיוב הכפל. יתר על כן, דין החיוב בגין שבועת שקר אינו נזכר. האם משלם גם על שבועת השקר? האם מביא אשם וחומש? אם זה עיקר הפרק מדוע אין במשנה התייחסות לשבועה עצמה? במסגרת מסכת בבא קמא המשנה מובנת; עיקר הפרק עוסק בחומש ובקרן, ולכן נושאים אחרים אינם נידונים. עניין תשלום הקרן בשל הגנבה מובא רק להשלמה, אך תשלום הקרן בשל שבועת השקר אינו נזכר.
<b>משביעך אני ואמר אמן</b> – "אמן" היא מילת שבועה, אף על פי שהשבועה איננה נאמרת במפורש. במבוא למסכת שבועות נעסוק, אם יזכנו החונן לאדם דעת, בשאלת נוסח השבועה. נראה שם שבהלכה המאוחרת דרשו שבועה בסגנון טקסי וקבוע ובמסגרת פרוצדורה מסודרת בבית דין. במשנתנו מדובר בשבועה ספונטנית ללא פרוצדורה משפטית, ולפי ההלכה הקדומה די בכך. <b>והעדים מעידים אותו שגנבו</b> –השומר גנב,<b> משלם תשלומי כפל</b> – כמו גנב רגיל. מבחינה משפטית הרי שיש כאן גנבה אף על פי שאין מעשה גנבה, שכן כאשר הגיע החפץ לרשות הגנב היה זה באישור הבעל. מבחינה משפטית נדרש מעשה של גנבה, אך המשנה איננה רואה בהעדרו מכשול משפטי. גנבה נתפסת בצורה אינטואיטיבית כהכחשה של החוב, ודי בכך.<b> הודה מעצמו</b> – שנשבע לשקר,<b> משלם קרן וחומש ואשם</b> – ואיננו משלם כפל כפי שראינו לעיל בפ"ז מ"ד, ושם ראינו גם החולקים וסבורים שכפל איננו קנס. החומש הוא על שבועת השקר כמו במשנה הקודמת, והאשם הוא חובת קורבן בשל שבועת שווא, גם זה כבמשנה הקודמת.
שתי המשניות שלנו מקבילות למשנת שבועות (פ"ח מ"ג-מ"ד) בהבדל קל המודגש בקו:
...היכן <u>שורי</u> אמר לו אבד משביעך אני ואמר אמן והעדים מעידין אותו שאכלו משלם את הקרן הודה מעצמו משלם קרן וחומש ואשם. היכן <u>שורי</u> אמר לו נגנב משביעך אני ואמר אמן והעדים מעידין אותו שגנבו משלם תשלומי כפל הודה מעצמו משלם קרן וחומש ואשם. במקום "פקדוני" שבמשנתנו, "שורי" במשנת שבועות.
באופן "טבעי" אנו נוטים לפרש שהמשנה מדברת על שומר חינם שטוען טענת גנבה ונפטר בשבועה, וכך גם הבין בעל משנת שבועות פ"ה שהעביר את המשנה מכאן, במסגרת דיני שומר חינם. אבל את משנתנו עצמה ניתן להבין בשומר חינם ובשומר שכר. הפרשנות המסורתית תטען שעורך המשנה לא הדגיש שמדובר בסוג אחד של שומר (חינם) משום שזה אינו עיקר המשנה. הנשקה, לעומת זאת, הסביר את המשנה בדרכו בכל השומרים<sup class="footnote-marker">61</sup><i class="footnote">הנשקה, משנה ראשונה, עמ' 36-24. הנשקה רואה במשנה זו סיוע לדרכו. ברם לדעתנו פירושו אפשרי אך אין לו יתרון על הפרשנות המסורתית שמשנתנו עוסקת בשומר חינם. </i>.
במשנתנו (בשתי המשניות) שבועת שקר היא על כל טענה שקרית, ואין זה משנה אם הנשבע (השומר) מרוויח מהשבועה או לא. כלומר, גם אילו היה השומר פטור מתשלום בטענה אחרת (ללא שבועה), עצם העובדה שנשבע לשקר (ונתפס) מחייבת קנס וחומש. אבל במשנת שבועות פ"ח מ"ג מוברר ששבועת שקר היא רק שבועה כזאת שבזכותה השומר נפטר. אם שומר חינם טוען טענת אונס, ובעצם השור רק אבד, אין זו נחשבת שבועת שקר, שכן גם על אבדה השומר פטור. פרט זה איננו במשנתנו. ייתכן שמשנתנו חולקת על משנת שבועות בעניין זה או שהיא מסכימה עימה בשתיקה, אבל משנתנו מדברת על כל שבועת שקר.
<b>שבועת שקר של שומר שהודה מעצמו</b>
שומר חינם פטור בטענת אבדה וגנבה, ואם היה נשבע אמת היה נפטר, לכן שבועת השקר לא גרמה לשומר רווח, ולכן איננה נחשבת שבועת שקר<sup class="footnote-marker">62</sup><i class="footnote">אולי משום שהשומר בעצם התכוון רק לומר "פטור אני" ולא להיכנס לבירור הפרטים, ואכן השומר לא נשבע בפירוט אלא אמר "אמן" בלבד. </i>. בלשון המשנה בשבועות (פ"ח מ"ו): "כל הנשבע... להחמיר על עצמו פטור".
משנת שבועות מסכימה עם שני המקרים הראשונים במשנתנו, אך מוסיפה את המקרים בשומר חינם (5-3). במשנת שבועות שני המקרים הראשונים הם דווקא בשומר חינם. משנתנו עצמה סתומה, ואיננה אומרת באיזה שומר מדובר.
לכאורה ניתן אפוא לומר שמשנתנו משמרת את ההלכה הקדומה ששומר חינם ושומר שכר דינם אחד<sup class="footnote-marker">63</sup><i class="footnote">זו טענתו של הנשקה, משנה ראשונה, וראו פירושנו לראשית פרק ג בבבא מציעא.</i>, ושניהם פטורים באבדה וגנבה (נשבע ונפטר). ברם גם לפי ההלכה הקדומה דין בהמה הוא שהשומר חייב בגנבה ואבדה, ואם השומר טען (ונשבע) שהשור אבד או נגנב הוא חייב בתשלומים. נמצא שהשבועה לא גרמה לשומר רווח (לא הקלה על השומר), לפיכך משנת שבועות צריכה הייתה לקבוע שהשומר פטור גם במקרים 2-1. אם כן ברור שלפחות משנת שבועות מדברת דווקא על שומר חינם.
אשר למשנתנו:
א. אם היא מסכימה למשנת שבועות הרי שיש לפרשה בשומר חינם בלבד, ולפי ההלכה המקובלת (שרק שומר חינם פטור בטענת גנבה ואבדה).
ב. ניתן גם לפרש אחרת, שמשנתנו חולקת על כל ההלכה של משנת שבועות (גם על מקרים 5-3) ולפי דעתה הגדרת שבועת השקר היא גם אם אין בה רווח לשומר.
ג. משנת שבועות מדברת על שור ומשנתנו על סתם פיקדון, משום שבסתם פיקדון שאינו בהמה דין שומר חינם ושומר שכר אחיד, ומשנתנו מהלכת כהלכה הקדומה ומדברת על שומר שכר ושומר חינם כאחד.
במשנת כריתות (פ"ג מ"א) שנינו: "עד אומר אכל, והוא אומר לא אכלתי, פטור. שנים אומרים אכל, והוא אומר לא אכלתי, רבי מאיר מחייב. אמר רבי מאיר, אם הביאוהו שנים למיתה חמורה, לא יביאוהו לקרבן הקל? אמרו לו, מה אם ירצה לומר מזיד הייתי". חכמים מנמקים את דינם בכך שהאדם יכול לטעון מזיד הייתי. על כל פנים בעצם שני הצדדים מחייבים קורבן אף על פי שהאדם מכחיש את המעשה, אך הוא כאילו נדון בבית דין ארצי, עלי אדמות, ושם עדות שניים חזקה מהכחשתו. גם חכמים בעצם מודים ששני עדים מחייבים אותו קורבן, אלא שלדעתם במקרה כזה האדם עצמו נהנה מאמינות גבוהה ביותר, שכן הוא יכול לטעון שעבר במזיד, ואז פטור מקורבן<sup class="footnote-marker">64</sup><i class="footnote">"חייבי חטאות ואשמות אין ממשכנין אותן. חייבי עולות ושלמים ממשכנין אותן, אף על פי שאין מתכפר לו עד שיתרצה, שנאמר 'לרצונו'. כופין אותו עד שיאמר רוצה אני. וכן אתה אומר בגטי נשים, כופין אותו עד שיאמר רוצה אני" (משנה, ערכין פ"ה מ"ו). כאן מונח היסוד לכפייה על תשלום החוב, אך גם לפטור אם החייב לא הודה בעוונו. עסקנו בכך בהרחבה בפירושנו לערכין. </i>.
מכל מקום, התפיסה שאדם מביא אשם רק על פי עצמו איננה מקובלת על משנת כריתות, אם כי המחלוקת היא האם ניתן וראוי לכפות עליו הבאת קורבן. אבל משנתנו ומשנת כריתות מסכימות שהמצב הרגיל של הבאת קורבן הוא במי שהודה בעצמו שחטא. בפירושנו למשנת כריתות זו נצביע על עמדות שונות ביחס לכפיית קורבן, אבל ברור שמבחינה משפטית העדים מחייבים אותו קורבן, ואילו ממשנתנו משמע שאין עליו כל חובה להביא קורבן.
הקרן שהגזלן משלם היא כמובן דמי החפץ, והחומש הוא מעין קנס על שבועת השקר. המשנה ששנינו לעיל קובעת שהמזיק או הגזלן שהודה בעצמו חייב בתשלום ופטור מהקנס (לעיל פ"ז מ"ד). כן ראינו מחלוקת תנאית האם הכפל נחשב קנס או לא. על כל פנים להלכה הנזכרת שם ולכלל מקבילות רבות<sup class="footnote-marker">65</sup><i class="footnote">כתובות פ"ג מ"ט; שבועות פ"ה מ"ד; תוס', פ"א ה"ב; מכות פ"א ה"א; מכילתא דרבי שמעון בן יוחאי, כב ג, עמ' 194, ועוד הרבה.</i>. במשנת שבועות שם (פ"ה מ"ה) מדובר על כפירה ועל שבועת שווא, ונשנה הכלל "זה הכלל כל המשלם על פי עצמו חייב, ושאינו משלם על פי עצמו פטור". לכאורה מדובר שם גם על החומש, אבל החומש איננו נזכר במפורש, וכנראה איננו משלם חומש שכן הוא נחשב קנס.
בברייתא נוספת נאמר: "אנסתה ופיתיתה את בתי, והוא אומר לא אנסתי ולא פיתיתי, משביעך אני, ואמר אמן, חייב, ורבי שמעון פוטר, שאין משלם קנס על פי עצמו. זה הכלל, כל שהוא קנס ומשלם על פי עצמו, משביעך אני ואמר אמן, חייב, וכל שאינו קנס [אין] משלם על פי עצמו<sup class="footnote-marker">66</sup><i class="footnote">לפי ההלכות שמנינו לעיל צריך להיות איפכא, שקנס אינו משלם על פי עצמו. </i>, משביעך אני ואמר אמן, פטור. האומר נשבע אני, חייב בתורה ובשמים פטור" (תוס', שבועות פ"ב הט"ז, עמ' 449). אם כן, אם נשבע שלא אנס ונתגלה שאנס – חייב על שבועת השקר. אבל רבי שמעון מחדש שבמקרה שהודה מעצמו שאכן אנס הוא פטור גם מדמי השבועה (קרן וחומש, וברור שאם אין קרן אין גם חומש). המילה [אין] שהכנסנו לסוגריים איננה בכתב יד ברלין ובכתב יד וינה, והיא מיותרת ומטעה. הכלל פשוט: קנס הוא משלם על פי עצמו, כלומר חומש, ואולי גם כפל; אם נשבע שפטור, והודה שזו שבועת שקר, חייב לשלם, וקנס שהוא פטור עליו (אם הודה) ונשבע וחזר בו משבועתו פטור עליו. ההודאה על פי עצמו נתפסת כאילו נאמרה כבר בשלב הראשון (כשהבעל אמר "משביעך אני")<sup class="footnote-marker">67</sup><i class="footnote">בבבלי שבועות לו ע"ב קוצרה הברייתא, וכן נחסכה השאלה. </i>. על כל פנים לדעת רבי שמעון יש מי שאף על פי שהודה בעצמו חייב בקנס, ויש מי שפטור מקנס אם הודה, והכוונה לתשלומי כפל, או אולי גם לחומש שבו אנו עוסקים.
אם כן, הכלל שאין משלם קנס על פי עצמו איננו כלל מלא, או אולי הקביעה שחומש על שבועת שווא הוא בבחינת "קנס" אינה קובעת שחלות עליו כל הלכות קנס. להערכתנו המונח "קנס" איננו מתאים לחומש על שבועת שקר. הגדרת החומש כקנס היא חלקית, וחורגת מהמשמעות המקורית של המונח "קנס"<sup class="footnote-marker">68</sup><i class="footnote">מסקנה זו מבוססת על מסקנתו של רדזינר, קנסות. </i>.
בשתי המשניות מדובר פחות או יותר באותו מעשה:
ברישא בטענת אבד
בסיפא בטענת נגנב
בסיפא נאמר שמשלם את הכפל, וברישא הדבר לא נאמר. לכאורה אם השומר "אכלו" צריך היה לשלם תשלומי ארבעה וחמישה (אם זה שור), או לפחות כפל. הבבלי מפרש שהכפל תלוי בטענת הגנבה, ואם השומר טוען שהחפץ אבד ונמצא שגנבו לא היה משלם כפל<sup class="footnote-marker">69</sup><i class="footnote">בבלי, סג ע"א ואילך (סוגיה ארוכה); הנשקה, משנה ראשונה, עמ' 156-153. ההלכה עצמה, שטענת גנבה שהתבדתה מחייבת תשלום כפל, מופיעה לא רק בתלמוד הבבלי אלא גם במקבילות תנאיות, וכל שאמרנו, כמו גם הנשקה, שמשנתנו איננה מקור לכך. את המשנה ניתן לפרש כפשוטה ללא מרכיב זה. </i>. הנשקה מעלה את האפשרות שהשינוי מקרי, וגם משפט הכפל בא רק אגב גררה<sup class="footnote-marker">70</sup><i class="footnote">בתוספתא המקבילה, פ"ח ה"ז-ה"ח, מצויה מקבילה רק לסיפא של משנתנו ועניין הכפל מופיע בא. לפיכך גם ייתכן שהדין בכפל מצוי רק בסיפא כי רק הסיפא הובררה מהתוספתא (או מהמקור המשותף למשנה ולתוספתא). כך מציע הנשקה, משנה ראשונה, עמ' 157 ואילך. </i>. ברם גם אפשר שהמשפט העוסק בכפל חל על כל המשנה, ואפשר גם שהמשנה איננה עוסקת בשור (כמו במשנת שבועות) אלא בסתם חפץ (כלי), כפי שהצענו לעיל. בסתם כלי "אכלו" משמע שהשומר השתמש בכלי והכלי נשבר ואיננו בעין. במקרה כזה אין כפל כמובן, ואילו בגנבה יש כפל והכול שפיר וברור.

Mishnah 9

<small>עפ”י כתב יד קופמן</small>   (בכתב היד –  <b>משנה יג)</b>
<b>הגוזל את אביו</b> – דין הגונב מאביו נדון לעיל פ"ז מ"ב וראינו שדינו כגנב רגיל, אף על פי שבעתיד הוא יירש את כל רכוש אביו או חלק ממנו. כרגע הוא גנב רגיל, ובמשנתנו גזלן רגיל. <b>ונישבע לו</b> – הבן שלא גזל ממנו,<b> ומת</b> – האב, <b>הרי זה משלם קרן</b> – כגזלן רגיל,<b> וחומש</b> – כמי שנשבע לשקר,<b> לבניו</b> – של אביו,<b> ולאחיו</b> – שבדרך כלל הם האחים שלו. לאחר מכן יתחלק עם אחיו בירושה, וכתוצאה מכך יתקזז מעט מחובו (תלוי במספר היורשים), <b>ואם אינו רוצה</b> – הבן הגזלן איננו רוצה לשלם, אלא דורש שקודם תהיה החלוקה של הרכוש, ואז יקבל בחלקו את הרכוש הגזול, וכך יימצא שלא נשבע לשקר, וגם יחמוק מהבושה והאשמה, וגם יחסוך את החומש בשל שבועת השווא. <b>או שאין לו</b> – לבן (הגזלן) אין רכוש לשלם, אבל אם ימתינו לו עם השבועה יקבל את חלקו בירושה ויוכל לשלם. <b>לווה</b> – כסף לשלם את חובו(קרן וחומש או קרן וכפל),<b> ובעלי החוב באין וניפרעין</b> – אין נותנים לו להשהות את התשלום. הסברנו מדוע חשוב לבן להשהות את התשלום, אבל למעשה הדין הוא בכל גזלן (או גנב) שאין לו מה לשלם. הנגזל צריך לקבל את חלקו, והגזלן יישאר בעל חוב.
משנתנו היא תמונת ראי של משנה ב בפרק ז, כשם שמשנה ב בפרקנו היא תמונת ראי של משנה א בפרק זה, אבל שיבוצה נדחה בפרקנו עד לאחר שתתבססנה ההלכות של קרן וחומש. הדבר מסביר את שיבוצה של היחידה על קרן וחומש בפרקנו.

Mishnah 10

<small>עפ”י כתב יד קופמן</small>   (בכתב היד – <b> משנה יד</b>)
<b>האומר לבנו קונם שאת נהנה לי</b> – זה נדר רגיל, ו"קונם" הוא לשון נדר רגילה. נדרים תפלים כאלה הם התוכן המרכזי של מסכת נדרים, כפי שהדגשנו במבוא שם. נראה שאלו היו תדירים בחברה, אף שחכמים הסתייגו מהם. כוונת הנדר עצמו איננה מובררת, וקיימות כמה אפשרויות להבנתה:
1. נדר <u>חיובי</u>: אני נודר על עצמי כך וכך אם אתה תאכל אצלי.
2. נדר <u>חיובי</u>: אני נודר על עצמי כך וכך אם אתה לא תאכל אצלי.
3. נדר <u>שלילי</u>: אני נודר על עצמי שאתה לא תאכל אצלי.
4. נדר <u>שלילי</u>: אני נודר על עצמי כך וכך אם לא תאכל אצלי (כלומר שתאכל אצלי).
5. נדר <u>חיובי</u>: האב מטיל את הנדר – "אני נודר שאתה חייב לאכול אצלי", וזאת לפי הנוהג הקדום שאדם רשאי להטיל נדר על אחר.
ההבדל בין שתי הפרשנויות הראשונות לשלוש האחרונות נעוץ בגרסת המשנה – "אי אתה נהנה לי" או "אתה נהנה לי"<sup class="footnote-marker">71</sup><i class="footnote">ראו חילופי הנוסח אצל אפשטייין, מבוא, עמ' 501-500.</i>. ההבדל בין הפרשנות החמישית לכל יתר הפרשנויות הוא בשאלה האם אדם רשאי להטיל נדר על זולתו. כפשוטן של המשניות מדובר בנדר שאדם מטיל על בנו או חברו, אבל ההלכה המאוחרת (האמוראית ואולי כבר התנאית) סברה שכל נדר כעין זה יש להבינו כנדר שאדם מטיל על עצמו<sup class="footnote-marker">72</sup><i class="footnote">בכך עסקנו במבוא למסכת נדרים. </i>.
<b>אם מת ירשנו</b> – הנדר איננו חל על הירושה, <b>בחיי ובמותי</b> – אם האב נדר שהבן לא יהנה מרכושו גם לאחר מותו,<b> אם מת לא ירשינו</b> – הנדר תקף והבן מוּצא מרשימת היורשים. זו הלכה קשה, שכן אין כאן צוואה מסודרת אלא איסור ירושה, ולכאורה הרי הדברים מנוגדים לדין תורה המצווה על האב להוריש את רכושו לבניו, [<b>ו</b>]<b>יתן</b> – הבן המודר,<b> לבניו ולאחיו</b> – את חלקו ליורשים האחרים.<b> אם אין לו לווה ובעלי החוב באין וניפרעין</b> – אם אין לבן המודר רכוש פרטי<sup class="footnote-marker">73</sup><i class="footnote">הרכוש הפרטי שרוכש בן המצוי במשק אביו מכונה בספרות "סגולה". </i> וכולו תלוי ברכוש האב, אף על פי כן איננו מקבל את חלקו. המשפט מיותר, די להגיד שאיננו מקבל את חלקו בירושה. כל השאר איננו משמעותי ואיננו חשוב, וברור שמי שאיננו יורש צריך להסתדר כמיטב יכולתו. שתי אפשרויות להסביר את המשנה:
1. זו העברה טכנית מהמשנה הקודמת.
2. מדובר במסגרת הרווחת של בית אב, שבניו ממשיכים את חיי השותפות<sup class="footnote-marker">74</sup><i class="footnote">לאחים השותפים ראו שקלים פ"א מ"ז.</i>. בית האב ממשיך אפוא להתקיים כיחידה כלכלית, והאחים הם שותפים. הבן המודר איננו פורש מבית האב, על כן מבחינה פורמלית הבן המודר צריך ללוות לכלכלת עצמו (כדי שלא לקבל ישירות) מרכוש האב, ובעלי החוב ייפרעו מהרכוש המשותף של השותפות. למעשה בכך הבנים עוקפים את צוואת האב. אומנם הבן לא קיבל דבר מהירושה, אבל לאחר שהאחים הפכו לבעלי הרכוש הם קיבלו את אחיהם לשותפות, ובכך גם קיימו את הצוואה וגם החזירו לבן את חלקו. כמובן הם רשאים שלא לקבל את אחיהם לשותפות, וזה נכון לגבי כל שותפות, שתנאי לה הוא רצונם של כל השותפים לקיים את ההסדר.

Mishnah 11

<small>עפ”י כתב יד קופמן</small>   (בכתב היד – <b> משנה י-ה<sup class="footnote-marker">75</sup><i class="footnote">מעתיקים קדומים לא היססו לכתוב שתי אותיות אלו אף על פי שהן חלק מהשם המפורש. שיטות העקיפה (ט"ו, ט"ז) הן מאוחרות. </i></b>)
<b>הגוזל את הגר</b> – הגר הוא הדוגמה ההלכתית למי שאין לו משפחה, וממילא אין לו יורשים. כך מוסבר במדרש ההלכה (ספרי במדבר, נשא ד, עמ' 7) ובירושלמי (ז ע"א). עם מותו רכוש הגר הוא הפקר, וכל הקודם תופס אותו והוא שלו. אומנם לגר משפחה ביולוגית, אבל מבחינה משפטית יהודית הגיור כלידה מחדש, וכל קשרי המשפחה הקודמים מתפוגגים.קשה להניח שבחיי המציאות אחיו ובית אביו, שנשארו נוכרים, צייתו להלכה. אבל אם הגר עלה לארץ והם נשארו בנֵכר (כגון הסיפור בעקילס [אונקלוס] הגר) ניתן היה לממש את ההלכה. <b>ונשבע לו</b> – הגזלן לגר,<b> ומת</b> – הגזלן,<b> הרי זה משלם קרן וחומש לכהנים</b> – הגוף האמורפי של הכוהנים הוא היורש החוקי של הגר<sup class="footnote-marker">76</sup><i class="footnote">תוס', חלה פ"ב ה"ט; מנחות פי"ג הי"ז, עמ' 533. גזל הגר הוא אחד מעשר "מתנות כהונה".</i>. בפועל לא היו הכוהנים יכולים להשתלט על רכוש כזה, ומי שקפץ ותפס אותו זכה בו, ונרחיב בכך, אם יזכנו החונן לאדם דעת, בפירושנו לבבא בתרא פ"ד ה"ט. <b>ואשם למזבח</b> – המשפט בא רק למען השלמות, הרי תמיד האשם למזבח. עם זאת המשפט נדרש: לכאורה האשם הוא חלק מהתשלום לנגזל, והוא חלק מהדין הפרטי; אם אין בעלים אין גזלה ואין חוב, הכוהנים יורשים את הזכויות הכספיות, והיה מקום לטעון שאת חובת האשם, שהיא כלפי שמיים, אין הם יורשים. ואכן אין לכוהנים חלק באשם, אבל חובת האשם שהיא כלפי שמיא לא נשנתה. המשנה מניחה בפשטות שאם האב מת והוא חייב בחומש על בניו להחזיר את החוב. החומש נתפס אפוא כחוב כספי, ולא כחובה כלפי שמיים כמו האשם. לכן אם מת הבעל ועליו חובת אשם אי אפשר להקריב את האשם, כפי שהבאנו בשם משנת תמורה, אבל את החומש הבנים צריכים לשלם. הבבלי (קד ע"ב) מתחבט בעניין ומנסה להעמיד את המשנה במקרה מיוחד שבו הבן חייב בחומש ופטור מאשם. אבל כפשוטה המשנה סבורה שחובת החומש עוברת בירושה לבנים, כמו כל חוב כספי, <b>שנאמר ואם אין לאיש גואל וגו'</b> – (במדבר ה ח). הפסוק המלא הוא: "וְאִם אֵין לָאִישׁ גֹּאֵל לְהָשִׁיב הָאָשָׁם אֵלָיו, הָאָשָׁם הַמּוּשָׁב לַה' לַכֹּהֵן מִלְּבַד אֵיל הַכִּפֻּרִים אֲשֶׁר יְכַפֶּר בּוֹ עָלָיו".
<b>היה מעלה את הכסף</b> [<b>ואת האשם ומת –</b> המשפט נוסף בצד בידי המעתיק הראשון, ומופיע בעדי הנוסח האחרים. הכוונה שמעלה הקורבן מת, ואי אפשר להביא קורבן אשם על מי שכבר מת. הלכה זו נדונה במסכת תמורה (פ"ג מ"ג). <b>הכסף</b>]<b> ינתן לבניו</b> – את הכסף העלה הגזלן למקדש לחלקו לכוהנים, ומת; הבנים של הגזלן אינם חייבים בחובותיו ולכן הן יורשים את הכסף, <b>והאשם יירעה עד שייסתאב</b> – כדין כל אשם שמתו בעליו (תמורה פ"ג מ"ג)<b>.</b> כך שם סתם המשנה, ורבי אליעזר ורבי אלעזר חולקים. <b>וימכר ויפלו דמיו לנדבה</b> – כדין כל אשם שמתו בעליו (שם שם). העיקרון של אשם הוא שהוא מיועד לחטא מסוים של אדם מסוים; אם מת המביא אותו, או שכפר בחטא, אי אפשר להביאו למקדש, ואי אפשר להמירו, אלא ירעה עד שייפסל לקורבן ("עד שיסתאב") והכסף קודש למזבח, כקורבן נדבה.
ההלכה איננה פשוטה. את הקרן הגזלן חייב לגר, ואילו היה הגר חי היה זוכה בכסף ובחומש. אין שום מקור לכך שהכוהנים יורשים את רכוש הגר, ולו בתיאוריה. להפך, גישתם של המקורות במשנה לעיל ובבבא בתרא פ"ד מ"ט, ומקורות נוספים, היא שרכוש הגר הוא הפקר. החומש מושב כמובן לנגזל, שנאמר במפורש "וְנָתַן לַאֲשֶׁר אָשַׁם לוֹ". רק על האשם נאמר בתורה שהוא מובא למזבח. בתורה האשם ניתן לכוהנים במובן זה שהאשם הוא קורבן שלמים, ובעליו זכאי באכילתו (מלבד מה שמרימים לכוהנים). אם אין לאיש גואל (יורשים) הכוהנים זכאים באכילת השלמים.
הדין במשנה זו ובמשנה הבאה הוא תאורטי לחלוטין, ועדיין יש לתמוה מדוע הכוהנים זוכים בחומש, הרי לכך אין ראיה בפסוק.
בתלמוד הבבלי יש לכך פסוק מיוחד: "אשם – זה קרן, המושב – זה חומש. או אינו אלא אשם זה איל?..." (קי ע"א). בבבלי יש דרשה נוספת לאישוש טיעון זה. עם זאת הבבלי מתחבט: אם כך הכוהנים הם היורשים של נכסי הגר, ומדוע לא יהפכו רק הם לבעליהם? מדוע שאר נכסי הגר הם הפקר? עד כדי כך הילך הבבלי בקו משפטי זה עד שנדרש לקביעה מפורשת: "אמר רבא: כהנים אין חולקין גזל הגר כנגד גזל הגר" (קי ע"ב).
עם זאת, עלינו לשאול מדוע באמת אין הכוהנים נחשבים לבעלים. אחת משתיים – או שהם אינם יורשים את נכסי הגר, וגם לא חובות לגר, או שהם יורשים הכול! הבבלי מתרץ שהחוב נוצר לאחר מיתת הגר (שהשבועה הייתה לאחר מיתת הגר). במישור התאורטי תירוץ זה אולי קביל, אבל בפועל לאחר שהגר נפטר מי תובע את השבועה, ומדוע הגזלן אינו הופך לבעל הנכס באופן אוטומטי? הרי הוא בבחינת "קדם ותפס"<sup class="footnote-marker">77</sup><i class="footnote">ראו עוד המשך הדיון בתלמוד הבבלי.</i>!
בספרי במדבר חוזרת ההלכה של המשנה כדרשה המיוחסת לרבי ישמעאל (נשא ד, עמ' 7), אך בהמשך אותה דרשה נאמר "לה' לכהן, קנאו השם ונתנו לכהנים". אם כן החוב שייך לה', ואולי יש להבין שמדובר באשם בלבד.
מכל מקום, ההלכה במשנה נוגעת לימי המקדש. בימי חכמים אין עוד מקדש ואין חובת אשם. אבל החומש נותר, ובפועל אם גזל אדם את רכוש הגר, והגר מת, הגזלן ירש את הרכוש הנמצא אצלו כמו כל אחד מהרחוב שקדם ותפס. ייתכן שהמשנה מתכוונת לחדש שאין מאפשרים לגזלן להשתתף בחלוקת הרכוש של הגר, אבל דומה שלפנינו פיסת מידע תאורטית, הלכתא לימים שיבואו שבהם יחודש המקדש. ההלכה העתידית איננה מתייחסת למצב נוכחי ולא נוצרת, בספרות ההלכתית, זיקה בין השניים, למרות הסתירה במישור המשפטי.

Mishnah 12

<small>עפ”י כתב יד קופמן</small>   (בכתב היד – אין כאן משנה חדשה)
<b>נתן את הכסף לאנשי משמר</b> – הגזלן עלה והביא את הכסף לאנשי המשמר המקבלים אותו. בסוף המשנה נברר מעט היבט זה. <b>ומת</b> – הגזלן,<b> אין היורשין יכולין להוציא מידן</b> – אומנם הכסף טרם נמסר לכוהנים, ונאמר במשנה הקודמת שהם יורשים את אביהם, אך אין הם יכולים להוציאו מידי הכוהנים, <b>שנאמר ואיש אשר יתן לכהן לו יהיה –</b> במדבר ה ח. הפסוק נתפס לא במשמעות מצומצמת אלא כעיקרון, שמי שנתן לכוהנים אי אפשר לו להפקיע מהם גם אם התברר שהנתינה הייתה בלתי מוצדקת (בלתי נחוצה). כפשוטו הפסוק בא לקבוע שאדם רשאי לתת את מתנות הכהונה לכוהן שבו ליבו חפץ, ואילו כל ההסדר המדובר במשנה בא לשלול זאת. את הכסף צריך להעלות למקדש לחלוקה בין אנשי המשמר, ולא לחלוקה חופשית, אבל אין משיבים על הדרשה.
(בכתב היד – משנה י-ו)
<b>נתן את הכסף ליהויריב</b> – לבני משמרת אחת. העבודה במקדש חולקה כך שכל שבוע תכהן משמרת אחת. בסך הכול היו 24 משמרות, וכאשר תמו המשמרות החל מחזור חדש. פרטי החלוקה נדונו במבוא למסכת תענית. <b>ואשם לידעיה</b> – משמרת ידעיה כיהנה אחרי יהויריב, והגזלן השהה את הקורבן שבוע. אפשר כמובן גם להסביר שהגזלן נתן את הכסף למשמרת אחרת ולא למשמרת של השבוע הבא, אך זו הדוגמה הסטראוטיפית. <b>יצא</b> – מותר לו להשהות את האשם. האשם אין לו מועד וניתן להקריבו מתי שירצה בתוך אותה שנה. אם כן הכסף שנתן נתן, ואת האשם הוא יכול להביא. <b>אשם ליהויריב וכסף לידעיה</b> – קודם הקריב ואחר כך בא לשלם בשבוע אחר, למשמרת החדשה,<b> אם קיים האשם יקריבוהו בני ידעיה</b> – האדם הביא את אשמו והכוהנים לא הקריבו אותו מיד אלא השהו אותו, וכך עבר שבוע והאשם טרם הוקרב, <b>ואם לאיו יחזור ויביא אשם אחר</b> – אין להקריב אחר נתינת הכסף. הכלל הוא:<b> שהמביא גזלו עד שלא הביא אשמו יצא</b> – מותר שהתשלום יקדם לקורבן. <b>אשמו עד שלא הביא גזלו לא יצא</b> – אבל אין להביא קורבן לפני הכסף. העיקרון הוא שהקורבן בא לרצות ולכן הוא חייב לבוא לאחר שהאדם שילם את כל חובותיו, אחרת אין כאן כפרה. <b>נתן את הקרן ולא נתן החומש אין החומש מעכב</b> – החומש גם הוא תשלום כסף, אבל הוא איננו מעכב, למרות העיקרון שהוצג לעיל. לא נמסר הסבר לכך, ויש בהלכה שהחומש איננו מעכב משום פגיעה בעיקרון הנעלה. אך כנראה היה זה סכום קטן יחסית ולכן התעלמו ממנו.
<b>הערה לעניין ה'כלל' ו'המקרה'</b>
המקרה המתואר במשנה זהה לכלל; למעשה הכלל איננו מוסיף על המקרה, והמקרה אינו מוסיף על הכלל. לפנינו כנראה שני ניסוחים מקבילים, אחד מנוסח כמקרה והאחר ככלל, והעורך האחרון הציגם יחדיו. שוב אנו רואים את עקבות עבודתו של העורך, שהתערב במשניות הקדומות שליקט וצירפן בעזרת אות הקישור <b>ש</b>-.
כאמור, בספרי במדבר הדרשה מיוחסת לרבי ישמעאל. במשנתנו היא שנויה בסתם ובתוספתא בשם רבי עקיבא ורבי יוסי הגלילי. בתוספתא מובאת סדרת דרשות: "דרש רבי יוסה הגלילי, בגוזל את הגר, והיה עולה לירושלם, ומעותיו ואשמו בידו, ומצאו וזקפו עליו במלוה, הביא אשמו ואחר כך מת הגר, יצא. לא הספיק להביא את אשמו עד שמת הגר – הרי זה צריך להביא אשם, והמעות זכה בהן, וחכמים אומרים לא עשה כלום עד שיתנם לו ויחזור ויטלם ממנו" (פ"י הט"ז). מקרה זה איננו זהה למשנה. כאן הגזלן פגש את הגר וביצע עימו עסקה שבה החוב של הנגזל הפך למִלווה. רבי יוסה סבור שהגזלן (שהוא עתה הלווה) פטור מלשלם, כלומר בפועל הוא יורש את רכוש הגר. לדעת חכמים אומנם זאת ההלכה, אבל בתנאי שהעסקה נעשתה במלואה, ואכן הגזלן נתן את הכסף לגר וקיבלו ממנו חזרה כמִלווה<sup class="footnote-marker">78</sup><i class="footnote">בבבלי (קט ע"א) יש גרסה קצרה יותר לברייתא וממנה משמע שהחולק על רבי יוסי הגלילי הוא רבי עקיבא, ולדעתו הגזלן צריך להשיב את הגזלה לגר: "...והיה מעלה כספו ואשמו לירושלים, ופגע באותו הגר וזקפו עליו במלוה, ומת – זכה הלה במה שבידו, דברי רבי יוסי הגלילי. רבי עקיבא אומר: אין לו תקנה עד שיוציא גזילו מתחת ידו".</i>.
המסגרת הכללית של ההלכה הזאת היא הדיונים על קורבן שהופרש ונמצא מיותר (הבעל מת). הלכות אלו נידונות במסכת תמורה פרק ד (מ"א ואילך).
הדרשה נאמרה במועד מיוחד במינו, לאחר שובו של רבי עקיבא ממסע באסיה הקטנה, מסע שעליו נשמרו עדויות מספר<sup class="footnote-marker">79</sup><i class="footnote">ראו משנה, יבמות פט"ז מ"ז; בבלי, עבודה זרה לד ע"א; לט ע"א. בעדי נוסח אחדים רב עוקבא (גם שמו נכתב בקיצור ר"ע כמו רבי עקיבא), ולא נעסוק בשאלה. ראו עוד בראשית רבה, לג ז, עמ' 310.</i>. "דרש רבי עקיבא כשבא מזופרין בגוזל את הגר ונשבע לו, והיה עולה לירושלם ומעותיו ואשמו בידו, ומת בדרך<sup class="footnote-marker">80</sup><i class="footnote">הגזלן מת בדרך, והגר מת קודם.</i>. הכסף ינתן לבניו, ואשם ירעה עד שיסתאב וימכר ויפלו דמיו לנדבה. שנאמר 'מלבד איל הכפורים אשר יכפר בו עליו': מי שצריך כפרה, יצא זה שאין צריך כפרה" (תוס', פ"י הי"ז; ספרי במדבר, נשא ד, עמ' 1; ירו', ז ע"א). זו ההלכה במשנה בתוספת פסוק נאה לדרשה, פסוק שאיננו מופיע במסכת תמורה אך יכול להוות ראיה להלכה שם.
בנוסחה בספרי במדבר אנו שומעים על התפתחות הדרשה: " 'מלבד איל הכפורים אשר יכפר בו עליו', 1. מנין אתה אומר בגוזל את הגר, ונשבע לו והלך להביא את הכסף ואת האשם, ולא הספיק להביא עד שמת, שהיורשים פטורים? תלמוד לומר 'מלבד איל הכפורים אשר יכפר בו עליו'. כך היה רבי עקיבא שונה, עד שלא בא לזפרונה. 2. אבל משבא מזופרין אמר אפילו<sup class="footnote-marker">81</sup><i class="footnote">המילה "אפילו" מיותרת, ואין לה תפקיד במשפט. בספרות חז"ל מילית זו נוספה וירדה בידי מעתיקים ועורכים, ללא שיטה והנמקה.</i> אם נתן הכסף לאנשי משמר ומת, היורשין פטורין. אין מוציאים מיד כהן. וקורא אני עליו 'איש אשר יתן לכהן לו יהיה' והכהן אומר לו הבא אשם והקרב. והוא אומר האשם המושב לה' לכהן וגו'. את שצריך כפרה יצא מת שכיפרה לו נפשו" (שם). אפשר שהשינוי בא בעקבות המסע לזפרין ופגישתו של רבי עקיבא במציאות של גרים. בדרשה הראשונה לא נמצא פיצוי לגר שנפטר, ובדרשה השנייה יש פיצוי מה בצורת הנתינה לכוהן, פיצוי מה לקרובי הגר שקרוב משפחתם הרחוק מת אי שם בירושלים, ורכושו הגיע למקדש ולא נפל סתם בידי שכנים וגזלנים.
במקבילה בספרי זוטא יש נוסח שלישי: "לפה שאמרת משמרה שזכת בכסף, תזכה באיל. הרי מי שנתן כסף לכהן, לא הספיק להביא את האיל עד שמת האיש. יכול יטול הכסף מכהן, ויחזיר ליורשי האיש. אמר איש אשר יתן לכהן לו יהיה. אמר רבי אלעזר בירבי שמעון זו היתה משנת רבי עקיבא עד שלא בא מזפרין. משבא מזפרין אמר לי בין יהויריב נוטל את הכסף, בין ידעיה נוטל את הכסף, הרי מי שנתן כסף ליהויריב לא הספיק להביא את האיל עד שנכנסה ידעיה, יכול יטול הכסף מיהויריב ויחזיר לידעיה? אמרת איש אשר יתן לכהן לו יהיה" (נשא ה י, עמ' 232).
בכל הנוסחאות אנו שומעים על דרשה של רבי עקיבא כשבא מזפרין, אלא שבנוסחת הספרי זוטא הדרשה עוסקת במשנה הבאה ואיננה נוגעת לגזל הגר כלל. הדרשה עוסקת רק בשאלה איזו משמרת תזכה בכסף (נושא שלתושבי זפרין לא נגע כלל וכלל)<sup class="footnote-marker">82</sup><i class="footnote">נעיר עוד שהמינוח "עד שבא רבי עקיבא" חוזר בדרשות רבות, ללא קשר לזפרין.</i>.
מבחינת עריכת המשנה אנו למדים שהקישור בין שתי ההלכות שבמשנה (גזל הגר והחלוקה למשמרות) איננו משום שיש קשר ענייני בין השתיים, אלא שהן נלמדו באותה מקשה. הקשר חוזר במקורות השונים, אך כל פעם בצורה שונה במקצת.
ההלכה במשנה מאפשרת הפרדה בין הקורבן לכסף, אבל בתוספתא (פ"י הי"ח; בבלי, קיא ע"א) ברור שהמשמר שקיבל את הכסף גם מקריב את האשם. המחלוקת היא מי המשמר שמקבל את הכול, זה שזכה בקורבן או זה שזכה בכסף. הנחלקים הם בני דור אושה, כמובן שנים רבות לאחר החורבן. משנתנו מצטיירת כפשרה בין שתי הדעות, והיא כנראה מאוחרת לדור אושה.
בעקיפין אנו שומעים כיצד תיארו לעצמם חכמים את המקדש. המביא את האשם הביאו למקדש ומסר אותו לכוהן. הוא לא המתין לסמיכה, לשחיטה או להנפה אלא הביא את האשם ואת הנסכים, והלך. לעיתים גם שלח אותו מרחוק עם שליח. הכוהנים עבדו לאיטם (או בזריזות), בקצב שלהם, ואפשר היה שהבהמה תמתין למחר או לשבוע הבא (בלשון הירושלמי, ז ע"א: הכוהנים "נתעצלו"). דוגמה להסדר דומה נראה במבוא למסכת קינים. למרות כל האמור כאן יש להניח שבפועל לאדם שהביא למקדש קורבן היה זה יום חג, הוא לא ויתר בקלות על הסמיכה וההנפה, והמקרה במשנה שהקרבת הקורבן נדחתה הוא מקרה מאולץ ולא שגרתי. המקרה המיוחד של שליחת הקורבן מרחוק הובא כדי לחדד את ההלכה העקרונית.
המשנה גם מתארת את הסדר של גזל הגר, שהגר נפטר ללא יורשים (מקרה שכשלעצמו ודאי לא היה נדיר). כאמור כך נהגו בכל רכוש הפקר. לפי התורה ערכו מגיע למקדש; להלכה היה צורך להעלות את הערך הכספי למקדש, ולחלקו למשמרת שכיהנה בו. בפועל היו נכסי הגר פזורים במקום מושבו, וקשה להניח שהועלו לירושלים. גם לא היה לכוהנים מנגנון לטיפול ברכוש הפקר, לא של גר שנפטר ולא של כל רכוש הפקר אחר. לכן יש להניח שהמקרה המתואר הוא מלאכותי. מי שגזל את הגר נותר עם רכוש הפקר, וספק אם היה מקדיש מאמץ להעלותו לירושלים. אם היה מוסרו לכוהן המקומי היה זה כבר מעשה של צדקה, אבל חכמים מניחים שחלוקה לכוהנים היא במקדש. הנחה זו מבוססת על כך שגם המעשרות והתרומות הובאו למקדש, אף על פי שלפי הלכת חכמים ניתן לחלקם לכוהנים וללוויים בעיירות ישראל. הנהגת המקדש היא שתבעה להעלות את המעשרות והתרומות לירושלים, וכך נהגו בפועל<sup class="footnote-marker">83</sup><i class="footnote">ראו אופנהיימר, מעשרות; אופנהיימר, הפרשת מעשרות, והמבוא לפירושנו למסכת מעשרות.</i>. 

Chapter 10



Mishnah 1

<small>עפ”י כתב יד קופמן</small>
<b>הגוזל ומאכיל את בניו</b> – הגזלן נתן את הגזלה לילדיו, ובפשטות יש להניח שהחפץ עצמו כבר אינו קיים (נאכל). הגזלן חייב כמובן בתשלום, ומכיוון שהמאכל נאכל אי אפשר להחזירו, אלא יש לשלם את ערכו,<b> ומניח לפניהם</b> – או נותן לבניו, והחפץ טרם נאכל<sup class="footnote-marker">1</sup><i class="footnote">לפנינו אפוא שני מקרים כמסקנתו של אפשטיין, מבוא, עמ' 589-588.</i>."להניח לפני" משמעו לאפשר לשני לשים את החפץ בכל מקום שירצה (בבא מציעא פ"ו מ"ו). במשנת תרומות מונח זה משמש לוויתור חלקי, מבלי שתהא זו נתינה מושלמת (פ"ח מי"א), בניגוד מסוים ל"אל יתן לו אחת מהן".
<b>פטורים מלשלם</b> – הגזלן חייב לשלם, ועל הבנים אין כל חוב. אם פירשנו נכון את המילים "מניח לפניהם" הרי שהחפץ קיים ואף על פי כן הם קנו אותו ביושר, ואין עליהם חובת תשלום לבעלים המקורי. מכיוון שכך פורש המשפט ניתן להחיל הסבר זה גם על הרישא. "מאכיל" משמעו נותן, כלומר ייתכן שהחפץ קיים, אך הגזלן גזלן והבנים הם ללא עוון, והמתנה שנתן להם אביהם שייכת להם בדין, ואין עליהם חובה להחזיר את החפצים לנגזל.
אפשר להסביר את המשנה על בסיס אחת משתי הבחנות משפטיות קרובות. ההבחנה הראשונה הפשוטה היא האם הגזלן קנה את החפץ או לא. לכאורה, אם לא קנה את החפץ (כלומר הגזלה אינה יוצרת קניין) הרי מה שנתן לבניו או לאדם אחר אינו תקף, ועל הקונה להחזיר את החפץ לבעלים המקורי, ואם הגזלן קנה את החפץ הרי שהקונה מהגזלן קנייתו תקפה לכל דבר. ההבחנה האפשרית השנייה היא שהמשנה משקיפה על אשר התרחש דרך המשקפיים של הקונה (האדם השלישי). אם החפץ בידי הגזלן, הגזלן צריך להשיבו לבעליו (ולא קנה אותו, שכן הבעלים לא מכר אותו). אבל אם אדם שלישי קנה או קיבל את החפץ מהגזלן, האדם השלישי פעל ביושר ולכן הקניין תקף. הפרשנות השנייה נושאת אופי מוסרי ומשפטי כאחד.
בספרות האמוראית הבבלית הכרעה זו מכונה "תקנת השוק" (בבלי, קיד ע"ב – קטו ע"א), ונדון בכך בסוף משנה ג.
כך או כך, המשנה מחדשת שכך הדין לא רק בקונה אלא גם בבנים שקיבלו מתנה. גם במשפט הרומי נקבע שאין כל קשר של חובה בין הקונה לנגזל, הקונה איננו חייב לנגזל מאומה. כל טענותיו של הנגזל הן כלפי הגזלן בלבד. כך כנראה הבינה גם התוספתא: "גזל והחליף, גזל והקדיש, גזל ונתן במתנה, גזל ונתן בהקפה, גזל ופרע את חובו, גזל ושלח סבלונות לבית חמיו – הרי זה חייב, המקבל הימנו – הרי זה פטור" (פ"י ה"כ). הגזלן חייב, המקבל ממנו אין עליו כל חטא. התוספתא מתבטאת ברמה המוסרית (קרוב יותר לפרשנות השנייה), והמשנה ברמה הטכנית. "פטור" הוא ברמה המוסרית, "פטור מלשלם" הוא ברובד הטכני, המקבל איננו חייב להחזיר את החפץ ואיננו חייב לנגזל כלום.
אבל בהלכה הבאה בתוספתא: "הגוזל ומאכיל לבנו ובתו <u>הקטנים,</u> לעבדו ושפחתו הכנעניים – פטורין מלשלם. הניח להן אביהן דבר שיש בו אחריות – חייבין לשלם. לבנו ובתו <u>הגדולים</u>, לעבדו ושפחתו העבריים – חייבין לשלם. ואם אמרו גדולים, 'אין אנו יודעין מה חשבון עשה עמכם אבא' – פטורין מלשלם" (פ"י הכ"א; בבלי, קיב ע"א). אם כן המקבל פטור רק אם מדובר בילדים קטנים או בעבד נוכרי, אבל על בנים גדולים חלה האחריות למלא את מקום אביהם ולהחזיר את החפץ. הסיפא משנה את המגמה שבמשנה בקובעה שגם הבנים הגדולים יכולים להתגונן בטענה שאינם מכירים את עסקיו של אביהם, ולכן לא חלה עליהם כל אחריות לגזלה. בהמשך התוספתא חל אותו דין על הגנב: "גנב שנטל מזה ונתן לזה – מה שנטל נטל ומה שנתן נתן" (פ"י הכ"ג). הגנב שמכר חייב בכפל, אבל הקונה פטור, גם אם החפץ בעינו. ההלכה במשנה מציבה חומה המפרידה בין הגזלה ללקוחות או בין הבעל המקורי של חפץ לבין האדם השלישי. התוספתא חולקת לפחות ברובד המוסרי העקרוני, גם אם המחלוקת חלקית. המחלוקת על המשנה כתובה בנימה "פרשנית", אך מבחינה עקרונית בין התוספתא למשנה יש פער משמעותי.
מכל מקום, המשנה עוסקת בבניו של אדם ולא בסתם קונה, משום שבניו הם כזרועו הארוכה, וקל וחומר הקונה שאין בינו לגזלן כל קשר חוץ מהקשר המסחרי. הבבלי (קיג ע"א) מסביר שזו מחלוקת האם בן כלוקח (קונה), אבל בסוגיות מקבילות בירושלמי ברור שהם במעמד ביניים, לא כזה ולא כזה אלא אי שם באמצע בין הקונה והאדם עצמו (ירו', תרומות פ"ז ה"ב, מד ע"ב; כאן ז ע"ב).
הסברנו את המשנה כפשוטה. מן הראוי להעיר שהתלמוד הילך בדרך שונה ולשיטתו במשנה מדובר לאחר שהבעלים התייאשו<sup class="footnote-marker">2</sup><i class="footnote">אלו דברי רב חסדא בבבלי, קיא ע"ב. רבא חולק וסובר שלא התייאש, ואם החפץ איננו בעין פטור מלשלם. ראו הערת אלבק בעניין.</i>. הייאוש של הבעלים מהווה הקנאה (פעולת קניין). זאת כמובן לפי שיטת הבבלי (קיא ע"ב) בדבר הצורך בייאוש (מודע או בלתי מודע). הירושלמי איננו נכנס לדיון משפטי זה, אך מדבריו עולה שגם לשיטתו בני הגזלן לא זכו בחפץ הגזול, ואם הוא קיים בעין הבנים צריכים להשיבו לבעלים. ניכר שאין דעתם של התלמודים נוחה מפשט המשנה. הם סבורים כנראה שההיבט המוסרי גובר, ובני הגזלן צריכים להשיב את החפץ (אם ביכולתם), וכן משמע מהתוספתא, אם כי היא חולקת רק על אחד המקרים שבמשנה.
<b>אם היה דבר שיש לו אחריות</b> – דבר שיש לו אחריות הוא מה שמשמש כערבות לחוב, והכוונה בעיקר לקרקע. לפי הנוסחה שלפנינו זו דעת המשנה, אבל בפסיקתא זוטרתי המשנה מצוטטת בצורה שונה במקצת: "תנן התם הגוזל ומאכיל את בניו ומניח לפניהם פטורין מלשלם. רבי שמעון אומר אם היה דבר שיש לו אחריות חייבין לשלם. אשר עשק. ולא שעשק אביו" (פסיקתא זוטרתי לויקרא, ה כא, טז ע"א). אם כן לפי חכמים אין זה משנה מה טיב החפץ, ורק רבי שמעון חולק על כך. להלן נראה שאכן לרבי שמעון עמדה שונה, אך לא בעניין זה. מבחינה משפטית לכאורה אין הבדל בין נכסים שיש להם אחריות לאלה שאין להם אחריות; אם הגזלן קנה או הלקוח קנה אין חשיבות לטיב החפץ עצמו. לפי הנוסחה שלפנינו כבר חכמים חשים בעוול הנגרם כתוצאה מהלכתם, ומצמצמים אותה למקרה של נכס נזיל ולא למקרה של נכס יקר ערך. לפי נוסחת הפסיקתא האחידות המשפטית אכן נשמרת, ולפנינו מחלוקת.
<b>חייבים לשלם</b> – לשלם את ערך הקרקע, או להחזירה. המשפט עמום: לכאורה אם מדובר בקרקע הרי שקרקע איננה נגזלת והיא חוזרת לבעליה. לבנים תהיה אז התחשבנות כלשהי עם אביהם (אם היו לקוחות רגילים היו תובעים מהגזלן את ערך הקרקע), אך הקרקע חוזרת לבעליה. כנראה אין מדובר בקרקע, אלא בחפץ אחר בעל חשיבות. הבבלי (קיג ע"א) מרחיב את המונח "נכסים שיש בהם אחריות" גם לפרה חורשת או לחפצי בית חשובים. הסבר זה מתבקש, אבל התלמוד איננו מסביר כיצד הסבר כזה עולה בקנה אחד עם הופעת המונח "נכסים שיש בהם אחריות" במקומות אחרים בתלמוד, שם תמיד מדובר בקרקע. לשם הבנת המשנה וחשיבותה בהתפתחות ההלכה בנושא אנו חייבים לברר את דין הנכסים שיש להם אחריות.
נכסים שיש להם אחריות
נכסים שאין להם אחריות הוא מונח משפטי מובהק, וכוונתו לקרקעות שרק הן עשויות להיות עירבון להלוואה. הוא נקבע משום שקרקע מהווה אחריות לשטר, ובא בניגוד למטלטלין שהם נכסים שאינם מהווים אחריות לשטר. כלומר אם החייב איננו יכול לשלם את חובו ניתן לגבות אותו מהקרקע שברשותו, אך מטלטלין אינם משמשים כעירבון. הלווה רשאי למוכרם ולשלם בהם את חובו, אך הפעילות הזאת היא התחום הפרטי שלו, ובתי הדין או המלווה אינם יכולים להפקיע את המטלטלין. כאמור, זהו ניסוח משפטי שבא לאחר שנקבעו הכללים המשפטיים העיקריים של "אחריות נכסים". הבחנה זו בין קרקעות, המהוות אחריות להלוואה, ובין מטלטלין, שאינם ערבים להלוואה, חוזרת בהלכות תנאיות רבות והיא מוסכמה כללית שלא מצאנו חולקים גלויים עליה<sup class="footnote-marker">3</sup><i class="footnote">משנה, כתובות פ"י מ"ג; תוס', פ"ד הי"ח; בבא מציעא פ"א מ"ו; תוס', פ"א ה"ה ועוד. </i>.
מאוחר יותר לא היססה ההלכה היהודית לגבות חובות גם ממטלטלין, אם כי במגבלות רבות, כפי שנראה להלן. הלכה זו נשנית במקורות מספר ובראש ובראשונה במסכת כתובות פ"י מ"ג. שם מדובר במי שחייב שתי כתובות: "היו שם נכסים בראוי אינן כבמוחזק. רבי שמעון אומר אפילו יש שם נכסים שאין להם אחריות, אינו כלום עד שיהיו שם נכסים שיש להן אחריות, יותר על שתי הכתובות דינר". במקורות מקבילים משמע שבפועל נתפסו כל הנכסים כאחראים לשטר. בשטרות מדבר יהודה הדבר כתוב במפורש<sup class="footnote-marker">4</sup><i class="footnote">ראו פירושנו לעיל פ"ד מ"ז.</i>, ואילו המשנה קובעת כעיקרון שכך הדין אפילו אם לא נכתב במפורש (כתובות פ"ד מ"ז).
נראה שלפנינו התפתחות הלכתית. בשלב ראשון נתפסו רק הקרקעות כאחראיות. מאוחר יותר התפתחה תפיסה מרחיבה שלפיה גם מטלטלין מהווים נכסים שיש בהם אחריות לגביית כתובה. תפיסה זו נועדה, בין השאר, להגן על האישה (ואולי גם על כל תובע אחר). השלב הראשון לא היה בהכרח מתוקף חוק, אלא הנוהג המציאותי שרק בקרקע היה מספיק כדי לכסות את הכתובה. נוהג זה משתמע מסתם הדיון בהלכות אחרות, כגון המחלוקת במשנת גיטין איזו קרקע האישה מפקיעה לטובת כתובתה (גיטין פ"ה מ"א). אנו מציעים מערכת של התפתחות כרונולוגית, אבל מבחינת הנתונים אפשר שאלו שני נוהגים מקבילים, או אולי גם תקנה פורמלית מול נוהג הלכה למעשה.
גאוני בבל חידשו שגובים כתובה גם ממטלטלין, ומאז הלכה זו מופיעה כדרך המלך של גביית כתובה<sup class="footnote-marker">5</sup><i class="footnote">שאילתות דרב אחאי גאון, חיי שרה טז; הלכות גדולות, הלכות כתובות לו. אין זה מונע מגאונים לצטט את הסוגיות הקובעות שאין גובים כתובה אלא מקרקעות, כגון שאילתות דרב אחאי גאון, ויצא כא, ועוד. ראו בהרחבה על כל העניין: ברודי, מחוקקים, עמ' 314-303.</i>. בעל הלכות גדולות מצטט את סוגיית הגמרא (כתובות פז ע"א; ק ע"ב) האומרת: "אמרי נהרדעי לכרגא, למזוני דאשת איש, לקבורה, מזבנינן בלא אכרזתא בין ממקרקעי ובין ממטלטלי" (למס, למזונות אשת איש, לקבורה מוכרים ללא הכרזה בין מקרקעות בין ממטלטלין – הלכות גדולות, הלכות כתובות, עמ' שסד, ומקבילות), אלא שבגמרא חסרות המילים המודגשות. עם זאת, הדעה שלמזונות ו/או לכתובה גובים מקרקעות נזכרת בתלמוד ומיוחסת לרבי מאיר או לרבי מני<sup class="footnote-marker">6</sup><i class="footnote">בבבלי, פא ע"ב, ובהלכות גדולות, שם שם: רבי מני.</i>. אומנם ההלכה הרווחת היא שכתובה גובים רק מקרקעות (כגון בבלי, כתובות נא ע"א וע"ב), אך כאמור הדעה שגובים אותה גם ממטלטלין נזכרת (שם; יבמות צט ע"ב). כן נזכרת אפשרות שלמזונות גובים ממטלטלין, אך לא לכתובה (סח ע"ב).
הדברים מפורשים יותר בסוגיות אחרות. בירושלמי מסופר: "ציפור בת אבשלום – רבי סימון ורבי יעקב בר אידי בשם רבי שמעון בר בא, אנא ורבותינו גבינו לה מן המטלטלין כמנהג מקומה" (גיטין פ"ה ה"ג, מו ע"ד). אם כן, יש מנהג מקומי לגבות כתובה (או מזונות) ממטלטלין. כמו כן: "רב שמואל בר נחמן בשם רבי יונתן, נהגו העם בערבייא להיות גובה מן הבושם ומן הגמלים ודכוותה בלבד מן הבושם שבאותו הלילה. ארמלתא דרבי חונה גבי לה מן המטלטלין כמנהג מקומה" (ירו', כתובות פ"י ה"ג, לג ע"ד). אם כן היה מנהג מקומי לגבות ממטלטלין, ובערביה, שבה עסקו בסחר בבשמים, גבו מבשמים. המקבילה הבבלית שונה בפרטים, אך נשמר העיקרון ההלכתי: "אמר רבי שמואל בר נחמני אמר רבי יוחנן: גמלים של ערביא, אשה גובה פרנא (כתובה) מהם" (בבלי, כתובות סז ע"א), ובהמשך עוד דוגמאות לגבייה ממטלטלין, והבבלי מסביר שמדובר בסחר איתן שעליו מסתמכים בעת ההלוואה. עד כאן זו גבייה ממטלטלין מיוחדים, והלכת הבבלי מפליגה עוד יותר.
אם כן, בשלב התנאי גבו כתובה רק מקרקע. רק הקרקע נחשבה לערובה בטוחה. זו עדות למיעוט מסחר בטובין ולמקומה המרכזי של הקרקע בכלכלה. בתקופת האמוראים התפתחו מנהגים מקומיים של גבייה ממטלטלין, במקומות שבהם היה סחר נפוץ במצרכים מוגדרים. מנהג זה הפך להלכה הרווחת כאשר העם היהודי התרחק מעבודת הקרקע, וממילא לא הייתה עוד הקרקע הבטוחה הרגילה, והמטלטלין תפסו את מקומן של הקרקעות בשטרות השונים.
לאור רקע זה עלינו לחזור לפרשנות המשנה בכתובות בירושלמי. בתלמוד מועלות שתי הצעות, האחת שמחלוקת רבי שמעון וחכמים במשנה שם היא בגביית כתובה ממטלטלין. חכמים אומרים שגובים (אך רק ממטלטלין הנמצאים בעין), ורבי שמעון סבור שאין גובים כתובה ממטלטלין. לעומת זאת: "רבי יוסי בירבי בון אמר: כל עמא מודיי בעיקר שתי כתובות שהן קרקע, מה פליגין, באותו הדינר. רבי שמעון אומר קרקע ורבנין אמרין מטלטלין. רבי בא בר זבדא בשם רב: ברם נהגו בסוריא להיות גובין מן הנחושת ומן הצועות. רבי אבהו בשם רבי יוחנן: ובלבד מן הצועות שבאותו הלילה. רב שמואל בר נחמן בשם רבי יונתן: נהגו העם בערבייא להיות גובה מן הבושם ומן הגמלים ודכוותה בלבד מן הבושם שבאותו הלילה. ארמלתא דרבי חונה גבי לה מן המטלטלין כמנהג מקומה" (ירו', כתובות פ"י ה"ג, לג ע"ד).
אם כן, רבי יוסי מסביר את המחלוקת במשנת כתובות על בסיס ההנחה שגובים כתובה רק מקרקע, אבל המחלוקת היא האם בחישוב גודל הירושה הכוללת מתחשבים במטלטלין. התלמוד מוסיף דוגמאות לגביית כתובה ממטלטלין מיוחדים שהם אמצעי מסחר מקובל. בסוריה גבו מנחושת, כלומר ממטבעות נחושת שהיו ההילך הרגיל, ובערביה מהבשמים, שהעברתם הייתה ענף מסחרי חשוב בערביה. ה"צועות" הן כנראה מצעות והן נחשבו כנספחי קרקע, וכן אומרת הגמרא בשבת (קכז ע"ב) המציעה את הכרים והכסתות כדרך לפירעון חוב, אם כי שם הפירעון הוא גם ממטלטלין. פריט זה חסר במקבילה באליהו זוטא (פט"ז, עמ' 6). נראה, אפוא, שמרכיב זה היה מקובל ומודגש יותר מחוץ לארץ ישראל.
חידושם של גאוני בבל החל, אפוא, בארץ ישראל בצורה חלקית כבר בתקופת התלמוד. אפשר גם שהמהפך החל בתקופה התנאית, אבל המינוח התנאי הרגיל הוא שמטלטלין מכונים "נכסים שאין להם אחריות" (קידושין פ"א מ"ה ועוד).
משנתנו מוכיחה שכבר בתקופה התנאית הפכו מטלטלין מסוימים לנכסים שיש להם אחריות. מה שמופיע במקורות האמוראיים מופיע במשנה שלנו (בבא קמא) במפורש, שהרי את משנתנו אי אפשר לפרש בקרקע. כפי שאמרנו, גם בשטרות מדבר יהודה שימשו מטלטלין כאחריות. התהליך היה, מן הסתם, הדרגתי. בפועל לווה סיכם עם המלווה על אחריות מטלטלין, ואט אט זה הפך לנוהג ולמרכיב קבוע. משנתנו משקפת אפוא שלב תנאי מאוחר בהתפתחות ההלכה.
כבר הבבלי מצטט ברייתא שלפיה דבר של אחריות כולל פרה וחורש בה, לפיכך הציע אפשטיין שבמקרה שלנו אחריות היא כל מצב שהחפץ הנגזל קיים<sup class="footnote-marker">7</sup><i class="footnote">אפשטיין, מבוא, עמ' 589.</i>. לדעתנו אין מונח יוצא מידי הקשרו, ולפנינו עדות ש"אחריות" היא כל חפץ משמעותי וגדול העשוי לשמש כערבות.
הבבלי לשיטתו מסביר את הרישא במצב שבו הבעל מתייאש, ובחפץ מתכלה. הבבלי לשיטתו שהשאלה המרכזית היא מי הבעלים החוקי, הנגזל או הגזלן, ומתוך כך נגזרות כל הלכות ההמשך. לשיטתו השאלה תלויה בתנאי בסיסי: אם הבעל התייאש הגזלן נחשב לבעל החפץ; אומנם הוא חייב ממון לנגזל, ואומנם עבר עבירה דתית וממונית, אך הוא בעל החפץ, ואילו אם הבעל לא התייאש הרי שהגזלן אומנם מחזיק בחפץ אך החפץ איננו שלו, ואם הדבר ניתן עליו להחזירו (בבלי, קיג ע"ב; בבא בתרא מד ע"א).
שאלת משנה לשיטת הבבלי היא האם היורש נחשב כקונה. חילו של הבבלי מאמצע משנה ב, שם נאמר במפורש תנאי זה של ייאוש. בהמשך פירוש המשנה נציג הסבר אפשרי אחר המסתדר עם כל החלקים של המשנה. יתר על כן, גם אם באמצע משנה ב נזכר הייאוש אין להסיק מכך שזה ההסבר לכל חלקי המשנה, אלא זה אחד הגורמים המרכיבים את ההלכה, ואנו מדגישים שעד עתה לא נזכר במפורש תנאי זה של ייאוש; הוא מופיע בהמשך במקרה אחד ומיוחד, ואין בכך הצדקה להשתמש בו כהסבר כולל למשנה.
עוד נציין שבבבלי מוצגת גם עמדה שהמשנה מדברת על מצב שבו האב הוריש לבניו גזלה ויש לו קרקע שממנה ניתן לגבות את הגזלה, ויורש חייב בהשבת חובו של האב. לדעתנו כל המשנה מבוססת כפשוטה על ההנחה שהיורשים פטורים מלשלם.
<b>אין פורטין לא מיתבת המוכסים</b> – תיבת המוכס היא התיבה שבה הוא אוסף כסף מאנשים. כל פריטה או צירוף נתפסת כפעולה מסחרית. בניגוד לימינו שבהם הפריטה היא החלפה שוות ערך, בעולם הקדום כלל מטבע גדול יותר מסך כל הפרוטרוט שבו. מכיוון שההלכה איננה מכירה בשלטון הרומי הרי שבתיבה מצוי כסף שנגזל מבעליו באלימות, אף על פי שמבחינה רומית כמובן המס חוקי לחלוטין. אסור לעשות עסקים עם המוכס, שכן הוא גזלן. <b>ולא מכיס שלגביים</b> – גבאי הוא כמוכס, גובה מס מטעם השלטונות, אלא שלמוכס תיבה ולגבאי כיס. בתיבה שמים חפצים. אחוז מסוים מהחפצים הובלו על חמור או על כלי תחבורה אחר, והגבאי גובה מס גולגולת במטבעות, ובכיס יש מטבעות.<b> ואין נוטלין מהן צדקה</b> – משום שהם גזלנים,<b> אבל נוטל הוא מתוך ביתו</b> – של המוכס או הגבאי,<b> או מן השוק</b> – ממה ששייך אישית למוכס. המוכס והגבאי אינם מוחרמים באופן אישי, מותר לעשות איתם עסקים פרטיים, אך לא עם הרכוש הממשלתי. ההלכה חוזרת בתוספתא (פ"י הכ"ב).
ההלכה קשורה למשנתנו משום שהיסוד המשפטי משותף. המוכס הוא גזלן, והפורט בעזרתו הוא כמו מי שקונה מהגזלן. במשפט הקודם קבעה המשנה שהגזלן נחשב לבעל החפץ הגזול. לפי התלמוד הבבלי הגזלן ממש קונה את החפץ. לפי הפירוש שהצענו כאפשרות לפשט המשנה הגזלן אומנם איננו הבעלים, אבל גורם שלישי (יורשי הגזלן, הקונים ממנו או המקבלים ממנו) כבר נחשב לבעלים חוקיים. אם כן אין סיבה משפטית שלא להיעזר בגבאי המס לפריטת כסף. כסף הוא בוודאי נכסים שאין להם אחריות, אם כן לכל הדעות מותר לפרוט כסף בעזרת הגבאי.
אין להלכה זו שבמשנה הסבר הלכתי, אלא שההלכה איננה רק משפטית. הגבאי גרוע מגזלן אף על פי שמבחינה משפטית רומית אין הוא גזלן כלל ומבחינה הלכתית החלת דין גזלן עליו היא בעיקר הצהרה פוליטית ולא משפטית. אבל הוא גרוע מגזלן מבחינה לאומית. הסלידה החברתית ממנו עזה הרבה יותר מאשר מגזלן ומגנב. הוא מתועב מבחינה חברתית-לאומית, ולכן אין לעודד עסקים איתו.
זו דוגמה מובהקת, לדעתנו, להשפעה של התנאים החברתיים על מערכת ההלכות התנאית. ברישא ההסבר המשפטי איננו אחיד, ובסיפא ההסבר להלכה אינו משפטי כלל.
התוספתא מקילה מעט את ההלכה: "אין פורטין לא מתיבת המוכסין, ולא מכיס של גביין. ואין נוטלין מהן צדקה, אבל <u>פורט לו דינר ומחזיר לו את השאר</u>" (פ"י הכ"ב; בבלי, קיג ע"א). לכאורה ההלכה שבתוספתא חוזרת על ההלכה שבמשנה, אבל למעשה היא נסוגה ממנה. אם הגבאי "פורט לו דינר" הרי למעשה הוא פורטו מתיבה של מוכסין. זו הרי מטרת כל ה"פריטה", לקבל דינר אחד כפרוטות, או להפך, לצרף פרוטות לדינר אחד. ה"אבל" למעשה הופך את ההלכה<sup class="footnote-marker">8</sup><i class="footnote">במסכת דרך ארץ פרק המינין (עמ' 283): "הגבאין, והחרמין, והפורטין, והמוכסין, עליהם הכתוב אומר (יחזקאל כז כז) 'הונך ועזבוניך מערבך מלחיך וחבליך מחזיקי בדקך וערבי מערבך וכל אנשי מלחמתך אשר בך ובכל קהלך אשר בתוכך יפלו בלב ימים ביום מפלתך' ". לכאורה ה"פורטין" הם חוטאים גדולים, ואין זה מתאים למשמעות המילה. להערכתנו "הפורטין" כאן נגרר בהשפעת המשנה, ואפשר שיש לגרוס הפורשין (הפורשים).</i>.
במקרה כזה גולדברג יפרש, לשיטתו, שהתוספתא מגיבה למשנה וחולקת עליה<sup class="footnote-marker">9</sup><i class="footnote">לדעתו של גולדברג, תמיד התוספתא מגיבה למשנה. ראו גולדברג, מבוא; גולדברג, ליווי למשנה, ובעיקר גולדברג, בבא קמא, עמ' 205-204. במבוא למסכת עמדנו על שאלת היחס בין המשנה לתוספתא ופרשנו את דעות החוקרים ואת עמדתנו. </i>. אבל ניתן גם לפרש שהמשנה והתוספתא ליקטו שתיהן את ההלכה ממשנה קדומה, המשנה ציטטה אותה כלשונה, והתוספתא שינתה אותה למעשה מבלי לחלוק במפורש על ההלכה הקדומה.
<b>המוכס והגבאי – גביית המיסים באימפריה הרומית</b>
המשנה בנדרים מתירה לנדור לגובי המס, או אולי אף להישבע להם לשקר, אם כי עדיין יש מחלוקת על פרטי ההיתר: "נודרין להרגין<sup class="footnote-marker">10</sup><i class="footnote">"הרג" או "חרג" הוא מונח שמי קדום למס גולגולת; בערבית: חרג'. חרג' כלשון מקבילה לחרם מופיעה בכתובות נבטיות, ראו ירדני, תעודות, עמ' 394. לשון "חרם" מקבילה ל"נדר". לחילוף הנוסח הרג-חרג ראו ליברמן, תוספתא כפשוטה, עמ' 419-417.</i> ולחרמין ולמוכסין שהיא תרומה, אף על פי שאינה תרומה. שהן של בית המלך..." (פ"ג מ"ד) – כאן מדובר במס מעובר אורח הטוען שהיבול שלו בא מאחוזה ממלכתית השייכת לקיסר<sup class="footnote-marker">11</sup><i class="footnote">על אדמות מדינה השייכות לקיסר ראו הנספח למסכת דמאי.</i>. קשה להניח שהמוכס לא ידע אילו אדמות הן אדמות המלך, אלא מדובר בסחורה שאין לה תו שיוך ברור. בהמשך יש דיון בפרטים שונים, ובהם עסקנו בפירושנו לנדרים. במשנת נדרים נדונים, כנראה, שני נדרים, להרגים ולחרמים: להרגים האוספים מסי קרקע וגולגולת, שהפּרות הן תרומה, ולמוכסים (חרמים) הגובים מס על סחורה, שהפּרות הן מאחוזה ממלכתית. בתוספתא מבואר: "תולין לחרגין לחרמין למוכסין לתרומה ולגוי ולבית המלך" (נדרים פ"ב ה"ב). שלושה גבאי מס ושלושה נדרים, אחד לכל אחד. "גוי" הוא גוי תקיף, ורכושו מוגן מגובי המכס. דומה שהתוספתא מנסה ליצור איזון (שלושה נגד שלושה) בצורה מלאכותית, שהרי "של גוי" הוא כמו "של המלך".
בשלטון הרומי נהגה מערכת מיסים ענפה שכללה מאות מיסים שונים ומשונים על כל פעילות כלכלית ולא כלכלית ברחבי האימפריה<sup class="footnote-marker">12</sup><i class="footnote">חסר לנו עדיין סיכום מלא על מערכת המיסוי הרומית. מתברר שלמרות המסגרת האימפריאלית האחידה היו הבדלים מקומיים בין הפרובינציות. לסיכום מערכת המיסים במצרים ראו וולס, מיסוי. מערכת המיסוי בארץ כמעט לא נחקרה. ראו דינור, מיסים; דינור, מערכת המיסים. </i>. באופן כללי התחלקו המיסים לשלושה: מס גולגולת המוטל על כל אדם, מס קרקע המוטל על רכוש קרקעי בהיקף שהשלטון קבע (חלק מהיבול) ומיסים שונים שהוטלו על מכירה וקנייה (מעין מס ערך מוסף הנוהג היום), על העברת סחורות, על שימוש בכבישים וגשרים ועל פעילויות אחרות. בנוסף לכך היו מעין מיסים שהוטלו בצורה לא אחידה, מכסות עבודה, הפקעת בהמות לתחבורה של הצבא ופעילויות מזדמנות נוספות. בערבית חרג' הוא מס הגולגולת, ויש להניח שהרגים או חרגים הם גובי מס זה. ה"מוכס" גבה את מכסי המעבר והקנייה בתחנות המכס. מקור המילה הוא ה"מכס", והמוכס הוא העוסק במכס. ייתכן ש"חרמים" היא מילה מקבילה ל"חרגים", או שמא אלו גובי מס הקרקע. מונח אחר הנזכר במשנה שלנו (בבא קמא) הוא ה"גבאים", ומן הסתם זהו מינוח אחר, כללי יותר, לגובי מס הגולגולת והקרקע.
גבאי הוא גם שמו של גובה המיסים של הקהילה היהודית. ה"גבאי" הממלכתי היה טיפוס שנוא, מפוקפק, משתף פעולה עם השלטונות ובחזקת גנב, כפי שנראה להלן, ואילו "גבאי" המס הפנימי הוא יהודי כשר לכל דבר, ואפילו ראוי לשבח על מסירותו ותרומתו לקהילה. קרוב לגבאי הצדקה הוא ה"גבאי" של בית המקדש הפועל מטעם אוצר המקדש. שני סוגים אלו של "גבאים" אינם קשורים למיסי השלטון, ולא נעסוק בהם במסגרת זו. בלשון העם התערבבו, מן הסתם, המונחים השונים (הרג, חרם, גבאי, מוכס וכיוצא באלו), אך עדיין ניתן לעמוד על ההבדל בין המונחים השונים. להדגמת המינוח נביא מקורות מספר שאין בהם בירור מלא של המונחים השונים.
ולא ילבש כלאים אפילו על גבי עשרה אפילו לגנוב את המכס (משנה, כלאים פ"ט מ"ב). המכס מוטל, אפוא, על בגדים, והמשנה מתייחסת בחיוב לגנבת המכס, אך אינה מתירה לעבור לשם כך על הלכות כלאיים. מהמשנה ברור שאין משלמים מכס על בגדים שאדם לובש, אלא רק על מסחר. כמו כן: "ומכלי<sup class="footnote-marker">13</sup><i class="footnote">הוא מיכל.</i> גדול שעשאו לגבות בו את המכס, רבי מאיר מטמא וחכמים מטהרין" (תוס', כלים בבא מציעא פ"א ה"א, עמ' 578). אין ספק שיש לגרוס כאן "לגנוב" את המכס<sup class="footnote-marker">14</sup><i class="footnote">כפי שגרס הר"ש משנץ.</i>, כלומר מדובר בהתקנת מיכל סתר (דופן כפול) להברחה, והמכס נגבה מסחורות העוברות ממקום למקום.
בתפקיד דומה המכס מופיע במדרש ידוע: "דיתבי רבי יהודה ורבי יוסי ורבי שמעון, ויתיב יהודה בן גרים גבייהו. פתח רבי יהודה ואמר: כמה נאים מעשיהן של אומה זו: תקנו שווקים, תקנו גשרים, תקנו מרחצאות. רבי יוסי שתק. נענה רבי שמעון בן יוחאי ואמר: כל מה שתקנו – לא תקנו אלא לצורך עצמן; תקנו שווקין – להושיב בהן זונות, מרחצאות – לעדן בהן עצמן, גשרים – ליטול מהן מכס" (בבלי, שבת לג ע"ב). גם כאן את המכס גובים מהעוברים על הגשרים<sup class="footnote-marker">15</sup><i class="footnote">המדרש עצמו בעייתי עד מאוד. במקבילות הארץ-ישראליות חסר חלק זה של הוויכוח בין החכמים, אבל מרכיבים אלו של הציוויליזציה הרומית מופיעים במקבילות: "אמר להם הקב"ה: כל מה שעשיתם – לצורך עצמכם עשיתם, תקנתם גשרים – ליטול מהם מכס, כרכים – לעשות בהם אנגריא, מלחמות – אני עשיתי, שנאמר..." (בבלי, עבודה זרה ב ע"ב; תנחומא בובר, שופטים ט, עמ' טז). גם אם ספק רב אם הוויכוח בין חכמי דור אושה התנהל כמסופר בתלמוד, הרי שהוא משקף נכונה את עולמם של חכמים, את יחסם לציוויליזציה הרומית ואת תפקידו של המכס. </i>. כך גם מופיע המכס בהקשר של היריד, שחובות התשלום לשלטונות מכונים בו "מכס" (ירו', עבודה זרה פ"א ה"ד, לט ע"ג).
כמו כן: "נטלו מוכסים חמורו ונתנו לו חמור אחר..." (להלן מ"ב). גם כאן המוכסים עוסקים בגביית מיסי סחורה, ובמקרה זה מחרימים חמור טוב ונותנים חמור אחר, זול יותר.
המוכס הוא הגובה את המכס, וכאמור במשנתנו ובתוספתא (פ"י הכ"ב) מבחינת ההלכה היהודית הוא גזלן; כאמור למוכס יש "תיבה" משום שהוא אוסף מס בעין מסחורות עוברות בעין, ואילו לגבאי יש "כיס" שבו הוא אוסף כסף מזומן. שניהם נחשבים גזלנים והממון שבידם גזלה, כפי שנברר להלן. גם בירושלמי למשנת נדרים שציטטנו לעיל (פ"ג ה"ד, לח ע"א) מודגש שכל ההיתר לנדור נדר שקרי הוא "להרגים בהרגה לחרמים בשעת החרם". להרג ולחרם יש עונה של איסוף המס, אבל למוכס אין עונה והוא גובה בכל מקום שיש לו תחנה ובכל מועד שנערכות בו עסקאות.
המשנה במסכת שבת (פ"ח מ"ב) מדברת על "קשר מוכסין", והוא קבלה על תשלום המכס, קבלה שעובר האורח נותן בתחנות הגבייה השונות. גם כאן המכס הוא תחנת איסוף לעוברים ושבים. פפירוס ידין 43, שהוא שטר משפטי ארוך, הוא למעשה קבלה על מכירה ואישור לה. השטר עצמו מכונה שם <b>קתרא</b> – "קשר". במדרש נזכר <b>קשר</b> בהוראת מכתב אישור שפלוני הוא נציג המלך (דברים רבתי, ואתחנן, עמ' 70). נמצא שקשר המוכסים הוא קבלה או שטר, ונקרא כן על שום שנהגו לקושרו בקשר הדוק<sup class="footnote-marker">16</sup><i class="footnote">ראו ידין ואחרים, תעודות, עמ' 379-373; ירדני, תעודות, עמ' 105. בשתי תעודות נזכר הקשר (שם, עמ' 115, 118).</i> (איור 44). בהקשר של גביית המכס נזכר גם בית המכס, הוא תחנת האיסוף בצמתים, על גשרים, בנמלים ועל צירי תנועה: "משל למלך בשר ודם שהיה עובר על בית המכס, אמר לעבדיו: תנו מכס למוכסים. אמרו לו: והלא כל המכס כולו שלך הוא! אמר להם: ממני ילמדו כל עוברי דרכים, ולא יבריחו עצמן מן המכס" (בבלי, סוכה ל ע"א). בתוספתא מדובר על אדם העומד "בין המוכסין": "היה עומד בין המוכסין ואמר בני הוא וחזר ואמר עבדי הוא, נאמן. עבדי הוא וחזר ואמר בני הוא, אין נאמן" (בבא בתרא פ"ז ה"ג). במקום זה גובים מכס על עבדים העוברים בדרך, ולכן אם בעל הבית מכריז שפלוני הוא בנו ייתכן שהצהיר כן כדי לגנוב את המכס, אבל אם הצהיר שהוא עבדו, ושילם את המכס, אינו יכול לחזור בו ולהצהיר שהוא בנו. במקבילה בתלמוד הבבלי (בבא בתרא קכז ע"ב) במקום "בין המוכסין" הנוסח הוא "בית המכס". דוגמה לשטר חכירה הוא השטר המוצג להלן.
<b>שטר קבלה על חכירה של אדמות הממלכה של מנהל בר כוכבא<sup class="footnote-marker">17</sup><i class="footnote">פפירוס נחל חבר 43 (ירדני, תעודות, עמ' 105).</i></b>
ממשל בר כוכבא חיקה והמשיך את הממשל הרומי. שטר זה הוא קבלה על 39 דינרים ששולמו כדמי חכירה על ידי החוכר אלעזר בר שמואל לפקיד החכירה חורון בר ישמעאל. זו עדות למנהל תקין, כולל קבלות מסודרות. המילה לקבלה היא "קתרא", קשר, ואלו הם קשרי המוכסין הנזכרים במשנת שבת (פ"ח מ"ב).
המוכסים בתחנות האיסוף נזכרים במקורות רבים נוספים, ונסתפק כאן בתיאור המלבב כיצד אברהם אבינו מגיע לבית המכס ועימו תיבה שבה מוחבאת שרה אימנו. המוכסים גובים ממנו מכס בהתאם לסחורה שבידו. "כיון שהגיעו לפולי<sup class="footnote-marker">18</sup><i class="footnote">"פילי" הוא שער ביוונית.</i> מצרים, אמרו לו המוכסין: מה אתה טוען בתבה? אמר להם פולין, אמרו לו אינו אלא פלפלין [שמחירם גבוה בהרבה], תן לנו מכס של פלפלין. אמר להן אני אתן. אמרו לו אינו כן, אלא התיבה הזו מלאה זהובים. אמר להן אני אתן לכם מכס של זהובים. כיון שראו שכל מה שאומרים הוא מקבל עליו, אמרו אילולי שיש בידו דבר מעולה, לא היינו עולים לו לכך והוא מקבל. באותה שעה אמרו לו, אין אתה זז מכאן עד שתפתח את התבה" (תנחומא בובר, לך לך ח, עמ' 66-65; תנחומא, לך לך ה, ומקבילות). זו משמעות המוכסים והמכס במקורות רבים נוספים (תנחומא בובר, תרומה א, עמ' מה).
לעיתים המוכס והחרג נזכרים כאחד. כך, למשל, אין לתת מטבע פסול: "לא ימכרנה לא לתגר, ולא לחרג<sup class="footnote-marker">19</sup><i class="footnote">לדיון בנוסח ראו ליברמן, תוספתא כפשוטה לנדרים, עמ' 419.</i>, ולא לחרס (חרם), מפני שמרמא בה את אחרים. אבל נוקבה ותולה בצואר בנו" (תוס', בבא מציעא פ"ג הי"ט). דומה שכאן המשלם מתחייב לתת לחרג ולחרם מטבע, אולי כמס גולגולת, ואין זה מקרה שלא נזכר המוכס, שכן לו משלמים בחפץ.
הגבאי, לעומת כל זאת, אוסף מיסים רגילים. כך, למשל, מופיע המונח "גבאי טמיון", הגבאי של אוצר המלך הגובה מס סדיר מהכפרים (מיסי גולגולת וקרקע): "למדינה שהיתה חייבת ליפס של מלך, ושלח המלך גבאי טמיון לגבותה. מה עשו בני המדינה תלו אותו, והכו אותו, וגבו אותה..."<sup class="footnote-marker">20</sup><i class="footnote">אסתר רבה, פתיחתא יא; תנחומא, שמיני ט, ומקבילות נוספות, והשוו סיפור הפוך בקהלת רבה, ט א.</i>.
אבל בהלכה אחרת החרמים נזכרים עם המוכסים: "השוכר את החמור וטענו דברים האסורין, נטלום ממנו חרמין או מוכסין, חייב" (תוס', בבא מציעא פ"ז הי"ב). בעדות זו גם החרם, כמו המוכס, גובה מכס מסוחר עובר אורח, ובמקרה זה הוא גובה יותר מכיוון שזו סחורה יקרה. המדובר במקרה שהמוכס החרים את החמור עצמו לצורך התשלום. כמו כן במדרש תהילים: "לאדם שהיה מהלך בדרך וסחורתו בידו, הגיע להורגים נתן להם מה שנתן, הגיע לחרמים נתן להם מה שנתן, כיון שהגיע לשערי מדינה אמרו לו הזהר שאפרכוס במדינה אם אינך מוכס לו כל סחורתך אינך יוצא בידך כלום" (קיח יח, עמ' 243). כאן גם החרג וגם החרם גובים סחורה מעובר אורח, ולפחות החרג ודאי שגבה רק מס קרקע, כפי שמעיד עליו שמו. נמצאנו למדים שאין במקורות הקפדה על הניסוח, ובעיני העם כל גובי המס חד הם.
חכמים לא הכירו בשלטון הרומי, וממילא כל גביית מס היא גזל. מעבר לכך, חכמים התנגדו התנגדות פוליטית-דתית לשלטון, על כן הם הטיפו בגלוי לעקיפת חוקי המס. לא כן באשר לתשלומים המוטלים על הציבור. כאן עריקה של בודדים עלולה הייתה לגרום להטלת תוספת מס על השאר. סיפור מאלף המשקף את המתח שבין הרצון שלא לשתף פעולה עם גביית המיסים לבין החשש שמא התחמקותו של היחיד מתשלום המס תיפול על כתפי הציבור יש בסיפור הבא: "חנוותא דכיתנאי הוה לון צומות, והוה תמן חד מיתקרי בר חובץ, ולא סלק. אמרי מה אנן אכלין יומא דין? אמר חד חובצין, אמר ייתי בר חביץ. אמר רבי יוחנן זה אמר לשון הרע בהצנע" (ירו', פאה פ"א ה"א, טז ע"א) – על אגודת הפשתנים הוטלו מיסים<sup class="footnote-marker">21</sup><i class="footnote">המס הוטל על הגילדה, היא האגודה המקצועית, והנהלת האגודה אמורה הייתה לחלק את המס בין חבריה. במקרה זה מדובר במעין אספה בנוכחות השלטונות שבה מחולק עול המיסים, או שמא היו באגודה בעלי מלאכה לא-יהודים ואלו ניהלו את האגודה.</i>, והיה שם אחד שנקרא "בר חובץ" (בן החבצן), ולא בא (לאספה). אמרו (זה לזה) מה אנו אוכלים היום, אמר אחד "חביצין", אמר (הגובה הנוכרי) יעלה בר חביץ (כלומר הרגיש בהעדרו). בעלי המלאכה נמנעים מלהלשין בגלוי על חברם, אך עושים זאת בעקיפין כדי שלא יפסידו מהעדרו.
משנתנו מניחה בפשטות שגביית המס היא גזל, וגנבת המס היא בבחינת אזרחות טובה. משנת כלאים שציטטנו לעיל אוסרת ללבוש כלאיים כדי לגנוב מהמכס. גם היא אינה רואה פסול בגנבת המכס, אבל בניגוד למשנתנו אין היא מתירה לסטות לשם כך מההלכה הצרופה. בכמה מהמקורות שציטטנו עולה ההתנגדות לגביית המכס, ו"ההיתר", או אפילו ההמלצה, לגנוב ממנו. התוספתא הזכירה כלי שנעשה לגנוב את המכס ללא הסתייגות מעצם הכנת כלי כזה, וכל הדיון הוא האם הוא נחשב כלי לעניין טהרה. כך גם מסופר על האדם המרמה את הגובים ומצהיר שעבדו הוא בעצם בנו, וההלכה מבינה את הצורך בשקר זה (תוס', בבא בתרא פ"ז ה"ג). בהלכה אחרת הותר להעביר ספרי תורה בצורה לא מכובדת כדי לגנוב את המכס (שמחות פי"ג ה"ב, עמ' 201). במקרה זה אומנם ייתכן שה"מכס" אינו מס המעבר אלא הגבלות על החזקת ספרי קודש (בימי גזרות הדת), ואם כן אין לצרף מקור זה לענייננו. כן מופיעים סיפורי רמאות דומים ללא הסתייגות מהמעשה<sup class="footnote-marker">22</sup><i class="footnote">כגון ירו', שבת פ"ו ה"ט, ח ע"ד; פסיקתא דרב כהנא, שובה יד, עמ' 371; תנחומא בובר, תרומה א, עמ' מה, ועוד.</i>. זאת בצד המקורות הרבים המציגים את הגבאי והמוכס כאדם פסול ועבריין. נסכם מגמה זו בדרשה שבירושלמי: "לא תשבעו בשמי לשקר, נשבע את להרגין ולחרמין ולמוכסין" (נדרים פ"ג ה"ה, לח ע"א). הדרשה, שהיא בשיטת בית הלל, בולטת בנימה הבוטה שאין בה כל הסתייגות ופקפוק. היא גם בולטת בכך שהדרשן אינו מנסה להיאחז בפסוק או להיתלות בו. באותה מידה ובאותה "טכניקה דרשנית" ניתן היה לדרוש "אבל נשבע את לשקר לאשתך ולבעל חובך". הפשטות שבהיתר מדגימה עד כמה עזה הייתה התנגדותם של חז"ל למכס.
כן קובעת התוספתא בפשטות: "הנשבע בפני גוים, ובפני ליסטין, ובפני מוכסין, פטור, שנאמר 'תחטא' אם לא יגיד, יהא חוטא אם לא יגיד ואל יהא חוטא כשיגיד" (שבועות פ"ב הי"ד, עמ' 448). הברייתא היא בשיטת בית הלל שמותר להישבע, אבל הברייתא מרחיקת לכת מעבר למשנה. המשנה מתירה שבועה למוכס, ואילו הברייתא מונה גם ליסטים, ואפילו סתם גויים. הדרשה מפולפלת. שבועת שקר היא רק במקרה שהשתיקה היא חטא, ובמקרה כזה הנתינה לגוי נתפסת כחטא; זו החרפה של העמדה האנטי-ממלכתית. כל שיתוף פעולה עם השלטונות נחשב חטא, ולכן מותר גם לחמוק ממנו במחיר שבועת שווא.
אבל יש במקורות גם נימה אחרת. כן נאמר במסכת שמחות: "הרוגי מלכות אין מונעין מהם כל דבר. מאימתי מתחילין להן למנות משעה שנתיאשו מלשאול אבל לא מלגנוב. כל הגונב הרי זה שופך דמים, ולא כשופך דמים בלבד, אלא כעובד עבודה זרה ומגלה עריות ומחלל שבתות. כיוצא בו הגונב את המכס הרי זה שופך דמים, ולא כשופך דמים בלבד, אלא כעובד עבודה זרה ומגלה עריות ומחלל שבתות. כיוצא בו הגונב את החרם הרי זה שופך דמים, ולא כשופך דמים בלבד, אלא כעובד עבודה זרה ומגלה עריות ומחלל שבתות" (שמחות פ"ב ה"ט, עמ' 107-106). אם כן, גנבת מכס וחרם היא כגנבה. ברם, אין מדובר שם על גנבה רגילה אלא על גנבה של גופה של צלוב (הרוג מלכות), מעשה שיש בו עבריינות והתגרות בשלטון. גונב המכס הוא כשופך דמים, לא מבחינה מוסרית אלא מבחינה פוליטית, שכן המעשה מסוכן ואינו מצדיק סכנת נפשות.
התלמוד הבבלי מביא ברייתא המוסבת על משנת כלאים שכבר ציטטנו המתירה להבריח מכס על בגדים: "לא ילבש אדם כלאים אפילו על גבי עשרה בגדים להבריח בו את המכס, מתניתין דלא כרבי עקיבא; דתניא: אסור להבריח את המכס, רבי שמעון אומר משום רבי עקיבא: מותר להבריח את המכס" (קיג ע"א). אין ספק שמימרה זו, המיוחסת לתנא קמא, היא מהעדויות החריגות המסתייגות מהברחת המכס, אם כי לא נאמר שם מה סיבת ההסתייגות. כפי שנראה להלן יש לראות במימרה זו מדיניות בבלית בלבד. רבי שמעון בן יוחאי היה מתנגד תקיף של שלטון רומי, והעמדה המיוחסת לו מופיעה כבר אצל רבו, שהיה גם הוא מתומכי המרד ברומאים.
שני התלמודים נתנו דעתם על ההיתר הנראה כה קיצוני להישבע לשקר. הירושלמי מצמצם מעט את ההיתר ומסביר שהוא חל רק על נוכרים ולא על "בעלי זרוע" יהודים. אלו סופם ליפול, והעושק שלהם אינו מצדיק שבועת שקר. כך גם הם קובעים שמותר לשקר רק ל"דבר של סכנה" ולא ל"דבר של יישוב" (ירו', נדרים פ"ג ה"ד, לח ע"א). שתי ההגדרות אינן ברורות. בכל מצב מדובר על הפקעת ממון בלבד, ו"הסכנה" אינה אפוא סכנת נפשות אלא הפקעת ממון קשה.
<b>דינא דמלכותא דינא</b>
הבבלי מהלך בדרך שונה ביחסו אל גובה המכס. הבבלי מקשה ממימרתו של שמואל "דינא דמלכותא דינא" (קיג ע"א; נדרים כח ע"א; גיטין י ע"ב), ואם כן המוכס פועל כנדרש, ומדוע מותר לשקר לו? לכאורה הקושיה היא על אמורא החולק על המשנה, אבל הבבלי מעמיד זאת כאילו הקושיה היא על המשנה, ואכן זו השאלה המרכזית, מדוע המשנה מתירה לשקר. הבבלי מתרץ שמדובר במוכס הגובה מעבר לנדרש, או במוכס אחר הגובה לעצמו. ההבדל בין התלמודים אינו מקרי. בארץ ישראל התמודדו חכמים עם השלטון הרומי. השלטון הרומי נתפס כשלטון של עוולה שאין לו בסיס חוקי, ממילא נציגי השלטון הם גזלנים בלבד. יתר על כן, יש כמעט מצווה דתית להתנגד לשלטון, והיחס לחוק, לשלטון ולנציגיו עוין במופגן. לעומת זאת מחוץ לארץ ישראל הייתה המערכת שונה. השלטון היה טוב או מרושע, אבל לציבור היהודי אין תביעה לשלטון על הממלכה. השלטונות בחוץ לארץ נתבעים לנהוג ביושר, אך השלטון בארץ ישראל מותקף לא בגין מעשיו אלא בגין עצם היותו בלתי חוקי. על כן בבבל נקבע הכלל שדין המלכות תקף ויש חובה (אולי אפילו חובה דתית) להישמע לו, אבל בארץ ההתנגדות לשלטון היא הנורמה ההלכתית.
כאמור, הבבלי הוא זה המביא מימרות האוסרות לרמות את המוכס ולהבריח ממנו נכסים; תלייתן של מימרות אלו בתנאים כרבי שמעון בן יוחאי אינה הופכת את המימרות לארץ-ישראליות. אדרבה, עושה רושם שזהו ניסיון לתלות את המימרות הללו, המשקפות את המצב בבבל, באוטוריטה ארץ-ישראלית, ובחכם הידוע בהתנגדותו לשלטון ובעוינותו לגויים בכלל. ברוח זו יש להבין מימרות רבות נוספות בגנות השלטון הרומי ומעשיו.
הסברנו את הדברים בפשטות, על רִקעם ההיסטורי. בספרות הראשונים יש התחבטות קשה בנושא. הראשונים ניצבו בין מימרה אמוראית ובין משניות מפורשות המדברות בגנות השלטון. מעבר לכך, הבעיה לא הייתה רק פרשנית. הם נדרשו לענות על שאלה אקטואלית ולבחור בין שיתוף פעולה עם שלטונות זמנם ובין התנגדות להם. השלטון הנוכרי ציפה לתשובה ברורה המביעה לפחות כפיפות, שיתוף פעולה וצייתנות. היהודים נחשדו, בתוקף היותם גורם זר, בחוסר נאמנות, וצריכים היו לנקות עצמם מאשמה זו. על רקע זה מובן הצורך להתמודד עם ביטויי העוינות שבספרות חז"ל לשלטון הרומי. מעט ראשונים נקטו בדרך ההבחנה ההיסטורית המוצעת כאן, רובם בחרו בדרכי תירוץ אחרות, ולא נרחיב בכך כאן<sup class="footnote-marker">23</sup><i class="footnote">ראו בהרחבה שילה, דינא דמלכותא.</i>.
כאילוסטרציה למערכת המיסים הרומית הבאנו שטר יווני מתורגם לאנגלית:
<b>פפירוס מס ממצרים, שנת 25 לספירה (בתרגום)<sup class="footnote-marker">24</sup><i class="footnote">BGU 2305</i></b>
זהו אישור מכס שהמטען על חמורו של דידימוס היה בנפח שתי מודיות. האישור ניתן לתחנת מכס אחרת כדי שאותו דידימוס יזדכה על המס ולא ישלם פעמיים.
תעריפי מס על יציאה מתחומי האימפריה הרומית. תרגום פפירוס שנתגלה במצרים<sup class="footnote-marker">25</sup><i class="footnote">OGIS 674</i>

Mishnah 2

<small>עפ”י כתב יד קופמן</small>
<b>נטלו מוכסים חמורו ונתנו לו חמור אחר</b> – המוכסים רשאים היו להפקיע רכוש כדי להוביל את צורכיהם. במקרה זה הם נטלו את חמורו, מן הסתם חמור טוב, וסיפקו במקומו חמור אחר, מן הסתם פחות טוב או עייף. החמור האחר הוא גזול.<b> ב</b>רוב עדי הנוסח נוסף <u>נטלו</u> או <u>גזלו</u>. המילה חסרה גם ב-<b>מפ</b>. מבחינה לשונית בלשון חכמים אין בה צורך. המילה "נטלו" חלה על כל המשפט, וכאילו כתוב במשנה: 1. נטלו מוכסים... 2. נטלו ליסטים. לשון המשנה משקפת התייחסות עוינת למוכסים. הם כמו הליסטים, אף שבחינת החוק הרומי מעמדם כמובן שונה. <b>הליסטים כסותו ונתנו לו כסות אחרת</b> – הליסטים הם כאמור גזלנים, אלא שלמילה זו מתלווה גוון נוסף של המורדים בשלטונות. כך מכניס חכמים את הקנאים, וכך מכנה אותם גם יוספוס. הגזלן והליסטיס מופיעים לעיתים בלשון יחיד ולעיתים בלשון רבים. לא ברור האם תמיד הם עבריינים פוליטיים, וראו על כך במבוא.<b> הרי אילו שלו מפני שהבעלים מיתיאשים מהן</b> – העובדה שהבעלים התייאשו היא תנאי לכך שמה שהתקבל מהליסטים או מהגזלן אכן שייך למקבל, ואין לבעלים עליו תביעה. מבחינה משפטית יש בכך אישור שהליסטים הופך להיות הבעלים של החפץ והקניין מבוסס על כך שהבעלים התייאשו. עיקרון זה נזכר כבר במסגרת הסברנו לפ"ז מ"א, פ"ט מ"ב ועוד, אך רק כאן הוא נזכר במפורש. עלינו לשאול את עצמנו האם משנתנו חריגה בכך שעיקרון זה עולה בה במפורש, או שמא גם המשניות הקודמות השתמשו בו מבלי להזכירו.
עסקנו בכך במבוא בהרחבה. נראה שהמקרה שלפנינו הוא כמו במשנה הקודמת. השאלה איננה הבעלות של הגזלן (המוכס), אלא מעמדה של נתינה (מכירה) לגורם שלישי. הבבלי מכנה ומגדיר את הנימוק "תקנת השוק", ורואה בכך תקנה מיוחדת: אף על פי שהחפץ אינו שייך לגזלן מותר לקנות ממנו, ואי אפשר לדרוש מהקונה להחזיר את החפץ עצמו. במקרה של המוכסים מדובר במצב מיוחד. הרי מבחינה חוקית רומית נטילתו של המוכס חוקית לחלוטין. הוא איננו חייב לתת כסות אחרת או חמור אחר, וכל מה שהוא עושה הוא מרצונו הטוב. ההגדרות של חכמים שהחפץ גזול אינן משנות את מעמדו המעשי של החפץ.
דוגמה לכך הוא דין סיקריקון (גיטין פ"ה מ"ו). כפי שהסברנו, סיקריקון הם אלו שנחלו את הקרקע שהופקעה מיהודים בעקבות המרידות. חכמים לא הכירו בהפקעה, ולפיכך דרשו שהקונה את החפץ יקנה אותו פעם אחת מהשלטון ועוד פעם מבעליו האמיתיים (המקוריים). בתחילה התעלמו חכמים כליל ממעשה ההחרמה, וראו את הבעלים המקורי כבעל היחיד של הקרקע. בהדרגה ויתרו חכמים למציאות והכירו, ברמה המעשית (דה פקטו), בהחרמה, גם אם ברמה המשפטית והמוסרית הם ראו בהחרמה גזל לכל דבר. לאט לאט ובשלבים נמוגה התקנה בדבר התשלום הכפול משום שהייתה קשה מדי לביצוע. בפועל לא היו הקונים מוכנים לשלם מחיר כפול, וכך הכירו חכמים בקניין שבעצם היה "בלתי חוקי" מבחינתם. הדיון במוכס דומה. המוכס הפקיע את הרכוש וחכמים עוסקים בהפגנות (משפטיות) נגד פעילותו, אבל בפועל מאמציהם היו לשווא. על כן הכירו במקרה זה בהפקעה. הוא הדין לגזלן. הסברנו שלפחות בחלק מהמקרים הגזלן הוא השלטון עצמו, ולכן חכמים מאשרים בדיעבד את ההפקעה.
היחס למוכס איננו רק משפטי. במשנה הקודמת החמירו מאוד ביחס למוכס; חז"ל הרי הבינו שבעצם המוכס איננו גזלן רגיל. הוא פועל מכוח צו שלטוני, ואם אדם יסרב לקבל מהם חמור אחר קרוב לוודאי שהתוצאה תהיה שהשלטון ירוויח יותר. את בעליו המקוריים של החמור אי אפשר לאתר, וסירוב ליהנות מהשלטונות איננו יעיל. בדרך דומה התגלגלו הדברים, כאמור, גם לגבי החרמת קרקעות על ידי השלטונות.
מבחינה סגנונית אפשר שהמשפט במשנה "מפני שהבעלין מתיאשים" חל גם על המשנה הקודמת בפרק<sup class="footnote-marker">26</sup><i class="footnote">ראו עוד אלבק בהשלמותיו, עמ' 416, המסיק שלדעת רש"י כבר הגמרא בדף קיד ע"א מניחה שהמשנה הקודמת מדברת על ייאוש, ולדעתו במשנתנו הבעלים מתייאשים משום שכבר עבר זמן רב מאז הגזלה. מצידנו נדגיש שבגזלה הבעלים יודעים בעת גזלת החפץ שהחפץ נגזל (כמו בעת תשלום מס), ואם אכן הייאוש הוא מעשה קניין הרי שפער הזמנים בין מועד הגזלה למועד שבו החזירו הליסטים את הגזלה לאדם אחר הוא בלתי חשוב (מבחינה הלכתית). שאלת הזמן שעבר מאפיינת רק גנבה; במקרה של גנבה ניתן לטעון שהבעל איננו מרגיש עדיין בגנבה ולכן טרם התייאש. אנו כאן הצענו, בין השאר, שהמשנה הקודמת מדברת על גזלן (כשעבר זמן רב מאז הגזלה, שהרי הגזלן הספיק לאכול את הגזלה), ומשנתנו מדברת על ליסטים, שאומנם דינו כגזלן אך באופן מעשי הוא גובה מס הנשען על החוק. ליסטים אחר שגם עליו מדובר במשנה הוא הדמות ההפוכה, של מורד הנשען על כוח נשקו. שני הטיפוסים הללו הם "ליסטים", ואין אלו גזלנים רגילים.</i>. כך בעצם מפרש רב חסדא את המשנה הקודמת (קיב ע"א), וכאמור במשנה הקודמת רבא מציע הסבר שונה.
כמו כן לא ברור האם שינוי הלשון מגזלן לליסטים הוא משמעותי. ייתכן שאלו מילים נרדפות, והמשנה מדגימה את ההלכה העקרונית על ליסטים, וזו רק עדות לעריכה ספרותית אחרת. אבל ייתכן ששינוי הלשון נובע מסיבה היסטורית או הלכתית. בקשר בין שני טיפוסים אלו עסקנו במבוא.
אם כן חכמים משתמשים, רק במקרה זה, בעיקרון המלאכותי של ייאוש בעלים כדי לתת הנמקה או עילה משפטית להחלטה החריגה. בדרך כלל הייאוש איננו מקנה לגזלן זכויות בחפץ, או משום שהבעלים אינם מתייאשים, או משום שאין שזה ייאוש ואין כאן הקניה של החפץ, או משום סיבה אחרת<sup class="footnote-marker">27</sup><i class="footnote">באופן "טבעי" אנו מחפשים הסבר הלכתי-משפטי, אבל אפשר שההסבר להעדר תקפות של הייאוש הוא מוסרי: הרי הייאוש נובע ממעשה עוולה, וכיצד הוא הופך לקניין כשר?</i>.
<b>המציל מיד הנהר</b> – בכמה מעדי הנוסח הטובים (<b>ל</b>, <b>מנ</b>, <b>מ</b> ועוד) נוסף לפני מן (מיד) הנהר <u>מן הגייס או</u>הנהר. נחל שעולה על גדותיו ומציף הוא תופעה<sup class="footnote-marker">28</sup><i class="footnote">ראו הנספח למסכת תענית עמ' 196-182.</i> שאיננה תדירה בארץ, אך מתרחשת מפעם לפעם. הגיס הוא כנופיית שודדים, ובעיקר בני שבטים ערביים שפעלו בדרום הארץ ובגולן.
<b>מיד הליסטים</b> – בכל המקרים הללו מדובר במי שפעל מיוזמתו, וכאשר ראה שהצרה מתקרבת הציל חלק מרכושם של אחרים. עתה השאלה היא למי שייך הרכוש שהציל. <b>אם ניתיאשו הבעלים הרי אלו שלו</b> – לכאורה מכאן עולה שייאוש הבעלים מהווה קניין, אלא שכאן מדובר בייאוש לפני שבאו ליסטים. זו פעולה רצונית של אדם מבחירתו, וברור שייאוש כזה תקף כמו כל הפקרה של רכוש. השאלה שהעלינו לעיל היא האם ייאוש תקף גם כאשר איננו נובע מבחירה אלא מכך שהגזלנים יצרו מצב בעוולה, והבעלים אינם יכולים להגיב. כאן אם אותו אדם הסתכן והציל גם הבעלים יכולים היו להציל, אלא בחרו שלא להסתכן<sup class="footnote-marker">29</sup><i class="footnote">במשנה שבת פט"ז מ"ד מדובר על הצלה משרפה, ושם ברור שהחפצים שהוצלו שייכים לבעל המקורי, אף שאחרים השתתפו עימו. הם עוזרים בלבד, ואינם הופכים לבעלי הרכוש. מן הסתם המשנה בשבת מתארת מציאות, ובדרך כלל השכנים עוזרים ומקבלים תגמול-מה על עזרתם, כמדובר שם, אך אינם הופכים לבעלי הרכוש. שם הבעל איננו מסוגל להציל יותר בגלל מגבלות השבת, ולכן מבחינה משפטית אין כאן ייאוש בעלים, ואילו במשנה שלנו הבעל בוחר שלא להסתכן ולא לנסות להציל את רכושו, ומתייאש. </i>. זהו מצב שונה של ייאוש "מרצון" (מבחירה). בייאוש מסוג זה מדובר גם בתוספתא: "שטף נהר עצים ואבנים וקורות מזה ונתן לזה, אם נתיאשו הבעלים הרי אילו שלהן. אם היו בעלים מרדפין, או שהיו במקום אחר<sup class="footnote-marker">30</sup><i class="footnote">זהו מה שהבבלי בבבא מציעא כא ע"ב מכנה "יאוש שלא מדעת".</i>, הרי אילו של בעלים" (פ"י הכ"ד). בפעילות הנהר אין היבט לא מוסרי, בניגוד לגזלן, ומצד שני הייאוש ניכר על ידי היעדר פעילות. אם הבעל מחפש את החפצים צריך להשיבם לו, ואם הוא מוותר מרצונו על המאמץ הייאוש מהווה הפקרה של ממש.
יתר על כן, משנתנו עוסקת, במשפט זה, במצב של ייאוש בפועל. הליסטים הגיעו והבעל לא נלחם על חפציו. הנהר הציף את הכלים, והבעל לא נאבק בשיטפון. במצב כזה יש התייאשות פעילה ומוכחת. אבל במקרים האחרים מדובר בהנחה היפוטתית שאדם רגיל יתייאש במצב כזה.
<b>וכן נחיל שלידבורים</b> – של דבורים. הדבורים מקננות בכוורת, אך לעיתים יוצאת קבוצה מהדבורים ומחפשת מקום חלופי. בדרך כלל הדבר קורה כאשר נולדת מלכה נוספת בכוורת והיא ו"נאמניה" ממריאים מהכוורת. הדבורים שייכות למגדל, אבל כאן קצרה ידו מלתפוס את הדבורים. <b>אם ניתיאשו הבעלים הרי אלו שלו</b> – והמציל רשאי לנכס לעצמו את החפצים. במקרה של נחיל דבורים רשאי אדם לפתותן להתנחל בכוורת ריקה שלו. <b>אמר רבי יוחנן בן ברוקה נאמנת אשה או קטן</b> – שבדרך כלל פסולים לעדות,<b> לומר מיכן יצא נחיל זה</b> – כלומר שהוא שייך לפלוני. אומנם אם התייאשו הבעלים הנחיל כבר אינו שייך לבעל הקודם שלו, אבל רק אם התייאשו הבעלים. יתר על כן, לא כל מצב נדון רק במערכת המשפטית. אם בעל הכוורת ירצה הוא רשאי להשאיר את הנחיל ברשותו, אבל גם הוא מעוניין לשמור על יחסי שכנות טובים, והמשנה שייכת לתחום שמצוי בחלקו מחוץ לתחום הפורמלי, ולכן גם האישה או הקטן נאמנים, כפי שנראה להלן.
<b>מקומו של 'הייאוש' בתהליך המשפטי</b>
לדעתנו את כל המשניות יש להסביר כפשוטן, ולא להזדקק לעניין הייאוש (בכפייה) שמופיע רק במשנתנו. בעצם עקרון הייאוש איננו נדרש בחשיבה התנאית המקורית. בגזלן לא הכירו כבעלים, לעומת זאת מעשה הקניין של גורם שלישי (הקונה מהגזלן) נחשב קניין, חוץ ממוכס שאותו תיעבו. לליסטים התייחסו בצורה שונה. כדי להסביר את היחס לליסטים חידשו תנאים (מאוחרים) את גורם הייאוש כעילה משפטית. התלמודים (ובעיקר התלמוד הבבלי) אימצו את החידוש המשפטי כהווייתו המשפטית, ופירשו מחדש את כל המשניות לפי עקרון הייאוש והקניין. אם הקניין תקף הרי שמדובר במקרה של ייאוש, ואם איננו תקף מדובר במקרה של היעדר ייאוש.
חולשתה של הצעתנו היא שאין בידינו להוכיח את השינוי הכרונולוגי. אפשר שלפנינו בפשטות גישות שונות לייאוש כמעשה קניין.
במשנתנו שתי הלכות חריגות שנקשרות במפורש לייאוש: העובדה שרק כאן נזכר מרכיב הייאוש, וגם העובדה שהקטן והאישה כשרים לעדות. לפי הבבלי השאלה הראשונה פשוטה. הכלל של ייאוש חל על כל המשניות, ונותרה רק השאלה השנייה, מדוע במשנה עדות האישה והקטן קבילות, והאם הדבר קשור לשאלת הייאוש והקניין.
אשר לשאלת נאמנות הקטן והאישה. בתוספתא שהובאה גם בבבלי (קיד ע"א) נאמר: "1. נאמן אדם לומר שאמר לי אבא משפחה זו טמאה ומשפחה זו טהורה, שאכלנו בקציצה של פלנית, ושאמר לו רבו לפלוני צא וטבול לתרומתך, ושהיינו מוליכין תרומות ומעשרות לפלני. נאמנין ליתן לו, אבל לא להחזיקו לכהונה. או שהיו אחרים מוליכין לו, אין נאמנין. אבל אם היה גוי ונתגייר, עבד ונשתחרר, הרי אילו אין נאמנין. 2. אין נאמנין לומר זכור הייתי בפלני שחייב לפלנית מנה, ודרך פלני עוברת בשדה פלני, <u>מפני שהוא כממון</u>. 3. רבי יוחנן בן ברוקה אומר נאמנין. 4. אמר רבי יוחנן בן ברוקה נאמנת אשה או קטן לומר מיכן יצא נחיל זה. במי דברים אמורים 5. בזמן שהעידו על מעמדן, אבל אם יצאו וחזרו אין נאמנין. שלא אמרו אלא מתוך הפיתוי ומתוך היראה" (תוס', כתובות פ"ג ה"ג).
הבבלי והירושלמי מצטטים רק חלק מהברייתא (ירו', למשנתנו ז ע"ב; כתובות פ"ב ה"י, כז ע"א), אבל המקור בכתובות שם ויש בו רצף של מקרים. בסעיף 1 מדובר בדינים של מעמד אישי, וכאן הקטן והאישה נאמנים. בסעיף 2 מדובר בעדות לדיני ממונות, להוציא מאדם ממון, ולכך אין נאמנים, ורבי יוחנן בן ברוקא חולק, אף על פי שיש לעדות השלכות ממוניות. סעיף 4 הוא המשך דברי רבי יוחנן החולק על המשנה, וברור שתנא קמא חולק עליו. סעיף 5 חוזר למקרים שבהם הקטן והאישה נאמנים, כל זאת בזמן שהם מעידים באופן ספונטני (על מעמדם), אבל אם היה זמן להפעיל עליהם לחצים אין הם נאמנים כיוון שהם מתפתים ומפחדים מלחצים ("פיתוי ויראה").
נושא זה של עדות פגומה (אישה, קטן, עד אחד, אישה אחת וכו') שנוי במחלוקת בית הלל ובית שמאי, ועסקנו בכך בהרחבה בפירושנו לכתובות פ"א מ"ו-מ"ז; תולדות המחלוקת והשינויים בה בהמשך הדורות סוכמו במשנת יבמות פט"ו מ"א ופט"ז מ"ז, ובפירושנו להן הרחבנו בדבר. בכל המשניות הללו מדובר שלא בדיני ממונות. בדיני ממון עדים כאלה פסולים. המסקנה שהם אינם נאמנים בממון איננה מדויקת, כפי שטוענים בית שמאי ביבמות פט"ו מ"א (לפי פירושנו). כמו כן ראינו שעדות פגומה כזאת מתקבלת בדיני מעמד אישי וגם בדיני קורבנות (כריתות פ"ג מ"א). שם מדובר על הלכה בעלת משמעות ממונית. בעקבות העדות הוא חייב קורבן, אבל אין זו עדות בבית דין, ובית הדין איננו מפקיע את ממונו. אם יסרב הנדון איש לא יאלץ אותו להקריב, אלא שמוטל עליו חוב מוסרי ומצפוני כלפי שמיים. הסברנו שאין כאן רק היעדר משמעות ממונית, אלא שבכל הדינים הללו שבהם מסתפקים בעדות פגומה מדובר בנושא שבין אדם לקונו, ובעצם בית הדין איננו אמור להתערב בנושא. אבל בית הדין מתערב בהפקעת ממון, ושם האישה והקטן אינם ראויים לעדות בגלל כמה סיבות אפשריות:
1. הם (אישה וקטן) אינם מתמצאים בענייני כספים.
2. מפני הפיתוי, ההשפעה של אחרים עליהם (כאמור כאן).
3. מפני היראה, פחד מלחצים (כאמור כאן).
לרבי יוחנן בן ברוקא דעה שונה. הוא סבור שעדות אישה קבילה. כנראה גם הוא איננו סבור שנאמנת תמיד, אלא שנאמנת לתאר מציאות אובייקטיבית, מעין "מסיח לפי תומו"<sup class="footnote-marker">31</sup><i class="footnote">מסיח (משיח) לפי תומו הוא מינוח בבלי בלבד, להלן נציע הסבר חילופי לקביעה שהאישה נאמנת ואולי אפשר לכלול אותה במינוח זה. </i> המספר מה היה ללא קשר לשאלה של בעלות ספציפית. היא איננה מעידה של מי הנחיל, אלא מאיזה כיוון הגיע. אומנם לעדות תוצאות כלכליות, אך היא עצמה סתמית. כפי שנראה להלן המשך דברי רבי יוחנן לא נאמרו מתוך תפיסה הלכתית רגילה אלא כתנאי מיוחד, ואנו נוטים לפרש גם את הרישא של דבריו על אותו בסיס, כפי שנציע להלן.
אם כן, המשנה שלנו איננה חורגת מכלל ההתייחסות לעדות אישה או קטן. רבי יוחנן בן ברוקא חולק על פסילתם לעדות בכל המקרים, או ליתר דיוק בסדרת מקרים מיוחדים (כשאין עדות ישירה על ממון אלא עדות עקיפה בלבד).
<b>ומהלך בתוך שדיהו</b> – של חברו, <b>ונוטיל את נחילו</b> – ב-<b>מנ</b> נוסף <u>של חבירו להציל את נחילו</u>. הלכה זו גם היא עוסקת בנחיל, אך איננה המשך להלכה הקודמת אלא עומדת בפני עצמה. מותר לאדם שראה שנחיל שלו השתכן בשדה חברו להיכנס לשטח של השני כדי לקחת את הכוורת, <b>ואם היזיק</b> – כשנכנס לשדה חברו,<b> משלם מה שהיזיק</b> – תוך כדי הכניסה לשדה של חברו.<b> אבל לא יקוץ את הסוכה על מנת ליתן דמים</b> – הדבורים נמצאות על עץ או בתוך שיח; אסור לקצוץ אותו גם אם בכוונתו לשלם את הנזק. מותר לו להיכנס לשדה חברו ולגרום לנזק קל, אך לא לנזק לטווח ארוך. כפי שראינו במבוא ההלכה מתקשה להתמודד ולכמת נזקים עתידיים, לכן אסור לו לקצוץ ענף כדי להציל את נחיל הדבורים שלו. ייתכן שהאיסור נובע גם מההסתייגות הכללית לפגוע בעץ מניב.
ההלכה כמובן איננה לכידה. לכאורה אסור לו בכל מצב להיכנס לשדה חברו בלי רשות, גם אם ישלם מה שהזיק. הרי לא ייתכן שנתיר לאדם להזיק ולשלם. המזיק חייב לשלם, אך מעל הכול אסור לו להזיק. גם אין במשנה קביעה כמותית כמה מותר לבעל הנחיל להזיק. מצד שני, מדוע לא קנה בעל השדה את הנחיל שהשתכן בשדהו? הרי ברגע שהנחיל פרח מהכוורת הוא הפך להפקר.
<b>רבי ישמעאל בנו של רבי יוחנן בן ברוקה אומר קוצץ ונותן דמים</b> – כדי להציל את נחילו. הלכתו של רבי ישמעאל קשה: וכי מה ההצדקה להתיר לבעל הנחיל להזיק כדי שירוויח?
<b>תנאי בית דין</b>
בתוספתא הדבר מוסבר ברמה עקרונית. רצף ההלכות בתוספתא מסביר את התפיסה המוסרית, שהיא בלתי משפטית. עוד בטרם נצטט את התוספתא נעיר שמבחינת התוכן ההלכות הללו מקבילות למשנה ד, אלא שבמשנה ד הן מוצגות בפני עצמן ואילו בתוספתא הן מובאות ברצף של דברים המיוחסים לרבי יוחנן בן ברוקה. בסוגריים השלמות שלנו. "שפך זה יינו והציל דבשו של חבירו, נותן לו שכרו דמי השב אבידה [ולא את דמי היין]. ואם אמר לו על מנת שאטול דמי שלי מתוך שלך, חייב ליתן לו [את דמי היין מתוך דמי הדבש]" (תוס', פ"י הכ"ה). היין יקר פחות מהדבש, ובעל היין שפך את יינו כדי להכיל בחביות את הדבש של חברו. זו פעילות נכונה מבחינה כלכלית, אך היא גורמת לבעל הדבש לשלם עבור היין שנשפך מבלי שהסכים לכך, לכן בעל הדבש פטור מלשלם עבור היין. אם כן מדובר במעין הסכם הדדי "טבעי", אבל גם במקרה כזה נדרש הסכם בעל פה שפלוני מפסיד ואלמוני ישיב לו. ללא הסכם כלשהו (אפילו בעל פה ובחופזה) אי אפשר להתבסס על "ההסכמה הטבעית". ההלכה הבאה חוזרת על אותו עיקרון בעצים זולים ופשתן יקר: "פורק זה את עציו והציל פשתנו, נותן לו שכרו דמי השב אבידה [ולא את דמי העצים]. ואם אמר לו [בעל העצים] על מנת שאטול דמי שלי מתוך שלך, חייב [בעל הפשתן] ליתן לו. רבי יוחנן בן ברוקה אומר <u>תניי בית דין</u> הוא שיהא זה שופך את יינו ומציל דבשו של חבירו, ונוטל דמי יינו מתוך דבשו של חבירו, ושיהא זה מפרק עצו ומציל פשתנו של חבירו, ונוטל דמי עצו מתוך פשתנו של חבירו" (פ"י הכ"ו; ירו', ז ע"ב-ע"ג). תנאי בית דין מסביר את ההלכה האחרונה, אך כנראה הוא נמשך גם לעיל ומשמש נימוק לכל התוספתא. תנאי בית דין מממש את "ההסכמה הטבעית".
כך הבין גם התלמוד הבבלי את ההלכה כ"תנאי בית דין" (פא ע"ב), אלא שהוא משתמש בכלל במפורש לכל הפסקאות בתוספתא: "דתניא, רבי ישמעאל בנו של רבי יוחנן בן ברוקה אומר, <u>תנאי בית דין הוא</u> שיהא זה יורד לתוך שדה חבירו וקוצץ שוכו של חבירו להציל נחיל שלו ונותן לו דמי שוכו של חבירו, <u>ותנאי בית דין הוא</u> שיהא זה שופך יינו ומציל דובשנו של חבירו ונוטל דמי יינו מתוך דובשנו של חבירו, <u>ותנאי בית דין</u> הוא שיהא זה מפרק את עציו וטוען פשתנו של חבירו ונוטל דמי עציו מתוך פשתנו של חבירו, שעל מנת כן <u>הנחיל יהושע לישראל את הארץ</u>".
אם כן, כל ההלכות החריגות הן אכן חריגות, והנמקתן היא "תנאי יהושע" או "תנאי בית דין". בשפתנו ההלכה חריגה מבחינה משפטית, המוסברת ביחסי שכנות. עסקנו בכך בפירושנו לעיל פ"ג מ"א.
לדעת רבי ישמעאל יש כאן "תנאי בית דין" הבא להשיג צדק מוסרי וחוכמה של יחסי שכנות. כדאי לשני הצדדים שבעל העצים יפקיר את רכושו, ולכן נוהגים כן גם מבלי לקבל על כך הסכמה. הבסיס המשפטי הוא "תנאי בית דין", ובלשוננו – החוכמה המעשית עוקפת את המבנה המשפטי התקין. למעשה גם חכמים נשענים כנראה על אותו עיקרון של חריגה משפטית, אבל הם מצמצמים אותה לנזק קטן.
בהמשך התוספתא (פ"י הכ"ז): "מאימתי זוכה אדם בנחיל של דבורים? משתכנס לקפיפו. הרי שירד נחילו לתוך גינתו של חבירו, ואין בעל הגינה מניחו להכנס שלא לשבר את ירקו, הרי זה יורד על כרחו ומציל נחילו, ואם הזיק משלם מה שהזיק. רבי ישמעאל ברבי יוחנן בן ברוקה אומר תניי בית דין הוא שיהא זה קוצץ את הסוכה, ומציל נחילו, ונוטל דמים שעל מנת כן הנחיל יהושע לישראל את הארץ". דברי רבי ישמעאל הם המשך דברי אביו, רבי יוחנן. מותר להיכנס לגינת חברו להציל את נחילו, וכמובן לשלם לו דמי היזק, מתוך אותו תנאי בית דין. רבי ישמעאל בנו מרחיק לכת וקובע שמותר אפילו להרוס סוכה בשביל להעביר אותה עם הנחיל, וטעמו "שעל מנת כן הנחיל יהושע את הארץ". אם כן אין זה מן הדין, אלא תקנה יישובית מיוחדת הנובעת מתוך תפיסה של טובת הכלל הגוברת על קדושת הרכוש הפרטי.
לפי עיקרון זה יש להסביר לדעתנו גם את נאמנות האישה. בדרך כלל היא איננה נאמנת לעדות, אך בנושאים מסוימים שאין בהם הפקעת ממון היא נאמנת (תלוי במחלוקת בית שמאי ובית הלל). רבי יוחנן מרחיב את אמינותה גם לנושאים של צדק חברתי, שעל מנת כן הנחיל יהושע את הארץ, אחרת אין קיום ליחסי שכנות וללכידות חברתית.
לפנינו קובץ הלכות העוסק בנחיל דבורים, וההלכות אינן קשורות זו לזו בקשר תוכני (חוץ מהעובדה שכולן עוסקות בנחיל דבורים). הן גם אינן קשורות לנושא שלפנינו במשנה, אלא הובאו בגלל ההלכה הראשונה העוסקת בייאוש ובקנייה באמצעות הייאוש של הבעלים.

Mishnah 3

<small>עפ”י כתב יד קופמן</small>
<b>המכיר את כליו או ספריו ביד אחר</b> – מאדם נגנבו ספרים, ועתה הם נמצאו ברשות אדם אחר. השאלה היא עד כמה תקפה הקנייה של החפץ. כפי שהצענו השאלה עולה כבר בשתי המשניות הקודמות. ראינו שאם הגנבה נמכרה לאדם שלישי המכירה תקפה, ואין לבעלים המקורי זכות תביעה על החפץ עצמו, ואם החפץ מצוי בידי הגנב עליו להחזירו. <b>אם יצא לו</b> – לאדם שבידו הגנבה,<b> שם גניבה בעיר</b> – בעל הספרים מקובל כגנב, או אולי גם נודע בעיר שהספרים הללו נגנבו, <b>יישבע</b> – הבעל הנוכחי של החפץ,<b> כמה הוציא<sup class="footnote-marker">32</sup><i class="footnote">בדפוסים מאוחרים "נתן". </i> ויטול</b> – את החפץ עצמו מחזירים לבעליו המקוריים, שכן חושדים במחזיק שהוא עצמו הגנב. אבל מכיוון שאי אפשר להפקיע רכוש על סמך רכילות (יצא לו שם גנבה) הרי שהוא זכאי להחזר הסכום ששילם עבור הספרים. הסכום נקבע לפי שבועתו.
<b>ואם לאו לא הכל ממנו</b> – זהו ביטוי האומר שאין הכול תלוי בו (בשמו הטוב או המפוקפק). <b>שני</b> – זה כתיב מקוצר (ארץ-ישראלי) ל"שאני", <b>אומר מכרן לאחר</b> – הגנב מכר את הספרים לאדם שלישי,<b> ולקחן זה</b> [<b>מזה</b>] – נמחק,<b> ממנו</b> – מי שמחזיק בספרים הוא האדם השלישי, והוא קנה אותם מהגנב<b>,</b> על כן הספרים יישארו אצל האדם השלישי. ההלכה מדגימה היטב את שהצענו במשניות הקודמות. המשנה איננה מתלבטת בשאלה האם הגנב או הגזלן הם בעלי הרכוש. ברור שלא בכך תלוי הדין, אלא בשאלה האם המחזיק הוא השני (הגנב עצמו) או לקוח שלישי תמים.
תפקיד השבועה, לפי המשנה, לברר כמה הוציא הקונה, אבל הירושלמי הבין שתפקידה להגן על הלקוח, שלא יותקף על ידי בעל החפץ: "ולמה אמרו ישבע? שלא יהו בעלי בתים נטפלין לגנבים" (ז ע"ג). אם כן השבועה היא כלי להגנת הלקוח, שיישבע שאכן קנה את החפץ. בשני התלמודים מובאים סיפורים על ביצוע הדין במקרה של גנבה כזאת (ירו', ז ע"ג; בבלי, קטו ע"א), ודנו בכך במבוא.
משנתנו משקפת הימצאותם של ספרים בידי אנשים פרטיים. כיום הדבר מובן מאליו, אבל בתקופות הקדומות היה הספר יקר ערך ונדיר, ובחברה הלא-יהודית היה נדיר למצוא ספר בידי אנשים פרטיים. בחברה היהודית תופעה זאת הייתה נפוצה יותר מאשר בחברה הכללית.
המשנה עוסקת באותו מצב כמו המשניות הקודמות, אלא שבהן או שזהות הנגזל עלומה או שעתה מדובר במצב שונה. החפץ מצוי בעין, והבעלים תובעים אותו. ברור מהמשנה שהקונה חייב להשיב את החפץ לבעלים, והמשנה מתמקדת רק בשאלה האם יש לבעלים המקורי הוכחה לטענתו. לפי המשנה הקניין של הקונה איננו תופס, וממילא נשאלת השאלה מה בין משנתנו למקרים הקודמים במשניות הקודמות שבהם נקבע שהקונים (היורשים) פטורים מלשלם.
לכאורה ניתן לתרץ את השאלה בכיוונים מספר, האחד שלגנב שבו מדובר במשנתנו יצא "שם של גנבה", ולכן כבר הקנייה ממנו לא הייתה בתום לב. אפשר שמשנתנו היא דוגמה לכלל של משנה א שעל דברים שיש להם אחריות הבנים חייבים לשלם. כלים וספרים הם דברים כאלה.
הבבלי (קיד ע"א) מבליע הסבר נוסף, שמשנתנו היא לפני ייאוש הבעלים, ברם כפשוטה משנתנו מדגישה שייאוש הבעלים איננו מרכיב, והא ראיה שבמשנה הקודמת הוא נזכר (בהקשר להצלת אבדה) אך במשנתנו אין הוא נזכר.
עוד ראוי לציין שלא נאמר במשנה ממי ייטול הקונה את המחיר ששילם. אפשר שהוא ייטול את הכסף ממי שמכר לו (שאנו מניחים שהוא גנב או גזלן), אבל אפשר גם שהלוקח התמים נוטל את הכסף מהבעל המקורי, ובעצם החפץ שייך לקונה שקנה אותו בתמימות, אבל מתוך רצון טוב הוא מחזיר את החפץ לבעלים המקורי תמורת תשלום של מה ששילם.
בירושלמי (ז ע"ג) מובאת סוגיה קצרה, אך משמעותית ביותר מבחינה חברתית: "1. אמר רבי בא בר ממל, בדין הוא שלא ישבע. ולמה אמרו ישבע? שלא יהו בעלי בתים נטפלין לגנבים. 2. רבי יהושע בן לוי אמר, והוא שיצא לו שם שנגנבו ספריו. 3א. רב אמר, צריך להביא ראייה שלן עמו באותו הלילה. 3ב. אסי אמר, אם טען לומר מפלוני לקחתים נאמן. 4. אתא עובדא קומי רבי נסא ולא קביל. מה, פליג? אמר בר נש דעקין הוה, בגין כן לא קביל". במשפט הראשון טוען רבי אבא בר ממל שבעצם הלוקח אינו צריך להישבע, והשבועה נועדה למנוע מבעלי בתים להיטפל לגנבים, כלומר להיטפל לכל מי שיצא לו שם גנבה ולטעון שכל מה שמכר הוא בחזקת גנבה. נשאלת השאלה כיצד השבועה המוטלת על הקונה מונעת את הטענה של הנגזל, וכן כיצד הטלת השבועה על הקונה מאיימת על הקונה. אולי גרס כאן הירושלמי רק "ישבע לו", וסבר שיישבע הנגזל שהחפץ שלו, וכן בהמשך רב ורב אסי דורשים שהנגזל צריך להראות שייתכן שהחפצים נגנבו ממנו. המעשה הרביעי מספר על מקרה שבו לא מוצע דין המשנה, והוא מוסבר בכך שה"נגזל" היה "עקן", כלומר עושה צרות מקצועי, ואין מאמינים לו.
גם הבבלי (קיד ע"א) מדגיש שצריכות להיות נסיבות מסייעות לגנבה; כלומר שני התלמודים מצמצמים את זכותו של הנגזל להתלונן. שני התלמודים משקפים שאלה אחת, טבעית בחברה כפרית: טענת גזלה אינה יכולה להיטען סתם. אם אירעה גנבה יוצא עליה שם, והציבור מודע לה, ובמקביל (לפי הבבלי) גם דבר המכירה מפורסם, ובעל בית ש"אינו עשוי למכור כליו" אי אפשר שיטען שמכר כלים.
<b>תקנת השוק?</b> 
במשניות א-ב ובמשנה ג מדובר על קניינו של הגנב. במשנה א הצענו שני כיווני הסבר, האחד משפטי, שהגנב קנה את החפץ בהגבהה ומשיכה, והבעל הקנה לו את החפץ בעל כורחו, או מייאוש, או אולי אף שלא מדעתו. לעומת זאת הבבלי הציג את ההחלטה כ"תקנת השוק" (קיד ע"א). כלומר אין כאן הכרעה מנימוק משפטי אלא מסיבה חברתית, כדי שלא יצטרך אדם לבדוק שבע בדיקות האם החפץ שעומד למכירה מקורו כשר. הרי אם החפץ נשאר של הבעלים, אפשר שיימכר פעמים רבות וכל הקונים עושים כן בתמימות, ולבסוף יוציאו הבעלים את החפץ מידי הקונים וכל הקונים יפסידו. במקרה כזה עלול להיות שהמסחר כולו ייעצר.
מעניין שהחוק הסורי-רומי הפוך. הקונה חפץ גנוב חייב להחזירו לבעליו; לאחר מכן הקונה יתמקח עם המוכר, אך החפץ עצמו שייך לבעלים<sup class="footnote-marker">33</sup><i class="footnote">וובוס, חוק סורי, סעיף 39. </i>.
בספרות הראשונים עניין "תקנת השוק" תופס מקום מרכזי. הביטוי "תקנת השוק" מלמד שאין כאן העברת בעלות משפטית, אלא תקנה מיוחדת לא-משפטית כדי לאפשר לשוק להתנהל ללא חשש פן תימצא סחורה, הנראית כשרה, כסחורה גזולה<sup class="footnote-marker">34</sup><i class="footnote">ראו שטרוזמן, תקנת השוק. </i>. בראשונים יש מחלוקת עקרונית האם תקנת השוק נועדה לטובת הקונה (רש"י) או לטובת המסחר, והדיונים בנושא רבים ומעמיקים.
הבבלי חידש כאן תפיסה של משפט מסחרי, אבל במשנה היא איננה. את המשנה שלנו ואת המשניות הבאות (ב-ג) ניתן להבין כהכרעה משפטית שלפיה הגנב קנה את החפץ. הוא נותר חייב את ערך הגנבה למי שנגנב ממנו, אך הגנבה עצמה היא של הגנב, שכן הבעלים מתייאשים ויש כאן קניין בעל כורחו של אחד הצדדים, אבל מדעתו (הם יודע על הגנבה ומתייאש) ואולי גם מחוץ לדעתו.
הירושלמי איננו מזכיר כאן תקנה מיוחדת, ולדידו אין כאן כנראה "תקנת השוק" אלא קניין של הגנב לכל דבר.
מן הראוי להדגיש שהיו ראשונים שהציגו את הדין כתקנה מיוחדת, אבל היו גם שהציגו את הדין מתוך קבלה אך גם בתחושה שהדין סותר את דברי התלמוד והמשנה, כגון "...וכך כתב רבינו האיי גאון ז"ל והגאונים הראשונים, ורובי האחרונים, ויש מהם שהביאו ראיה ממה ששנינו המכיר את כליו וספריו ביד אחר, ישבע כמה הוציא ויטול<sup class="footnote-marker">35</sup><i class="footnote">זו משנתנו כמובן.</i>, אף על פי שהיה נאמן לומר אתה מכרתם לי. ורבינו יצחק אלפסי ז"ל כתב בתשובות שאלה בעסק חד גברא דתפיס מקרא ואמר שהיא ממושכנת בידו כלשון הזה, ואם אין דרך המקום לשאול אותה וכיוצא בה יהיה ראובן נאמן עד כדי דמיה לא יותר, לאחר שישבע שבועת התורה שאין לו בה פחות משוויה. והדבר מפורסם וידוע לדברי הגאונים ז"ל. <u>ולא שהדין מחוור אצלנו שלא מצינו לו עיקר</u> ולא ראינו להם עליו ראיה של כלום. ועוד יש לנו תשובות על הדין הזה שלהם, גם זו השמועה תשובה עליו. אבל אפשר..." (מלחמת ה' למסכת שבועות כז ע"א).

Mishnah 4

<small>עפ”י כתב יד קופמן</small>
<b>זה בא בחביתו של יין וזה בא בכדו של דבש</b> – הלכה זו נדונה לעיל בפירושנו למשנה ב. <b>ניסדקה חבית של דבש ושפך זה את יינו והציל את הדבש לתוכה</b> – היין זול מהדבש. בעל היין פינה את כלי הקיבול שלו והציל את הדבש,<b> אין לו אלא שכרו</b> – כמי שהשיב אבדה, או כמי שעבד באיסוף הדבש, אך אין הוא מקבל את דמי היין ששפך.<b> אם אמר לו</b> – בעל היין לבעל הדבש, <b>אציל את שלך ואתה נותן לי דמי שלי</b> – תשיב לי את דמי היין שאני שופך,<b> חייב ליתן לו</b> – בעל הדבש צריך לשלם את דמי היין, שכן הדבש שווה הרבה יותר. להלכה זו מקבילה בתוספתא, פ"י הכ"ה. לא נאמר שבעל הדבש צריך להסכים לתנאי, אך מסתבר שלא התנגד לו.
גם הלכה זו מוסברת על רקע תנאי השכנות והעזרה ההדדית, ברוח "תנאי יהושע" שנדונו במשנה הקודמת.
(בכתב היד – <b> משנה ה</b>)
<b>שטף הנהר חמורו וחמור חבירו שלו יפה מנה ושלחבירו מאתים</b> – החמור של השני יקר יותר והוא יכול להציל רק חמור אחד, <b>היניח את שלו והיציל את שלחבירו אין לו אלא שכרו</b> – כמקודם, הוא רשאי לקבל פיצוי על זמנו ועל ההשקעה בהצלת החמור אך לא את דמי החמור הזול.<b> אם אמר לו אני אציל את שלך ואתה נותן לי דמי שלי חייב ליתן לו</b> – בעל החמור הניצול חייב לשלם עבור החמור שלא ניצל. במקבילה בתוספתא שכבר ציטטנו לעיל: "פורק זה את עציו והציל פשתנו נותן לו שכרו דמי השב אבידה, ואם אמר לו על מנת שאטול דמי שלי מתוך שלך חייב ליתן לו. רבי יוחנן בן ברוקה אומר תניי בית דין הוא שיהא זה שופך את יינו ומציל דבשו של חבירו ונוטל דמי יינו מתוך דבשו של חבירו, ושיהא זה מפרק עצו ומציל פשתנו של חבירו ונוטל דמי עצו מתוך פשתנו של חבירו" (פ"י הכ"ו). רבי יוחנן בן ברוקא מציג הלכה שונה שמתעלמת מההיבט המשפטי, ומעדיפה על פניו את יחסי השכנות. אם במשנה ג כונה הסדר זה אחד מ"תנאי יהושע", הרי שעתה הוא מכונה "תנאי בית דין". בהמשך התוספתא מובאים עוד מקרים: "שנים שהיו באין במדבר, ביד זה חבית של מים וביד זה חבית של דבש, נסדקה חבית של מים, תניי בית דין הוא שיהא זה שופך את דבשו ומציל מימיו של חבירו, וכשיגיע ליישוב נותן לו דמי דבשו, שהמים מחיה במדבר ואין הדבש מחיה במדבר. פועל ועני שעלו באילן ושברו את הסוכה, אם עלו במקום שדרך בני אדם רגילין לעלות בו פטורין, ואם לאו חייבין" (פ"י הכ"ח-הכ"ט; ירו', ז ע"ד). קבוצת הלכות זו בתוספתא נערכה ביד אחת. היא מתחילה בקיצוץ הסוכה כדי להציל נחיל דבורים, ממשיכה בדבש ויין, דבש ומים, ומסיימת בקיצוץ הסוכה (הכ"ח). מתוך סידור משוכלל זה צוטטו במשנה רק חלק מההלכות, ועמדת רבי יוחנן בן ברוקה הובאה למקוטעין בלבד. סידור המשנה תלוי כאן כנראה בעריכת התוספתא.

Mishnah 5

<small>עפ”י כתב יד קופמן</small>    (בכתב היד – <b> משנה ו</b>)
<b>הגוזל שדה ונטלוה המסיקים</b> – מסיקים או מציקים<sup class="footnote-marker">36</sup><i class="footnote">שתי הנוסחאות מוצעות בבבלי, קטז ע"ב, והדבר מלמד על שינון המשנה בעל פה. רק כך עשוי החילוף להיווצר. </i> הם נציגי השלטון הזר שהפקיעו קרקעות. השלטון הרומי היה שלטון מסודר, ובדרך כלל נשמרה זכות הבעלות על הקרקע, אבל בפרובינציה מורדת ניתן היה להפקיע קרקעות כעונש למורדים. כמו כן הופקעו אדמות של עבריינים, חייבים שלא שילמו חובותיהם וכיוצא באלו מקרים שבהם אִפשר החוק הרומי הפקעת קרקעות. בארץ ישראל היו כמה מרידות, ואלו היו עילה להפקעת קרקעות נרחבת. לא ברור מה היה היקף הפקעות הקרקע, ועסקנו בכך בנספח למסכת גיטין<sup class="footnote-marker">37</sup><i class="footnote">לספרות ראו בנספח למסכת גיטין, וכן גיל, והרומאי אז בארץ; אפלבאום, יהודה, עמ' 159. לשינוי מסיקין-מציקין ראו אפשטיין, מבוא, עמ' 436-435.</i>. את הקרקעות שהופקעו מסרו הרומאים לאריסים גדולים באריסות, או העניקו כמתנה למשתפי פעולה. משתפי הפעולה הם ה"מסיקים"; הם שנטלו את הקרקע למעשה, ובכך גזלו אותה. מבחינת ההלכה היהודית זה מעשה גזל לכל דבר, אבל מבחינה משפטית רומית זו הייתה העברת בעלות חוקית לכל דבר<sup class="footnote-marker">38</sup><i class="footnote">ראו עוד בבלי, קטז ע"ב, שהתחבט מתוך שניסה להתאים את המשנה למציאות בבלית שבה הפקעות קרקע כאלה לא היו מוכרות. </i>. במשנת גיטין (פ"ה מ"ו) בעלי הקרקעות מטעם הרומאים נקראים "סיקריקון", ושם גם נדון דינם. <b>אם מכת מדינה הוא</b> – זו הפקעת קרקע כללית, שאיננה תלויה בשליט המקומי, שפעל בלא סמכות, <b>אומר לו</b> – הגזלן לנגזל,<b> הרי שלך לפניך</b> – הרי הקרקע הייתה נגזלת בין כך ובין כך, ואני (הגזלן) משיב לך את הבעלות על הקרקע,<b> ואם מחמת הגוזלן</b> – כפי שהצענו במבוא, לעיתים קרובות הגזלן הוא מורד בשלטון. במקרה זה המורד נתפס ואותר, והשלטונות הפקיעו את אדמותיו כעונש. אגב משנה זו אנו שומעים שקרקע נגזלת. אומנם ההלכה מתנגדת לכך וקובעת ש"קרקע אינה נגזלת", אבל בפועל מתרחשים מקרים כאלה. <b>חייב להעמיד לו שדה</b> – הגזלן חייב שדה לנגזל, בערך שווה, שהרי ההפקעה באה מחמת הגזלן.
<b>שטפה נהר אומר לו הרי שלך לפניך</b> – הקרקע במקומה עומדת אך נפגעה בשיטפון, שאיננו תלוי בגזלן. הלכה זו עומדת בניגוד-מה למשנה לעיל פ"ט מ"א. שם נקבע שמשלם כשעת הגזלה, אבל אין שם מקרה ההולם בדיוק את משנתנו. הבבלי מביא מחלוקת תנאית בנושא ולדעת רבי אליעזר חייב להעמיד לו שדה אחר, כלומר משלם לו כשעת הגזלה, בניגוד למשנה בפ"ט מ"א. הירושלמי הכיר כנראה ברייתא דומה המדברת על גזלן, וכך בירושלמי לפי נוסחתנו: "חייליה דרב מן הדא 'הגוזל שדה ונטלוה מציקין'. ולא שמע מה דאמר רבי יוחנן קנס קנסו בגוזלן" (כתובות פי"ג ה"ב, לה ע"ד; נדרים פ"ד ה"ב, לח ע"ג). רב אומר שמי שנתפס בגלל חברו, כלומר שחויב לשלם מיסים בעטיו, הגורם למיסוי חייב לפצות את המשלם. להוכחת משפט זה מובאת המשנה שלנו, וכנראה הירושלמי גרס בה כבמשנתנו שאם ההפקעה אירעה מחמת הגזלן חייב להעמיד לו קרקע אחרת. עד כאן אין בדבר חידוש. החידוש הוא בהסברו של רבי יוחנן שזו החלטה מיוחדת, שונה מהרגיל, המהווה קנס לגזלן. בעצם הגזלן רשאי לומר לנגזל "הרי שלך לפניך". ההפקעה אומנם נגרמה בגלל הגזלן, אך איננה תוצאה ישירה של מעשיו אלא מעשה של השלטון. אבל במקרה רגיל לא חשוב מה מקור הנזק, הקרקע מוחזרת כמות שהיא, גם אם ערכה אבד לחלוטין. אבל בגזלן "גזרו", כלומר יש כאן החלטה מיוחדת שאיננה עולה בקנה אחד עם ההבחנה המשפטית.
שתי הסוגיות שציטטנו מקצרות את הסוגיה על משנתנו (ז ע"ג), ללמדך שעריכת הסוגיה כאן עמדה לפני עורכי הירושלמי בכתובות ובנדרים<sup class="footnote-marker">39</sup><i class="footnote">כפי שהערנו במבוא ברור שסדר נזיקין בירושלמי שונה ממסכתות אחרות בירושלמי. השאלה מי קדם למי והאם עריכה אחת הכירה את חברתה נדונה, אך טרם הוכרעה. בהערה זו שלנו לא באנו להציע פתרון כולל ליחס בין התלמודים לסדרים השונים, אלא להעיר על תופעה נקודתית המחייבת המשך בירור. </i>.
המקבילה בתוספתא פחות מדויקת בלשונה: "הגוזל את השדה ונטלה אנס יאמר לו הרי שלך לפניך" (פ"י ה"ל). המסיק הוא סוג של אנס, אבל אין להלכה משמעות וחידוש ללא התוכן והמינוח של המשנה.
מכת מדינה משמשת אפוא סיבה מוצדקת להפרת הסכם. נזכיר זאת שנית בפירושנו לבבא בתרא פ"ט מ"ו<sup class="footnote-marker">40</sup><i class="footnote">ראו עוד פירושנו לבבא מציעא פ"ח מ"ט.</i>.

Mishnah 6

<small>עפ”י כתב יד קופמן</small>    (בכתב היד – <b> משנה ז</b>)
<b>הגוזל את חבירו</b> – ונתפס, ואמור להחזיר את הגזלה,<b> או שלווה המינו</b> – חפץ, וצריך להחזיר את החפץ, או שלווה כסף וצריך להחזיר לו כסף, <b>או שהפקיד לו ביושב –</b> כך בעדי הנוסח הטובים. ב-<b>מנ</b> תוקן לביישוב, והתיקון מיותר. העסקה המקורית נעשתה ביישוב, בצורה מסודרת, <b>לא יחזיר לו במדבר</b> – שכן במדבר החפץ הוא נטל, ואין זה זמן מתאים להשבתו. <b>על מנת לצאת למדבר יחזיר לו במדבר</b> – אם ההלוואה נעשתה לקראת יציאה של הלווה למדבר, הלווה רשאי להחזיר את החוב למלווה במדבר. המשפט איננו מתאים לגזלה או לאבדה אלא רק להלוואה או פיקדון, וגם המשמעות המילולית איננה ברורה. בתוספתא (פ"י ה"ל): "הגוזל את חבירו או שלוה הימנו או שהפקיד לו ביישוב, לא יחזיר לו במדבר, אבל מחזיר לו בשיירה, והאבידה חוזרת לבעלים בכל מקום". התוספתא מוסיפה ביאורים, וגם מצמצמת את המשנה. שיירה המהלכת במדבר היא כמקום יישוב. את המדבר הגדול חצו בשיירות גדולות ומאובטחות, על גבי גמלים, ומותר להחזיר שם הלוואה או חפץ, שכן תנאי השיירה נוחים<sup class="footnote-marker">41</sup><i class="footnote">ראו הנספח למסכת דמאי.</i>.

Mishnah 7

<small>עפ”י כתב יד קופמן</small>   (בכתב היד – <b> משנה ח</b>)
<b>האומר לחבירו גזלתיך</b> – ואיני זוכר האם החזרתי לך את הגזלה, <b>והילויתני</b> – או הלווית לי ואיני זוכר אם החזרתי. יש כאן הודאה בעצם יצירת זיקה כספית בין השניים. <b>הפקדתה אצלי</b> – ובכל המקרים הללו: <b>ואיני יודע אם החזרתי לך אם לא</b> [<b>ה</b>]<b>חזרתי</b> – הגזלן (לווה או שומר) מודה בעצם העניין, אך טוען שאולי השיב את חובו,<b> חייב לשלם</b> – לפי נוסח זה, המצוי בכל עדי הנוסח, לא נאמר מה הטענה של השני, האם הוא מאשר את ההלוואה (או הגזל) ומכחיש את החזרתו, או שמא גם הוא איננו זוכר אם החפץ הושב.
<b>אבל איני יודיע אם גזלתיך ואם הלויתני</b> – הגזלן (הלווה) איננו זוכר אם בכלל הייתה הלוואה או גזלה. ביתר עדי הנוסח נוסף <u>אם אמר לו איני יודע</u> כו'.<b> אם היפקדתה אצלי ואם לא היפקדתה פטור מלשלם</b> – וכן אינני זוכר אם מינית אותי לשומר, פטור משום שיש ספק בעצם הזיקה הכספית בין השניים. שוב לא נאמר מה טוען בעל הרכוש, האם גם הוא איננו זוכר או שהוא טוען שאיננו חייב לו את הכסף. ההלכה היא אפוא שעצם ההודאה בדבר זיקה כספית בין השניים, אם אינה מלווה בטענה ברורה "השבתי לך את החוב" – יוצרת חובה לשלם. בתוספתא (הל"ג ואילך) מובא המקרה המשלים: מה קורה כאשר הנגזל איננו יודע כלל שהייתה גזלה, ואחר כך נטרף כל ממונו או נשרף כל העדר. גם במקרה זה נראה שהמשנה והתוספתא ליקטו את ההלכות מקובץ אחד גדול, המשנה ליקטה כמה שאלות (נושאים) הקשורים אליה והתוספתא ליקטה הלכות אחרות. כפי שהערנו במבוא זו תופעה המאפיינת מקרים מספר במסכת.
ההלכה במשנה קשה משתי סיבות:
1. לא נאמר מה אומר בעל החפץ.
2. לא ברור כיצד זיקה כספית יוצרת חיוב, הרי עדיין אין כאן ראיה שיהיה בה כדי להוציא ממון.
הירושלמי משלים את החסר ואומר שבעל החפץ אומר "איני יודע", ומציג מחלוקת אמוראית האם החובה לשלם היא כדי לצאת ידי חובת שמיים או דין מדיני ממונות. כאמור גם את משנה ד הצענו להבין כדין מדיני שמיים, או כתקנה יישובית מיוחדת, ולפיכך ייתכן שבפרק מרוכזות עוד הלכות שהן מדיני שמיים, אבל פשט המשנה הוא שמדובר בדיני אדם כרגיל. לכן אין לנו אלא להציע שהשני טוען שטרם הוחזר לו חובו (טענת "ודאי" או תביעה רגילה). גם הבבלי מסביר שלפנינו טענת ברי (לא החזרת לי את הגזלה או את החוב) מול טענת שמא. במצב כזה (של שמא מול ברי) קיימת מחלוקת אמוראים (בבלי, קיח ע"א; כתובות יב ע"ב), ומשנתנו כדברי האומר "ברי" או שמשנתנו באה לצאת ידי שמיים. מכל מקום עולה מהמשנה שעצם קיום זיקה כספית הוא בבחינת טענה משמעותית המטה את הכף (בדיני בית דין או בדיני שמיים). כך גם קובעת התוספתא בשבועות (פ"ה ה"ה עמ' 451): "מנה לי בידך, אין לך בידי, היה לך בידי ונתתיו לך, או שיש לי בידך במנה כסות במנה פירות, או שאמר לו אין לך בידי אלא חמשים זוז, ויש לי בידך בחמשים זוז כלים, ובחמשים זוז פירות – פטור. אבל אם אמר לו נתתי מהן חמשים זוז, חייב, שכן הוא נשבע על טענת עצמו". אם כן הזיקה הכספית עדיין איננה יוצרת חיוב, אלא אם כן הלווה מודה באופן חלקי.
דין "ברי ושמא" יידון בפירושנו לבבא מציעא פ"ח מ"ב.

Mishnah 8

<small>עפ”י כתב יד קופמן</small>   (בכתב היד – <b> משנה ט</b>)
<b>הגונב טלה מן העדר והחזירו מת</b> – הטלה מת אצל הגנב, אף על פי שהלה לא המיתו,<b> או ניגנב</b> – בהיותו אצל הגנב,<b> חייב באחריותו</b> – הגנב חייב באחריותו. כפי שראינו במשנה ה דובר בקרקעות ושם הגנב לא היה חייב באחריותו, אלא אם כן הפקעת הקרקע נגרמה בעטיו. במשנה ה הבאנו בשם רבי אליעזר דעה חולקת שהגנב (גזלן) אחראי לנזק גם אם היה שיטפון כללי (מקרה כזה מביא למצב שהטלה מת שלא באשמת הגנב). לכאורה משנתנו כרבי אליעזר. אלא שלדעתנו זו הבחנת יתר. בקרקע ברור מה גרם לנזק (השיטפון) וברור שהגזלן איננו אשם בשיטפון (כמו שאיננו אשם בהפקעת קרקע כללית), אבל סיבתו של מות הטלה איננה ברורה. הגנב לא המיתו בכוונה, אבל מי יודע למה נפטר? אולי הגנב אשם בכך לפחות באופן חלקי. כפי שנראה בהמשך המשנה גם לא ברור מתי הטלה מת. מכל מקום המשנה איננה מעלה את השאלה של ייאוש, והאם הבעלים התייאש. כפי שהצענו לעיל בסוף משנה ב, מבחינתה של המשנה שאלה זו בלתי חשובה.
<b>ואם לא ידעו הבעלים בגניבתו ובחזירתו ומנו מן הצאן והוא שלימה פטור מלשלם</b> – הטלה שנגנב אומנם מת, אבל מתברר שהבעל כבר ידע שהטלה הוחזר (שכן מנה את העדר ומצאו שלם). בכך הכריז הבעל שוויתר על הטלה, או שהוא הוחזר, ואפילו אם המניין היה מוטעה הגנב נחשב כמי שהחזיר את הגנבה.
הרקע המעשי למשנה הוא דווקא בטלה, שכן העדר רועה ללא השגחה קבועה, ותדיר הוא שבני צאן עוזבים את העדר ולאחר מכן חוזרים בכוחות עצמם. אם אינם חוזרים הבעלים יוצאים לחפשם וימצאום, קרוב לוודאי, ליד שטח ירוק או שיח טעים. על כן השאלות של התלמודים מתי הבעל יודע שהחפץ נגנב הן במישור המשפטי-עקרוני ולא ברמה המעשית שבה עוסקת המשנה. מגמה משפטית זו של הרחבת המשנה על כל מקרה גנבה עולה כבר בתוספתא. בפ"י הל"ד מדובר בגנבה של שומר מחבית יין שקיבל לשמור, והרי זה מקרה נוסף שבו הבעלים איננו יכול להיות מודע לגנבה<sup class="footnote-marker">42</sup><i class="footnote">הלכה ל"ד עוסקת בסיפא של המשנה בבא מציעא פ"ג מי"ב, ונפרשה בפירוש המשנה שם.</i>, אבל בפ"י הל"ה התוספתא מרחיבה את דין המשנה גם על הגונב מטבע, זאת בניגוד לפרשנות הריאליה שהצענו לעיל. אבל הלכה ל"ו חוזרת למקרה מיוחד שבו הבעלים איננו מודע לגנבת המטבע; אפשר אפוא שהלכה ל"ה נגררה אגב ההלכה הבאה. מכל מקום עדיין הברייתות מדברות על מקרה מיוחד שבו הבעלים איננו מודע לגנבה. בתלמודים ההלכה מורחבת והיא נתפסת ככלל משפטי רגיל, ללא תלות במה שאנו מציעים שהוא רקע ריאלי מיוחד.
בתלמוד הבבלי<sup class="footnote-marker">43</sup><i class="footnote">בבלי, קיח ע"ב, ובבא מציעא מ ע"ב – מא ע"א.</i> מובאת ברייתא שבה מצויה מחלוקת על הנאמר במשנה: "הגונב טלה מן העדר, וסלע מן הכיס, למקום שגנב יחזיר, דברי רבי ישמעאל, רבי עקיבא אומר: צריך דעת בעלים". כפשוטה המשנה כרבי ישמעאל. הבבלי כדרכו מציע שניתן לפרש את הברייתא גם כמשנה. זו דרכו הרגילה של הבבלי. עם זאת לא נאמר בו שצריך לפרש את המשנה כרבי עקיבא, והברייתא איננה יוצאת מידי פשוטה. בירושלמי (ז ע"ג) מובאת דעה שונה מהמשנה, וזו מיוחסת לרבי יוחנן. בבבלי יש מחלוקת האם עניין המניין חל רק על הסיפא או גם על הרישא: "אמר רב: לדעת – צריך דעת, שלא לדעת – מנין פוטר, וכי קתני ומנו את הצאן והיא שלימה – אסיפא; ושמואל אמר: בין לדעת בין שלא לדעת – מנין פוטר" (קיח ע"א).
גנב והחזיר לפי הבבלי
בירושלמי הסגנון פחות מלוטש (ז ע"ג) והאמוראים נחלקים, רבי יוחנן כמשנתנו וריש לקיש כדעת רבי עקיבא בברייתא הבבלית (שאותה הירושלמי איננו מזכיר):
הגונב טלה מן העדר כו' [אמר רבי יוחנן אם יד]עו<sup class="footnote-marker">44</sup><i class="footnote">המוקף חסר בכתב יד רוזנטל, וכנראה היה במקור ונקטע.</i> הבעלים בגניבה צריכין לידע בחזירה. לא ידעו בגניבה, אין צריכין לידע בחזירה. ריש לקיש אמר אף על פי שלא ידעו בגניבה, צריכין לידע בחזירה. אמר רבי לעזר אין הוה כגון ההין ברחא, אין צריכין לידע בחזירה. מהו כגון אהן 'ברחא'? אית דמרין חוטרא, אית דמרין פנדורה, אית דמרין תיישא רבא". אם כן לדעת ריש לקיש הבעלים צריכים לדעת על ההחזרה (כשיטת רבי עקיבא בתלמוד הבבלי), ולרבי יוחנן התלמוד מייחס עמדת פשרה: אם ידעו על הגנבה הבעלים צריכים להיות מודעים להחזרתה, ואם לא ידעו עליה אין הם צריכים להיות מודעים להחזרתה. התלמוד מביא את "ברחא" כדוגמה לטלה שאבד והבעלים מודעים לכך. לברחא עצמה שלוש פרשנויות: התיש הגדול (מוביל העדר), המקל (חוטרא) או פנדורה<sup class="footnote-marker">45</sup><i class="footnote">הסוגיה מועברת מבבא בתרא פ"ג ה"א, יג ע"ג. שם מדובר כיצד קונים עדר, והתשובה היא על ידי העברת המשכוכית, היא העז ההולכת בראש העדר. משכוכית, חוטרא ופנדורה הם כינויים לבהמה הדקה המובילה את העדר. ראו ליברמן לירושלמי נזיקין, עמ' 8.</i>.
גנב והחזיר לפי הירושלמי
אין זה מקרה חריג שאמוראי ארץ ישראל חולקים על המשנה, או שמחלוקתם כמחלוקת המשנה. בתלמוד הבבלי מצב כזה הוא עילה לסוגיה ארוכה המסבירה מדוע המקרה שהאמוראים דנים בו איננו כמשנה.
עניין זה של דעת בעלים מופיע גם בסוגיית הבבלי לבבא מציעא פ"ג מ"ט (מ ע"ב – מא ע"א), וכפשוטם של דברים ברובד התנאי של המשנה אין הוכחה שהייתה בכך מחלוקת. כל הנושא של דעת בעלים אינו עולה לא במשנתנו ולא במשנת בבא מציעא. התלמוד הבבלי, שהכיר את ההבחנה המשפטית של דעת בעלים, התחבט רבות בשתי המשניות. זו דרכו של הבבלי לנסות לדלות מהמשנה התייחסות לבעיות משפטיות שהתבררו והתגלו בית המדרש לאחר כתיבת המשנה ובמהלך הלימוד של הדורות.

Mishnah 9

<small>עפ”י כתב יד קופמן</small>   (בכתב היד – <b> משנה י</b>)
<b>אין לוקחין מן הרועים</b> – הנחת היסוד של המשנה היא שמדובר ברועה שכיר<sup class="footnote-marker">46</sup><i class="footnote">לעיל (פ"ז מ"ז) הצגנו בקצרה את משק המרעה בארץ, וראינו שהיה זה טיפוס המרעה הרווח בגליל.</i>. בעל הצאן מוסר את הבהמה למרעה במשך היום וחולב אותה בבוקר לפני יציאתה עם העדר, ובערב עם חזרתה הביתה למכלאה. הרועה השכיר נמצא עם הצאן כל היום, אך הוא איננו חולב ואיננו גוזז את הצאן. כך גם משנת ביצה (פ"ה מ"ג) מדברת על "המוסר בהמתו לבנו או לרועה", ואילו המשנה שם פ"ה מ"ז קובעת שמותר להשקות במועד "את הבייתות" ומותר גם לשוחטן, ומוסבר במשנה: "אלו הן בייתות הלנות בעיר, מדבריות הלנות באפר". הגדרת הבייתיות הוסברה לעיל. אפשטיין הוכיח שההסבר אינו מגוף המשנה<sup class="footnote-marker">47</sup><i class="footnote">אפשטיין, מבוא, עמ' 961.</i>, ואכן לא רגיל הוא שהמשנה תסביר את עצמה. מעבר לכך, ההסבר חוזר בתלמודים בצורה שונה במקצת, וברור שלו היה ההסבר חלק מהמשנה לא היו חוזרים לדון בכך בתלמודים (ירו', ביצה פ"ה ה"ח, סב ע"ד; בבלי, שם מ ע"א). מכל מקום גם שתי המשניות בביצה וגם משנתנו מדברות על סוג המרעה שרווח בגליל, הסוג השלישי שהצגנו בסקירה על ענף הצאן בפ"ז מ"ז. בתוספתא גרסו במקום "לנות" "גדילות", והנוסח נראה מקורי<sup class="footnote-marker">48</sup><i class="footnote">ליברמן, תוספתא כפשוטה, עמ' 1016. הבבלי מסביר שהמשפט הוא אחד. משקים לפני השחיטה, כי ראוי שאדם ישקה את בהמתו כדי שהעור ייפרד בקלות. הירושלמי לעומת זאת מסביר את החידוש שבמשנה בכך שמותר לטלטל כלי ביום טוב, ואיננו מצמיד את ההשקיה לשחיטה. ואכן כפשוטן אלו שתי הלכות נפרדות – משקים ושוחטים. משקים כי מותר לטלטל כלי ולעשות מלאכה בשביל בהמה שמזונה עליך. ממשנת תמיד (פ"ג מ"ד) משמע שאכן נהגו להשקות בהמה לפני השחיטה, אך סביר שההשקיה נועדה לדלל את הדם כדי שיזרום היטב ויהא יותר ממה להזות, ואין לכך קשר להפרדת העור. מכל מקום באופן ריאלי השקיית הפרה איננה מסייעת להפשטת העור.</i>.
<b>צמר וחלב וגדים</b> – הרועה איננו אמור להיות בעל הכבשה, לא לחלוב, לא לגזוז וודאי שהגדי הנולד איננו שלו. אם הוא רוצה למכור מוצרים אלו חזקה שהם גנובים ואינם שלו. <b>ולא משומרי פרות עצים</b> – קרשים,<b> ופרות</b> – השומר הוא רק שומר ולא בעל השדה. הבבלי מעורר את שאלת מעמדו של האריס, אבל המשנה עוסקת בשומר בלבד, וסתם פרי הנמצא בידיו גנוב. <b>אבל לוקחין מן הנשים</b> – בדפוסים מאוחרים ובכתב יד <b>מ</b> נוסף <u>כלי צמר ביהודה ו</u><b> כלי פשתן בגליל</b> – התוספת הגיונית ושאובה מהתוספתא, או נכון יותר מהבבלי שציטט את התוספתא: "לוקחין מן הנשים כלי צמר ביהודה, ואין לוקחין פירות, יינות, שמנים וסלתות לא מן הנשים, ולא מן העבדים, ולא מן הקטנים. אבא שאול אומר לוקחין מן האשה בחמשה דינרין כדי שתקח בהן כפה לראשה" (פי"א ה"ה). עם זאת, המשפט הנוסף איננו מגוף המשנה. בגליל גידלו בעיקר פשתן, וביהודה כבשי צמר. במסגרת חלוקת העבודה בין האישה לבעל, בגליל טיפלה האישה בעיבוד הפשתן, וביהודה בעיבוד הצמר<sup class="footnote-marker">49</sup><i class="footnote">הבבלי, קיח ע"ב, מתאים את ההנחיות הללו למשק המרעה הבבלי, שהיה מהטיפוס השני או הראשון שמנינו לעיל (פ"ז מ"ז), כלומר אדם שברשותו עדר גדול שעליו פרנסתו ובזה עיסוקו. </i>. עבודת הטווייה והאריגה הייתה מהעבודות המובהקות של האישה: היא "ועושה בצמר" (משנה, כתובות פ"ה מ"ה<b>).</b>
המשנה אינה מגדירה מהי עבודת הצמר, אבל מהמשנה בכתובות פ"ה מ"ט ברור שעשיית הצמר היא הטווייה, והמשנה קובעת מכסות מינימום לטווייה זו. מסקנה זו עולה מהתוספתא המקבילה למשנה והדנה בטוויית פשתן: "רבי יהודה אומר אף אין כופה לעשות פשתן, מפני שמסריח את הפה ומשרביט את השפתים" (כתובות פ"ה ה"ד; ירו', שם פ"ה ה"ט, ל ע"א; בבלי, שם סא ע"ב). ואכן, הטווייה נחשבה לתחום עבודה מובהק של הנשים. עשרות עדויות משיחות לפי תומן ומלמדות על הנוהל המקובל שלפיו אין האישה נפרדת מהפלך, והספקיה בתחום זה הם לא רק חובה אלא תפקיד חברתי ומקור יוקרה לה, ובעיקר לבעלה. אריגה וטווייה נזכרות במקורות רבים כעבודה מובהקת של האישה, והדברים ידועים וברורים<sup class="footnote-marker">50</sup><i class="footnote">על כך יש שפע מקורות בלתי נדלה. ראו למשל להלן פ"ז מ"ו; משנה, נגעים פ"ב מ"ד; ויקרא רבה, ט ח, עמ' שלה; יז א, עמ' שעא; מדרש תהילים, עג א, עמ' 333; תנא דבי אליהו, ט י, עמ' 51, ועוד עשרות מקורות. ראו קרויס, קדמוניות התלמוד ב, עמ' 107-105.</i>. משנת כתובות, כמו גם משנתנו, הן מהדוגמאות להנחה הפשוטה שאישה אמורה לטוות את הצמר שהניבו הכבשים של המשק המשפחתי. עם זאת, מן הסתם עסקה האישה גם בעבודות נוספות בתחום הצמר (מלאכת שלמה), וכמובן גם במלאכות אחרות.
כאמור, רבי יהודה קובע שאין לחייב אישה לעבוד בטוויית חוטי הפשתן מפני שהוא "מסריח את הפה ומשרביט את השפתים" (תוס', שם). גישתו ה"הומנית"<sup class="footnote-marker">51</sup><i class="footnote">או ה"פטרנליסטית".</i> של רבי יהודה מרשימה, אך בפועל נראה שבכל זאת הייתה טוויית חוטי הפשתן עבודת נשים, כפי שמשתמע ממשנתנו, ומדובר כמובן באישה העובדת לבד במשק ביתה והבעל מתיר לה למכור את תוצרת המשק ומפקיד בידיה גִזרת פעילות זו. כן "מסביר" אליהו הנביא לרבי יוסי את "תפקידי" האישה: לטחון ולעבד פשתן<sup class="footnote-marker">52</sup><i class="footnote">בבלי, יבמות סג ע"א, והשווה תנא דבי אליהו, ט י, עמ' 51. לפי המקורות הייתה אשתו של רבי יוסי מרשעת, והוא התגרש ממנה בקושי רב. חבל שאיננו יודעים מה היו ההשלכות של מצב אישי זה על תורתו של רבי יוסי, ועל מה ששמע מאליהו הנביא בתחום זה של היחס לנשים ולתפקידיהן החברתיים.</i>. אין זה מקרה שהמשנה עוסקת בהלכה כפי שרווחה ביהודה, שם היה הצמר חומר הגלם העיקרי, ואילו התוספתא משקפת את הריאליה של הגליל שבו היה הפשתן גידול התעשייה העיקרי. תמונה זו שבה המשנה משקפת את תנאי יהודה והתוספתא את תנאי הגליל חוזרת במקרים נוספים<sup class="footnote-marker">53</sup><i class="footnote">ראו עוד הצעתנו בבבא מציעא פ"ב מ"ג.</i>, ואכן לעיתים רבי יהודה הוא המייצג הנאמן של מסורת הגליל ורבי מאיר משקף את דברי רבותיו, את מסורת יהודה<sup class="footnote-marker">54</sup><i class="footnote">ראו למשל פירושנו לפסחים פ"ד מ"ו; כתובות פ"ד מי"ב. המשנה משקפת את שני המנהגים, אבל בפי"ב מ"ג של מסכת כתובות מופיע רק המנהג הגלילי, וראו עוד נדרים פ"ה מ"ה ופ"ב מ"ד. בכולם רבי יהודה הוא המייצג את המנהג הגלילי.</i>. אך אין בכך כללים קבועים<sup class="footnote-marker">55</sup><i class="footnote">כך, למשל, בדין ארוסה המשניות משקפות בעיקר את מנהג הגליל. ראו כתובות פ"א מ"ה, וראו ההערה הקודמת. לתוספתא ולרבי יהודה, המשקפים את מנהג הגליל, בניגוד למשנה הסתמית המשקפת את מנהג יהודה, ראו גם נגעים פ"ב מ"ד; פאה פ"ח מ"א, וכן פירושנו לבבא מציעא פ"א מ"ב.</i>.
האישה ומשק הטקסטיל
ענף הטקסטיל היה מענפי המפתח במשק היהודי בתקופת המשנה והתלמוד<sup class="footnote-marker">56</sup><i class="footnote">ספראי, הכלכלה, עמ' 204-192, וראו הנספח למסכת חלה.</i>.ארץ ישראל הפכה ליצרנית חשובה ביותר. חומרי הגלם העיקריים היו הפשתן בגליל וצמר הכבשים ביהודה (להלן). חומרי גלם משניים היו הצבעים ארגמן, חילזון וצמחי צבע אחרים. מכל המקורות אנו לומדים שהטקסטיל עובד בבית המגדל, או בניהולו בכפר עצמו. למעורבותן של נשים בענף הטקסטיל שורשים עמוקים בתרבויות מסורתיות בארץ ישראל ובכל אגן המזרח התיכון<sup class="footnote-marker">57</sup><i class="footnote">ראו למשל וילנד-ברבר, עבודת נשים. </i>. גם בספרות חז"ל יש עדויות רבות לכך. בדרך כלל הייתה האישה זו שעסקה בפועל בטיפול בתוצרת. בסוף תוספתא קידושין מופיעה רשימה של מי שעסקו עם נשים (פ"ה הי"ד). הרשימה כוללת: סדרין (או סרידין)<sup class="footnote-marker">58</sup><i class="footnote">"הסרד" הוא עושה הרשתות, וכנראה הכוונה למכיני תשתית הרשת לאריגה.</i>, סרוקות, גרדיים, חייטים וכובסין. מתוך שמונה בעלי המקצוע שברשימה חמישה הם מתחום הטקסטיל, האחד קשור לטחינה ("נקורות" – מנקרי הרחיים), האחד לשירותים אישיים (ספר) והשמיני הוא הרוכל. כל בעלי מלאכה אלו עסקו בעיקר עם נשים. ה"סרוקות" – מסרקי הבגד – החייטים והכובסים נחשבו אפוא לבעלי מקצוע אשר "עִסקו עם הנשים" (תוס’, קידושין פ"ה הי"ד ומקבילות). כן מסופר מעשה ב"תינוקת (נערה) שנכנסה ליטול פשתן מן הפשתני" (ירו', יבמות פי"ג ה"א, יג ע"ג), וכן מייחס המדרש לאליהו הנביא את ההסבר הניתן לרבי יוסי בדבר חשיבותה של האישה שמקבלת את הפשתן מהבעל והופכת אותו לבגד הראוי ללבישה (בבלי, יבמות סג ע"א). לדעת הרשברג עבודת הפשתן הייתה עבודתו של הגבר. עדות לכך יש, לדעתו, בעשרות עדויות אשר מתארות את שלבי העיבוד בלשון זכר<sup class="footnote-marker">59</sup><i class="footnote">הרשברג, תרבות, עמ' 80.</i>. ברם לשון זכר היא הלשון הרגילה בספרות התלמודית, וספק אם השימוש בה מלמד על מינו של העוסק בעבודה. יתר על כן, אין ספק שגם הגברים עסקו בעבודות השונות, ברם חלקן של הנשים היה רב. עבודת הטווייה, למשל, הייתה עבודה מובהקת של נשים, ו"אין חכמתה שלאשה אלא בפילכה" (ירו', סוטה פ"ג ה"ד, יט ע"א; בבלי, יומא סו ע"ב ועוד).
אשר לטוויית הפשתן – האישה מופיעה תדיר כמייצגת משק הבית במערכת יחסיו עם הפועלים השכירים. כך גם מופיע הסיפור, שכבר הוזכר לעיל, על "תינוקת" (נערה) שהלכה לפשתני (ירו', יבמות פי"ג ה"א, יג ע"ג), ואף הוא מצטרף למקורות המעידים על עיסוקה של האישה בטוויית הפשתן גם ברמה הגבוהה יותר של משא ומתן עם קבלני חוץ. רשימה חלקית של עבודות אישה יש גם במשנת נגעים: "כיצד ראיית הנגע? האיש נראה כעודר וכמוסק זיתים, האשה כעורכת וכמניקה את בנה, כאורגת בעומדין לשחי ליד הימנית. רבי יהודה אומר אף כטווה בפשתן" (פ"ב מ"ד). גם כאן רבי יהודה הגלילי מוסיף את הפשתן, אך המשנה עצמה משקפת את הגליל ויהודה כאחד.
עוד בתוספתא: "אין לוקחין מן הבדדין לא שמן במועט, ולא זתים במועט, אבל לוקחין מהן שמן במדה, זתים במדה. רבן שמעון בן גמליאל אומר, לוקחין מן הנשים זתים בגליל העליון, שפעמים שאדם בוש להיות יושב על פתח חנותו, ונותן לאשתו ומוכרת. הבן שמוכר בשוק, וכן העבד שמוכר בשוק, מותר ליקח מהן, וכל שאמרו להטמין אסור" (פי"א ה"ז). הבדדים הם עובדי בית הבד; אם יש להם מעט שמן הוא גנוב, אבל לעיתים הם מקבלים בשכרם כמות שמן גדולה, ולכן מותר לקנות מהם כמות במידה (כלי מדידה), אך לא מעט שמן. נשים מוכרות גם זיתים בגליל העליון; הבעל רואה פחיתות כבוד במכירה, ולכן מוטל התפקיד הבזוי על האישה. הבן או העבד מופיעים כממלאי מקום האב, אך לא האישה, ולכך עדות נוספת שתובא להלן.
<b>ועגלים בשרון</b> – באזור השרון רווחו כנראה שטחי מרעה לבקר, ושם נהגו שהאישה טיפלה גם בעגלים. <b>וכולם שאמרו הטמן</b> – בדפוסים מאוחרים <u>להטמין</u>– האישה מבקשת שהקונה לא יספר לבעלה על העִסקה, זו כמובן עדות לכך שהעִסקה איננה כשרה והאישה "גונבת" מרכוש בעלה. <b>אסור</b> – לקונה לקנות. גם זו, מן הסתם, איננה הלכה אלא נוהג ראוי, מעין לצאת ידי שמיים, כפי שהצענו גם במשנה הקודמת בעקבות הבבלי. <b>לוקחים ביצים ותרנגלים</b> – מן הנשים, <b>מכל מקום</b> – בכל אזורי הארץ. ואכן בדרך כלל גידול התרנגולות מופיע בהקשר של נשים (ראו פירושנו לשבת פכ"ד מ"ג).
בתוספתא מובאות עוד הלכות ברוח זו: "אין מקבלין פקדונות לא מן הנשים, ולא מן העבדים, ולא מן הקטנים. קבל מן האשה יחזיר לאשה, מתה יחזיר לבעלה..." (פי"א ה"א). אם אישה מוסרת פיקדון חזקה עליה שהיא רוצה להסתיר מבעלה. אומנם אסור לקבלו, אך התוספתא מתייחסת לכך כנראה גם בהבנה, ואם קיבל את הפיקדון לא יחזיר לבעל, כדי לא להסגיר את האישה. כל המימרה איננה הלכתית. אם אסור לקבל, כיצד התוספתא דנה במצב של עבריינות, "אם קיבל", ואף מתייחסת לכך בהבנה? יש כאן אפוא נוהג ראוי, ותו לא.
לעומת זאת לגבי בן הדברים ברורים יותר: אומנם אין מקבלים מקטנים פיקדונות, אבל "הבן שנושא ונותן משל אביו, וכן העבד שנושא ונותן משל רבו, הרי הן של אב, הרי הן של רב. ואם אמרו בשעת מיתה ינתנו לפלני שהן שלו, יעשה מפורש כפירושו" (תוס', פי"א ה"ב). אפשר אפוא שהבן ייצג את משק הבית, אך האפשרות שהאישה תהיה נציגת המשק המשפחתי איננה עולה במקור זה.
משנתנו משקפת אפוא מצב שבו האישה פעילה במשק הבית בצורה חלקית. היא אומנם האחראית על עיבוד הפשתן ומייצגת את משק הבית, אך תחום זה יוצא דופן ותלוי במקובל באזור (פשתן בגליל, צמר ביהודה וכו'). בדרך כלל האישה איננה מוכרת או קונה אלא בגידול האופייני לאותו אזור. בפירושנו לכתובות פ"ה מ"ה עמדנו גם על תופעות חריגות שבהן האישה עצמאית יותר, ובעלת רכוש משלה. כפי שהסברנו לעיל תעשיית הטקסטיל הייתה ענף מרכזי, ואם בענף זה ייצגה האישה את המשק המשפחתי הקנה לה הדבר תפקיד כלכלי, אחריות וסמכות בפועל.

Mishnah 10

<small>עפ”י כתב יד קופמן</small>   (בכתב היד – <b> משנה יא</b>)
<b>מוכים שהכובס</b> – המוך הוא הצמר העדין הנפרד מחוטי הבגד בעת שפשוף. מדובר בכמות קטנה, ותוך כדי כביסה מופרש מעט מוך. <b>מוציא הרי אלו שלו</b> – אומנם הכובס הוא שכיר והאריג של בעל הבית, אבל במסגרת הסדרי הכביסה מקובל שהפסולת שייכת לכובס. בלשון המשנה "לכבס" משמעו לצבוע או לנקות. מכל מקום ראוי לציין שעבודה זו נמסרה לשכיר, בעל מקצוע. כפי שנראה להלן מדובר כנראה במנקה הבגד. <b>שהסרוק מוציא</b> – סרוֹק, כמו סורק, הוא משקל "בעלי מקצוע", כמו כרוז, לקוח וכו'. הסריקה היא עבודת עיבוד הצמר הגולמי, סורקים אותו במסרקות מתכת כדי להוציא ממנו את הלכלוך. תוך כדי העבודה נתפס מעט מהצמר במסרק. <b>הרי הן שלבעל הבית</b> – ולא של העובד השכיר. אין היגיון הלכתי בחלוקה המוצעת במשנה, אלא שזה היה הנוהג המקובל.<b> הכובס נוטל שלשה חוטין והן שלו</b> – לכאורה דין כובס נשנה ברישא, ולדעתנו ברישא מדובר במנקה הבגד וכאן בצובע ממש, ותוך כדי הצביעה והשריית הבגד בחומרי הצבע נשרו מהאריג חוטים<sup class="footnote-marker">60</sup><i class="footnote">בראשונים יש מחלוקת האם החוטים הם ממין הבגד, או רק חוטים משפת הבגד. ראו אלבק על אתר. סתם חוט הוא חוט הערב (ראו בבלי, קיט ע"א) והוא ארוג בתוך הבגד. בעת הכביסה פוקע אחד החוטים ואז הוא משתחרר מתוך האריג. חוט משפת האריג משמעו חוט שנתפר על שפת האריג כדי למנוע יציאת נימים, ואז הוא חוט אחד בלבד, על כן כפשוטם של דברים מדובר בשלושה חוטים מהבגד עצמו. </i>. <b>יתר מיכן שלבעל הבית</b> – זה היה כנראה מנהג המדינה, <b>ואם היה שחור על גבי לבן נוטל את הכל והן שלו</b> – אם באריג שני צבעים הכובש נוטל שלושה חוטים מכל אחד מהם, והם שלו.
(בכתב היד – <b> משנה יב</b>)
<b>החייט ששייר מן החוט</b> – החייט תופר בגדים; הוא מקבל אריג מבעל הבית (במקרה זה) ותופר ממנו בגד. כנראה גם החוט הוא של בעל הבית, ונשאר עודף של חוט, <b>כדי לתפור בו מטלת שהיא שלוש על שלוש</b> – מטלית<sup class="footnote-marker">61</sup><i class="footnote">בחלק מעדי הנוסח "מטלת". אפשטיין, מבוא, עמ' 1103.</i> שלוש על שלוש היא האריג המינימלי שיש לו משמעות כלכלית, הוא מטמא בנגעים ומקבל טומאה (משנה, כלים פכ"ז מ"א, מ"ב מ"ז ועוד),<b> חייב ל</b>[<b>ה</b>]<b>חזיר</b> – בעדי נוסח מאוחרים <u>הרי אלו של בעל הבית</u><b>.</b> רבי יהוסף אשכנזי גרס "חייב להחזיר לבעל הבית", <b>לבעלים</b> – חוט כזה הוא משמעותי מבחינה כלכלית. החוט משמש לתפירת שולי האריג כך שלא ייפרם בהמשך הטיפולים בו.<b> מה שחרש מוציא במעצד</b> – חרש הוא אומן העץ או המתכת. המעצד הוא מעין קרדום, ויישרו בו את העץ או העניקו לו את הצורה שבה חפצו.<b> הרי אלו שלו</b> – שכן אלו נסרים או גזרי עץ שאין להם ערך כספי. <b>ובכשיל הרי אלו שלבעל הבית</b> – הכשיל משמש להסדרת גזרי עץ גדולים יותר ובעלי ערך, ועודפי קרשים אלו שייכים לבעל הבית.
המעצד והכשיל הם כלים קרובים לקרדום<sup class="footnote-marker">62</sup><i class="footnote">לקרדום ראו פירושנו לכלים פכ"ט מ"ד.</i>. המעצד מופיע בתור כלי מלאכה של הנגר (משנתנו) או של הסתת (ראו פירושנו לשבת פי"ב מ"א), או באופן כללי יותר של החרש (נגר או נפח<sup class="footnote-marker">63</sup><i class="footnote">ישעיהו מד יב; ירמיהו י ג; משנה, ערכין פ"ו מ"ג. </i>), והוא כעין גרזן קטן אשר בצידו הרחב ניתן להשתמש כבפטיש. במשנה (כלים פכ"ט מ"ו) שנינו: "יד המעצד של לגיונות טפחים". בבבלי פירש רבא: "לרבתי קרי לה כשיל ולזוטרתי קרי לה מעצד" (כאן קיט ע"ב). אם כן כשיל ומעצד הם אותו כלי, וההבדל הוא בגודל. המונח "מעצד של לגיונות" מסגיר את צורתו של הכלי. חייל רומי נשא עימו, בציודו הקבוע, קרדום קטן לצורך עבודות בנייה. הקרדום מופיע בעשרות איורים המתארים את חיי החייל הרומי, וצורתו ברורה כמופיע באיור (איור 45).
<b>אם היה עושה אצל בעל הבית אף הנסורת שלבעל הבית</b> – אם בעל הבית נותן את מרחב העבודה ואת העצים והכלים, הרי שכל מה שנותר כעודף שייך לו.
בתוספתא מובאת עוד סדרה ארוכה של דוגמאות ושל כללי משנֶה, רובם מופיעים גם בתלמודים:
<b>"ולוקחין מן הכובס מוכין מפני שהן שלו, ולא יסרק את הבגד לשתיו אלא לערבו, ולא יהא נותן בבגד יותר משלש כופין, ושני חוטין העליונין הרי אילו שלו. אם היה שחור על גבי לבן נוטל את הכל והן שלו" (פי"א הי"ג); "ישעיה איש טיריאה היה נוהג בחסידות ונוטל את הכל, אם עתיד להשוותו אפילו טפח מותר, משויהו לארכו ואין משויהו לרחבו" (שם הי"ד). ישעיהו איש טיריא היה כובס, "קצרא" בלשון הבבלי (קיט ע"ב), והוא נהג בחסידות יתרה ונתן את כל החוטים לבעל הבית; "מה שחרש מוציא במעצד והנפסק במגרה הרי אילו של בעל הבית, מתחת המקדח ומתחת הרהיטני והמגרר במגרה הרי אילו שלו" (תוס', שם הט"ו). בסופה של שורת הדוגמאות התוספתא מסכמת: "מקום שנהגו להיות שלו הרי אילו שלו, ושל בעל הבית הרי אילו של בעל הבית, ואין משנין ממנהג המדינה" (פי"א הי"ח). המשפט האחרון הוא הכלל ההלכתי. 

ביבליוגרפיה

<b>ביבליוגרפיה וקיצורים</b> <br>אבי יונה וספראי, אטלס כרטא – אבי יונה, מ' וספראי, ש', 1966, אטלס כרטא לתקופת המשנה והתלמוד, ירושלים.
אביעם, יודפת – אביעם, מ', 2005, יודפת: מקרה מבחן להתפתחות היישוב היהודי בגליל בתקופת הבית השני, עבודת דוקטור בשכפול, אוניברסיטת בר-אילן, רמת גן.
אבן שמואל, מדרשי גאולה – אבן שמואל, י', תשי"ד, מדרשי גאולה, תלאביב.
אגדת בראשית, מהדורת ווארשא, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדיקט המחירים של דיוקלטינוס – Lauffer, S., 1971, <i>Diokletians Preisedikt</i>, Berlin.
אדן-ביוביץ, כלי חרס – Adan-Bayewitz, D., 1993, <i>Common Pottery in Roman Galilee, A Study of Local Trade</i>, Jerusalem.
אדן-ביוביץ, כלים – אדן-ביוביץ, ד', תש"ן, "ארכיאולוגיה תלמודית: גישה ארכיאולוגית-ארכיאומטרית", דברי הקונגרס העולמי העשירי למדעי היהדות, חטיבה ב, 1, תולדות עם ישראל, עמ' 43-37.
אדן-ביוביץ ואחרים, כלים – Adan-Bayewitz, D. et al., 1995, "The Evidence from Neutron Activation Analysis", in: Strange, J.F., Groh, D.E. and Longstaff, T.R.W. (eds.), <i>Excavations at Sepphoris</i>, Leiden, pp. 180-187.
אדן-ביוביץ ואחרים, שיחין – Adan-Bayewitz, D. et al., 1995, "Excavations at Sepphoris: The Location and Identification of Shikhnin", II, <i>IEJ</i> 45, pp. 171-187.
אדן-ביוביץ ווידר, כלים – Adan-Bayewitz, D. and Wieder, M., 1992, "Ceramics from Roman Galilee: A Comparison of Several Techniques for Fabric Characterization", <i>Journal of Field Archaeology</i> 19, pp. 189-205.
אדן-ביוביץ ופרלמן, שיחין – Adan-Bayewitz, D. and Perlman, I., 1990, "The Local Trade of Sepphoris in the Roman Period", <i>Israel Exploration Journal</i> 40, pp. 153-172.
אדרעי, אחריות – אדרעי, א', תשס"ו-תשס"ז, " 'ונפש כי תחטא בשגגה' – אחריות בלא אשמה? על אחריותו של החוטא בשגגה במקרא ובספרות חז"ל", שנתון למשפט עברי כד, עמ' 62-1.
אווסביוס, היסטוריה כנסייתית – Eusebius, 1949, <i>Ecclesiastical History</i>,Lake, K. (ed. and tr.), London (Loeb).
<i>אווסביוס</i>, מהדורת מלמד – מלמד, <i>ע"צ, תרצ"ג, </i>האונומסטיקון של אבסביוס, ירושלים.
אווסביוס, מהדורת נוטלי וספראי – Notley, R.S. and Safrai, Z., 2005, <i>Eusebius, Onomasticon</i>, Boston-Leiden .
<i>אווסביוס</i>, מהדורת קלוסטרמן – Klostermann,E., 1966, <i>Eusebius, das Onomastikon der Biblischen Orstnamen</i>, Hildesheim.
אונא, וו שין – אונא, א', תשכ"ה, "ו' ו-ש' המתחלפות במשנה", סיני נו, עמ' ח-יב; תש"ם, סיני פז, עמ' קה-קיח.
אונא, כף – אונא, א', תשל"ד, "כ"ף האימות בפסוק ובמשנה", תרביץ מד, עמ' 223-220.
אונומסטיקון לאווסביוס – ראו אווסביוס, מהדורת מלמד; אווסביוס, מהדורת נוטלי וספראי; <i>אווסביוס</i>, מהדורת קלוסטרמן.
אופנהיימר, אכיפה – אופנהיימר, א', תשס"ה, "אכיפה בארץ-ישראל ובבבל בשלהי תקופת התנאים", בתוך: גרא, ד' ובן זאב, מ' (עורכים), אוהב שלום, מחקרים לכבודו של ישראל פרידמן בן שלום, באר שבע, עמ' 371-361.
אופנהיימר, הפרשת מעשרות – אופנהיימר, א', תשל"ח, "הפרשת מעשר ראשון במציאות שלאחר חורבן בית שני", סיני פג, עמ' רסז-רפז.
אופנהיימר, מעשרות – אופנהיימר, א', תשכ"ט, "הפרשת מעשר ראשון הלכה למעשה בתקופת בית שני", בתוך: מלמד, ע"צ (עורך), ספר זכרון לדה-פריס, ירושלים, עמ' 83-70.
<i>אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.</i>
אוצר המדרשים – ראו אייזנשטיין, אוצר המדרשים.
אור זרוע, ר' יצחק בר' משה נ"ע מווינה, זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, אסקטיזם – אורבך, א"א, תשכ"א, אסקזיס ויסורים, ספר היובל ליצחק בער, ירושלים.
אורבך, ההלכה – אורבך, א"א, 1984, <i>ההלכה, מקורותיה והתפתחותה</i>, גבעתיים.
אורבך, הפקר – אורבך, א"א, תשל"ט-תש"ם, "הפקר: משהו על המוסד ומקומו במציאות ההיסטורית", <i>שנתון המשפט העברי</i> ו-ז, עמ' 28-17.
אורבך, חז"ל – אורבך, א"א, תשל"א, חז"ל אמונות ודעות, ירושלים.
אורבך, מעולמם של חכמים – אורבך, א"א, תשמ"ח, מעולמם של חכמים, ירושלים.
אורבך, נפש אחת – אורבך, א"א, תשל"א, " 'כל המקיים נפש אחת...' [סנהדרין ד, ה]: גלגוליו של נוסח, תהפוכות צנזורה ועסקי מדפיסים", תרביץ מ, עמ' 284-168. ‬
אורבך, סופרים – אורבך, א"א, תשי"ח, <i>"הדרשה כיסוד ההלכה ובעית הסופרים", </i>בתוך הנ"ל (עורך), <i>ספר היובל לג' שלום</i>, ירושלים, עמ' מ-נו (= אורבך, מעולמם של חכמים, עמ' 66-50).
אורבך, סיגופים – אורבך, א"א, תשכ"א, "אסקזיס ויסורים", בתוך הנ"ל (עורך), ספר היובל ליצחק בער, ירושלים, עמ' 68-48.
אטינגר, אישה כעד – אטינגר, ש', תש"ס-תשס"א, "אשה כעד בדיני ממונות במשפט העברי", דיני ישראל כ-כא, עמ' 267-241.
אטינגר, ערכים – אטינגר, ש', "בין פורמליזם לערכים בהלכה ובמשפט העברי", בתוך: אדרעי, א' ואחרים (עורכים), הלכה ומשפט: ספר הזיכרון למנחם אלון, ירושלים, עמ' 176-149.
אטינגר, שליחות – אטינגר, ש', 1999, פרקי שליחות במשפט העברי: בהשוואה לחוק השליחות תשכ"ה-1965, ירושלים.
איזגר וסקידגרד, חקלאות יוון – Isager, S. and Skydgaard, J.E., 1992, <i>Ancient Greek Agriculture</i>, London.
איזק, אונומסטיקון – Isaac, B., 1998, <i>Eusebius and the Geography of Roman provinces, The Near East under Roman Rule</i>, pp. 284-309.
איזק, ביטחון – Isaac, B., 1984, "Bandits in Judaea and Arabia", <i>Harvard Studies in Classical Philology</i> 88, pp. 171-203.
אייזנשטיין, אוצר המדרשים – אייזנשטיין, י"ד, (ללא שנת דפוס), אוצר המדרשים, ירושלים.
<i>איכה רבה, מהדורת באבער, ש', וילנא, תרנ"ט.</i>
אילן ודמתי, מרות – אילן, צ' ודמתי, ע', תשמ"ח, מרות: הכפר היהודי הקדום, תל אביב, עמ' 52-44.
איש שלום, מאיר עין – איש שלום, מ', תרס"א, <i>מאיר עין על סדר והגדה של ליל פסח</i>, וינה.
אלבק, אונס – אלבק, ש', תשל"ט, "אדם המזיק באונס בדיני התלמוד", בר-אילן טז/יז, עמ' 99-86.
אלבק, בתי דין – אלבק, ש', תשמ"ז, בתי הדין בימי התלמוד, רמת גן.
אלבק, דיני ממונות – אלבק, ש', 1983, דיני הממונות בתלמוד, תל אביב.
אלבק, דיני נזיקין – אלבק, ש', 1990, פשר דיני הנזיקין בתלמוד, תל אביב.
אלבק, דרשות – אלבק, ח', תש"י, "ההלכות והדרשות", בתוך: פרענקיל (פרנקל),ד' (עורך), בית המדרש לרבנים באמריקה, ספר היובל לכבוד אלכסנדר מארכס, ב, ניו יורק, עמ' א-ח.
אלבק, השלמות – אלבק, ח', תשי"ב, השלמות לפירוש המשנה, מצוי בסוף אלבק, פירוש.
אלבק, ירושה – אלבק, ש', תשמ"ט, "יסודות בדיני הירושה והצוואה בתלמוד", מחקרי משפט ז, עמ' 50-7.
אלבק, כתובות – אלבק, ש', תשס"ה, "לפירוש המשנה הראשונה בפרק התשיעי בכתובות", בתוך: הורביץ,ר' ואחרים (עורכים), ספר זיכרון לפרופסור זאב פלק, ירושלים, עמ' 13-3.
אלבק, לחקר התלמוד – אלבק, ח', תרצ"ב, "לחקר התלמוד", תרביץ ג, עמ' 14-1; ט, עמ'178-163.
אלבק, מבוא – אלבק, ח', תשי"ט, מבוא למשנה, ירושלים ותל אביב.
אלבק, מבוא לתלמודים – אלבק, ח', תשכ"ט, מבוא לתלמודים, תל אביב.
אלבק, משפט ומנהג – אלבק, ש', תש"מ, "משפט ומנהג במסורת ישראל", מחקרי משפט א, עמ' 57-40.
אלבק, נזקי שכנים – אלבק, ש', תשכ"ז, "נזקי שכנים", סיני ס, עמ' 123-97.
אלבק, פירוש – אלבק, ח', תשי"ב, פירוש לשישה סדרי משנה, ירושלים ותל אביב.
אלבק, קניין – אלבק, ש', תשל"ב, "תולדות דרכי הקניין, בתלמוד", בר-אילן ט, עמ' 278-246.
אלבק, שליחות – אלבק, ש', תשנ"ג, "השליחות בדיני התלמוד", מחקרי משפט ט, עמ' 60-7.
אלון, איליין דמתמנין – אלון, ג', תשי"ז, "איליין דמתמנין בכסף", <i>בתוך הנ"ל, מחקרים</i>, ב, עמ' 75-15.
אלון, אסטרטגים – בתוך הנ"ל, מחקרים, ב, עמ' 87-74.
אלון, בניהם של חכמים – בתוך הנ"ל, מחקרים, ב, עמ' 73-58.
אֵלון, דין – אלון, מ', תשנ"ח, "הדין האמת והשלום והפשרה, על שלושה וארבעה עמודי המשפט והחברה", מחקרי משפט יד, עמ' 342-269.
אֵלון, המשפט העברי – אלון, מ', תשל"ג, המשפט העברי, ירושלים.
אֵלון, מבוא – אלון, מ', תשמ"ח, <i>מבוא למשפט עברי</i>,ירושלים.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלון, תולדות – אלון, ג', תשט"ו, תולדות היהודים בארץ ישראל בתקופת המשנה והתלמוד, תל אביב.
אלוני, משנה – אלוני, נ', תשכ"ג, "קטע משנה עם ניקוד ארץ-ישראלי", בתוך: (ללא שם עורך), ספר היובל לרבי חנוך אלבק, ירושלים, עמ' 30-4.
אליאס – בר לבב, עריכה – אליאס-בר לבב, ל', 2013, (עורך מ' כהנא), מכילתא דרבי שמעון בר יוחאי פרשת נזיקין, ירושלים.
אליאש, גורן – אליאש, ב', תשמ"ב, " 'כל שיש לו גורן קוצץ עמו כשער הגורן, וכל שאין לו גורן קוצץ עמו כל זמן שירצה' (תוספות ב"מ ו, ה)", תרביץ נא, עמ' 191-185‬.‬‬‬‬
אליאש, ציבור – אליאש, ב', תשל"ב, "לשאלת זהותו המשפטית של הצבור בהלכה התלמודית", דיני ישראל ג, עמ' 29-15.
אליאש, ריבית – אליאש, ב"צ, תשל"ח, "שורשיה הרעיוניים של ההלכה – פרק בהלכות ריבית במשנה ובתלמוד", <i>שנתון המשפט העברי </i>ה, עמ'78-7.
אלכסנדר,כישוף – Alexander, P.S., 2005, "The Talmudic Concept of Conjuring ('Ahizat 'Einayim') and the Problem of the Definition of Magic ('Kishuf')", in: Elior, R. and Schäfer, P. (eds.), <i>Creation and Re-Creation in Jewish Thought</i>, Tübingen, pp. 7-26.
אלמן, סמכות ומסורת – Elman, J., 1993, <i>Authority and Tradition: Toseftan Baraitot in Talmudic Babylonia</i>, New York.
אלמן, תוספתא פיסחה – Elman, J., 1999, "Orality and the Transmission of Tosefta Pisha in Talmudic Literature", in: Fox, H. and Meacham, T. (eds.), <i>Introducing Tosefta</i>, New York, pp. 123-180.
אלמרשד אלכאפי – שי, ה', תשס"ה, מילונו של תנחום הירושלמי למשנה תורה לרמב"ם, ירושלים.
אלשיך, כניסה לבית – Alshech, E., 2004, " 'Do Not Enter Houses Other Than Your Own', The Evolution of the Notion of a Private Domestic Sphere in Early Sunni Islamic Thought",<i>Islamic Law and Society</i> 11/3, pp. 291-332 .
<i>אסתר רבה, קושטא, רע"ד או ר"פ.</i>
אפטוביצר, מחקרים – אפטוביצר, א', תש"א, מחקרים בספרות הגאונים, ירושלים.
אפטוביצר, מלקות – אפטוביצר, א', תרצ"ו, "מלקות ומכת מרדות בתשובות הגאונים", המשפט העברי ה, עמ' 104-33.
אפטוביצר, נוסח התורה – Aptowitzer, A., 1906, <i>Das Schriftwort in der rabbinischen Literatur</i>, Wien (reprint N.Y. 1970).
אפיפניוס, על המידות והמשקלות – Dean, J.E. (tr.), 1937, <i>Epiphanius Treatise on Weights and Measures</i>, Chicago.
אפלבאום, יהודה – Applebaum, S., 1989, <i>Judea in Hellenistic and Roman Times</i>, Leiden.
אפרתי, לשון רבו – אפרתי, י"א, תשל"ב, " 'אלא שאדם חייב לומר בלשון רבו', גלגולה של הלכה או סגנון ושיטה", בר-אילן ט, עמ' 238-221.
אפרתי, פרץ – אפרתי, י"א, תשמ"ג, "משנה כפשוטה", בר-אילן כ/כא, עמ' 24-19.
אפשטיין, אהבת אדם – אפשטיין, י', תשכ"ב, "אהבת אדם בהלכות נזיקין", סיני נ, עמ' קה-קיא.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים ותל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשמ"ג, פירוש הגאונים לסדר טהרות, ירושלים (תרפ"א-תרפ"ד, ברלין).
<i>ארבעה טורים, רבי יעקב ברבי אשר, מהדורת וארשה, תרמ"ב.</i>
אשבורנר, חוק האיכרים – Ashburner, W., 1910-1912, "Τhe Farmer's Law", The <i>Journal of Hellenic Studies</i> 30, pp. 85-110; 32, pp. 68-95.
אשבורנר, חוק ימי – Ashburner, W., 1976, <i>Lex Rhodiorum Nautica, Nomos Rhodion Nautikos</i> = The Rhodian Sea-Law, Aalen.
אתינאיוס, חכמי הסעודה – Athenaeus, 1927-1941, <i>Deipnosophistae</i>, Gulick, C.B. (ed. and tr.), London-Cambridge, Ma..
בגנל, מצרים – Bagnal, R.S., 1993, <i>Egypt in Late Antiquity</i>, New Jersey.
בוארדמן, וזות – Boardman, J., 1975, <i>Athenian Red Figures the Archaic Period</i>, New York.
בוהק, מאגיה – Bohak, G., 2007, <i>Ancient Jewish Magia</i>, Cambridge.
בויארין, גוף ורוח – בויארין, ד', 2002, <i>הבשר שברוח: שיח המיניות בתלמוד</i>, תל אביב.
בוכניק ואחרים, עצמות בירושלים – בוכניק, ר' ואחרים, תשס"ו, "עוד עצמות בעלי חיים מאשפת העיר ירושלים של סוף ימי הבית השני: מדגם העצמות משפכי האשפה ליד הגיחון", חידושים בחקר ירושלים יא, עמ' 185-175.
בוקסר, חסידים – Boxer, B.M., 1985, "World Working and the Rabbinic Tradition: The Case of Janina Ben Dosa", <i>Journal for the Study of Judaism in the Persian, Hellenistic and Roman Period</i> 16, pp. 42-92.
בורשטיין, כלבים – בורשטיין, מ', 2004, האם מותר לגדל כלב:מקורות, הלכות והליכות, ירושלים.
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
ביכלר, הוצאה להורג – Büchler, A., 1996, "Die Todenstrefen der Bible und der Jüdisch-Nachbiblischen Zeit", <i>Mgwl</i> 50, pp. 542-546; 664-706.
ביכלר, העונשין – Buechler, A., 1903, "L'Entterrement des Criminels d'apres le Talmud et le Midrash", <i>REJ</i> 46, pp. 74-88.
ביכלר, ירושה – ביכלר, א', 1956, "סקירה תלמודית היסטורית על העברת נחלה מן הבן על ידי האב", בתוך: Büchler, A., <i>Studies in Jewish History</i>, Oxford, pp. 15-44 (hebrew section).
בכר, ערכי מדרש – בכר, ב"ז, תרפ"ג, ערכי מדרש תנאים, תל אביב.
בלאיצה, עבודה זרה – Belayche, N., 2001, <i>Iudaea-Palaestina: The Pagan Cults in Roman Palestine</i> (Second to Fourth Century), Tübingen.
בלומנר, קדמוניות – Blümner, H., 1911, <i>Die Römischen Privataltetumer</i>, München.
בלנק, שבועה וקללה – Blank, S.H., 1950-1951, "The Curse, Blasphemy, the Spell, and the Oath", <i>HUCA</i> 23, pp. 73-95.
בן דוד, גולן – בן דוד, ח', תשס"ו, הישוב היהודי בגולן, קצרין.
בן חמו, ברירה – בן חמו, ש', תשמ"ה, "בביאור המחלוקת אי יש ברירה או אין ברירה", מגבעות אשורנו ב, עמ' יח-כז.
בן ציון, פולמוס – Ben Zion, S., 2006, <i>The Quest for Social Identity through Group Interaction: Negotiating Social Position Through Imitation, Confrontation and Cooperation: A Focus on the Tannaitic Sages</i>, Trondheim.
בן שלום, בית שמאי – בן שלום, י', תשנ"ד, בית שמאי ומאבק הקנאים נגד רומי, ירושלים.
בן שלום, יבנה – בן שלום, י', תשמ"ז, "מרגלא בפומיהו דרבנן דיבנה", <i>מלאת</i> ב, עמ' 175-151.
בנוביץ, איצטבא – Banovitz, M., 2011, "Booths on the Roof of the 'Parwar' and Branches on the Roof of 'Stoa' : Echoes of an Early Halakhah in the Temple Scroll and Mishnah Sukkah", in: Baumgarten, A.I. et al. (eds.),<i> Halakhah in Light of Epigraphy</i>, pp. 17-26.
בנוביץ, שבועות – בנוביץ, מ', 2013, פרק שבועות שתים בתרא:בבלי שבועות פרק שלישי – מהדורה ביקורתית עם ביאור מקיף, ירושלים.
בנוביץ, שעת חירום – בנוביץ, מ', תשס"ד, " 'בשעת חירום שנו': המעשה הראשון של הקיסר פרטינקס (193 לספירה) ועקבותיו בהלכה התנאית", סידרא יט, עמ' 23-7.
בנקס, ישו – Banks, R., 1975, <i>Jesus and the Law in the Synoptic Tradition</i>, Cambridge.
בעל המאור על הרי"ף, נדפס בתלמוד ש"ס וילנא.
בר, אמוראי בבל – בר, מ', תשל"ה, אמוראי בבל, רמת גן.
בר לבב-אליאס, עריכה – בר לבב-אליאס, ל', תשס"ב, "עריכה, מסירה ופרשנות בתלמודים: המחלוקת על אש קודחת ונכפפת", תרביץ עא, עמ'389-371.
בראנד, כלי חרס – בראנד, י', תשי"ג, כלי החרס בספרות התלמוד, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, מחוקקים – ברודי, י', תשמ"ד-תשמ"ו, "כלום היו הגאונים מחוקקים", שנתון המשפט העברי יא-יב, עמ' 315-297.
ברודי, רב נטרונאי – ראו תשובות רב נטרונאי בר הילאי גאון.
ברונס וזכאו, חוק סורי רומי -Bruns, G. and Sachau, G. (eds.), 1880, <i>Syrisch-Roemisches Rechtbuch</i>, Leipzig.
ברית דמשק – Broshi, M., 1992, <i>The Damascus Document Reconsidered</i>, Jerusalem.
ברנד, אבות נזיקין – ברנד, י', תשס"ט, "אבות נזיקין: שיטות משפט במדרשם של תנאים", מדעי היהדות 46, עמ' 40-17.
ברנד, דברים – ברנד, י', תשס"ח, " 'הנושא ונותן בדברים': בין התחייבות חוזית להסתמכות נזיקית", מחקרי משפט כד, עמ' 58-5.
ברנד, עכנאי – ברנד, י', תשס"ו, "תנורו של עכנאי: אגדה בלב פולמוס", תרביץ סה, עמ' 466-437‬.
ברנד, עִסקה – ברנד, י', תש"ס, "עיסקה בדבר שאין בו ממש – מפילוסופיה למשפט", שנתון המשפט העברי כא, עמ' 122-71.
ברקוביץ, צרורות – ברקוביץ, א', תשכ"ב, "כוח כוחו ודין צרורות", סיני נ, עמ' קכו-קלב.
גבע, רובע יהודי – Geva, H., 2000, <i>Jewish Quarter Excavations In The Old City of Jerusalem: Conducted by Nahman Avigad, 1969-1982</i>, I-IV, Jerusalem<i>.</i>
גודבלאט, הקשר – גודבלאט, ד', תשמ"ד, "על סיפור ה'קשר' נגד רבן שמעון בן גמליאל השני [בבלי הוריות]", ציון מט, עמ' 374-349.
גודבלאט, חינוך – גודבלאט, ד', תש"ם, <i>"המקורות על ראשיתו של החינוך היהודי המאורגן בארץ-ישראל", מחקרים בתולדות עם ישראל וארץ ישראל</i> ה, עמ' 103-83.
גודבלאט, מדינת הים – גודבלאט, ד', תשנ"ה, "מדינת הים – מישור החוף",‬<i>תרביץ</i> סד, עמ'37-13.
גודמן, המעמד השליט – Goodman, M., 1987, <i>The Ruling Class of Judaea</i>, Cambridge.
גולאק, דיני קרקעות – גולאק, א', תרפ"ט, לחקר תולדות המשפט העברי בתקופת התלמוד, א, דיני קרקעות, ירושלים.
גולאק, פאה – גולאק, א', תרצ"ג, "פאה פרק ג' משנה ז': בהשוואה אל Edictum de alterutro", תרביץ ד, עמ' 26-1.
גולאק, רועים – גולאק, א', תשמ"א, "על הרועים ומגדלי בהמה דקה", תרביץ יב, עמ' 189-181.
גולאק, שולחני – גולאק, א', תרצ"א, "עסקי השולחני לפי דיני התלמוד", תרביץ ב ב, עמ' 171-154.
גולדברג, אהלות – גולדברג, א', תשט"ו, מסכת אהלות מהדורה מדעית, ירושלים.
גולדברג, בבא קמא – גולדברג, א', תשס"א, פירוש מבני ואנליטי לתוספתא, מסכת בבא קמא, ירושלים.
גולדברג, דרכים – גולדברג, א', תש"ן, "דרכים של צמצום מחלוקות אצל אמוראי בבל", מחקרי תלמוד א, עמ'153-135.<u></u>
גולדברג, ליווי למשנה – Goldberg, A., 1987, "The Tosefta – Companion to the Mishna", in: Safrai, S. (ed.), <i>The Literature of the Sages</i>, Assen, pp. 283-302.
גולדברג, מבוא – גולדברג, א', תשכ"ב-ג, מבוא למשנה ולתוספתא, ירושלים.
גולדנברג, נצרות – Goldenberg, R., 1994, "Did the Amoraim See Christianity as Something New?", in: Reeves, J.C. and Kampen, J. (eds.), <i>Pursuing the Text; Studies in Honor of Ben Zion Wacholder</i>, Sheffield, pp. 293-302.
גולדנברג, שבת – Goldenberg, R., 1979, "The Jewish Sabbath in the Roman World up to the Time of Constantine the Great", <i>Aufstieg und Niedergang der Römischen Welt</i> II 19/2, pp. 414-447.
גורדון, אדמת מקדש – Gordon, B.D., 2016, <i>Land and Temple </i>(Sacred Real Estate and the Second Temple Priesthood), Basel.
גושן-גוטשטיין, צוואה – Goshan-Gottstein, A., 1994, "Testament in Rabbinic Literature Transformation of Genre", <i>Journal for the Study of Judaism in the Persian, Hellenistic and Roman Period </i>23, pp. 222-251.
גושן-גוטשטיין, צלם – Goshan-Gottstein, A., 1994, "The Body as Image of God in Rabbinic Literature", <i>Harvard Theological Review</i> 87, pp. 171-195.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
<i>גיחון, אתרי הלימס – גיחון, מ', תשל"ה, "אתרי הלימס בנגב", ארץ ישראל יב, עמ' 166-149.</i>
<i>גיחון, הלימס – גיחון, מ', תשכ"ב, הלימס בנגב מכנונו ועד לדיוקליטינוס, עבודת דוקטור, האוניברסיטה העברית, ירושלים.</i>
<i>גיחון, הלימס 1 – </i>Gichon, M., 1991, "When and Why Did the Romans Commence the Defense of Southern Palestine?", in: Maxfield, V.A. and Dobson, M.J. (eds.),<i> Roman Frontier Studies 1989</i>, Exeter, pp. 318-325.
גיל, אוויר – גיל, מ', תשל"ז, "המוכר את החצר לא מכר אלא אוירה שלחצר", תרביץ מו, עמ' 28-17.
<i>גיל, והרומאי אז בארץ – גיל, מ', 2008, והרומאי אז בארץ:אחד עשר פרקים בהיסטוריה של ארץ ישראל, תל אביב.</i>
גילת, בן שלוש עשרה – גילת, י"ד, תש"ן, "בן שלוש עשרה למצוות", <i>מחקרי תלמוד</i> א, עמ' 54-39.
גילת, ברירה – גילת, א', תשס"א, תוקפו של המושג ברירה במשנת התנאים, עבודה לתואר שני, אוניברסיטת בר-אילן, רמת גן.
גילת, המושגים – גילת, י"ד, תשכ"ט, "מדאורייתא לדרבנן", בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גילת, התראה – גילת, י"צ, תשמ"ח, "לתוקפה של חובת התראה במשפט העונשין העברי", מחקרי משפט ו, עמ' 259-217.
גילת, כוונה – גילת, י"ד, תשנ"ו, "כוונה ומעשה במשנת תנאים", <i>בר-אילן</i> ד-ה, עמ' 116-104.
גילת, ערב שבת – גילת, י"ד, תשנ"ב, בתוך הנ"ל, פרקים, עמ' 349-300.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גילת, קטן – גילת, י"ד, תשנ"ב, בתוך הנ"ל, פרקים, עמ' 31-19.
גילת, רבי אליעזר – גילת, י"ד, תשכ"ב, משנתו של ר' אליעזר בן הורקנוס ומקומה בתולדות ההלכה, תל אביב.
גילת, שיעורין – גילת, י', תשכ"ח, "לא כל השיעורים חכמים הם שנתנו", תרביץ לז, עמ' 239-230.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, א', תרס"ט, <i>שרידי הירושלמי</i>, נויארק.
גיפמן, אניקוניזם – Gaifman, W., 2012, <i>Aniconism in Greek Antiquity</i>, Oxford.
ג'ירוס, היסטוריה אגררית – Jairus, B., 1999, "Agrarian History and the Labor Organization of Byzantine Large Estates", in: Bowman, A.K. and Rugan, E. (eds.), <i>Agriculture in Egypt from Pharaonic to Modern Times</i>, Oxford, pp. 193-216.
ג'ירוס, מטמונים – Jairus, B., 1992, <i>Rural Communities in the Late Empire A.D. 300-700, Monetary and Economy Aspects</i>, Oxford.
גמורן, ריבית – Gamoran, H., 1976, "Talmudic Usury Laws and Buisnes Loans",<i> Journal for the Study of Judaism in the Persian, Hellenistic and Roman Period</i> 7, pp. 129-142.
גסטר, טקסט – Gaster, M., 1971, <i>Studies and Texts in Folklore, Magic, Mediaeval Romance, Hebrew Apocrypha, and Samaritan Archaeology</i>, London.
גפני, בבל – גפני, י', תשנ"א, יהודי בבל בתקופת התלמוד, ירושלים.
גפני, הארץ – Gafni, I., 1997, <i>Land, Center and Diaspora</i>,Sheffield.
גפני, חקר שנות דור – גפני, י', תש"ס, "ארץ-ישראל בתקופת המשנה והתלמוד: חקר שנות דור, הישגים ותהיות", קתדרה 100, עמ' 226-199.
ג'קסון, חוק או חוקים – Jackson, B.S., 1989, "Jewish Law or Jewish Laws", <i>Jewish Law Annual</i> 8, 15-34.
גרבה, סנהדרין – Grabbe, L., 2008, "Sanhedrin and Sanhedriyyot or Mere Invension", <i>Journal for the Study of Judaism in the Persian, Hellenistic and Roman Period</i>, 39, pp. 1-19.
גרטנר, מלקות – גרטנר, י', תשס"ח, "האם מנהג אשכנז קדום השפיע על נוסח המשנה, עיון במסכת מכות פרק ג משנה יד", בתוך: בקון, ג' ואחרים (עורכים), מחקרים בתולדות יהודי אשכנז, ספר היובל לכבוד יצחק (אריק) זימר, רמת גן, עמ' 82-73.
גרינגוס, השלמות – Greengus, S.H., 1991, "Filling Gaps: Laws Found in Babylonia and in the Mishna but Absent in the Hebrew Bible", <i>Maarav</i> 7, pp. 149-173.
גרינגוס, חוק – Greengus, S.H., 2003, "Biblical and Mesopotamian Law: An Amorite Connection", in: Averbeck, R.E. et al. (eds.), <i>Life and Culture in the Ancient Near East</i>, Bethesda, pp. 63-81.
דאובה, המשפט – Daube, D., 1981, <i>Ancient Jewish Law: Three Inaugural Lectures</i>, Leiden.
דאובה, משנה – Daube, D., 1943-44, "The Civil Law of the Mishnah; The Arrangement of the Three Gates", <i>Tulane Law Review</i> 18, pp. 351-407.
דה לנגה, טקסטים מיוונית – Lange, de N., 1996, <i>Greek Jewish Texts from the Genizah</i>, Tübingen.
דה פריס, בבא מציעא – דה פריס, ב', תש"י, "משנה ותוספתא בבא מציעא", תרביץ כ, עמ'83-79.
דה פריס, הודאה – דה פריס, ב', תשכ"ז, "הודאה במקצת", תרביץ לו, עמ' 238-229.
דה פריס, הלכות אחדות – דה פריס, ב', תשי"א, "לצורתן הקדומה של הלכות אחדות", תרביץ כב, עמ' 156-153.
דה פריס, המושגים – דה פריס, ב', תשכ"ב, "המושגים דאורייתא ודרבנן בהתפתחותם", בתוך הנ"ל,תולדות ההלכה, עמ' 95-69.
דה פריס, המעשה – דה פריס,ב', תשכ"ב, "ה'עובדא' כגורם לחידוש הלכה", בתוך הנ"ל, תולדות ההלכה, עמ' 178-169.
דה פריס, העדת עדים – דה פריס, ב', תשכ"ה, "העדאת עדים והילך", תרביץ לד, עמ' 350-346.
דה פריס, יצירת מושגים – דה פריס, ב', תשכ"ב, "יצירת מושגים והשפעתם", בתוך הנ"ל, תולדות ההלכה, עמ' 156-142.
דה פריס, לצורתן – דה פריס, ב', תרצ"ד, "לצורתן הקדומה של אי-אלו הלכות", תרביץ ה, עמ' 256-247.‬‬‬‬
דה פריס, מכות – דה פריס, ב', תשי"ז, "משנה ותוספתא מכות", תרביץ כו, עמ'261-255.
דה פריס, צורתן – דה פריס, ב', תשט"ז, "לצורתן המקורית של הלכות אחדות", תרביץ כו, עמ' 384-369.‬‬‬
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דונבבין, טרקלין – Dunbabin, K.M.D., 1991, "Triklinium and Stibadium", in: Slater, W.J. (ed.), <i>Dinning in a Classical Context</i>,Michigen, pp. 121-148.
דונבבין, ציורים – Dunbabin, K.M.D., 1999, <i>Mosaics of the Greek and Roman World</i>, Cambridge.
דונקן-ג'ונס, כלכלה – Duncan-Jones, R., 1982, <i>The Economy of the Roman Empire</i>, Cambridge.
דור, מלקות – דור, צ', תשכ"ג, "עונשי ממון ועונשי מלקות בספרות התלמוד", סיני נב, עמ' קכ-קלט.
דינור, מיסים – דינור, י', 1990, "המיסים על סחר חוץ וסחר פנים בארץ ישראל בתקופת המשנה והתלמוד", בתוך: קדר, ב"ז ואחרים (עורכים), פרקים בתולדות המסחר בארץ ישראל, ירושלים, עמ' 158-140.
דינור, מערכת המיסים – דינור, י', תשמ"ב, מערכת המיסים בארץ ישראל בתקופה הרומיתעלפי ספרות התלמוד, 63 לפסה"נ – 395 לסה"נ, עבודת דוקטור בהקלדה, האוניברסיטה העברית, ירושלים.
דקדוקי סופרים – ראו רבינוביץ'.
דר, יישובי הכרמל – דר, ש', תשע"ב, ישובים כפריים על הכרמל בעת העתיקה, ירושלים.
דר, סומקה – דר, ש', 1998, סומקה:עיירה יהודית בכרמל, תל אביב.
דר, תפרוסת – דר, ש', תשמ"ב, <i>התפרוסת היישובית של מערב השומרון בימי הבית השני, המשנה והתלמוד</i> והתקופה הביזנטית, תל אביב.
דר ואחרים, אום ריחן – דר, ש' ואחרים, תשמ"ו, אום ריחן, תל אביב.
דר ובן אפרים, שלאלה – דר, ש' ובן אפרים, י', 2018, עיר כרמל הקדומה, ירושלים.
דריבר, חוקי בבל – Driver, C.R. and Miles, J.C., 1952, <i>The Babylonian Laws Edited with Translation</i>, Oxford.
האופטמן, פסחים – האופטמן, י', תש"ס, "נשים במסכת פסחים", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 78-63<i>.</i>
הוכשטיין-קמבל וספראי, הדרה והכללה – הוכשטיין-קמבל, א' וספראי, ח', תשס"ח, נשים בחוץ – נשים בפנים:מקומן של נשים במדרש, תל אביב.
הון עשיר, רבי עמנואל חי ריקי, אמשטרדם, תצ"א.
הופ, ביגוד – Hope, T., 1962, <i>Costumes of the Greeks and Romans</i>, New York.
הופקינס, חברה – Hopkins, K., 1980,<i> Conquerors and Slaves</i>, Cambridge.
הורביץ, ברייתא דנידה – הורוויץ, ח"מ, תרמ"ט, תוספתא עתיקתא, פרנקפורט ע"מ.
היגר, דרך ארץ – היגר, מ', תש"ל, מסכתות דרך ארץ, ירושלים.
היגר, דרך ארץ רבה – היגר, מ', תש"ל, <i>מסכתות דרך ארץ</i>, ירושלים.
היגר, מסכת שמחות – היגר, מ', תש"ל, מסכת שמחות, ירושלים.
הייכלהיים, כלכלה – Hiechelheim, F.M., 1938, "Roman Syria", in: Frank, T. (ed.), <i>An Economic Survey of Ancient Rome</i>, 4, Baltimore.
היינמן, הלכה קדומה – היינמן, י', תשכ"ט, "תרגום שמות כד ד וההלכה הקדומה", תרביץ לח, עמ' 296-294.
היכלות רבתי – ראו ורטהימר, בתי מדרשות.
הינגלי, כפרים – Hingley, R., 1989, <i>Rural Settlement in Roman Britain</i>, London.
הירשמן, חביבים – הירשמן, מ', תש"ס, " 'חביבים ישראל': תפיסות חלוקות בבתי המדרש של ר’ ישמעאל ור’ עקיבא", בתוך: בויארין, ד' ואחרים (עורכים), עטרה לחיים, ספר היובל לחיים דימיטרובסקי, ירושלים, עמ' 86-79.
הירשמן, תורה – הירשמן, מ', 1999, תורה לכל באי עולם: זרם אוניברסאלי בספרות התנאים ויחסו לחכמת העמים, תל אביב.
הירשפלד, כפרים –Hirschfeld, Y., 1997,"Farms and Villages in Byzantine Palestine",<i>Dumbarton Oaks Papers</i> 51, pp. 33-72.
הירשפלד, עין גדי – Hirschfeld, Y., 2007, <i>En-Gedi Excavations II: Final Report</i> (1996-2002), Jerusalem.
הכהן, באמת אמרו – הכהן, מ', תשכ"ג, "אמרו ובאמת אמרו", בתוך: (ללא שם עורך), ספר היובל לרבי חנוך אלבק, ירושלים, עמ' 187-177.
הלבני, בבא קמא – הלבני, ד', 1993, מקורות ומסורות:ביאורים בתלמוד, מסכת בבא קמא, ירושלים.
הלבני, בכורים – הלבני, ד', תש"ל, "יש מביאין בכורים", בר-אילן ז-ח, עמ' 79-73.
הלבני, הצדקת החוק – Weiss-Halivni, D., 1986, <i>Midrash, Mishnah, and Gemara – The Jewish Predilection for Justified Law</i>, Cambridge, Ma..
הלבני, חזקת הבתים – הלבני, ד', תשס"א, "לפירושה של המשנה הראשונה בפרק חזקת הבתים", ספר בר-אילן ל-לא, עמ' 119-113.
הלבני, מקורות – הלבני, ד', תשמ"ב, <i>ביאורים בתלמוד: מסכתות עירובין ופסחים</i>, ירושלים.
הלבני, משנות שזזו – הלבני, ד', תש"ן, "משנות שזזו ממקומן", סידרא ה, עמ' 88-63.
הלברטל, חיים בצוותא –Halbertal, M., 1988, "Coexisting with the Enemy: Jews and Pagans in the Mishna", in: Stanton, G. and Stroumsa, G. (eds.), <i>Tolerance and Intolerance in Early Judaism and Christianity</i>, Cambridge, pp. 158-172.
הלחמי, ברירה – הלחמי, י', תשס"ב, "ביאור החילוק בין תנאי לברירה", בתוך: (ללא שם עורך), משנת אהרן, ירושלים, עמ' רכו-רלד.
הלכות ארץ-ישראל – מרגליות, מ', תשל"ד, <i>הלכות ארץ-ישראל מן הגניזה</i>, ירושלים.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות מן הגאונים, מהדורת מילר, י', קראקא, תרנ"ג.
הלכות קצובות, מהדורת מרגליות, מ', ירושלים, תש"ך.
הלפרין, יורדי מרכבה – Halperin, D.J., 1980, <i>The Merkaba in Rabbinic Literature</i>, New Haven.
הלפרין, מעשה וגרמא – הלפרין, ל"י, תשל"ז, מעשה וגרמא בהלכה, ירושלים.
הנשקה, משנה ראשונה – הנשקה, ד', תשנ"ז, משנה ראשונה בתלמודם של תנאים אחרונים:סוגיות בדיני שומרים, רמת גן.
הנשקה, פרוזבול – הנשקה, ד', תשס"א-תשס"ג, "כיצד מועיל הפרוזבול? לתולדות ביאורה של תקנת הלל", שנתון המשפט העברי כב, עמ' 106-71.
הצ'ר, כרמלית – Hezser, C., 2015, "Between Public and Private: The Significance of the Neutral Domain (Carmelit) in Late Antique", in: Rüpke, C.A. and Rüpke, J. (eds.), <i>Public and Private in Ancient Mediterranean Law and Religion</i>, Berlin and Boston<i>, </i>pp. 217-236.
הצ'ר, עבדים – Hezser, C., 2003, "The Impact of Household Slaves on the Jewish Family in Roman Palestine", <i>Journal for the Study of Judaism in the Persian, Hellenistic and Roman Period</i> 34, pp. 375-424.
הצ'ר, שמיר – Hezser, C., 1981, "The Enigmatic 'shamir' – stone or worm?", <i>Gratz College Annual of Jewish Studies</i> 7, pp. 3-12.
הר, מסירה – הר, מ"ד, 1979, "הרצף שבשלשלת מסירת התורה: לבירור ההיסטוריוגראפיה המקראית בהגותם של חז"ל", ציון מד, עמ' 56-43.
הר, נוכרים – הר, מ', תש"ל, השלטון הרומי בספרות התנאים, דמותו והערכתו, עבודת דוקטור בשכפול, האוניברסיטה העברית, ירושלים.
הרן, מזבחונים – הרן, מ', 1992, " 'מזבחות הקטורת' בממצא הארכיאולוגי והפולחן של צבא השמים במלכות יהודה", תרביץ סא, עמ' 332-321.
הרשברג, יופייה – הרשברג, ח', תרע"ב, "יפיה והתיפותה של האשה בזמן התלמוד", העתיד ג, עמ' 52-1.
הרשברג, תרבות – הרשברג, ח"ז, תרפ"ט, חיי התרבות בישראל, וינה.
ובר, בנייה – Webber, A., 1998, "A Consideration of the Dimmension of Walls Contained in Mishna Bava Batra 1:1", <i>Journal for the Study of Judaism in the Persian, Hellenistic and Roman</i> 29, pp. 92-100.
ובר, חוקי בנייה – Webber, A., 1998, "Building Regulation in the Land of Israel in the Talmudic Period", <i>Journal for the Study of Judaism in the Persian, Hellenistic and Roman Period</i> 29, pp. 92-100.
וובוס, בלתי ידוע – Voeoebus, A., 1977, <i>An Unknown Recension of the Syro-Roman Lawbook</i>, Stockholm.
וובוס, חוק סורי – Vööbus, A., 1960, <i>Syriac and Arabic Documents Regarding Legislation Relative to Syrian Asceticism</i>, Stockholm.
וובוס, ספר חוקים – Voeoebus, A., 1982, <i>The Syro-Roman Lawbook</i>, Stockholm.
וולס, מיסוי – Wallace, S.L., 1969, <i>Taxation in Egypt from Agustus to Diocletian</i>,New York.
וולף, מחלוקת – וולף, א', תשכ"ד, "מחלוקת הרמב"ם והרמב"ן בענין הדרשות וההלכות", בתוך: אויערבך, מ' (עורך), ספר זכרון לרבי יצחק אייזיק הלוי, בני ברק, עמ' רלג-רמו.
וולפיש, מרבדים – וולפיש, א', 2018, רבדי משנה:פרקי ברכות: עיון ספרותי ורעיוני במשנה מסכת ברכות, אלון שבות.
וולפיש, משנה – וולפיש, א', תשס"א, "המשנה באספקלריה אינטרטקסטואלית: עיון בשלוש משניות לאור סוגיות אגדיות בספרות התנאים והאמוראים", בתוך: בזק, א' ואחרים (עורכים), על דרך האבות, גוש עציון.
וולפיש, עריכת המשנה – וולפיש, א', תשס"א, שיטת העריכה הספרותית במשנה על-פי מסכת ראש השנה, עבודת דוקטור, האוניברסיטה העברית, ירושלים.
וולפיש, תופעות – וולפיש, א', תשנ"ד, תופעות ספרותיות ומשמעותן העריכתית והרעיונית, עבודה לתואר שני, האוניברסיטה העברית, ירושלים.
ויט, כלי חוה – White, K.D., 1977,<i> Agricultural Implements and Farm Equipment in the Roman World</i>,Oxford.
ויטקר, מרעה – Whittaker, C.B., 1988, <i>Pastoral Economics in Classucal Antiquity</i>, Cambridge.
וילנד-ברבר, עבודת נשים – Wayland-Barber, E., 1994, <i>Women's Work the First 20,000 Years</i>, New York.
וילסון, יהודה – Wilson, C.W., 1975, <i>The Land of Judea and The Jerusalem Environs, Including the Mountains of Ephraim and the Dead Sea Region</i>,int. by Zeev Vilnay, Jerusalem.
וינר, תרבות המוסיקה – וינר, מ', תשס"ז, תרבות המוסיקה בארץ ישראל בתקופות ההלניסטית הרומית והביזנטית – ייחודיות מול סינקרטיזם דתי/אתני, עבודת דוקטור בשכפול, אוניברסיטת בר-אילן, רמת גן.
וינר וספראי, מטמונים – Waner, M. and Safrai, Z., 2001, "Shelf Life of Coins in Palestine Hoards during the Roman and Byzantine Periods", <i>Liber Annuus</i> 51, pp. 305-336.
וינר וספראי, מטמונים ומרידות–וינר, מ' וספראי, ז',תשס"ב, "מטמונים ומרידות: התפלגות מועדי ההטמנהשל מטמוני המטבעות בארץ-ישראל בתקופה הרומית-הביזנטית", קתדרה 101, עמ' 90-71.
ויס, אותנטיות – ויס, מ', תשמ"ב, "האותנטיות של השקלא וטריא במחלוקות בית שמאי ובית הלל", <i>סידרא</i> ד, עמ' 66-53.
ויס, חזקת הבתים – ויס, מ', תשכ"ח, "למשנת חזקת הבתים", בר-אילן ו, עמ' 116-101.
ויס, יצירה – ויס, א', תשכ"ב, <i>על היצירה הספרותית של האמוראים</i>, ניו יורק וירושלים.
ויס, משנה – ויס, מ', תשל"ב, "למשנת בבא בתרא פ"ב מ"ד", בר-אילן ט, עמ' 248-239.
ויס, משניות ספורות – ויס, מ', תשמ"ה, "משניות 'ספורות' בראש מסכת", סידרא א, עמ' 44-33.
ויס, משניות שהן תוספתא – ויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62-55.
ויס, על המשנה – ויס, א', 1963, על המשנה, תלאביב.
ויס, קינים – ויס, מ', תשנ"ז, "סדר המשנה במסכת קינים: לשאלת פרקי משנה תוספתאיים", סידרא יג, עמ' 91-61.
ויס, רבי יוסי – ויס, מ', תשל"ד, "לשיטת רבי יוסי ב'הרחקת שכנים' ", בר-אילן יב, עמ' 107-64.
ויס, שקלא וטריא – ויס, מ', תשנ"ב, "שרידי שקלא וטריא מן התקופה שקדמה לבית שמאי ובית הלל", סידרא ח, עמ' 51-39.
ולר, בית שער – ולר, ש', תש"ע, "הדיון התלמודי בבניית 'בית שער' לחצר כמקרה מבחן לתפיסה חברתית (תלמוד בבלי, בבא בתרא ז ע"ב – ח ע"א)", מועד כ, עמ' 116-103.
וסטרייך, חצי נזק – וסטרייך, א', תש"ס, התפתחות ומגמות פרשניות בדיני הנזיקין התלמודיים לאור מקרי פטור חריגים, עבודת דוקטור, אוניברסיטת בר-אילן, רמת גן.
וסטרייך, נזיקין – וסטרייך, א', תשס"ט-תשע"א, "דיני נזיקין – בין דת לדין: תהליכים פרשניים ומשפטיים בדיני הנזיקין בתלמוד", שנתון המשפט העברי כו, עמ' 235-203.
וסרמן, חנוכה – Wasserman, G., 2016, <i>Liturgical Poems of Ḥanukka from Europe: Critical Edition and Investigations</i>, Dissertation, Yeshiva University, New York.
ורהפטיג, דיבור – ורהפטיג, א', תש"ם, "התוקף המשפטי של ההסתמכות על דיבור במשפט העברי", מחקרי משפט א, עמ' 81-45.
ורהפטיג, חוזה אסור – ורהפטיג, ש', תשל"ב, "חוזה אסור במשפט העברי", דיני ישראל ג, עמ' 190-159.
ורהפטיג, ריבוי עונשין – ורהפטיג, א', תשמ"ד, "ריבוי עבירות ועונשין באירוע כללי אחד", מחקרי משפט ג, עמ' 283-247.
ורטהימר, בתי מדרשות – ורטהימר, א', תשל"ב, בתי מדרשות, א-ב, ירושלים.
זבולון ואולניק, כלים – זבולון, ע' ואולניק, י', 1979, כלים מתקופת המשנה והתלמוד: ממצאים ארכיאולוגיים לאור המקורות (התערוכה והקטלוג), תל אביב.
זולאי, ארץ ישראל – זולאי, מ', 1996, ארץ ישראל ופיוטיה: מחקרים בפיוטי הגניזה, ירושלים.
זולאי, מפי פייטנים – זולאי, מ', תשמ"ה, מפי פייטנים ושופכי שיח, ירושלים.
זוסמן,ירושלמי – זוסמן, י', תש"ן, "ושוב לירושלמי נזיקין", מחקרי תלמוד ג, עמ' 134-55.
זוסמן, כתובת רחוב – זוסמן, י', תשל"ד, "כתובת הלכתית מעמק בית-שאן: סקירה מוקדמת", תרביץ מג, עמ' 158-88.
זוסמן, סוגיות – זוסמן, י', תשכ"ט, סוגיות בבליות לסדרים זרעים וטהרות, עבודת דוקטור בשכפול, האוניברסיטה העברית, ירושלים.
זידמן, תוספתא ומשנה – Zeidman, R., 1999, "An Introduction to the Genesis Nature of Tosefta, the Chameleon of Rabbinic Literature", in: Fox, H. and Meacham, T. (eds.), <i>Introducing Tosefta</i>, New York, pp. 40-73.
זינגר, טכנולוגיה – Singer, A. (ed.), 1954, <i>History of Technology</i>, Oxford<i>.</i>
זיסו וגנור, חורבת עתרי – זיסו, ב' וגנור, א', תשס"ד, "המבנה הציבורי בחורבת עתרי – בית כנסת (?) מן התקופה שבין מרד החורבן למרד בר-כוכבא", בתוך: אשל, י' ואחרים (עורכים), ועשו לי מקדש, אריאל, עמ' 42-31.
זליגמן ואחרים, מרעה – זליגמן, נ' ואחרים, 1960, המרעה הטבעי בישראל, תל אביב.
זק"ש, זרעים – זק"ש, נ', תשל"ב, <i>משנה זרעים</i>, ירושלים.
חבקוק,מרעה – חבקוק, י', 1985, חיים במערות הר חברון (מהד' ב), תל אביב.
<i>חדושי הר"ן על מסכתות מגילה ומועד קטן, ירושלים, תשכ"ו. </i>
<i>חוק דימוטי – ראו מטה, חוק דימוטי.</i>
<i>חוקי תיאודוסיוס – Theodosius, 1952, The Theodosian Code, Pharr, C. (tr.), Princeton.</i>
חילופי מנהגים – מהדורת לוין,ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
חפץ, עדות – חפץ, ח"ב, תשל"ח,"מקומה של העדות במשפט העברי", דיני ישראל ט, עמ' נא-סז.
טאובנשלג, החוק בפפירוסים – Taubenschlag, R., 1944, <i>The Law of Greco-Rom an Egypt of the Papyri</i>, New York.
טוויג, מבעה – טוויג, א', תש"ל, "סוגיית מבעה, הנוסח בראי העדויות הקדומות", תרביץ לט, עמ' 231-223; 249.
טור סיני, שושבין – טור סיני, נ"ה, תש"י, "שושבין", בתוך: קאסוטו, מ"ד, קלוזנר, י'וגוטמן, י' (עורכים), ספר אסף, ירושלים, עמ' 322-316.
טל, התקופה ההלניסטית – טל, א', תשס"ז,הארכיאולוגיה של ארץ ישראל בתקופה הלניסטית: בין מסורת לחידוש, ירושלים.
טלס, בגנבתו – אטלס, ש', תשל"ו, "בגנבתו ולא בזממו", תרביץ מה, עמ' 53-46.
טפר וטפר, דרכי השיירות – טפר, י' וטפר, י', תש"ע, "דרכי השיירות", בתוך: ספראי, ש' וספראי, ז' (עורכים), משנת ארץ ישראל, נספח למסכת שקלים, ירושלים, עמ' 376-360.
טפר וטפר, דרכים – טפר, י' וטפר, י', 2013, דרכים נושאות עם:דרכי עולי הרגל אל ירושלים בימי הבית השני, תל אביב.
טפר ושחר, שם טוב – טפר, י' ושחר, י', "המסתור בשם טוב", בתוך: קלונר, ע' וטפר, י' (עורכים), מערכות המסתור, ירושלים, עמ' 236-226.
טרופר, בית דין – Tropper, D., 1972-1973, "Bet Din Shel Kohanim", <i>JQR</i> 68, pp. 204-221.
טרופר, מזונות – טרופר, ע', תשס"ז,"השתלשלות חובת האב לזון את ילדיו בעת העתיקה", ציון עב (ג), עמ'299-265.
ידין, מערת האיגרות – ידין, י', 1963, הממצאים מימי בר-כוכבא במערת האיגרות, ירושלים.
ידין ואחרים, תעודות – Yadin, Y., 2002, <i>The Documents from the Bar Kokhba Period in the Cave of Letters</i>, Jerusalem.
יהלום, חנוכה – יהלום, י', תשע"ז, "פפירוס פייטני למועדי החורף ומשמעותו לתולדות היישוב בארץ-ישראל בשלהי התקופה הביזנטית", קתדרה 162, עמ' 34-7.
יוסף בן אפרים קרו – בתוך ארבעה טורים.
יוספוס, מהדורת מסון – Masson, S. (ed.), 2000, <i>Flavius Josephus, Translation and Commentary</i>, Leiden.
יוספוס, מהדורת תקרי – Thackery, H.St.J and Marcus, R., 1934, <i>Josephus</i>, London.
יוספוס,<i>מלחמות – יוספוס פלביוס, תשכ"ז, מלחמות היהודים, מהדורת שליט, א', ירושלים ותל אביב.</i>
יוספוס, נגד אפיון – כשר, א', תשנ"ד, יוספוס פלאוויוס (יוסף בן מתתיהו), נגד אפיון, ירושלים.
יוספוס, קדמוניות – יוסף בן מתתיהו, 1973-1967, שליט, א' (מתרגם), קדמוניות היהודים, ירושלים ותל אביב.
<i>ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.</i>
<i>ילקוט המכירי, תהילים, מהדורת בובר, ש', ירושלים, תשכ"ד.</i>
<i>ילקוט המכירי, תרי עשר, מהדורת גראינוף, א', לונדון,1909.</i>
<i>ילקוט שמעוני, מהדורת שילוני, י', ירושלים, תשל"ג ואילך.</i>
יסטרוב, מילון – Jastrov, M., 1950, <i>A Dictionary of the Targumim, The Talmud Babli, and Yerushalmi, and the Midrashim Literature</i>, New York.
ירדני, תעודות – ירדני, ע', 2000, אוסף תעודות ארמיות עבריות ונבטיות ממדבר יהודה וחומר קרוב, ירושלים.
כהן, מעשים – Cohen, S.J., 1992, "The Place of the Rabbi in Jewish Society of the Second Century", in: Levine, L.I. (ed.), <i>The Galilee in Late Antiquity</i>, New York and Jerusalem, pp. 157-174.
כהן, עור – כהן, נ', תשנ"ו, העור ומוצריו בתקופת המשנה והתלמוד, עבודת דוקטור, אוניברסיטת בר-אילן, רמת גן.
כהנא, מדרשי תנאים – Kahana, M.Y., 2006, "The Halakhic Midrashim", in:Safrai, S. et al. (eds.),<i> Literature of the Sages</i> (<i>Compendai Rerum Judaicarum d novum Testaentum</i>), II.2, Assen.
כהנא, ספרי זוטא – כהנא, מ"י, תשס"ג, ספרי זוטא דברים, ירושלים.
כהנא, קטעי מדרשים – כהנא, מ"י, תשס"ה, קטעי מדרשי הלכה מן הגניזה, ירושלים.
כץ, גוי של שבת – כץ, י', תשמ"ד, גוי של שבת, ירושלים.
כץ, מגמות פסיקה – כץ, י', תשנ"א, "הרהורים על היחס בין דת לכלכלה", תרביץ ס, עמ' 111-99.
כץ, שיט – כץ, י', תשנ"א, "פלוגתא בדבר ההפלגה בים ובנהרות", תרביץ ס, עמ' 672-669.
כשר, הגדה – כשר, מ"מ, תשכ"ז, <i>הגדה שלמה – סדר ההגדה של פסח עם חילופי נוסחאות, הערות וציונים ובירור עניינים שונים הנוגעים לליל הסדר</i>, ירושלים.
כשר, מגילת אנטיוכוס – כשר, א', תש"ח, "הרקע ההיסטורי לחיבורה של מגילת אנטיוכוס", בתוך: בר כוכבא, ב' (עורך), התקופה הסלווקית בארץ ישראל, תל אביב, עמ' 107-85.
כשר, נגד אפיון – כשר, א', תשנ"ז, נגד אפיון, ירושלים.
<i>כשר, תורה שלמה – כשר, מ"מ, תש"ט-תשנ"ב, חומש תורה שלמה, א-מג, ירושלים וניו יורק. </i>
<i>לאבל, מלקות – לאבל, מ', תשנ"ד, "מכת מרדות", שמעתין 118-117, עמ'82-77.</i>
לאו, צמחים – Loev, I., 1294-1934, <i>Die Flora der Juden</i>, 1-4, Berlin-Vienna.
לוז, סימני שוטה – Luz, M., 1989, "A Description of the Greek Cynic in the Jerusalem Talmud", <i>Journal for the Study of Judaism in the Persian, Hellenistic and Roman Period </i>20, pp. 49-60.
לוי, מילון – Levy, J., 1924, <i>Wörterbuch über die Talmudim und Midrashim</i>, Vienna.
לוין, אוצר הגאונים – לוין, ב"מ, תשמ"ד, אוצר הגאונים, ירושלים (מהדורה מצולמת).
לוין, אשו – לוין, ח', תשל"ג, "השתלשלות המושג 'אשו משום חציו' ", ספר בר-אילן יא, עמ' 48-26.
לוין, בית הכנסת – Levine, L.I., 1999, <i>The Ancient Synogogue</i>, New Haven.
לוין, דרשות – לוין, י"מ, תשמ"ג, "על יחס ההלכות והדרשות", בתוך הנ"ל, מחקרים, עמ' 60-27.
לוין, מחוורא – לוין, י"מ, תשמ"ג, "שיטת רבי יוחנן על הדרשות וסמכותן", בתוך הנ"ל, מחקרים, עמ' 26-13.
לוין, מחקרים – לוין, י"מ, תשמ"ג, מחקרים במדרשי הלכה ובספרות התלמודית, רמת גן.
לוין, מכילתא – לוין, י"מ, תשמ"ג, "המושג 'שליחות יד' לאור המכילתא דרשב"י ושני התלמודים", בתוך הנ"ל, מחקרים, עמ' 192-173.
לוין, מעשים – לוין, ב"מ, תר"ץ, "מעשים לבני ארץ ישראל", <i>תרביץ</i> א, א, עמ' 101-79.
לוין, ספר המעשים – לוין, ב"מ, תרצ"ב, "משרידי הגניזה", תרביץ ב, עמ' 410-383.
לוין, ראיה – ליון, ח"י, תשל"ו, "לביאור משנת ראיה אחרונה", בר-אילן יג, עמ' 83-73.
לונדון, עצי פרי – לונדון, ע', תש"ע, עבודת המטע בתקופת המשנה והתלמוד, עבודת דוקטור, אוניברסיטת בר-אילן, רמת גן.
לופרדה, כפר נחום 7 – Loffreda, S., 2008, "La ceramic", in: Corbo, V. et al. (eds.), Cafarnao 7:La ceramica, Jerusalem.
לורברבוים, אדם – לורברבוים, י', תשנ"ט-תש"ס, "על מידת ההרג בספרות התנאית", מחקרי משפט טו, עמ' 456-429.
לורברבוים, טועה במצווה – לורברבוים, מ', 1997, "טועה במצווה לשמוע דברי חכמים", בתוך: ספראי, ז' ושגיא, א' (עורכים),<i>סמכות ואוטונומיה</i>, תל אביב, עמ' 363-352.
לורברבוים, ריאליזם – לורברבוים, י', תשע"ב-תשע"ג, "ריאליזם הלכתי", שנתון המשפט העברי כז, עמ' 130-61.
ליאוילין, חזקה – Liewelyn, S.R., 1996, "The Introduction to the <i>Hazaqa</i> into Jewish Law",<i> Journal for the Study of Judaism in the Persian, Hellenistic and Roman Period</i> 27, pp. 155-167.
ליבוביץ, ברכת שמואל – ליבוביץ, ב"ב, תשכ"ה, ברכת שמואל, ניויורק.
ליבנר, חמאם – Leibner, U., 2018, <i>Khirbet Wadi Hamam: A Roman-period Village and Synagogue in the Lower Galilee</i>, Jerusalem.
ליבנר וביובסקי, חורבת חמאם – Leibner, U. and Bijovsky, G., 2013, "Two Hoards from Khirbat Wadi Ḥamam and the Scope of the Bar Kokhba Revolt", <i>Israel Numismatic Research</i> 8, pp. 109-134.
ליברמן, ההון – ליברמן, י', תשל"ג, "שוק ההון: פרק במחשבה הכלכלית של חז"ל", דיני ישראל ד, עמ' 123-109.
ליברמן, הלכות ירושלמי – ליברמן, ש', תש"ח, הלכות ירושלמי לרמב"ם, ניוארק.
ליברמן, המעשים – ליברמן, ש', תרצ"ד, "על המעשים לבני ארץ ישראל", גנזי קדם ה, עמ' 185-177.
ליברמן, זוטות – ליברמן, ש', תשנ"א, בתוך הנ"ל, מחקרים, עמ' 481-471.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, יוליאנוס מאשקלון – ליברמן, ש', תשנ"א, בתוך הנ"ל, מחקרים,עמ' 347-339.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק וירושלים.
ליברמן, מחקרים – ליברמן, ש', תשנ"א, <i>מחקרים בתורת ארץ-ישראל</i>,ירושלים.
ליברמן, משנת בבא מציעא – ליברמן, ש', תשל"ה, "משנת בבא מציעא ריש איזהו נשך ופירושה", בתוך: (<i>ללא שם עורך)יד רא"ם – קובץ לזכר אליעזר מאיר ליפשיץ,</i> ירושלים, עמ' 223-217.
ליברמן, ספרי זוטא, נויארק תשכ"ח.
ליברמן, עיר-פרקון – ליברמן, ש', תשנ"א, "עיר-פרקון", בתוך הנ"ל, מחקרים, עמ' 418-417.
ליברמן, רחיים – ליברמן, ש', תשנ"א, "רחים והמכודנין להן", <i>בתוך הנ"ל, מחקרים</i>, עמ' 390-383.
ליברמן, רשות – ליברמן, ש', תשנ"א, "רשות", <i>בתוך הנ"ל, מחקרים</i>, עמ' 202-200.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים וניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליברמן, תלמודה של קיסרין – ליברמן, ש', תשכ"ח, "I. ספרי זוטא (מדרשה של לוד); II. תלמודה של קיסרי", מוסף תרביץ, ירושלים.
ליברמן, תנא היכא קאי – ליברמן, ש', תשנ"א, "תנא היכא קאי", <i>בתוך הנ"ל, מחקרים</i>, עמ' 115-110.
ליברמן, תשלום תוספתא – ליברמן, ש', תרצ"ח, "תשלום תוספתא", בתוך: תוספתא מהדורת צוקרמאנדל, מ"ש, ירושלים, עמ' 66-5.
לידל-סקוט, מילון – Liddle, H.G. and Scott, R., 1968, <i>Greek-English Lexicon</i>,Oxford.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur Judisch-Hellenistechen Gesschichte", <i>HUCA</i> VIII-IX, pp. 257-351.
ליס, יבמות – ליס, א' (עורך), תשמ"ג-תשמ"ט, <i>מסכת יבמות,</i> מהדורת מכון הש"ס השלם, ירושלים.
ליס, סוטה – ליס, א' (עורך), תשל"ט, מסכת סוטה, מהדורת מכון הש"ס השלם, ירושלים.
ליפשיץ, הבטחה – ליפשיץ, ב', תשנ"ה, "מדוע אין המשפט העברי אוכף קיומה שלהבטחה?" ,משפטים כה, עמ' 179-161.
ליפשיץ, מיתה א – ליפשיץ, ב', תשל"ט-תש"ם, "מיתה לזה ותשלומים לזה", שנתון המשפט העברי ו-ז, עמ' 243-203.
ליפשיץ, מיתה ב – ליפשיץ, ב', תשמ"א, "האין אדם מת ומשלם? (לשאלת מקורה של הלכת 'קם ליה בדרבה מיניה')", שנתון המשפט העברי ח, עמ' 243-153.
ליפשיץ, מנהג – ליפשיץ, ב', 1980, "מנהג מבטל הלכה", סיני פו, עמ' 13-8.
ליפשיץ, מתנה – ליפשיץ, ב', תשמ"ד, " 'מתנה לחוד' – בין קנין לבין התחייבות", דיני ישראל יב, עמ' קכה-קנה.
ליפשיץ, ערב – ליפשיץ, ב', תשמ"ז, "על הערב ועל כמה מונחים אחרים של התחייבות", שנתון המשפט העברי יג, עמ' 213-185.
ליפשיץ, ערבות – ליפשיץ, ב', תש"ן-תשנ"א, "גבייה מן הערב כשאי-אפשר לגבות מן החייב", שנתון המשפט העברי טז-יז, עמ' 288-243.
ליפשיץ, ערבות למעשה – ליפשיץ, ב', תשנ"ו, "ערבות – הלכה למעשה", משפטים כו, עמ' 266-219.
ליפשיץ, ריבית – ליפשיץ, ב', תשס"ה, "מחזי כממון", מחקרי תלמוד ג, עמ' 460-438.
ליפשיץ, שבועת האלה – ליפשיץ, ב', תשמ"ד-תשמ"ו, "גלגולה של שבועת בית-דין באלה", שנתון המשפט העברי יא-יב, עמ' 407-393.
ליפשיץ, שליחות – ליפשיץ, ב', תשמ"ט, "שליחות והרשאה", תרביץ נח, עמ' 9-1.
ליפשיץ, תנאי – ליפשיץ, ב', 1973, "היסוד העיוני של התנאי במשפט העברי", משפטים ד, עמ' 652-636.
ליפשיץ וסנג'רו, חרטה – ליפשיץ, ב' וקיטא-סנג'רו, ר', תשע"ג, "חרטה", מחקרי משפטי כח, עמ' 112-69.
למר, תרבות – Lamer, H., 1915, <i>Kultur im Bilde</i>, Leipzig.
לפין, בבא מציעא – Lapin, H., 1995, "Early Rabbinic Law and the Social History of Roman Galiliee: A Study of Mishna Tractate Baba Masi'a", <i>Brown Judaic Studies </i>307, Atlanta.
לפין, חקלאות – Lapin, H., 2001, <i>Economy, Geography and Provincial History in Later Roman Palestine</i>, Tuebingen.
לפר ופררה, עמוד טריאנוס – Lepper, F. and Frere, S., 1988, <i>Trajan’s Column: A New Edition of the Cichorius Plates – Introduction and Commentary</i>, Gloucester.
לרנר, רות רבה – לרנר, ב', תשל"א, רות רבה, ירושלים.
לשס, קריאות – Lachs, S.T., 1999, "Rereading some Talmudic and Midrashic Passages", <i>Journal for the Study of Judaism in the Persian, Hellenistic and Roman Period</i> 30, pp. 80-88.
<i>מאירי, חידושים לתלמוד</i>, מסכת פסחים, מהדורת תל אביב, תשי"ד.
<i>מאירי,פירושי המשנה</i>, מהדורת משי זהב, מ', ירושלים, תשל"א.
מאירס ואחרים, מירון – Meyers, E.M., Strange, J.F. and Meyers, C.L., 1981a, <i>Excavations at Ancient Meiron, Upper Galilee, Israel 1971-72, 1974-75, 1977</i>, Cambridge, Ma..
מאן, המקרא – Mann, J., 1971, <i>The Bible as Read and Preached in the Old Synagogue</i>, New York.
מאן, מעשים – מאן, י', "ספר המעשים לבני ארץ ישראל", תרביץ א, ג, עמ' 14-1.
מאן, קטעי גניזה – Mann, J., 1925, "Genizah Fragments of the Palestinian Order of Service", <i>HUCA</i> 2, pp. 269-338.
מגילות מדבר יהודה – Balliet, M. et al. (eds.), 1953-1995, <i>DJD – Discoveries in the Judean Desert</i>, Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מגן ואחרים, קרית ספר – Magen, Y. et al. (eds.), 2004, "The Land of Benjamin", pp. 179-300.
מדרש כונן, אוצר המדרשים – ראו אייזענשטיין, אוצר המדרשים,עמ' 260-253.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש פתרון תורה – ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
מדרש רבי יעקב ברבי חננאל הסיקילי, מהדורת מאן – Mann, J., 1971, <i>The Bible as Read and Preached in the Synagogue</i>, New York.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב),מהדורת בובר, ש', וילנא, תרנ"א.
מדרש תנאים לדברים, הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מוסקוביץ, עשואותו – מוסקוביץ, ל', תשס"ח, "עשואותו", בתוך: גולינקין, ד' ואחרים (עורכים), תורה לשמה; מחקרים במדעי היהדות לכבוד פרופסור שמא יהודה פרידמן, ירושלים ורמתגן, עמ' 222-205.
מוסקוביץ, פיקציות – Moscovitz, L., 2003, "Legal Fictions in Rabbinic Law and Roman Law: Some Comparative Observations", <i>Rabbinic Law in Its Roman and Near Eastern Context</i>, pp. 105-132.
מור, שבויה – מור, ש', תשס"ה, "הלכות שבויה", שנתון המשפט העברי כג, עמ' 225-193.
מזר, דבש – מזר, ע', תשס"ט, "המכוורת מתקופת הברזל בתל רחוב: התגלית ומשמעותה", קדמוניות 136, עמ' 90-83.
מטה, חוק דימוטי – Mattha, G., 1975, <i>The Demotic Legal Code of Hermopolis West</i>, Hughes, G.R. (ed.), Cairo.
מיטשם, נידה – מיטשם, ת"ז, תשמ"ט, מסכת נדה עם מבוא, עבודת דוקטור, האוניברסיטה העברית, ירושלים.
<i>מילוא, אנטיליה – מילוא, א', תשס"א, </i>מתקן האנטיליה והשמוש בו בארץ ישראל בתקופה הרומית והביזנטית לאור המקורות והממצא הארכיאולוגי<i>, עבודה לתואר שני, אוניברסיטת בר-אילן, רמת גן.</i>
<i>מילון בן יהודה – בן יהודה, א', 1959, מילון הלשון העברית, ירושלים ותל אביב.</i>
מיליק ואחרים – ראו מגילות מדבר יהודה, ב.
מיליקובסקי, סדר עולם – מיליקובסקי, ח', תשע"ג, סדר עולם, מהדורה מדעית עם פירוש ומבוא, ירושלים.
מירסקי, מחצבת הפיוט – מירסקי, א', תשכ"ט, מחצבתן של צורות הפיוט, ירושלים ותל אביב.
<i>מכילתא דרבי ישמעאל, מהדורת האראוויטץ, ח"ש ורבין, י"א,ד"צ, ירושלים, תש"ל.</i>
<i>מכילתא דרבי שמעון בר יוחאי, מהדורת אפשטיין, י"נ ומלמד, ע"צ, ירושלים, תשט"ו. </i>
מכלוביץ, סופיות הדיון – מכלוביץ, א', תש"ל, "סופיות הדיון במשפט העברי", דיני ישראל א, עמ' 52-7.
<i>מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.</i>
<i>מלחמות היהודים, יוספוס פלביוס, מהדורת שליט, א', ירושלים ותל אביב, תשכ"ז.</i>
מלמד, אונומסטיקון – מלמד, ע"צ, תשכ"ו, <i>ספר האונומסטיקון לאבסביוס</i>, ירושלים.
מלמד, הלכות ארץ ישראל – מלמד, ע"צ, תשמ"ו, "הלכות ארץ ישראל באור התנאים בבבל", בתוך הנ"ל, עיונים בספרות התלמוד, ירושלים, עמ' 305-292.
מלמד, וכן – מלמד, ע"צ, תשכ"ב, "השלמות במשניות וסימנין", תרביץ לו, עמ' 355-286.
מלמד, מחלוקת – מלמד, ע"צ, תשמ"ו, מחלוקת התנאים בפירוש משנה קדומה, <i>עיונים בספרות התלמוד</i>, ירושלים, עמ' 94-84.
מסכת דרך ארץ, מהדורת היגער, מ', ירושלים, תרצ"ח.
<i>מסכת כלה, מהדורת היגער, מ', ירושלים, תש"ל.</i>
<i>מסכת סופרים, מהדורת היגער, מ', ניו יורק, תרצ"ד.</i>
<i>מסכתות זעירות, מהדורת היגער, מ', ירושלים, תש"ל.</i>
מסמכי מדבר יהודה – ראו מגילות מדבר יהודה.
מעייני יהושע – העליר, י', מעייני יהושע, נדפס בנספח בסוף מהדורת וילנא של המשנה.
מעשה גאונים קדמונים, מיוחס לרב האי גאון, ברלין, תרט"ז.
מעשה רוקח, אלעזר בן שמואל רוקח, סאניק, תרע"ב.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ ישראל – מרגליות, מ', תשל"ד, הלכות ארץ ישראל מן הגניזה, ירושלים.
מריאנברג, ברייתא דנידה – Marienberg, E., 2003, <i>Niddah: Lorsque les juifs conceptualisent la menstruation</i>, Paris.
מרמושטיין, קידוש ירחים – מרמושטיין, א', תרפ"א, "קידוש ירחים דרבי פנחס", <i>הצופה מארץ הגר</i> ה, עמ' 255-225.
משורר, מטבעות – משורר, י', תשנ"ח, אוצר מטבעות היהודים, ירושלים.
נאה, אם למסורת – נאה, ש', תשנ"ב, "אין אם למסורת, או: האם דרשו התנאים את כתיב התורה שלא כקריאתו המקובלת?",<i>תרביץ</i> סא, עמ' 448-401.
נאה, בחזקת שלא נתן – נאה, ש', תש"ס, "שלש סוגיות בתפילה", בתוך: בויארין, ד' ואחרים (עורכים), עטרה לחיים, ספר היובל לחיים דימיטרובסקי, ירושלים, עמ' 162-146.
נאש, מילון – Nash, E., 1961, <i>Pictorial Dictionary of Ancient Rome</i>, London.
נוטלי וספראי,אונומסטיקון – Notley, R.S. and Safrai, Z., 2005, <i>Eusebius Onomastikon</i>, Leiden.
נחמן, הלכה – נחמן, ד', תשס"ד, ההלכה בכתבי יוסף בן מתתיהו, עבודת דוקטור, אוניברסיטת בר-אילן, רמת גן.
ניומן, מעשים – ניומן, ה', 2011, המעשים לבני ארץ-ישראל ורקעם ההיסטורי, ירושלים.
נמוי, מגילת אנטיוכוס – L. Nemoy, 1952,<i> The Scroll of Antiochus</i>,New Heaven.
נעם, טהרה – נעם, ו', תשס"ט, "האמנם לא המת מטמא, לדיוקנה של הטומאה בספרות התנאים", תרביץ עח, עמ' 188-157.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
נעם, מהפכה – נעם, ו', תש"ע, מקומראן למהפכה התנאית – היבטים בתפישת הטומאה, ירושלים.
נעם, צלם – נעם, ז', 2013, "שור וקונהו: השתקפות 'צלם אלהים' בדיני נזיקין במשנת התנאים", בתוך: רוזנסון, י' ושפנייר, י' (עורכים), מנחת ספיר – אסופת מאמרים, אלקנה, עמ' 67-65.
סדר עולם מהדורת מיליקובסקי – ראו מיליקובסקי, סדר עולם.
סדר עולם רבה, מהדורת רטנר, ב', ניו יורק, תשכ"ו.
סוקולוף, ארמית – Sokoloff, M., 1990, <i>A Dictionary of Jewish Palestinian Aramaic of the Byzantine Period</i>,Ramat Gan.
סוקולוף, ארמית ארץ-ישראלית – Sokoloff, M., 2002, <i>A Dictionary of Jewish Palestinian Aramaic</i>, Ramat Gan.
סוקולוף, מילון ארמית בבלית – Sokoloff, M., 2002, <i>A Dictionary of Jewish Babylonian Aramaic</i>, Ramat Gan.
סוקולוף, מילון סורית – Sokoloff, M., 2009, <i>A Syriac Lexicon</i>, Winona Lake.
סטטמן, מוסר והלכה – סטטמן, ד', תש"ע, "מוסר והלכה – כמה הערות מתודולוגיות", מחקרי משפט כו, עמ' 28-9.
סיני, חזקה – סיני, י', תשנ"ד, "הגדרת מוחזקותם של 'שניים אוחזין בטלית' ", מעליות יד, עמ' 40-23.
סליאו, יוליאנוס – Saliou, C., 1996,<i> Le Traite̒ Durbanism de Julien d'Ascalon (VIe siècle): Droit et Architecture en Palestine, an VIe Siecle</i>,Paris.
סמית, מילון – Smith, W., 1890-1891, <i>ADictionary of Greek and Roman Antiquities</i>, London.
ספר הרוקח, רבי אליעזר מגרמייזא, קרימונה, שי"ז.
ספר השטרות, רבינו יהודה בר' ברזילי הברצלוני, מהדורת האלברשטם, שז"ח, ברלין, 1898.
ספר יראים השלם,רבי אליעזר ממיץ, מהדורת גולדבלום-שיף, וילנא, תרנ"ב-תרס"ב; ד"צ, ירושלים, תשנ"ה.
<i>ספר כל בו</i>, מהדורת דוד, א', ירושלים, תש"ן.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספרא דבי רב והוא ספר תורת כהנים, מהדורת פינקלשטיין, א"א, על פי כתב יד רומי (אסמני מס' 66), ניו יורק, תשמ"ט-תש"ן.
ספראי, איש ואישה–ספראי, ח' וספראי, ש', תשנ"ט, "אף הן היו באותו הנס", בתוך: ששר, מ' (עורך), ספר ישרון, ירושלים, עמ' 211-197.
ספראי, אנשי מעשה – ספראי, ש', תשמ"ה, "חסידים ואנשי מעשה", ציון נ, עמ' 154-133 (= ספראי, בימי הבית, ב, עמ' 539-518).
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, ביצה – ספראי, ש' וספראי, ז', תשע"א, משנת ארץ ישראל, מסכת ביצה, ירושלים.
ספראי, גבוה – ספראי, ז', תש"ס, " 'גבוה מעל גבוה – וגבוהים מעליהם', חכמים ומערכות המשפט בתקופת התלמוד", בתוך: שגיא, א' ואחרים (עורכים), יהדות פנים וחוץ – דיאלוג בין עולמות, ירושלים, עמ' 234-219.
ספראי, דכא ליה – ספראי, ז', תשע"ז, "דכא ליה", חידושים בחקר ירושלים 22, עמ' 279-261.
ספראי, דרך ארץ – ספראי, ש', תשנ"א, "מובנו של המונח 'דרך ארץ' ", <i>תרביץ</i> ס, עמ' 162-147.
ספראי, החסידים – Safrai, S., 1977, "The Pharisees and the Hasidim", <i>Sidic – Service International de Documentations Judéo-Chrétienne </i>X2, pp. 12-16.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= ספראי, בימי הבית, ב, עמ' 578-548).
ספראי, המאה החמישית – Safrai, Z., <i>The Missing Century</i>,Leuven.
ספראי, העיר – ספראי, ש',תשנ"ד,"העיר היהודית ומוסדותיה בתקופת המשנה", בתוך: ספראי, בימי הבית, ב, עמ' 479-478.
ספראי, הקהילה – ספראי, ז', תש"ן, הקהילה היהודית בארץ ישראל בתקופת המשנה והתלמוד, ירושלים.
ספראי, חסידות – Safrai, S., 1977, "The Pharisees and the Hasidim", <i>Sidic</i> 10, pp. 12-16.
ספראי, חסידים – ספראי, ש', תשמ"ה, "חסידים ואנשי מעשה", ציון נ, עמ' 154-133.
ספראי, חקלאות – Safrai, Z., 2010, "Agriculture and Farming", in: Hezser, C. (ed.), <i>The Oxford Handbook of Jewish Daily Life in Roman Palestine</i>, Oxford, pp. 246-263.
ספראי, כפרים – ספראי, ז', תשנ"ז, "הכפר ביהודה", בתוך: דר, ש' וספראי, ז' (עורכים), הכפר הקדום בארץ ישראל, תלאביב, עמ' 74-11.
ספראי, משלים – ספראי, ז', 2017, "המשלים בספרות חז"ל כמקור היסטורי", בתוך: בן שחר, מ' ואחרים (עורכים), בין בבל לארץ ישראל; שי לישעיהו גפני, ירושלים, עמ' 317-287.
ספראי, משנת בבא מציעא – ספראי, ז', תשנ"ז, "בקורת על ספרו של חיים לפין", <i>ציון</i> סב, עמ' 298-189.
ספראי, משנת חסידים – ספראי, ש', תשל"ג, "משנת חסידים בספרות התנאים", בתוך: (ללא שם עורך), והנה אין יוסף, קובץ לזכרו של יוסף אמוראי, תל אביב, עמ' 152-136 (= ספראי, בימי הבית, ב, עמ' 517-501).
ספראי, סיקריקון – ספראי, ש', תשנ"ד, "סיקריקון",בתוך:<i>ספראי, בימי הבית</i>, א, עמ' 267-259.
ספראי, ענב א-כביר – ספראי, ז', תשמ"ה-תשמ"ו, "ענב א-כביר – חקלאות ומרעה בסביבות הכפר בתקופה הרומית ביזאנטית", ישראל עם וארץ ב-ג, עמ' 128-119.
ספראי, פסולי עדות – ספראי, ש', תשנ"ד, "פסולי עדות", בתוך:<i>ספראי, בימי הבית, </i>ב, עמ' 547-540.
ספראי, פרקי גליל – ספראי, ז', תשמ"ה, פרקי גליל, ירושלים.
ספראי, צביעה – ספראי, ח' וספראי, י', (ללא תאריך), הצאן הצמר והצביעה (חוברת פנימית), שדה אליהו.
ספראי, צדק – ספראי, ז', תש"ע, "הרהורים על צדק אלוהי, צדק חברתי, ומשפט (הלכה) בתקופת המשנה והתלמוד", בתוך: שטרן, י"צ (עורך), צדק שלי, צדק שלך – צדק בין תרבויות, ירושלים, עמ' 40-13.
ספראי, קרקעות – Safari, Z., 2003, "The Agrarian Structure in the Time of the Second Temple, Mishnah, and Talmud", in: Meir, E., Dar, S. and Safrai, Z. (eds.), <i>The Rural Landscape of Ancient Israel</i>, Oxford, pp. 105-126.
ספראי, תחומים – ספראי, ז', תשמ"ד, "לשאלת תחומי ארץ ישראל החייבים במצוות התלויות בארץ", בתוך: ישראלי, ש', לאם, נ' ורפאל, י' (עורכים), ספר יובל לרב י"ד סולובייצ'יק, ירושלים, עמ' תתרצז-תתשיט.
ספראי, תשתית – ספראי, ז', תשנ"ח, "התלמוד הבבלי כתשתית רעיונית לעלייה לארץ", בתוך: הכהן, ד'(עורכת), קיבוץ גליות, ירושלים, עמ' 50-27.
ספראי וספראי, גיוס – Safrai, S. and Safrai, Z., 1994, "Rabbinic Recruitment in the Mishnaic and Talmudic Period: A Sociological Inquiry in Rabbinic Society" (with Ch. Safrai), <i>Proceeding of the Eleven World Congress of Jewish Studies</i>, Jerusalem, pp. 25-32.
ספראי וספראי, האם היו חכמים שכבת עילית – ספראי, ז' וספראי, ח', תשס"ה, "האם היו חז"ל שכבת עילית", בתוך: גרא, ד' ובן זאב, מ' (עורכים), אוהב שלום, מחקרים לכבודו של ישראל פרידמן בן שלום, באר שבע, עמ' 440-373.
ספראי וספראי, הגדה של פסח – ספראי, ש' וספראי, ז', תשנ"ח, הגדת חז"ל, ירושלים (מהדורה אנגלית: Safrai, S. and Safrai, Z., 2009, <i>The Haggada of the Sages</i>, Jerusalem).
ספראי וספראי, חכמים בקהילה – ספראי, ז' וספראי, ח', תשנ"ח, "חכמים במאבק על הנהגת הקהל", בתוך: ספראי, ז' ושגיא, א' (עורכים), בין סמכות לאוטונומיה, תלאביב, עמ' 280-261.
ספראי וספראי, חכמים ותפקידי ציבור – ספראי, ח' וספראי, ז', תשע"ב, "תהליך השתלטותם של חכמים על מעמדות ציבוריים בתקופת המשנה והתלמוד", בתוך: שחר, י' ואחרים (עורכים), בארץ ובתפוצות בימי בית שני ובתקופת המשנה, ספר הזכרון לאריה כשר, תעודה כה, תל אביב, עמ' 274-223.
ספראי וספראי, חסידים וחכמים – Safrai, Ch. And Safrai, Z., 2004, "Holy Men and Rabbis in Talmudic Antiquity", in: Poorthuis, M. and Schwartz, J. (eds.), <i>Saints and Role Models in Judaism and Christianity</i>, Leiden, pp. 45-58.
ספראי וספראי, משאב כוח – ספראי, ז' וספראי, ח', 2001, "לימוד תורה כמשאב כח", בתוך: שגיא, א' ואחרים (עורכים), ספר היובל לדוד הרטמן, ירושלים, עמ' 922-877.
ספראי וספראי, תרבות המחלוקת – ספראי, ז' וספראי, ח', תשס"ב, "תרבות המחלוקת", בתוך: שגיא, א' (עורך), תרבות יהודית בעין הסערה – ספר היובל לי' אחיטוב, עין צורים, עמ' 346-326.
ספראי ורגב, ארץ ישראל – ספראי, ז' ורגב, א', 2011, ארץ ישראל בתקופת הבית השני, המשנה והתלמוד, ירושלים.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא דברים – ראו כהנא, ספרי זוטא.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.
סקופינסקה, מחתות–Skupinska-Lovset, I., 2008, "Further Examples of Bronze Incense Shovels from Palestine",<i>Etudes et Travaux</i> 22, pp. 215-223.
עמינח, מומחים – עמינח, נ', תשל"ז, "מומחים במסורת ההלכה התלמודית", דיני ישראל ח, עמ' 170-141.
עמינח, שליחות – עמינח, נ', תשל"ד, "להתהוותן של הלכות שליחות בגיטין", דיני ישראל ה, עמ' 204-189.
עמינח, תנאי יהושע – עמינח, נ', תשמ"ג, "תקנות יהושע בן נון",‬שנתון המשפט העברי ט-י, עמ' 327-301.
עמית,מקוואות – עמית, ד', תשנ"ז, מקוואות טהרה מימי בית שני בהר חברון, עבודהלתואר שני, האוניברסיטה העברית, ירושלים.
עמר, שמונה שרצים – עמר, ז', תשע"ו, שמונת השרצים, קריית אונו.
עסיס, משנה אחת – עסיס, מ', 2005, "לפירושה של משנת בבא בתרא פ"ב מ"ד", בתוך:Klein, B.E. und Müller, Ch.E. (eds.), <i>Memoria – Wege Jüdischen Erinners – Festschrift für Michael Brocke zum 65 Geburtstag</i>, Berlin, pp. 643-656.
עסיס, נזיקין – עסיס, מ', תשמ"ז, "לבעיית עריכתה של מסכת נזיקין ירושלמי", תרביץ נו, עמ' 170-147.
עסיס, קטע – עסיס, מ', תשל"ז, "קטע של ירושלמי סנהדרין", תרביץ מו, עמ' 90-29; הוספות ותיקונים, שם, עמ' 329-326.
פאוסט וספראי, הצלה – פאוסט, א' וספראי, ז', 2015, חפירות הצלה כמקור לתולדות ארץ ישראל, רמת גן.
פאלוך, השותפין – פאלוך, מ', תשע"א, חצר השותפין – יחיד, קהילה והקניין האישי, עיון בספרות התנאים, עבודה לתואר שני, אוניברסיטת בר-אילן, רמת גן.
פאלוך, רגישות – פאלוך, מ', תשס"ו, "צדק א-לוהי ורגישות אנושית – עיון הלכתי בשאלת גבולות האחריות של אדם החובל והמזיק", פתיחתא י, עמ' 51-5.
פגן, רחצה – Fagan, G.G., 2002, <i>Bathing in Public in the Roman World</i>, Michigan.
פוקס, סוכה – פוקס, מ"צ, תשל"ט, מהדורה ביקורתית של משניות מסכת סוכה עם מבוא, עבודת דוקטור, האוניברסיטה העברית, ירושלים.
פורטן וירדני, אוסטרקונים–Porten, B. and Yardeni, A., 2007, "Why the Unprovenanced Idumean Ostraca Should be Published", in: Lubetski M. (ed.), <i>New Seals and Inscriptions,Hebrew, Idumean, and Cuneiform</i>, Sheffield, pp. 73-98.
פורת, צדק – פורת, ב', תשל"ג, הצדק החוזי בדין התלמודי העברי, עבודה לתואר שני, האוניברסיטה העברית, ירושלים.
פילון, היפותטיקה – בתוך פילון, כתבים א, עמ' 168-153.
פילון, כתבים – דניאל-נטף, ס' ועמיר, י' (עורכים ומתרגמים), תשמ"ו-תשנ"ז, כתבי פילון האלכסנדרוני, א-ה, ירושלים.
פילון, על החוקים ג – בתוך פילון, כתבים ג, עמ' 126-77.
פיצ'ירילו, ירדן – Piccirilo, M., 1993, <i>The Mosaics of Jordan</i>, Amman.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש המשנה לרמב"ם, מהדורת קאפח, ר"י, ירושלים, תשכ"ג-תשכ"ט.
<i>פירוש הריב"ן</i>ל<i>מסכתות פסחים וסוכה</i>,מהדורתקופפר, א', ירושלים, תשמ"ד.
פיש, בית הלל – ראו שפירא ופיש, דיונים.
פיש ושפירא, מחלוקות – פיש, מ' ושפירא, ח', תשנ"ט, "פולמוסי הבתים: המחלוקת המטא-הלכתית בין בית שמאי לבית הלל", עיוני משפט כב, עמ' 497-461.
פלוסר, פתרון ישעיהו – פלוסר, ד', תשכ"ז, "פשר ישעיהו ורעיון שנים עשר השליחים בראשית הנצרות", <i>ארץ ישראל</i> ח, עמ' 62-52.
פלורסהיים, חצי נזק – פלורסהיים, י', תשס"ב, "חצי נזק – קנס או ממון? סקירה היסטורית", קובץ הציונות הדתית ד, עמ' 477-471.
פלורסהיים, ירושלמי נזיקין – פלורסהיים, י', תשנ"ז, "סוגיות בבליות בירושלמי נזיקין", סיני קכ, עמ' נג-פה; קסא-קפב.
פליישר, סידור קדום – פליישר, ע', תשע"ב, "על סידור קדום כמנהג ארץ-ישראל", בתוך: פליישר, תפילות, עמ' 556-517.
פליישר, קטעים – פליישר, ע', תשע"ב, "קטעים מקובצי תפילה ארץ-ישראליים מן הגניזה", בתוך: פליישר, תפילות, עמ' 702-603.
פליישר, תפילות – פליישר, ע', תשע"ב, תפילות הקבע בישראל בהתהוותן ובהתגבשותן, ירושלים.
פליקס, דגנים – פליקס, י', תש"ן, החקלאות בארץ-ישראל בימי המקרא, המשנה והתלמוד, ירושלים.
פליקס, החי והצומח – פליקס, י', תשמ"ג, החי והצומח במשנה, ירושלים.
פליקס, זרעים – פליקס, י', תשל"ד, "זרעים",בתוך: מרגליות, מ' (עורך), הלכות ארץ ישראל, ירושלים, עמ' קצא-קצח.
פליקס, כלאים – פליקס, י', תשכ"ז, כלאי זרעים והרכבה, מסכת כלאים, ירושלים.
פליקס, מעשרות – פליקס, י', 2005, תלמוד ירושלמי מסכת מעשרות, רמת גן.
פליקס, עצי בשמים – פליקס, י', תשנ"ז, עצי בשמים יער ונוי – צמחי התנ"ך וחז"ל, ירושלים.
פליקס, עצי פרי – פליקס, י', תשנ"ד, עצי פרי למיניהם, ירושלים.
פלק, מסחר – פלק, ז', תש"ל, "כעין דיני מסחר בהלכה", דיני ישראל א, עמ' 60-53.
<i>פסיקתא דרב כהנא,מהדורת מנדלבוים, ד', ניו יורק, תשכ"ב.</i>
<i>פסיקתא זוטרתי (לקח טוב),מהדורת בובר, ש', וילנא, תרמ"ד.</i>
<i>פסיקתא רבתי,מהדורת איש שלום, מ', וינה, תר"מ.</i>
פרדה, סיגופים – Fraade, S.D., 1986, "Ascetical Aspects of Ancient Judaism", <i>Jewish Spirituality</i> I, pp. 253-288.
פריאר, החוק הרומי – Frier, B.W., 1980, <i>Landlord and Tenants in Imperial Rome</i>, Princeton.
פריד, על מגילת אנטיוכוס – פריד, נ',תשנ"ג,"נוסח עברי חדש של מגילת אנטיוכוס", צפונות ה, עמ' סה-עד.
פרידמן, ברייתות – פרידמן, ש', תש"ס, "הברייתות שבתלמוד הבבלי ויחסן לתוספתא", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 201-163.
פרידמן, הלכות אישות – פרידמן, מ"ע, תשמ"א, "הלכות אישות בעקבות מעשים לבני ארץ-ישראל", תרביץ נ, עמ' 242-209.
פרידמן, הפקר – פרידמן, ש', תשנ"ו,"המילון המחקרי ללשון העברית של התנאים: ערך הבקר/הפקר; ביקורת", סידרא יב (תשנ"ו), עמ' 127-113; תוספת למאמר, סידרא יג (תשנ"ז), עמ' 158.
פרידמן, לוקה ומשלם – פרידמן, ש"י, תשע"ח, " 'אין לוקה ומשלם': לידתו וגלגוליו של כלל בדיני עונשין", בתוך: א' אדרעי ואחרים (עורכים), הלכה ומשפט:ספר הזיכרון למנחם אלון, עמ' 510-443.
פרידמן, מעשה – פרידמן, מ"ע, תשמ"ב, " 'מעשה גדול': קטע חדש מן המעשים לבני ארץ-ישראל", תרביץ נא, עמ' 205-193.
פרידמן, מעשים – פרידמן, מ"ע, תשל"ד, "שני קטעים מספרה מעשים לבני ארץ-ישראל", סיניעד, עמ' יד-לו.
פרידמן, מציאות – פרידמן, ש"י,תשל"ה,"מציאות ברשות הרבים", דיני ישראל ו, עמ' 175-169.
פרידמן, משנה ותוספתא – Friedman, S., 1999, "The Primacy of Tosefta to Mishna in Synoptic Parallels", in: Fox, H. and Meacham, T. (eds.), <i>Introdusing Tosefta</i>, New York, pp. 99-122.
פרידמן, פירוש – פרידמן, ש"י, תשל"ח, תלמוד ערוך, פרק השוכר אל האומנין, בבלי בבא מציעא פרק ששי, מהדורה על דרך המחקר עם פירוש הסוגיות על ידי שמא יהודה פרידמן, בית המדרש לרבנים באמריקה, ניו יורק.
פרידמן, תוספתא – פרידמן, ש"י, תשנ"ג, "תוספתא עתיקתא: ליחס מקבילות המשנה והתוספתא [א] – כל כתבי הקדש (שבת טז א)", תרביץ סב, עמ' 338-313.
פרידמן, תוספתא עתיקתא – פרידמן, ש"י, תשנ"ה, "תוספתא עתיקתא: ליחס מקבילות המשנה והתוספתא [ב] – מעשה רבן גמליאל וזקנים", בר-אילן כה-כו (ספר גילת), עמ' 288-277.
פרידמן, תוספתא פסחים – פרידמן, ש"י, תשס"ג, תוספתא עתיקתא:מסכת פסח ראשון: מקבילות המשנה והתוספתא ופירושן בצירוף מבוא כללי, רמת גן.
פריידנברג, היתר עסקא – פרידנברג, ד', תרצ"ט, "היתר עסקא בא"י במאה החמישית", <i>ידיעות החברה העברית לחקירת ארץ-ישראל ועתיקותיה</i> ו, עמ' 126-123.
פרין, חקלאות קיום – Frayn, J.M., 1979, <i>Subsistence Farming in Roman Italy</i>, London.
פרנצוס, חזקת הבתים – פרנצוס, י', תשל"ה, "חזקת הבתים במשפט העברי", דיני ישראל ו, עמ' 168-159.
פרנצוס, מהיום – פרנצוס, י', תשל"ז, " 'מהיום ולאחר מיתה' במשפט העברי", דיני ישראל ח, עמ' קלג-קמ.
פרנצוס, פירוש הגאונים – פרנצוס, י', תש"ס,"פירוש הגאונים לשתי משניות", בתוך: בויארין, ד' ואחרים (עורכים),עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 490-475.
פרקר, ציבענים – פרקר, ר', תשנ"ג, ציבענים מהצומח ומתקני תעשיה לצביעת אריגים באגן של הים התיכון, בתקופה ההלניסטית הרומית והביזנטית, עבודה לתואר שני, אוניברסיטת בר-אילן, רמת גן.
פרשפילד, חוק – Freshfield, E.H., 1931, A Provincial Manual of Later Roman Law, Cambridge.
צוקר, רס"ג – צוקר, ש', תשי"ט, על תרגום רס"ג לתורה, פרשנות הלכה ופולמיקה בתרגום התורה של ר' סעדיה גאון: תעודות ומחקרים, ניו יורק, עמ' 219-205.
צורי, המשפט העברי – צורי, י"ש, 1931, תולדות המשפט הצבורי העברי, א-ג, פאריס.
צורי, נזיקין – צורי, י"ש, 1937, משפט הנזיקין, לונדון.
צמבליסטה, מזבחונים – צמבליסטה, ג', 1997, מזבחות דמויי קובייה בארץ ישראל מסוף תקופת הברזל ועד לסוף התקופה ההלניסטית,עבודה לתואר שני, אוניברסיטת תל אביב, תל אביב.
צ'פי, נזירות – Chepey, S., 2005, <i>Nazirities in Late Second Temple Judaism</i>, Leiden.
צ'צ'י, כלי ברונזה – Ceci, De C., 1854, <i>Piccoli Bronzi del Real Museo Borbonico distinti per categorie in dieci tavole descritte e disegnate</i>, Museo Nazionale di Napoli, Napoli.
קדמוניות היהודים, יוספוס פלביוס, מהדורת שליט, א', ירושלים ותל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קדרי, מגילת אנטיוכוס – קדרי, מ', תשכ"ג, "מגילת אנטיוכוס הארמית", בר-אילן א, עמ' 105-81.
קהת, המוציא מחברו – קהת, ב', 2006, "המוציא מחברו עליו הראיה" במקורות התנאיים ובפרשנותם בתלמודים, עבודה לתואר שני, אוניברסיטת בר-אילן, רמת גן.‬‬‬‬
קהתי, משנה – קהתי, פ', תשל"ח, משניות מבוארות, ירושלים.
קודקס יוסטינינוס – <i>Codex Iustinianus</i>, 1929, Kruger, P. (ed.), Berlin (being the second part of the Corpus Iuris Civilis).
קוטלר, משנת אהרן – קוטלר, א', תשנ"ז, משנת רבי אהרן, א, ליקווד וירושלים.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קולומלה, חקלאות – Harrison, B.A., 1926, <i>Columella: On Agriculture</i> (De Re Rustica, Loeb Classical Library), London.
קטו, חקלאות – Hooper, W.D., 1967, Cato and Varro: <i>On Agriculture</i> (De Re Rustica, Loeb Classical Library), London.
קידר, תערוכה א – Qedar, S., 1978, "Gewichte aus Drei Jahrtausenden I", <i>Muenz Zentrum-Acktion</i> 32, Köln.
קידר, תערוכה ב – Qedar, S., 1979, "Gewichte aus Drei Jahrtausenden II", <i>Ibid</i> 37, Köln.
קימלמן, כוהנים – קימלמן, ר', תשמ"ג, "האולגארכיה הכהנית ותלמיד החכמים בתקופת התלמוד", ציון מח, עמ' 148-135.
קינדלר, טביעה – קינדלר, א', תשמ"א, "הערות נומיסמאטיות על הטביעה היהודית בסוף ימי הבית השני", בתוך: אופנהיימר, א' ואחרים (עורכים), פרקים בתולדות ירושלים בימי בית שני; ספר זיכרון לאברהם שליט, עמ' 282-271.
קיסטר, אבות דרבי נתן – קיסטר, מ', תשנ"ד, אבות דרבי נתן – עיונים בבעיות נוסח, עריכה ופרשנות, עבודת דוקטור, האוניברסיטה העברית, ירושלים.
קירשנבאום, ריהוט הבית – קירשנבאום, ק"ח, 2013, ריהוט הבית במשנה, רמת גן.
קצוף, חמישה מועדים – קצוף, ב', תשע"ב-תשע"ג, "רשימת חמשת הנזקים המועדים", שנתון המשפט העברי כז, עמ' 200-175.
קראוס, ארכאולוגיה תלמודית – Krauss, S., 1966, <i>Talmudische Archaeologie</i>, Hildesheim.
<i>קראוס, מילון – Krauss, S., 1899, Griechische und Latiniusche Lehnwörter Talmud, Midrash und Targum, Budapest.</i>
קראלינג, דורה אירופוס – Kraeling, C.H., 1956, The Synagogue,New Haven.
קרויס, קדמוניות התלמוד – קרויס, ש', תרע"ב-תרע"ט, קדמוניות התלמוד, א-ב, וינה וירושלים.
קרום, תלבושת – Croom, A.T., 2002, <i>Roman Clothing and Fashion</i>, Port Stroud.
קרן-אולמר, אלי מצרים – Kern-Ulmer, R.B., 2007, "Methodological Considerations in Respect to Egyptian Cultural Icons in Rabbinic Literature: Cleopatra, Isis and Serapis", <i>Henoch</i> 29, pp. 327-353.
קרקסלגר, שמן נוכרים – Kerkeslager, A., 1997, "Maintaining Jewish Identity in the Greek Gymnasium: A 'Jewish load' in 'CPJ' 3.519 (=P. Schub. 37 = P. Berol. 13406)", <i>Journal for the Study of Judaism in the Persian, Hellenistic and Roman Period </i>28, pp. 34-47.
ראבילו, מתנה ועושק – ראבילו, מ"א, תשנ"ג, "על מתנה ועושק", מחקרי משפט י, עמ' 194-183.
ראבילו, שלטון האב – ראבילו, מ"א, תשל"ד, "על שלטון האב במשפט הרומי ובמשפט העברי", דיני ישראל ה, עמ' 153-85.
רבי בצלאל אשכנזי, שיטה מקובצת, מהדורת מצגר, ז', ירושלים, תשנ"ז.
רבי יצחק ממרשיליא, ספר העיטור, ורשה-וילנה תרל"ד-תרמ"ה.
רבי ישעיה דיטראני, תוספות רי"ד על מסכת בבא בתרא, מהדורת זק"ש, נ', ירושלים, תשנ"ה.
רבי מאיר הלוי אבולעפיה, יד רמה, מסכת בבא-בתרא, מהדורת פלד, ע"צ, ירושלים, תשנ"ב.
רבי מנחם המאירי, בית הבחירה, מהדירים שונים, ירושלים, תשל"ז.
רבי משה בן מיימון, משנה תורה, מהדורת פרנקל, ש', בניברק, תשל"ה.
רבי משה בן נחמן, חידושי הרמב"ן, מהדורת מכון התלמוד הישראלי השלם (מהדירים שונים), ירושלים, תש"ל.
רבי שלמה בן אברהם, חידושי הרשב"א, מהדורת מוסד הרב קוק (מהדירים שונים), ירושלים, תשמ"א.
רבינוביץ', דקדוקי סופרים – רבינוביץ', רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רדזינר, קנסות – רדזינר, ע', 2014, דיני קנסות:מחקר במשפט התלמוד, רמת גן.
רוזובסקי, שיעורים – רוזובסקי, ש', תשנ"ג, שיעורי ר' שמואל רוזובסקי על מסכת בבא בתרא, בני ברק.
רוזן, חזירים – רוזן, ב', תשנ"ו, "גידול חזיר בארץ-ישראל לאחר התקופה הרומית", קתדרה 78, עמ' 42-25.
רוזנבלום, כרכי הים –
Rosenblum, J.B., 2010, "Cities of the Sea: In Search of כרכי הים", <i>Hebrew Studie</i>s 51, pp. 211-221.
רוזנברג, תחרות – רוזנברג, י', תשמ"ד-תשמ"ח, "עמדת ההלכה כלפי תחרות שוק", דיני ישראל יב, עמ' כה-לב.
רוזנטל, ירושלמי – רוזנטל, א"ש, 1983, ירושלמי נזיקין:יוצא לאור על-פי כתב-יד אסקוריאלבצירוף מבוא, על-ידי אליעזר שמשון רוזנטל; הוסיף מבוא ופירוש שאול ליברמן, ירושלים.
רוזנטל, ירושלמי 2 – רוזנטל, א"ש, תשס"ח, ירושלמי נזיקין:יוצא לאור על-פי כתב-יד אסקוריאלבצירוף מבוא, על-ידי אליעזר שמשון רוזנטל; הוסיף מבוא ופירוש שאול ליברמן, ירושלים; עתה נוספו קטעים מן הגניזה האיטלקית בצירוף מבואות, מאת דוד רוזנטל, ירושלים.
רוזן-צבי, זכר לדבר – רוזן-צבי, י', תשס"ט, "אף על פי שאין ראיה לדבר, זכר לדבר", תרביץ עח, עמ' 344-323.
רוזן-צבי, מומים – רוזן-צבי, י', שס"ה-תשס"ו, "הגוף והמקדש: רשימת מומי הכהנים במשנת בכורות ומקומו של המקדש בבית המדרש התנאי", מדעי היהדות 43, עמ' 87-49.
רוטגרס, מחתות – Rutgers, V.L., 1999, "Incense Shovels at Sepphoris?", in: Meyers, E.M. (ed.), <i>Galilee through the Centuries: Confluence of Cultures</i>, Duke, pp. 177-198.
רול, הכבישים – רול, י', תשל"ו, "מערך הדרכים הרומיות בארץ-ישראל", קדמוניות ט, עמ' 50-35.
רות רבה,מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריבלין, ירושה – Rivlin, J., "Gift and Inheritance Law in the Judaean Desert Documents", in: Baumgarten, A.I. (ed.), <i>Law in the Documents of the Judaean Desert</i>, Leiden, pp.165-183 .
ריבלין, ירושה באישה – ריבלין, י', תשנ"ח, "האישה בדיני הירושה על-פי תעודות מן הגניזה", תעודה יג, עמ' 154-135.
ריבלין, צוואה – ריבלין, י', תשמ"ח, "על החובה לשייר ליורשים", דיני ישראל יג-יד, עמ' קסז-קצב.
ריבלין, שבועת אלמנה – ריבלין, י', תשס"ה, "שבועת האלמנה בין ספרד לאשכנז", מחקרי משפט כא, עמ' 719-705.
ריינך, ציורים – Reinach, S., 1897-1904, <i>Répertoi͗re de Reliefs Grecs et Romains</i>, I-III, Paris.
ריכטר ומרי, אומנות יוונית – Richter, G.M.A. and Marie, A.A., 1987, <i>Handbook of Greek Art, a Survey of the Visual Arts of Ancient Greece</i>, London .
רמב"ן, דינא דגרמי, מהדורת הרשלר, מ', ירושלים, תש"ל.
ר"ן בפירושו לרי"ף, הודפס בתלמוד ש"ס וילנא.
רקובר, אחריות הרב – רקובר, נ', תשל"ד, אחריות הרב (Vicarius Liability) במשפט העברי, דיני ישראל ה, עמ' 153-85.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שגיא, הרהורים – שגיא, א', 2008, "הרהורים על המכשלות ועל האתגרים בפילוסופיה של ההלכה", בתוך: רביצקי, א' ורוזנק, א' (עורכים), עיונים חדשים בפילוסופיה של ההלכה, ירושלים, עמ' 41-27.
שוויקה, ארבעה קבין – שוויקה, י', תשע"ד," 'בית ארבעה קבין': לבירור חשבונה של משנה אחת במסכת בבא בתרא בידי מפרשיה", סידרא כט, עמ' 147-127.
שוורץ, גידול כלבים – שוורץ, י', תשס"ג, "על כלבים בחברה היהודית בתקופת הבית השני ובתקופת המשנה והתלמוד", על אתר יב, עמ'82-47.
שוורץ, גמליאל–Schwartz, D., 1998, "Gamliel in Aphrodite’s Bath", in: Schaefer, P. (ed.), <i>The Talmud Yerushalmi and Graeco-Roman Culture, </i>Tuebingen, pp. 203-217.
שוורץ, הכלבים – Schwartz, J.J., 2000, "Dogs and Cats in Jewish Society in the Second Temple, Mishnah and Talmud Periods", <i>World Congress of Jewish Studies</i> 12, b, pp. 25-34.
שוורץ, מקדש חוניו – שוורץ, ד', 2004, "יהודי מצרים בין מקדש חוניו למקדש ירושלים ולשמים", ציון סב, עמ' 22-5.
שוחטמן, אחריות – שוחטמן, א', תשל"ג, "אחריות הנזיקין של הממלא חובה חוקית במשפט העברי", סיני עג, עמ' קלז-קנד.
שו"ת הרשב"א, מהדורת מכון תפארת התורה, ירושלים, תשמ"ט-תש"ן.
שחר, אלמנה – שחר, נ', תשמ"ו, "מדור האלמנה בבית בעלה", מחקרי משפט ד, עמ' 253-204.
שטינפלד, מודה במקצת – שטינפלד, צ"א, תשל"ט, מודה במקצת, רמת גן.
שטינפלד, משנה – שטינפלד, צ"מ, תשל"ו, "לבירורה של משנה במסכת הוריות", בר-אילן יג, עמ' 106-84.
שטינפלד, שריא – שטינפלד, צ"מ, תשמ"א-תשמ"ג, "בית דין שריא", דיני ישראל ט, עמ' רצט-שיח.
שטרוזמן, תקנת השוק – שטרוזמן, א', תשל"ח, "תקנת השוק במשפט העברי", דיני ישראל ט, עמ' ז-נ.
שטרן, אנציקלופדיה – שטרן, א' (עורך), 1992, האנציקלופדיה החדשה לחפירות ארכיאולוגיות בארץ-ישראל, ירושלים.
שטרן, סופרים – Stern, M., 1974-1980, <i>Greek and Latin Authors on Jews and Judaism</i>, Jerusalem.
שטרן, תקופה פרסית – Stern, E., 1982, <i>Material Culture of the Land of the Bible in the Persian Period 538-332 B.C.</i>, Jerusalem.
שיאה, מזבחונים – Shea, M.O.D., 1983, "The Small Cuboid Incense Burners of the Ancient Near East", <i>Levant</i> 15, pp. 76-109.
שילה, דינא דמלכותא – שילה, ש', תשנ"ו, דינא דמלכותא דינא, ירושלים.
שילה, הערמה – שילה, ש', תשמ"א, "ההערמה בתלמוד", שנתון המשפט העברי ח, עמ' 355-309.
שילה, רטושים – שילה, ש', תשמ"ד, "נכסי נעדרים: נכסי שבויים נטושים ורטושים", מלאת ב, עמ' 121-111.
שימוף, סעודה – Shimoff, S.R., 1996, "Banquets, the Limits of Hellenization", <i>Journal for the Study of Judaism in the Persian, Hellenistic and Roman Period</i> 27, pp. 440-452.
שמש, הלכה – Shemesh, A., 2009, <i>Halakha in the Making, The Development of Jewish Law from Qunran to the Rabbis</i>, Berekly.
שמש, עונשים – שמש, א', תשס"ג, עונשים וחטאים מן המקרא לספרות חז"ל, ירושלים.
שנקס, מסירה – Shanks-Alexander, E., 2006, <i>Transmitting Mishnah The Shaping Influence of the Oral Tradition</i>, Cambridge.
שערי צדק, מהדורתמודעי, נ', שאלוניקי, תקנ"ב.
שערי תורת ארץ ישראל – ראו רבינוביץ.
שפיגל, דרך קצרה – שפיגל, י', תש"ן, "דרך קצרה בלשון תנאים על פשט ודרש במשנה", אסופות ד, עמ' ט-כו.
שפיגל, קנאת הבעל – שפיגל, ב', תשס"ה, "קנאת הבעל", שנתון המשפט העברי כג, עמ' 382-351.
שפירא, ציבור – שפירא, א', תש"ל, "המושג 'ציבור' במשפט העברי", דיני ישראל א, עמ' 95-75.
שפירא ופיש, דיונים – שפירא, ח"מ ופיש, מ', תשנ"ט, "פולמוסי הבתים: המחלוקת המטא-הלכתית בין בית שמאילבית הלל", עיוני משפט כב,2, עמ'497-461.
שפר, ספרות היכלות – שפר, פ', 1981, ספרות היכלות, טיבינגן.
שפר, ספרות מרכבה – שפר, פ', 1981, סינופסיס לספרות מרכבה, טיבינגן.
שפרבר, בעלי זרוע – Sperber, D., 1978, "The Groth of the Patronage", בתוך: שפרבר, הקרקע, עמ' 125-119.
שפרבר, הקרקע – Sperber, D., 1978, <i>Roman Palestine 200-400: The Land Crisis and Change in Agrarian Society as Reflected in Rabbinic Sources</i>, Ramat Gan.
שפרבר, כספים – Sperber, D., 1974, <i>Roman Palestine 200-400 I: Money and Prices</i>, Ramat Gan.
שרמר, מאגיה – שרמר, ע', תשס"ט, " 'הן האדם היה כאחד ממנו': פולמוס, השתקה וריסון עצמי", תרביץ עח, עמ'369-345.
תורתן של ראשונים,מהדורת הורוויץ, ח"מ, פראנקפורט ע"מ, תרמ"ב.
תיאודוסיוס – ראו חוקי תיאודוסיוס.
תיאור ערי העולם – "Totius Orbis Descriptio", 1861, Muller,K. (ed.), <i>Geographi Graecis Minores</i> 2, Paris, pp. 513-528.
תנחום הירושלמי – ראו אלמרשד אלכאפי.
<i>תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים,מהדורת רידר, מ', ירושלים, תשמ"ד;מהדורת גינזבורגר, מ', ברלין, תרס"ב.</i>
<i>תרגום יונתן לנביאים, מהדורת שפרבר,א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i>, I-IV, Madrid.
תשובות אנשי ארץ-ישראל, בתוך: ב"מ, לוין, עורך, גנזי קדם, מאסף מדעי לתקופת הגאונים וספרותם, ד, חיפה, תר"צ.
<i>תשובות גאונים מזרח ומערב, מילר, י', ברלין, תרמ"ח.</i>
<i>תשובות גאונים קדמונים, קאסעל, ד', ברלין, תר"ח.</i>
<i>תשובות הגאונים אסף – אסף, ש', תרפ"ט, תשובות הגאונים, ירושלים.</i>
<i>תשובות הגאונים החדשות – עמנואל,ש', תשנ"ה, תשובות הגאונים החדשות, ירושלים.</i>
<i>תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.</i>
<i>תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.</i>
<i>תשובות הגאונים מוסאפיה – מוסאפיה, י', תרכ"ד, תשובות הגאונים, ליק.</i>
<i>תשובות הגאונים קורונל – קורונל, נ"נ, תרל"א, תשובות הגאונים, וויען.</i>
<i>תשובות הגאונים שערי צדק – ראו שערי צדק.</i>
<i>תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.</i>
<i>תשובות מהרי"ץ גיאת, הוצאת באמבערגער, י"ד, פירטה, תרכ"א-תרכ"ה.</i>
<i>תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
תשובות רב שר שלום, מהדורת וינברג, ר"ש, ירושלים, תשל"ו.
תשובת חכם צבי – אשכנזי, ר' צבי בן יהודה (חכם צבי), תר"ס, שאלות ותשובות וחדושים ובאורים מחבוריו, הלברשטם.