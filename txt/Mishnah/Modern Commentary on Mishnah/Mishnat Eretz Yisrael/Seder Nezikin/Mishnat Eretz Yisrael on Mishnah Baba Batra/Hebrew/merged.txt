Mishnat Eretz Yisrael on Mishnah Baba Batra
משנת ארץ ישראל על משנה בבא בתרא
merged
https://www.sefaria.org/Mishnat_Eretz_Yisrael_on_Mishnah_Baba_Batra
This file contains merged sections from the following text versions:
-Kvutsat Yavne, 2020-2021
-https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה בבא בתרא

פתח דבר

המבוא הכללי ל'מסכת' נזיקין הכוללת את בבא קמא, בבא מציעא ובבת בתרא, מופיע בכרך נפרד – "מבוא למסכת נזיקין". המבוא שלפניכם עוסק במאפיינים הייחודיים למסכת בבא בתרא.
<b>מקראות</b>
<b>משקלות</b>
<b>דברים פרק כה</b> 
(יג) לֹא יִהְיֶה לְךָ בְּכִיסְךָ אֶבֶן וָאָבֶן גְּדוֹלָה וּקְטַנָּה:
(יד) לֹא יִהְיֶה לְךָ בְּבֵיתְךָ אֵיפָה וְאֵיפָה גְּדוֹלָה וּקְטַנָּה:
(טו) אֶבֶן שְׁלֵמָה וָצֶדֶק יִהְיֶה לָּךְ אֵיפָה שְׁלֵמָה וָצֶדֶק יִהְיֶה לָּךְ לְמַעַן יַאֲרִיכוּ יָמֶיךָ עַל הָאֲדָמָה אֲשֶׁר ה' אֱלֹהֶיךָ נֹתֵן לָךְ:
(טז) כִּי תוֹעֲבַת ה' אֱלֹהֶיךָ כָּל עֹשֵׂה אֵלֶּה כֹּל עֹשֵׂה עָוֶל:
<b>הלכות ירושה</b>
<b>במדבר פרק כז</b> 
(א) וַתִּקְרַבְנָה בְּנוֹת צְלָפְחָד בֶּן חֵפֶר בֶּן גִּלְעָד בֶּן מָכִיר בֶּן מְנַשֶּׁה לְמִשְׁפְּחֹת מְנַשֶּׁה בֶן יוֹסֵף וְאֵלֶּה שְׁמוֹת בְּנֹתָיו מַחְלָה נֹעָה וְחָגְלָה וּמִלְכָּה וְתִרְצָה:
(ב) וַתַּעֲמֹדְנָה לִפְנֵי מֹשֶׁה וְלִפְנֵי אֶלְעָזָר הַכֹּהֵן וְלִפְנֵי הַנְּשִׂיאִם וְכָל הָעֵדָה פֶּתַח אֹהֶל מוֹעֵד לֵאמֹר:
(ג) אָבִינוּ מֵת בַּמִּדְבָּר וְהוּא לֹא הָיָה בְּתוֹךְ הָעֵדָה הַנּוֹעָדִים עַל ה' בַּעֲדַת קֹרַח כִּי בְחֶטְאוֹ מֵת וּבָנִים לֹא הָיוּ לוֹ:
(ד) לָמָּה יִגָּרַע שֵׁם אָבִינוּ מִתּוֹךְ מִשְׁפַּחְתּוֹ כִּי אֵין לוֹ בֵּן תְּנָה לָּנוּ אֲחֻזָּה בְּתוֹךְ אֲחֵי אָבִינוּ:
(ה) וַיַּקְרֵב מֹשֶׁה אֶת מִשְׁפָּטָן לִפְנֵי ה':
(ו) וַיֹּאמֶר ה' אֶל מֹשֶׁה לֵּאמֹר:
(ז) כֵּן בְּנוֹת צְלָפְחָד דֹּבְרֹת נָתֹן תִּתֵּן לָהֶם אֲחֻזַּת נַחֲלָה בְּתוֹךְ אֲחֵי אֲבִיהֶם וְהַעֲבַרְתָּ אֶת נַחֲלַת אֲבִיהֶן לָהֶן:
(ח) וְאֶל בְּנֵי יִשְׂרָאֵל תְּדַבֵּר לֵאמֹר אִישׁ כִּי יָמוּת וּבֵן אֵין לוֹ וְהַעֲבַרְתֶּם אֶת נַחֲלָתוֹ לְבִתּוֹ:
(ט) וְאִם אֵין לוֹ בַּת וּנְתַתֶּם אֶת נַחֲלָתוֹ לְאֶחָיו:
(י) וְאִם אֵין לוֹ אַחִים וּנְתַתֶּם אֶת נַחֲלָתוֹ לַאֲחֵי אָבִיו:
(יא) וְאִם אֵין אַחִים לְאָבִיו וּנְתַתֶּם אֶת נַחֲלָתוֹ לִשְׁאֵרוֹ הַקָּרֹב אֵלָיו מִמִּשְׁפַּחְתּוֹ וְיָרַשׁ אֹתָהּ וְהָיְתָה לִבְנֵי יִשְׂרָאֵל לְחֻקַּת מִשְׁפָּט כַּאֲשֶׁר צִוָּה ה' אֶת מֹשֶׁה:
<b>צורת השטרות<sup class="footnote-marker">1</sup><i class="footnote">גולאק, שטרות, עמ' 34-11.</i></b>
<b>ירמיהו פרק לב</b>
(ט) וָאֶקְנֶה אֶת הַשָּׂדֶה מֵאֵת חֲנַמְאֵל בֶּן דֹּדִי אֲשֶׁר בַּעֲנָתוֹת וָאֶשְׁקֲלָה לּוֹ אֶת הַכֶּסֶף שִׁבְעָה שְׁקָלִים וַעֲשָׂרָה הַכָּסֶף:
(י) וָאֶכְתֹּב בַּסֵּפֶר וָאֶחְתֹּם וָאָעֵד עֵדִים וָאֶשְׁקֹל הַכֶּסֶף בְּמֹאזְנָיִם:
(יא) וָאֶקַּח אֶת סֵפֶר הַמִּקְנָה אֶת הֶחָתוּם הַמִּצְוָה וְהַחֻקִּים וְאֶת הַגָּלוּי:
(יב) וָאֶתֵּן אֶת הַסֵּפֶר הַמִּקְנָה אֶל בָּרוּךְ בֶּן נֵרִיָּה בֶּן מַחְסֵיָה לְעֵינֵי חֲנַמְאֵל דֹּדִי וּלְעֵינֵי הָעֵדִים הַכֹּתְבִים בְּסֵפֶר הַמִּקְנָה לְעֵינֵי כָּל הַיְּהוּדִים הַיֹּשְׁבִים בַּחֲצַר הַמַּטָּרָה:
(יג) וָאֲצַוֶּה אֶת בָּרוּךְ לְעֵינֵיהֶם לֵאמֹר:
(יד) כֹּה אָמַר ה' צְבָאוֹת אֱלֹהֵי יִשְׂרָאֵל לָקוֹחַ אֶת הַסְּפָרִים הָאֵלֶּה אֵת סֵפֶר הַמִּקְנָה הַזֶּה וְאֵת הֶחָתוּם וְאֵת סֵפֶר הַגָּלוּי הַזֶּה וּנְתַתָּם בִּכְלִי חָרֶשׂ לְמַעַן יַעַמְדוּ יָמִים רַבִּים:
מסכת בבא בתרא היא היחידה השלישית בתוך ה"טרילוגיה" של מסכת נזיקין. הפרק הראשון הוא חלק ממסכת שותפות, המתחילה בפרק י במסכת בבא מציעא.
<b>השותפות העירונית</b>
מסכת בבא בתרא היא היחידה השלישית בתוך ה"טרילוגיה" של מסכת נזיקין. הפרק הראשון הוא חלק ממסכת שותפות, המתחילה בפרק י במסכת בבא מציעא.
חלק של משנה ה בפרק א עוסק בשותפות העירונית. המשפט במשנה מחביא או ממזער נושא בעל חשיבות חברתית, ציבורית ואף משפטית רבה. במשפט טמונה מחלוקת האם לשותפים העירוניים זכות לחייב פעילות משותפת (במקרה זה הקמת שער או חומה). חכמים מאפשרים לחייב את היחיד במטלות אלו, ורבן שמעון בן גמליאל מצמצם את הסמכות של בני העיר. לשיטתו הם רשאים לכפות השתתפות רק במה "שראוי", כלומר הסמכות השיפוטית (של חכמים) עומדת מעל לסמכות העירונית, והיא הקובעת במה בני העיר רשאים להחליט. בתוספתא שנביא בפירוש המשנה יש הרחבה גדולה. התוספתא מאפשרת לשותפות העירונית קבלת החלטות בנושאים רבים, חלקם נושאים משפטיים מובהקים, נושאים שחז"ל ראו עצמם כמחוקקים הטבעיים שלהם, וכן שנינו בתוספתא בבא מציעא פי"א הכ"ג:
1. כופין בני העיר זה את זה לבנות להן בית הכנסת, ולקנות להן ספר תורה ונביאים. 2. ורשאין בני העיר להתנות על השערים, ועל המדות, ועל שכר פועלין. רשאין לעשות קיצתן. 3. רשאין בני העיר לומר כל מי שיראה אצל פלוני יהא נותן כך וכך. וכל מי שיראה אצל מלכות יהא נותן כך וכך. 4. כל מי שתרצה, או מי שתרעה, פרתו בין הכרמים, יהא נותן כך וכך, וכל מי שתראה בהמת פלנית יהא נותן כך וכך. רשאין לעשות קיצתן.
לעשות קיצתן משמע לכפות את ההחלטה. אם כן טווח ההחלטות של בני העיר מקיף דיני נזיקין וקנסות, וכמובן התנהגות אישית (למניעת הלשנות).
קשה לדעת האם הקהילה המקומית המתינה לאישור של חכמים, או שמא הם אישרו בדיעבד את מה שהקהילה הנהיגה. בפועל הייתה הקהילה עצמאית, וכמעט כול-יכולה. הדיון במשנה ממזער אפוא את הקהילה; התוספתא מציגה תמונה אחרת, ההולמת יותר את המציאות. בתוספתא מצטיירת קהילה עצמאית המחוקקת לעצמה את חוקיה (כולל בתחומים הלכתיים של דיני נזיקין). מהתוספתא משתמע שהעיר לא המתינה לאישור של חכמים, אלא פעלה כהבנתה.
עצם הפעילות של הקהילה היהודית נדונה במקומות אחרים<sup class="footnote-marker">2</sup><i class="footnote">ספראי, הקהילה; ספראי, הכפר הקדום.</i>. נסתפק כאן בסיכום קצר. ראשית נציג את התוספתא בפרק יא של בבא מציעא המקדישה לנושא סדרת הלכות.
הלכות כד-כז מדברות על אגודות בעלי מלאכה בעיירות או בערים. הבבלי מציג כאילו אגודות אלו הן בעלות סמכות מוגבלת על ידי הרב החשוב המקומי, אך במציאות הארץ-ישראלית האגודות היו עצמאיות.
הלכה כד
ורשאין הצמרין והצבעין לומר כל מקח שיבוא לעיר נהא כולנו שותפין בו.
הלכה כה
רשאין נחתומין לעשות רגיעה ביניהן. רשאין החמרין לומר כל מי שתמות חמורו נעמיד לו חמור אחר. מתה בבוסיא אין צריכין להעמיד לו חמור, דלא בבוסיא צריכין להעמיד לו, ואם אמר תנו לי ואני לוקח לעצמי אין שומעין לו, אלא לוקחין ונותנין לו.
הלכה כו
רשאין הספנין לומר כל מי שתאבד ספינתו נעמיד לו ספינה אחרת. אבדה בבוסיא אין צריכין להעמיד לו, דלא בבוסיא צריכין להעמיד לו, ואם פרש למקום שאין בני אדם פורשין אין צריכין להעמיד לו.
הלכה כז
מה שהיה בלן לרבים, ספר לרבים, נחתום לרבים, שולחן לרבים, ואין שם אחר אלא הוא, והגיע שעת הרגל ומבקש לילך לתוך ביתו, יכולין לעכב על ידיו עד שיעמיד אחר תחתיו, ואם התנה עמהן בבית דין או שעברו עליו את הדרך הרשות בידו.
הלכה זו מלמדת שהבלן המקומי או הנחתום (שהם במקרה תושבי עיירה אחרת) כפופים להנהגת העיר. מן הסתם זו העניקה להם מונופול, אחרת לא היו יכולים לתבוע מנותני השירות כל תביעה.
ההלכות הבאות (הכ"ח-הל"א) מלמדות על התנדבות של יחידים לאחזקה ולשיפור הדרכים המקומיות והבור העירוני. גם הן מלמדות הרבה על ההתארגנות העצמית של יהודי העיירות הכפריות.
הקהילה בכפר היהודי הייתה מפותחת ביותר, ועסקו בכך רבות<sup class="footnote-marker">3</sup><i class="footnote">וינברג, הקהילה; גודמן, גליל, עמ' 134-119; ספראי, הקהילה. רוב המחקרים, להוציא האחרון, לא הבחינו בין הקהילה בפוליס המעורבת ובין הקהילות שפעלו בכפרים.</i>. הקהילה היהודית הכפרית הקימה בתי ספר ומימנה את שכר המורים. בבתי ספר אלה למדו כל בני המקום (זכרים בלבד). הקהילה הקימה מוסדות צדקה שסיפקו מזון לעניים ותמיכה כספית להם, עזרו במימון נישואים, עסקו בפדיון שבויים ותמכו בחלשים ובחולים. שתי פעילויות אלו (חינוך וצדקה) היו חידוש בעולם הרומי, חידוש אידאולוגי וארגוני כאחד. כיום הן מקובלות בכל חברה מהוגנת.
העיר (הקהילה) בנתה דרכים לשטחים החקלאיים וליישובים סמוכים (לעיל איור 55). חכמים דנים בבעיות ההלכתיות הכרוכות בסלילת הדרך, רוחבה המרבי, הפקעת קרקע נדרשת וכו', והממצא הארכאולוגי מספק את הראיות העובדתיות לקיומה של מערכת הדרכים<sup class="footnote-marker">4</sup><i class="footnote">דר, תפרוסת, עמ' 229-196; ספראי, הקהילה, עמ' 196-191.</i>. בדרך כלל לא הייתה לכפר חומה, להוציא יישובים על ספר המדבר (משנה, להלן פ"א ה"ה; בבלי, ז ע"ב). סוסיה, בדרום הר חברון שבספר המדבר, היא דוגמה לעיירה בעלת מבנה ביטחוני, מעין חומה חלקית<sup class="footnote-marker">5</sup><i class="footnote">נגב, סוסיה.</i>. יישוב אחר מוקף חומה היה כנראה האתר המכונה היום חורבת בתה (ליד כרמיאל של היום), בגבול הגליל העליון והתחתון<sup class="footnote-marker">6</sup><i class="footnote">אביעם ואשכנזי, מערב הגליל, עמ' 99.</i>. בימי בית שני רווחו יותר יישובים מוקפי חומה.
בכפר היו בורות מים ובריכות ציבוריות, מקווה טהרה, בית מרחץ ציבורי וכמובן בית כנסת ושירותים ציבוריים נוספים, כהנפקת משקולות, ואולי אף פיקוח חלקי על מחירים. ביישובים גדולים מדובר אפילו על תאורת רחובות, דבר שהיה נדיר אפילו בפוליס, ומן הסתם הוארו רחובות ראשיים בלבד.
בראש הכפר עמדה מועצה של "טובי העיר" שמנתה בדרך כלל שבעה חברים, וראש העיר המכונה גם "ארכון". מועצה זו שימשה גם כבית דין מקומי. במקביל לבית דין זה פעל מעין נוטריון, "שהד" הנזכר לא רק בסוגיית גמרא, שם הוא מכונה "עד מומחה" (בבלי, סנהדרין כה ע"א), אלא גם בכתובות מג'למה ומסוסיה<sup class="footnote-marker">7</sup><i class="footnote">נוה, מצבות.</i>. בכפרים גדולים פעלה גם מועצה, "בולי". כך למשל הייתה בולי בביתר. בסוריה הייתה בולי רק בכפרים מרכזיים שכונו "מטרה-קומיה" (כפר אם), ולאלה היה כנראה מעמד מנהלי כמרכז אזורי, אם כי לא ברור כלל מה היה טיבו של מעמד זה. המונח מטרה-קומיה אינו מוכר בפרובינציה שלנו.
הקהילה מימנה את פעולותיה בעיקר ממס שהוטל על תושבי המקום וממגביות ציבוריות, "פסיקה", הנזכרות בכמה כתובות. בשונה מהקהילה בכפר בסוריה ובפוליס לא היו לקהילה היהודית מפעלים כלכליים, לא אדמות ולא מקורות הכנסה דומים. בימי הביניים מימנה את עצמה הקהילה היהודית, בין השאר, מהספקת שירותי דת כשחיטה, קבורה או נישואין, אולם בתקופת המשנה והתלמוד לא הוגדרו צרכים אלה כשירותי דת. הקהילה לא עסקה בהספקתם, והם נחשבו לשירותים מסחריים רגילים שסופקו על בסיס מסחרי ואישי. הקהילה לא הגדירה את עצמה כלל על בסיס דתי זה, והייתה גוף מוניציפלי מובהק.
מבני הציבור בכפר היו מעטים. בית כנסת היה כמעט בכל יישוב יהודי מן המאה השלישית ואילך. השאלה עד כמה היו מבנים אלה נפוצים קודם לכן, בתקופת התנאים, עדיין אינה ברורה. בספרות התנאית נזכר בית הכנסת רבות, ברם בפועל טרם נתגלו מבנים של בתי כנסת שנבנו בין חורבן הבית השני והמאה השלישית, או לכל המוקדם בשלהי המאה השנייה. עם זאת, גם טרם נחפרו כפרים או חלקי כפרים מתקופה זו. מבנים נוספים היו נדירים. כך, למשל, במגדלא נמצא נמפאון<sup class="footnote-marker">8</sup><i class="footnote">נצר, מגדלא, איור 16.</i>, בחורבת בית ליד שבשרון נמצא כתובת של ניראון (Nereon) – בית מעיין ציבורי<sup class="footnote-marker">9</sup><i class="footnote">אפלבאום ואחרים, כתובות, עמ' 138-137.</i>, בחורבת קאנאטיר שבגולן מצויים שני בתי מעיין מהודרים שטרם נחקרו בצורה מפורטת, וכן בית מעיין ציבורי יפה בקצרין. בתי מעיין מהודרים נמצאו באתרים שונים, אחד מהם דומה לזה שבאום אל קאנאטיר, והאחרים מפוארים פחות בעין שרונה, בעין חשרה ואחרים. בבית שערים נחפרו בנוסף לבית הכנסת מבנה בסיליקה, ולידו חדר ללימוד והתכנסות (בית מדרש?). בספרות חז"ל אף נזכרת אכסדרה<sup class="footnote-marker">10</sup><i class="footnote">מזר, בית שערים. האתר נחפר לאחרונה על ידי ע' ארליך, וכמובן החפירות החדשות שטרם הסתיימו גם טרם התפרסמו.</i>. מבנים אשר יוחדו לבתי מדרש ידועים רק מספרות האמוראים, ואף בתקופה זו היו אלה בדרך כלל בתוך מכלול בית הכנסת, כמו למשל במרות<sup class="footnote-marker">11</sup><i class="footnote">אילן ודמתי, מרות.</i>. בחורבת נג'אר נסקר מבנה ספסלים, שהיה אולי בית מדרש או חדר התכנסות של מועצת הכפר<sup class="footnote-marker">12</sup><i class="footnote">ספראי, הקהילה, עמ' 186.</i>. בית המדרש בבית שערים הוא כמובן יוצא דופן, שכן בעיירה זו שכנה הסנהדרין והיא איננה דוגמה לעיירות כפריות רגילות. בעין גדי, שהייתה כפר חשוב במאה השנייה, הייתה אגורה<sup class="footnote-marker">13</sup><i class="footnote">לואיס, מסמכי מדבר יהודה, מס' 11, 19, 20.</i>. באום ריחן הסוקרים טוענים שמבנה 16 היה מעין שוק ציבורי<sup class="footnote-marker">14</sup><i class="footnote">דר ואחרים, אום ריחן.</i>. בסקרים מאוחרים יותר נמצאו במבנה אריחים האופייניים לבתי מרחץ (טרם פורסם), ועל כן זיהוי המבנה כמעין אגורה הוא בעייתי. בחורבת סוסיה נתגלו ונחפרו מקווה ציבורי (לפי מיקומו) וכן מבנה ביטחון ששימש אולי גם כמבנה חנויות<sup class="footnote-marker">15</sup><i class="footnote">טרם פורסם במפורט, ראו נגב, סוסיה.</i>, וכן כמה דוגמאות חריגות נוספות. גם בתחום זה בולט ההבדל בין הקהילה היהודית לבין הכפר הסורי, שבו היו יותר מבני ציבור ופחות שירותים קהילתיים.
מובן שלא בכל יישוב פעלו כל השירותים הללו, והתיאור הוא מודולרי. הווה אומר, יש בידינו עדויות לכל השירותים וכל אחד מהם הופעל בחלק מן היישובים, אך רק ביישובים הגדולים והמפותחים פעלו כל, או רוב, השירותים הללו.
לעיתים אנו מוצאים בכפרים, וגם בכפרי הבת, מבנים שנועדו לשירותים ציבוריים לעוברי אורח או לאזור. כך למשל בשוכה שבשפלת יהודה היה כנראה פונדק בתקופה הביזאנטית. הפונדק ידוע ממקור ביזאנטיני – חיי פטרוס האיברי<sup class="footnote-marker">16</sup><i class="footnote">חיי פטרוס האיברי, סעיף 54.</i>, ובסקר במקום נמצא במרכז היישוב מבנה גדול אשר סביר לראות בו פונדק<sup class="footnote-marker">17</sup><i class="footnote">הממצא התפרסם ללא הסבר נוסף אצל ספראי, טיפול בדרכים, עמ' 171 איור 2. המבנה עשוי להיות גם ביתו של בעל הכפר, ברם מכיוון שידוע שהיה במקום פונדק סביר שזהו הפונדק הנזכר במקורות.</i>. פונדק אחר היה אולי במשכנה<sup class="footnote-marker">18</sup><i class="footnote">ספראי, שם, עמ' 170; הנ"ל, פרקי גליל, עמ' 172-167.</i>. פונדקים נוספים היו במגזר הכפרי וכמובן גם בערים<sup class="footnote-marker">19</sup><i class="footnote">ספראי, טיפול בדרכים, עמ' 176-169.</i>, אך בדרך כלל לא ברור אם שכנו בכפר או שהיה זה מבנה בודד. כך למשל נחפרה תחנת דרכים ביזאנטית בתל מגדים, אך לא ברור אם היה סביב התחנה כפר כלשהו<sup class="footnote-marker">20</sup><i class="footnote">ברושי, תל מגדים.</i>. לעומת זאת בשוכו ובמשכנה שכן הפונדק במרכזו של כפר קטן וסביבו נבנו בתים מספר. בחורבת תעמור שבשפלת לוד נסקר ונמדד כפר קטן ובו שני מבנים הדומים למבנה האגורה של ממשית<sup class="footnote-marker">21</sup><i class="footnote">ספראי, מבני השדה.</i>, וייתכן שאף בכפר זה, למרות מיקומו הנידח, שכן שוק אזורי קטן. על שלושה שווקים אזוריים ששכנו בכפרים אנו שומעים גם בתוספתא מדור יבנה (דמאי פ"א הי"א). מאוחר יותר נבנו ירידים רומיים רשמיים במגזר הכפרי, אך מסתבר שלא היה להם קשר פורמלי, כלכלי או ארכיטקטוני לכפרים שלידם שכנו.
מספרות חז"ל עולה שלעיתים היה גם בית מרחץ עירוני שהיה כפוף לקהילה היהודית. בפועל נמצאו בתי מרחץ בבתי אחוזה יהודיים (רמת הנדיב, מצדה וכו'), אך לא ביישובים יהודיים מימי בית שני (גמלא, ירושלים). גם בעיירות יהודיות מהתקופה הביזאנטית לא נמצאו בדרך כלל בתי מרחץ, אך לכלל זה מעט חריגים. בבית שערים נמצא בית מרחץ (בית שערים היה יישוב יהודי גדול במיוחד), וכן בדוארה שבגולן, ובאום ריחן (עיירה לא יהודית בצפון השומרון שהוזכרה לעיל)<sup class="footnote-marker">22</sup><i class="footnote">כך יוצא מחפירה קטנה של ש' דר שטרם פורסמה. החפירה נערכה לאחר הסקר הגדול באתר, ראו דר ואחרים, אום ריחן, איור 1, מבנה 16. </i>.
השטח הבנוי של העיירות הכפריות היה בנוי בצפיפות, אם כי בין המבנים היו, לעיתים, רחבות – "רחוב" בלשון המקורות. כך המצב באום ריחן, בחורבת נג'אר, בחורבת משכנה, בחורבת כרך וביישובים נוספים. במקורות היהודיים אנו שומעים על כינוס אנשי העיירה לתפילת תענית ב"רחוב העיר" (משנה, תענית פ"ב מ"א ומקבילות) ולטקסי ציבור אחרים<sup class="footnote-marker">23</sup><i class="footnote">דר ואחרים, שם, עמ' 31-2.</i>. בעיירות הידועות לנו כיום אין כיכרות כה גדולות ואלו אינן בנויות, אלא נוצרו על ידי בניית המבנים הסמוכים. אין להבין ממשנת תענית שה"רחוב" היה כיכר גדולה, ונראה שהכוונה לשטח ציבורי כלשהו, אף שאינו גדול במיוחד. בעיירות רבות נמצאו בורות מים ציבוריים ברחובות או בשטחים ציבוריים פתוחים, וכן, לעיתים נדירות יותר, סידורי ביוב או ניקוז<sup class="footnote-marker">24</sup><i class="footnote">ספראי, הקהילה, עמ' 182-181.</i>, כמו במירון<sup class="footnote-marker">25</sup><i class="footnote">מאירס ואחרים, מירון, עמ' 40-23.</i>.
בדרך כלל לא היו העיירות הכפריות מתוכננות, ואיננו מוצאים בהן רובעים תחומים היטב, רשת רחובות מצטלבים בזוויות אנכיות ותופעות דומות. התחבורה בעיירה האופיינית התנהלה ברחובות מתפתלים, ורבים מהם היו ללא מוצא – "מבואות שאינם מפולשים" בלשון חז"ל. תכנון עירוני תלוי במוסדות היישוב ובארגונם, ומוסדות העיר היהודית מיעטו לעסוק בתחומים אלה.
הקהילה הכפרית נוצרה והתגבשה בהשראת הפוליס, אך עוצבה במתכונת חברתית ואידאולוגית שונה. חלק מן השירותים היו אכן חיקוי חלקי למה שהכירו הכפריים בפוליס. כך למשל, הממונה על הפעילות הכלכלית היה מכונה אגורנומוס, והיקף פעילותו נקבע בהשראת הפוליס. עם זאת, עקרונות היסוד של הקהילה היו שונים. שירותי חינוך וצדקה לא היו מוכרים בפוליס הנוכרית, והם גובשו בהשראת האידאולוגיה היהודית-דתית בהנהגתה של שכבת החכמים.
הקהילה היהודית בולטת בהיקפה הגדול, אך מבחינה עקרונית איננה חריגה. בכל הפרובינציות נהנו היישובים הכפריים מאוטונומיה מסוימת והקימו מבנה ארגוני מפותח יותר או פחות (תלוי גם בגודל היישוב)<sup class="footnote-marker">26</sup><i class="footnote">הקהילה הכפרית המפותחת ביותר, מחוץ לזו שביהודה, ידועה לנו מסוריה. מפרובינציה זו נשתמרו כתובות רבות ואלו נאספו ופורסמו על ידי הרפר ומק-אדם. כן נשתמרו עדויות ספרותיות וארכאולוגיות; כך למשל תיאודורוס מסקיאון מספר על כפריים אשר בנו גשר, כנראה מיוזמתם ולא כאנגריה, על ראשון הכפר, ועל ראש הכפר (הארכון). לכפרים בצפון סוריה היו שערים למבואות ומבני ציבור, כן היו דרכים ציבוריות בנויות בין כפרים. בכפרי סוריה הייתה מועצה ומערכת נבחרי ציבור אשר בנו והפעילו מערכת מבני ציבור, כפונדק ציבורי, מתקני מים ומתקני הגנה. עדיין יש מקום לאיסוף וניתוח כל המידע הרלוונטי (הרפר, אדמיניסטרציה; מק-אדם, מחקרים, עמ' 175-147; טטה, סוריה, עמ' 272-241. מחקרים אלה מבוססים בעיקר על הממצא האפיגרפי, ואין בהם ניצול של המידע הארכאולוגי. כמו כן אין בהם ניצול של החומר הספרותי כגון זה של תיאודורוס מסיקאון, מהדורת ביינס, עמ' 43. לראש הזקנים ראו עוד שם, עמ' 72, 115, 124; לראש הכפר ראו שם, עמ' 115; השוו שם, עמ' 43, לכפרי צפון סוריה. ראו עוד צ'לנקו, צפון סוריה, תמונה CX ליד מבנה 24, ובורות מים ברחבות ציבוריות; צ'לנקו, שם, תמונה CX, ליד מבנה 15 ו-22, ברחבה ליד מבנה 22. ברחבה שבין המבנים 15 ו-6 מצויה בריכה ציבורית. דרכים בנויות בין כפרים נראות שם, תמונה CLXIX. כתובות שנמצאו ברחבי סוריה, ובעיקר בחורן, מעידות שהיו לכפרים אדמות ציבורית, רכוש משותף, שובכים ציבוריים ואפילו בתי מלאכה ציבוריים (מק-אדם, שם, עמ' 55-50).</i>.
באופן כללי, ניתן לקבוע שלקהילה היהודית היה אופי עממי יותר. מנהיגי הקהילה לא היו דווקא העשירים, ובניגוד לפוליס לא חויבו פרנסים אלה בתשלומי "כבוד"<sup class="footnote-marker">27</sup><i class="footnote">ספראי, העיר.</i>. מימון הקהילה התבסס על מיסוי ועל תרומות עממיות, לא הוטל על כתפי העשירים ולא היה תלוי ברצונם הטוב. עדות משלימה לכך יש בעשרות כתובות הקדשה ותודה המנציחות תרומות קטנות יחסית, של שליש דינר או פלוני שתרם משקוף או עמוד. התרומה הגדולה ביותר המוכרת לנו מכתובות בתי הכנסת היא של רבי אסי, שתרם פסיפס וטייח את כותלי בית הכנסת. כל זאת לעומת הפוליס ההלניסטית-רומית וכפרי סוריה שבהם נזכרות תרומות של מבני ציבור שלמים. גם מערכת השירותים נועדה בעיקרה לטובת ההמון הרחב בכלל, ועניי הקהילה בפרט. במבנה הקהילה היהודית בא, אפוא, לידי ביטוי שילוב של אידאולוגיה חברתית יהודית בהשראת מבנים מנהליים הלניסטיים רומיים.
הקהילה היהודית שונה אפוא באופייה מזו שבעיירות בפרובינציות האחרות בתחומים מספר<sup class="footnote-marker">28</sup><i class="footnote">ראו ספראי, הקהילה, פרק הסיכום. אנו מחדדים מעט היבטים שאינם שם.</i>:
1. היקף השירותים שהעניקה גדול יותר, לפחות מזה של העיירות בפרובינציות אחרות.
2. אופייה של הקהילה היהודית עממי יותר. שירותיה נועדו להמון, היא מומנה מכספיו ונוהלה על ידי פרנסים שלא נמנו בהכרח עם שכבת האמידים. במקביל, גם תרומותיהם של העשירים היו נדירות.
3. הקהילה היהודית לא גבתה מיסים, בשונה מקהילות אחרות שזה היה עיסוקן העיקרי ומטרת הקמתן.
4. מפעלי מלאכה משותפים ורכוש עירוני משותף היו כנראה נדירים בקהילה היהודית, זאת שלא כמו במועצה המקומית בעיירות סוריה ואסיה הקטנה.
5. ההשפעה של הפוליס הנוכרית הייתה חלקית, בשונה מפרובינציות אחרות שבהן הייתה הקהילה הכפרית העתק מוקטן של הפוליס.
6. האוטונומיה הכפרית הייתה משולבת ומבוססת על אוטונומיה דתית שממנה נהנה היישוב היהודי. כמו כן נהנה היישוב היהודי מזכויות ארגון "לאומיות-אתניות" שלא היו בפרובינציות אחרות. בית הנשיאות ריכז תפקידים וסמכויות אלו.
<b>חצר השותפים</b>
גם הפרק הרביעי במסכת זו עוסק ברובו בחצר השותפים ובדיני מכירה של חלקים ממנה, אבל ההקשר העיקרי הוא שאלת המכירה, והשותפות באה מעט לידי ביטוי. החצר המשותפת היא גם הרקע לדיונים הלכתיים אחרים במסכת זו<sup class="footnote-marker">29</sup><i class="footnote">ראו למשל לעיל פירושנו לבבא קמא פ"א מ"א.</i> ובמסכתות אחרות<sup class="footnote-marker">30</sup><i class="footnote">דוגמאות לכך הן מסכת שביעית פ"ה מ"ט ומקבילתה בגיטין פ"ה מ"ט; כלים פ"ה מ"ז-מ"י ועוד. </i>.
ברחבי ארץ ישראל פזורים מאות מבנים כאלה שבהם מכלול חדרים וחצר בעלת צורות גאומטריות שונות. חלקם מבני מגורים, וחלקי מבנים בעלי אופי אחר (מבצר, בית אחוזה וכו'). סתם "חצר" בלשון חכמים היא חצר השותפים, אם כי נזכרת גם חצר של יחיד (תוס', טהרות פ"ז הי"ד, עמ' 668 ועוד). כן נזכר בעל החצר<sup class="footnote-marker">31</sup><i class="footnote">ראו למשל בבא קמא פ"ה מ"ב.</i>, אבל בהחלט ייתכן שבעל החצר הוא אחד מהבעלים, ואין זה משנה את גוף ההלכה שם (לעיל איור 1).
בדרך כלל המינוח הוא "חצר" סתם, ורק לעיתים "של רבים" או "חצר השותפין" (שותפים), אבל בדרך כלל סתם "חצר" היא של רבים.
כיצד נוצרה החצר? ייתכן שבעבר הייתה חצר של משפחה מורחבת אלא שברבות הימים הניעות הגאוגרפית והשינויים החברתיים ניתקו קשרי משפחה, והחצר הפכה לחצר של רבים. מן המקורות ומהממצא הארכאולוגי עולה שהחצר עברה שינויים, בניית קירות מחודשת וחלוקת מרחבים. מרחב ציבורי הפך לפרטי (חצר לבית) וכן הלאה, והדבר אך טבעי.
חצר בלשון חכמים היא מכלול שיש בו שטח פתוח ולפחות שני "בתים": "רבי שמעון אומר שלש חצרות של שני בתים" (משנה, עירובין פ"ה מ"ו). המדובר בהגדרת ה"עיר" המינימלית, אך אגב כך אנו שומעים גם על גודל החצר. "בית" בלשון חכמים הוא מה שהיום מכונה "חדר". בדרך כלל בחצר השותפים יותר דיירים ויותר "בתים", אבל מכל מקום עיקר החצר הוא הבתים (להלן פ"ד מ"ד). המרחב הפתוח שייך לכל הדיירים ויש לכל אחד שטח המוקצה לו, וכן שטחים משותפים לכל או לחלק מהדיירים, ולדייר הבודד אין בעלות אבל יש זכות שימוש. בנוסף היה לכל דייר שטח אישי בכניסה לביתו, אבל בפועל גם אחרים עוברים בו.
על יחסי השכנות בחצר אנו שומעים ממקורות רבים. האפייה והבישול נעשו בחצר המשותפת, וממילא הפכו למעשה לאירוע חברתי משותף. החצר המשותפת כללה חדרי מגורים, "בית" בלשון המקורות, וחצר פתוחה (שגם היא כונתה "חצר"). החצר הייתה שטח משותף, אם כי לעיתים החליטו השותפים לחלקה בעקבות דרישה של אחד מהם או בעקבות סכסוך (להלן פ"א מ"א ומ"ג). בחצר המשותפת ניצבו התנור והכיריים, ואף בה היה השטח מצומצם למדי. מתקני הבישול היו לעיתים משותפים. יש להניח שלא פעם בישלו הנשים, ובעיקר אפו לחם, בצוותא<sup class="footnote-marker">32</sup><i class="footnote">ראו למשל משנה, פסחים פ"ד מ"ד ועדויות נוספות. </i>. הצוותא הייתה נחוצה כדי לחסוך בחום התנור. זאת ועוד, בארץ ישראל אפו לחם פעם בשבוע, כתוצאה מכך צריך היה תנור גדול דיו שניתן לאפות בו כ-28 כיכרות<sup class="footnote-marker">33</sup><i class="footnote">החישוב הוא לפי כיכרות של חצי קב, שהוא מזון אדם ליום (שתי סעודות), ולפי משפחה גרעינית של ארבע נפשות. ראו המבוא למסכת פסחים ופירושנו לפסחים פ"ג מ"ד. </i>. תנור רגיל אינו מכיל כמות כה גדולה של כיכרות, אך ניתן היה לאפות אותן בשניים או בשלושה סבבים. התנור צריך היה, אפוא, להיות גדול למדי. ביתר ימות השבוע השתמשו בתנור רק באופן חלקי ביותר, שכן להכנת סעודה רגילה אין צורך בתנור כה גדול. נתונים אלו גרמו לכך שהתנור הגדול היה, מן הסתם, משותף. הסקתו הייתה יקרה, והאפייה המשותפת חסכה בהוצאות ההסקה במידה ניכרת.
על כן אנו שומעים מהמקורות על עבודה משותפת בהכנת הבצק ובאפייה. הכנה משותפת זו עוררה כמובן שאלות הלכתיות, כגון השאלה כיצד יכולה אשת החבר [המקפידה על דיני טהרה] להכין מאפה יחד עם אשת עם הארץ, כפי שנראה בהמשך דיוננו. כן אנו שומעים על יהודי וגוי המכינים יחדיו בצק (משנה, חלה פ"ג מ"ה)<sup class="footnote-marker">34</sup><i class="footnote">לצורתו של התנור ראו בראנד, כלי חרס, עמ' תקמג-תרד.</i>. לעיתים היו התנורים נפרדים ולכל משפחה תנור משלה, ולעיתים היו תנורים משותפים לכל דיירות החצר או לחלק מהן<sup class="footnote-marker">35</sup><i class="footnote">ראו ויקרא כו כו, שם תנור משותף מתואר כעונש וכעניות מיוחדת. תנור משותף מופיע בפסחים פ"ג מ"א; בכלים פ"ה מ"ח, ובמספר קטן של מקורות נוספים. </i>. במקרה זה מדובר בתנורים עצמאיים, ובעזרה הדדית. הרושם הכללי העולה מהמקורות הוא שלכל משפחה עצמאית היו לפחות כיריים משלה. איננו יכולים לקבוע בשלב זה שלכל אישה (משפחה) היה גם תנור עצמאי, והדבר מחייב בירור, אבל רוב המקורות עוסקים במצב זה של תנור נפרד<sup class="footnote-marker">36</sup><i class="footnote">ראו ויקרא כו כו (ובהערה הקודמת); משנה, פ"ב מ"א ומ"ב; פ"ג מ"ה; פ"ד מ"ג; נדרים פ"ד מ"א; פ"ה מ"א; תוס', פ"ב ה"ב; פסחים פ"ב ה"א; פ"ה הי"א; כתובות פ"ז ה"ד; בבא מציעא פ"ח הכ"ט, ועוד.</i>. אפשר שההסדר ששלוש נשים אופות בתנור אחד (משנה, פסחים פ"ג מ"ד) מלמד על מסגרת של משפחה מורחבת, או שמא זה הסדר מיוחד לפסח; אולם ייתכן שלפנינו הסדר רגיל הבא לחסוך בעלות ההסקה של התנור, ובעיקר בצורך להתקין תנור אפייה גדול לכל משפחה.
סיפור מלבב מהווי החצר המשותפת יש בתלמוד הבבלי. לאשתו של רבי חנינא בן דוסא לא היה מה לבשל, ואף על פי כן הדליקה את התנור לבל תתבייש בשכנותיה. אחת השכנות ידעה שהתנור ריק, רצתה לבייש את אשת החסיד והציצה לתנור. נעשה לה נס והתנור התמלא במאכלים (תענית כג ע"ב – כד ע"א). סיפור זה משקף חצר שהרכילות והסקרנות הן לחם חוקה, והבישול הפרטי חשוף לעיני השותפים. אין זה מקרה שהנשים מתוארות כרכלניות וככאלו שמתערבות זו בחיי חברתה ללא הקפדה על צנעת הפרט. תכונות "טובות" כאלו מייחסים להן ה"אחרים". ניתן אפוא לפקפק מעט בכך. בפועל אכן שהו הנשים בחצר יותר מהגברים. הגברים הולכים איש לשדהו, והנשים עובדות יחד בחצר וחשופות האחת לעיני רעותה<sup class="footnote-marker">37</sup><i class="footnote">לנשים המרכלות ראו עוד פירושנו לסוטה פ"ו מ"א. </i>. על כן המקורות מרבים לספר על השאלה של חפצים מאישה לחברתה<sup class="footnote-marker">38</sup><i class="footnote">משנה, שבת כג מ"א; תוס', ביצה פ"ד הכ"ה; בבלי, בבא מציעא עה ע"א; ויקרא רבה, יז ב, עמ' שעג.</i>, וההשתתפות בפרקטיקה של השאלה נחשבת לצורך חברתי יסודי של האישה (תוס', כתובות פ"ז ה"ד).
מכל מקום, עדויות רבות משיחות לפי תומן על נשים העובדות כך במשותף. במיוחד נזכרת האפייה המשותפת (פסחים פ"ג מ"ד; שביעית פ"ה מ"ט ועוד), והנשים מתוארות כעובדות בצוותא. הקִרבה הובילה לשימוש משותף בתנור, כפי שעולה מהדיונים שנביא להלן.
דוגמה אחרת להווי החצר המשותפת היא היחס לתינוק: "תינוק שנמצא עומד בצד כיפת של בצק, בצד חבית של משקין, רבי מאיר מטהר וחכמים מטמאין, שדרך תינוק לטפח. רבי יוסי אומר, אם יכול לפשוט ידיו וליגע טמא, ואם לאו טהור" (תוס', טהרות פ"ג הי"ב, עמ' 663). גם כאן החשש הוא שהתינוק נגע במשקים טמאים וטימא את עצמו ואת הבצק, ורבי יוסי מתחשב בנסיבות ובוחן אם התינוק שאיננו זז אלא מעט יכול לגעת בשני הדברים.
התוספתא ממשיכה: "יתר על כן אמר רבי יוסי, נמצא רחוק מן העסה, אף על פי שבצק בידו, טהור, שאני אומר אחר נטל ונתן לו, ואם אמר ברור לי שלא בא אדם לכן, טמא" (שם הי"ג). הדינים השונים הנוגעים לתינוק מנויים בתוספתא בשיטה מאורגנת:
ארבע ספיקות אמרו חכמים בתינוק. הניחתו אמו ובאת ונמצאת כמו שהוא טהור, אמר רבי יהודה במה דברים אמורים, בזמן שהניחתו מלוכלך. אבל הניחתו נקי, טמא, מפני שהנשים נדות מגפפות אותו ומנשקות אותו. אמר לו כדבריך אפילו הניחתו מלוכלך, נמי, מפני שמעבירין אותו מפני רגלי אדם ומפני רגלי בהמה (שם ה"ח, עמ' 663). התינוק נמצא בחצר, ללא השגחה מיוחדת. כל תושבי החצר, בעיקר הנשים, משחקים עימו ומלטפים אותו. אימו איננה יודעת על כך, אף על פי שגם היא מן הסתם בחצר. העוברים והשבים שומרים על התינוק ומעבירים אותו ממקום למקום כדי שלא יינזק בחצר. התינוק זוחל (אם הוא בוגר דיו) ממקום למקום, אוכל ממה שידו משגת, בשלום, בשלווה ובידידות. כאלה הם פני החברה בחצר המשותפת.
במקרים שלפנינו יש מבחינה הלכתית הבדל-מה בין עסקים לבין יחסי חברה (להלן), אך ההבדל בסגנון נובע רק מכך שדיברה המשנה בהתאם להווה החברתי.
משנת כלים דנה ארוכות בתנור המשמש את הנשים בחצר. כמובן הדיון הוא סביב שאלות של טהרה: "חתכו חוליות לרחבו, פחות מארבעה טפחים טהור. מרחו בטיט, מקבל טומאה משיסיקנו כדי לאפות בו סופגנין. הרחיק ממנו את הטפלה ונתן חול או צרור בינתיים, בזה אמרו הנדה והטהורה אופות בו והוא טהור" (פ"ה מ"ח). המשנה מתארת תנור חסין טומאה, בזכות טיפול מיוחד בו.
המשנה ממשיכה: "חתכו חוליות ונתן חול בין חוליא לחוליא, רבי אליעזר מטהר וחכמים מטמאין, זה תנורו של עכנאי. יורות הערביין שהוא חופר בארץ וטח בטיט, אם יכול הטיח לעמוד בפני עצמו טמא, ואם לאו טהור, וזה תנורו של בן דינאי" (שם מ"י).
בטרם נמשיך בנושא שלנו (החצר המשותפת) יש להעיר ששתי המשניות מתארות אותו תנור. המשנה הראשונה שציטטנו (משנה ח) היא כשיטת רבי אליעזר, והשנייה מביאה מחלוקת. ממקורות אחרים אנו שומעים שהמחלוקת הוכרעה במעמד מרגש המתואר בתלמוד הבבלי, זאת אף על פי שרבי אליעזר הסתייע במעשי נס (בבלי, ברכות לח ע"א). בסוף מסכת עדיות (פ"ז מ"ו) הדברים מתוארים כעדות של רבי יהושע, שבה נפסקה ההלכה נגד רבי אליעזר (לחומרה). אם כן הייתה הכרעה, אך רבי אליעזר נשאר בעמדתו. אומנם הוא נודה, אך המחלוקת נשארה. יתר על כן, גם נסתמה משנה לשיטת רבי אליעזר (שכזכור "נדחתה"). אם כן ההכרעה הכרעה, אך העמדה החולקת נשארה<sup class="footnote-marker">39</sup><i class="footnote">לפי כללי הפסיקה "סתם" ואחר כך מחלוקת הלכה כסתם. כלל זה עומד במקרה זה כנגד הנתון של מסכת עדיות ושל הבבלי שעמדת רבי אליעזר נדחתה. גם בתוספתא עדיות (פ"ב ה"א) השאלה מוצגת כמחלוקת רגילה.</i>.
נשוב לנושא. המשנה אינה מציע הסבר אידאולוגי או חברתי אלא רק מתכון טכני-הלכתי, אבל התוספתא (כלים בבא קמא פ"ד הט"ו, עמ' 573) מגדירה במפורש את המטרה החברתית: "רבן שמעון בן גמליאל אומר הרוצה לעשות לו תנור בטהרה, מביא תנור של סדקים ומביא תנור של חרש ומלבישו מבחוץ ונותן חול או צרורות בנתים ואף על פי שעושה טפלה לחיצון טהור". אם כן הרצון ליצור כלי חסין טומאה נועד לאפשר בישול משותף בטהרה. התוספתא אף מציעה שיטה אחרת ליצירת תנור חסין טומאה לכל הדעות: "תנור של חליות שכל אחת ואחת פחותה מארבעה טפחים, והיתה בהן אחת שיש בה ארבעה טפחים היא מטמא במגע, ואין מטמא באויר. והשאר טהור" (שם הי"ד).
אם כן, המטרה הייתה לאפשר לנידה ולטהורה לעבוד יחדיו. המחלוקת הייתה האם ניתן לייצר כלי שימושי שיהא חסין טומאה, ובנושא זה הייתה מחלוקת, הכרעה, והמחלוקת המשיכה למרות ההכרעה, ואף נוצרו פתרונות טכניים אחרים שבהם התנור היה חסין טומאה, אם כי כמובן קצת פחות יעיל.
כל זאת בניגוד להלכות במשניות אחרות שבהן התירו עזרה הדדית "משום דרכי שלום", אבל לא בשלב שיש בו טומאה ממש. המשנה הבולטת ביותר היא משנת שביעית שמקבילה לה בגיטין: "משאלת אשה לחברתה החשודה על השביעית נפה וכברה ורחיים ותנור, אבל לא תבור ולא תטחן עמה. אשת חבר משאלת לאשת עם הארץ נפה וכברה, ובוררת וטוחנת ומרקדת עמה, אבל משתטיל המים לא תגע אצלה, שאין מחזקין ידי עוברי עבירה. וכולן לא אמרו אלא מפני דרכי שלום" (שביעית פ"ה מ"ט; גיטין פ"ה מ"ח).
לפי המשנה ככלל מן הראוי שלא לסייע לעוברי עבירה, אבל מפני דרכי שלום הקלו עד שיהא בדבר עבירה של ממש. לחשודה על שביעית מותר להשאיל תנור, אך לא לאשת עם הארץ שאינה שומרת על טהרה, על כן "אבל משתטיל המים לא תגע אצלה". כל זמן שהמוצר יבש אין הוא מקבל טומאה, כלומר גם אם ייגע בו הטמא (כגון אותה אשת עם הארץ) החומר לא ייטמא. עם הטלת המים הוכשר הבצק לקבל טומאה. הוא ייטמא מיד כשהאישה תיגע בו, לכן אשת החבר חייבת לפרוש מהעבודה. במקרה זה ברור שבסופו של דבר המוצר יקבל טומאה. אין לאיש אשליות שמא אשת עם הארץ עובדת למען דבר המותר. אף על פי כן אין אוסרים על אשת החבר לסייע, עד שיגיעו הדברים לידי טומאה בפועל. כל זאת בניגוד למשנה הקודמת במסכת שביעית (פ"ה מ"ח). שם נקבע שהגורם הקובע היה סופו של התהליך, אם ברור שהוא יבוא לידי איסור אין למכור דבר לעם הארץ, ומן הסתם גם לא לסייע לו, ואילו במשנת שביעית (וגיטין שציטטנו) הנתון הקובע הוא תחילת האיסור.
כך גם ההלכה שבמשנתנו שונה מההלכה בדבר החשודה על השביעית. המזון של החשודה על השביעית אסור כמו זה של החשודה על מעשרות, ואף על פי כן אין במשנת שביעית שציטטנו ביטוי לכך שהמזון של עם הארץ אינו מעושר. עם החשוד על שביעית אסור לעבוד כלל ועיקר, ואילו עם "עם הארץ" מותר לעבוד עד רגע הטומאה. בדוחק ניתן לפרש שמשנת שביעית עוסקת במי שחשוד על טהרות, אך לא בחשוד על מעשרות.
הנימוק במסכת שביעית הוא: "וכולן לא אמרו אלא מפני דרכי שלום" (פ"ה מ"ט). "דרכי שלום" הוא עיקרון כללי, מעין הלכת-על שבעטייה הותרו דברים העלולים להביא לידי איבה. הגישה נראית פתוחה וסובלנית, אך אין להפריז בחשיבותו של מרכיב "דרכי שלום". המדובר כאן בסדרה של איסורים שכולם אינם איסורים של ממש. חכמים הם שקבעו שאין להחזיק ידי עוברי עבירה, הם גם אלה שקבעו מתי מותר להיאחז בסיכוי התאורטי שאין כאן עבירה כלל ועיקר, והם גם אלה שהתירו לסייע במקצת לעוברי עבירה.
מכל מקום, משנת שביעית מציגה הלכה מחמירה למדי האוסרת סיוע הדדי ברגע שקיים איסור. חשוב לציין שהמשנה מנוסחת בצורה "חיובית" של דרכי שלום, אך תוכנה מחמיר. במסכת כלים שהבאנו גישה הלכתית אחרת, ניסיון למצוא דרך לעבודה משותפת ולסיוע הדדי.
למשנת שביעית מקבילות מספר העוסקות ישירות באותה סיטואציה חברתית של השאלה ומכירה. במשנה במסכת גיטין (פ"ה מ"ט) מקבילה מדויקת למשנת שביעית; במסגרת הדיון שם הגמרא מצטטת ברייתא שיש לה שתי מקבילות, ומן הראוי להביאן במלואן: "אשת חבר טוחנת עם אשת עם הארץ בזמן שהיא טמאה, אבל לא בזמן שהיא טהורה; רבי שמעון בן אלעזר אומר: אף בזמן שהיא טמאה לא תטחון, מפני שחברתה נותנת לה ואוכלת" (בבלי, גיטין סא ע"ב – סב ע"א). בירושלמי מובא בעניין אחר: "תני אשתו שלעם הארץ טוחנת עם אשתו שלחבר בזמן שהיא טמאה. אבל בזמן שהיא טהורה לא תטחון, שהיא מחזקת עצמה טהורה ממנה. וכדברי רבי טרפון אפילו בזמן שהיא טמיאה לא תטחון שמא תשכח ותתן לתוך פיה" (תרומות פ"ט ה"ב, מו ע"ג). שתי המסורות דומות זו לזו, להוציא את שאלת חילופי הנוסח שתידון להלן.
בתוספתא הנוסח שונה במידת מה: "אשתו של עם הארץ טוחנת עם אשת חבר בזמן שהיא טמאה, אבל בזמן שהיא טהורה לא תטחן. רבי שמעון אומר: בזמן שהיא טמאה לא תטחון, שאף על פי שאינה אוכלת נותנת לאחרות ואוכלות" (טהרות פ"ח ה"ד, עמ' 669-668). זו דוגמה יפה לתיאור החצר המעורבת: האחת אופה, וכל השאר טועמות ממנה.
משנת שביעית מתירה אפוא לאשת חבר לטחון עם אשת עם הארץ, אך הברייתא בגיטין אוסרת זאת למעשה ומתירה רק בזמן שאשת החבר טמאה ממילא. רש"י לגיטין מסביר שאם היא טמאה היא נזהרת ואינה מכניסה אוכל טמא לפיה. טיעון זה מעניק הסבר פורמלי-הלכתי, אך דומה שיש להעדיף הסבר אחר. אם אשת החבר טמאה הרי היא באותו מעמד כמו אשת עם הארץ, ואין היא יכולה להסביר לחברתה מדוע לא תעזור לה. מעבר לכך, לא נאסר על אדם טמא להכין לעצמו אוכל. האוכל כמובן ייטמא, אבל זה מצב של אין ברירה, ולא מצאנו הקפדה על כך.
עד כאן נוסח כתבי היד והדפוסים. אבל בעל מלאכת שלמה למשנת גיטין מביא סדרת ראשונים שלא גרסו בירושלמי "בזמן שהיא טמאה, אבל לא בזמן שהיא טהורה", ובכתב יד וטיקן 130 של מסכת נזיקין חסר רק "אבל לא בזמן שהיא טהורה". בעל מלאכת שלמה מתחבט בנוסח, אבל דומה שאין מקום להתחבטות משלוש סיבות: הראשונה עדות כתבי היד, השנייה עדות המקבילות והשלישית שאף אם נקבל את הנוסח החסר הרי דברי רבי שמעון בן אלעזר מעידים כי תנא קמא אסר רק כשאשת החבר טהורה<sup class="footnote-marker">40</sup><i class="footnote">בעל מלאכת שלמה מעיד גם על גרסה "טוחנת ובוררת", והיא איננה בעדי הנוסח האחרים שבידינו.</i>.
רבי שמעון בן אליעזר מעלה נימוק נוסף לאיסור, והוא החשש ששיתוף הפעולה יגרום לכך שאשת החבר תאכל מהבצק הטמא והבלתי מעושר. זו גישה מחמירה יותר מחד גיסא, ומאידך גיסא יש בה דגש לא על שיתוף הפעולה עם עם הארץ אלא על האפשרות שאשת החבר תיגרר לדבר עבירה. כך בירושלמי ובבבלי, אבל בתוספתא הנימוק הוא שנותנת לחברותיה, כלומר משתתפת במעשה העבירה, לפחות בפן החברתי שלו. עוד יש חילוף בשמות המוסרים שבברייתא.
כפי שנראה להלן יש במקורות ביטוי גם לגישה מחמירה בהרבה השוללת כמעט כל שיתוף פעולה עם עמי ארצות או עם עבריינים. אפשר לצרף את הברייתא הזאת לבעלי גישה זו.
נושא זה של שיתוף פעולה עם עמי הארץ נדון גם בהקשרים אחרים. העדות העיקרית היא במשנת דמאי (פ"ו מ"ו ופ"ב מ"ג). בפרק ו מובאת מחלוקת בית שמאי ובית הלל. בית שמאי אוסרים למכור לעם הארץ כל דבר המוכשר לקבל טומאה, ובית הלל מתירים למכור לו מוצרים העלולים להיטמא, אך לא מה שאינו מעושר. עוד נאמר שם שצנועי בית הלל נהגו כבית שמאי, ואכן משנה ג בפרק ב היא משנה סתמית כשיטת בית שמאי (וכנוהגם של הצנועים). בדיוננו במשנת דמאי (פ"ו מ"ו) אספנו סדרת מקבילות לגישה זו. בית שמאי דורשים אפוא הרחקה רבה, זאת בזמן שלגבי תנורו של עכנאי רבי אליעזר הקל, ורבי אליעזר הוא ממשיכם המובהק של בית שמאי.
דומה שאין לחפש הרמוניה בין משנת שביעית ומקבילותיה לבין משניות דמאי ומקבילותיהן ולבין משנת כלים. היו ראשונים שניסו למצוא הבדלים טכניים בין המשניות, כאילו משנת שביעית (וגיטין) אינה עוסקת במסירת מוצרי מזון אלא במכשירים, ומשנת דמאי במוצרי מזון ממש. בעל תוספות יום טוב, למשל, בוחן בקפדנות את העדויות ומגיע למסקנה שמשנת דמאי היא בבחינת "משנה ראשונה". נראה לנו שעדיף לדבר ביתר פשטות על גישות עקרוניות שונות. משניות דמאי משקפות הלכה קדומה (בית שמאי ובית הלל), אך אין בכך להוכיח כי זו בבחינת "משנה ראשונה" שכבר עברה מן העולם.
במשנת טהרות שוררת אווירה של חשדנות: "הדר עם עם הארץ בחצר, ושכח כלים בחצר, אפילו חביות מוקפות צמיד פתיל או תנור מוקף צמיד פתיל, הרי אלו טמאין. רבי יהודה מטהר בתנור בזמן שהוא מוקף צמיד פתיל. רבי יוסי אומר אף התנור טמא עד שיעשה לו מחיצה גבוה י' טפחים" (פ"ח מ"א). ההנחה היא שהחבר אינו יכול לשמור על ציודו בטהרה, אלא אם כן יתקין לו מחיצה. רבי יהודה מקל בכלי סגור וחתום, אך כלי שניתן לפותחו מועד לפתיחה. האווירה והמגמה ההלכתית של תנא קמא ושל רבי יוסי היא הגבהה של חומת החשדנות (או שהם משקפים מצב כזה), ורבי יהודה מחמיר פחות. אנו נדון במשנה ובמקבילותיה במקומה.
בפירושנו למשנת דמאי (פ"ו מ"ו) מובא אף דיון בפן החברתי של הלכות הרחקה ושיתוף, ובפירושנו למשנת שביעית דנו בהרחבה במינוח "דרכי שלום". שם נוכחנו לדעת ש"דרכי שלום" הוא שיקול מרכזי בהלכה, שלום עם שכן יהודי ועם שכן נוכרי. עם זאת, בדרך כלל ההיתר מוגבל למדי. אין בו כדי להתיר עבירה ישירה, אלא רק השתתפות כזאת או אחרת במעשיו של העבריין, שותפות שהיקפה השתנה במידה רבה במהלך הדורות (משנה, שביעית פ"ד מ"ג). הירושלמי מבטא זאת במפורש באומרו ש"מפני דרכי שלום" הוא שיקול להתיר אכילת פירות של עם הארץ האומר שפירותיו מעושרים, אבל לא פירות טבל ממש (ירו', דמאי פ"ד ה"ד, כד ע"א)<sup class="footnote-marker">41</sup><i class="footnote">וראו פירושנו למשנה ב שם.</i>.
לעומת כל זאת, המשנה והתוספתא במסכת כלים מהלכות בדרך שונה. משנת כלים איננה מסתייגת מבישול משותף עם מי שטמא, ומוצאת לכך פתרון טכני. מבחינה פורמלית משנתנו אינה חולקת על העיקרון ההלכתי של איסור שיתוף הפעולה, אלא מחפשת ומציעה פתרון טכנולוגי שימנע את בעיית הטהרה. עם זאת, רוח הפתרון מאפשרת את מה שמשנת שביעית אסרה. המשנה בשביעית "מתהדרת" בדרכי שלום, אך נמצאת מחמירה בהרבה ממשנתנו. במשנתנו מותר למקפידה על טהרה לעבוד, ואף לאפות ממש, עם הנידה, אין חוששים "שמא תתן לפיה" ואין תובעים הרחקה חברתית, אלא להפך, קוראים לשיתוף פעולה ולצמצום המתיחות, אף ב"מחיר" של הקלה בהלכה.
למעשה הבחנו בכמה גישות עקרוניות:
1. אין לשתף פעולה עם עם הארץ בכל דבר שבסופו עם הארץ עלול לעבור עבירה, אפילו אם ייתכן שעם הארץ לא יחטא כלל (בית שמאי).
2. אין לשתף פעולה עם עבריין (עם הארץ) בכל תהליך שבסופו בוודאי תהיה עבירה, אלא אם כן ייתכן באופן תאורטי שהעבירה תימנע (הבהמה תילקח לשחיטה ולא לחריש האסור).
3. אין לשתף פעולה במעשה שיש בו עבירה בפועל, ומותר לשתף פעולה אפילו בתהליך שבסופו יעשה העבריין עבירה.
4. מותר לשתף פעולה ובלבד שיימצא פתרון טכנולוגי שעל ידו הטהור לא ייטמא, אף שהעבריין עובר עבירה כל הזמן.
5. אין לשתף פעולה בגלל החשש מעצם שיתוף הפעולה, חשש שהחבר יכניס לפיו אוכל אסור.
6. מחלוקת האם אשת חבר הטמאה זמנית רשאית לשתף פעולה עם אשת עם הארץ הטמאה דרך קבע. כאן המגמה היא למנוע כל שיתוף פעולה מסיבה חברתית בלבד.
עמדות 5 ו-6 אינן עמדות הלכתיות שונות, אלא הנמקות החושפות לדעתנו את טעמו העיקרי של האיסור. כל האיסורים הטכניים (שמא עם הארץ ייטמא) אינם אלא נימוקים פורמליים לאסור שיתוף פעולה. משנת כלים מביעה עמדה שונה. מן הראוי להעיר שרבי אליעזר הוא מקל גדול, ואולי אכן יש להחליף את העמדות ורבי אליעזר יימצא מחמיר, הרבה פחות מחמיר מבית שמאי אבל מחמיר יחסית לחולקים על הפתרון הטכני של חיתוך תנור.
מחלוקת תנורו של עכנאי מוצגת כשאלה טכנית, אך לימודה לאור הרקע של קובץ המשניות מלמד על הבסיס החברתי שעליו היא מושתתת, על החידוש החברתי הרב שבה ועל התוצאות החברתיות שיש לחידוש זה. מאוחר יותר, וללא כל קשר לנושא ההלכתי של המחלוקת, היא התפתחה לדיון תאולוגי עקרוני על זכות המחלוקת ועל ההכרעה בכוח הלימוד או בכוח הכריזמה, הנס והפעילות שמאחורי הפרגוד. ההכרעה אינה מתחשבת בנעשה מאחורי הפרגוד, אף שאיננה חולקת על עצם הפעילות שמאחורי הפרגוד. אנו תפילה שבפירושנו הצלחנו לעמוד על מה שמאחורי הפרגוד של המחלוקת והגישות שבאות בה לידי ביטוי.
נשוב לחצר המשותפת. בדרך כלל התדמית של חז"ל היא של יחסי שכנות טובים ושימוש הדדי בשטח הציבורי והפרטי כאחד. באופן טבעי מסכתות בבא קמא ובבא בתרא עוסקות יותר בסכסוכי שכנים. כיום קשה לנו כמובן להעריך האם יחסי שכנות טובים היו המאפיין וסכסוכי שכנים היו מצב חריג, או ההפך. מכל מקום, ספרות חז"ל מדגישה יותר את השכנות הטובה.
<b>דיני הרחקה</b>
שלושת הפרקים הראשונים עוסקים בדיני הרחקה. לכאורה דיני הרחקה הם חלק מדיני נזיקין; הרחקה נדרשת כדי שלא יזיק, ואם הזיק חייב לשלם ככל מזיק. בדרך זאת הילכו רוב המפרשים. אלא שמתברר שתשתית משפטית זו מספיקה ומבארת חלק גדול מהפרטים, אך לא את כולם. בטרם נפתח בדיון מן הראוי להציג את הפרשנות החילופית המקובלת עלינו. לדעתנו דיני הרחקה הם דינים במסגרת השותפות העירונית, מעין חוקי עזר של העיירה המגבילים את זכות היחיד להשתמש ברכושו, וזאת לטובת צורכי הכלל. כיום תפיסה כזאת של מערכת דיני הסדרה סביבתיים מקובלת, אך אין זה מפתיע שפרשני עבר היו פחות מודעים לה. גם המשפט הרומי, או המשפט המקראי, אינם מבחינים בקטגוריה המשפטית הנפרדת של דיני הסדרה עירוניים.
מדוע הנתיב המשפטי של דיני נזיקין איננו מספיק להבנת דיני הרחקה? נפתח בכך שמבחינה משפטית דיני ההרחקה מגבילים את קדושת הקניין הפרטי. הבחנה זו באה לביטוי יפה בפ"י במשנה י ובמשנה יא. בשתי המשניות נקבע שצריך להרחיק את המשרה מן הירק או את הכרישין מן הבצלים, או אילן מן הבור. ברור שאין לניזק זכות יתר על המזיק, אלא רק בכך שהוא הקדים וקבע את שימוש הקרקע. הפגיעה בזכות החזקה הפרטית קשה. הנימוק שניתן בחלק מהמקורות, "יישוב הארץ", הוא בעייתי כשלעצמו (ראו פירושנו למשנה יא), אך הוא מציע בעצם הסבר אחר לדיני הרחקה. לפי הסבר שלישי זה חכמים קובעים מהו הניצול המרבי (ה"ראוי") יותר של הקרקע, ולפיו מכריעים ומגבילים את זכות הפרט. טיעון זה קשה, שכן לפיו יש להלכה זכות לקבוע את שימושי הקרקע בשם היעילות (יישוב ארץ ישראל), אך לא שמענו שבפועל חכמים קובעים, למשל, שאדם חייב לחצוב בשדה בור. לו הייתה ההלכה בעלת זכות לקבוע את דרכי ניצול הקרקע היינו שומעים על כך גם מ"לכתחילה", ולא רק כאשר הנושא מצוי בעימות בין שני צדדים.
לחז"ל יש מה לומר על נושאים ערכיים, כמו יישוב הארץ או הצורך לבנותה, אך לא כהלכה אלא כרעיון שבמקרי קיצון יש לו ביטוי הלכתי. אך ההלכה איננה מתיימרת לקבוע לפרט כיצד לנהוג במקרה זה.
מכל מקום, ההסבר של יישוב הארץ מציע הסבר שלישי לדיני הרחקה, קביעה של ההלכה מה הם דרכי הניצול ה"נכונים" של קרקע. כאמור, גם אנשי ההלכה לא התיימרו לקבוע קביעה כזאת. הרעיון עולה כהסבר פרטני למקרים בעיתיים, וכאמור יש לדחותו כבלתי מתאים מראייה כללית של הפרק.
הקביעה שדיני הרחקה נועדו למנוע נזק מציגה עיקרון נעלה של "מניעה": א. על היחיד לדאוג למניעת נזק ולא רק לשלם ולפצות על נזק שגרם; ב. על הציבור (ההלכה) מוטלת החובה למנוע את הנזק מלכתחילה. ודאי שעקרונות אלו קיימים במשפט העברי; זו הסיבה להריסה של בתים רעועים (בבא מציעא פ"י מ"ד). לכאורה דיני הרחקה הם בכיוון זה של מניעה.
הפרשנות המוצעת על ידינו פותרת סדרה של בעיות משפטיות שעולות במהלך המשניות. הדגשנו מרכיב זה בפירוש להלן של משניות פ"א מ"א ומ"ב, וכן בהערה על "היזק ראייה" במשנה א שם, וכן בפ"ב מ"א. בפ"ב מ"ב העדפנו פיסוק שונה מהמקובל של המשנה לאור הנחה זו (פירוש א שם). בפ"ב מ"ב קיים לכאורה דיון ישיר בשאלה זו.הדיון הוא על התנור: "היה מעמידו בעלייה, עד שיהא תחתיו מעזיבה שלשה טפחין, ובכירה טפח. ואם הזיק משלם מה שהזיק. רבי שמעון אומר לא נאמרו כל השיעורין האלו אלא שאם הזיק יהא פטור מלשלם". לדעת רבי שמעון המשנה קובעת "תקן" שמי ששומר עליו פטור מנזיקין, ואם לא שמר עליו יש לכך תוצאה כספית. לדעת חכמים ה"תקן" הוא תקן מחייב ללא קשר לנזק. לדעתנו באופן עקרוני אין ה"תקן" קשור לנזיקין ולתשלום פיצוי. רק במקרה ספציפי וייחודי זה של תנור בתוך הבית רבי שמעון קובע שסטייה מהתקן מזכה בפיצוי, זאת מכיוון שברור שהאש פגעה ברצפה שמעליה, שכן נוצר חור מעל התנור, אבל בכל יתר המקרים אפילו רבי שמעון מודה לחכמים שאין קשר בין ה"תקן" לבין חובת נזיקין.
אם כן, המשפט "כל השיעורין האלו" מתייחס רק למקרים בודדים שבהם הקשר בין המעשה של השכן לבין הנזק ברור.
כך גם הדגשנו בפירושנו לפ"ב מ"ה שכל ההנחיות במשנה הן על הגבול שבין המשפט לבין העולם הערכי של יחסי שכנים. ניתן להבין שככלל אין לבנות כתלים סמוכים, וגם אם אין ברירה ומוכרחים לעשות כן – מהמזחילה צריך להתרחק. הבנה גמישה זו מתאימה לכל הלכות הפרק, ומהווה הסבר פשוט ורהוט.
<b>חטיבת מכירת קרקעות</b>
החטיבה השנייה במסכת עוסקת במכירת קרקעות. היא מתחילה בפרק ג העוסק בדיני חזקה, כפי שנסביר בראשית הפרק. שאלה של בעלות על הקרקע מתעוררת בדרך כלל בעקבות מכירה של הקרקע. החטיבה נמשכת עד סוף המסכת, ובמהלך הפרקים נדונות שאלות שונות של מכירת קרקעות ומכירת נכסים אחרים. בעקבות זאת מוקדשים שני פרקים (ח-ט) לירושה, תהליך שהוא ההפך ממכירה, שכן מכירת קרקע (במיוחד לפני מותו של אדם) משבשת ומונעת את יישום דיני ירושה. הפרק האחרון מוקדש לדיני ה"גט", הוא שטר המכירה, כיצד יש לכתוב אותו. ה"גט" הוא שטר כלשהו, בין שטר ירושה ובין שטר מכירה (או כל שטר אחר).
להערכתנו המשנה מוצאת עצמה לכודה בין המבנה המשפטי המסורתי שבו מכירת שדה הייתה תופעה מוגבלת בהיקפה, שהחברה והמשפחה שפטה אותה לחומרה, לבין המציאות הכלכלית שבה מכירת קרקעות הייתה תופעה קיימת, גם אם לא רווחת. זאת ועוד; המרידות, הנדודים ונטישת הקרקעות הפכו את המונח "נחלת המשפחה" לנחלת העבר. במבוא למסכת נזיקין עמדנו על התהליך שעברו החברה היהודית והכלכלה היהודית בתחום זה, ממשק מסורתי שבו מכירת קרקע היא כמעט עוון, למצב שבו הקרקע היא ככל מוצר אחר; מהתייחסות לקרקע כאל "נחלת משפחה" לבין ההתייחסות אליה כאל נדל"ן.
המכירה שחכמים מתארים לעצמם היא "פרימיטיבית" ונאיבית: העברת חלקות ללא שטרות כתובים, תופעה שלבירורה צריך להשתמש ב"חזקה" ולא במסמכים; מכירה של שדה ללא פירוט ("המוכר את הבית", המוכר את ה"עיר"). המכירה היא אפוא בלתי מנוסחת, בעל פה, ללא פירוט משפטי. הערך הכספי של הקרקע איננו מהווה אינדיקציה להיקף המכירה. אין מוסדות חברתיים, ואין ניסוחים משפטיים רווחים. לעומת זאת השטרות ממדבר יהודה מגלים תמונה אחרת. שטרות מדבר יהודה באים מעיירות נידחות באזור ים המלח, לא ממרכזי היישוב היהודי אלא מהפריפריה, ועם זאת יש בהם תרבות משפטית מסודרת: מונחים ברורים, סדרי מכירה. אין לנו אלא להסיק שהמשנה משקפת במידה רבה שלב פרימיטיבי יותר של החברה, והתנהלות כלכלית אחרת.
הדבר בולט בדיני ירושה הנידונים בפרקים ח-ט. כפי שנראה בפירוש, העמדה העקרונית של חכמים היא שיש לשמור על סדרי ההורשה המקראיים. סדרי ההורשה הם בעצם ביטוי לתפיסה של "צדק חוזי"<sup class="footnote-marker">42</sup><i class="footnote">למונח זה ראו במבוא למסכת נזיקין. </i>, כלומר חז"ל סבורים שיש בנושא ההורשה "צדק" מחייב, צדק המנוסח בפרשת הירושה שבתורה (במדבר כז ח-יא). כמו בכל עמי הסביבה, צדק זה מחייב לא רק כאשר המת נפטר ללא צוואה, אלא הוא תקף גם כאשר הנפטר גילה רצונו בסדרי ירושה אחרים. בפועל נוצר מצב שבו ה"צדק" חזק יותר מאשר זכות הקניין הפרטי. אדם איננו יכול להעביר את נחלתו למי שיחפוץ בכך.
התפיסה של סדרי הורשה קשורה כמובן לתפיסה של נחלת המשפחה. האב איננו בעל הקרקע, אלא מחזיק בה כנאמן (זמני) מטעם ה"משפחה" או השבט. זכות הקניין שלו מוגבלת.
תפיסה זו התערערה בסדר הכלכלי החדש. כאשר קרקע הופכת לנדל"ן, אי אפשר לשמר את התפיסה של נחלת משפחה. מעבר לכך, מבחינה טכנית אם האב נתן מתנה לפני מותו המתנה חלה, בדיוק כפי שהוא זכאי למכור את הנחלה. המוכר מגונה, אך המכירה חלה. בפועל נוצר בכך פתח רחב לעקיפת דיני ירושה. בפירושנו לפרק ח נראה שחז"ל נתנו לבעיה פתרונות מספר. דרך המלך הייתה לאפשר לבעל הקרקע למסור את נחלתו למי שירצה, ובתנאי שלא ישתמש במינוחים ה"מקודשים" שהם "ירושה" או "צוואה". כלומר חז"ל פתרו את ההתנגשות הערכית בפתרון משפטי טכני דרך עקיפה לשונית. רבי יוחנן בן ברוקא מציע פתרון אחר – ירושה שלא לפי הסדר המקראי: "רבי יוחנן בן ברוקא אומר אם אמר על מי שהוא ראוי לו לירושה דבריו קיימין, ועל מי שאינו ראוי לו לירושה אין דבריו קיימין" (משנה, פ"ח מ"ה). זאת אומרת שמותר לעבור על סדרי התורה ולהוריש בניגוד לסדרי הצו שבתורה, אך בתנאי שהסטייה לא תהיה ברגל גסה. כלומר מותר לאב להוריש את נחלתו לקרוב רחוק הראוי להיכלל ברשימת היורשים, אך לא לאדם מהרחוב. בפירושנו למשנה נראה כיצד ההנחיה של חכמים שמותר לתת מתנה ל"אחרים", אך לא כירושה, בפועל התמסמסה. הביטוי "דיאתקי", שמשמעו צוואה, הפך למונח המקובל למתנת קרקע, וההגבלות שהטילו חכמים על מתנה כזאת התרופפו.
כפי שראינו במבוא למסכת נזיקין, ההגבלות על מכירת קרקעות והעברתן, כמו כל הדינים המיוחדים לקרקע, התמסמסו בארץ ישראל התנאית המאוחרת, ובארץ ישראל האמוראית. בבבל נשמרה המסגרת המשפטית הקדומה, אולי משום שחכמי בבל לא היו צריכים להתמודד עם בעיות חברתיות-כלכליות "אמיתיות", וכך ההלכה המשפטית העקרונית לא השתנתה.
מבחינה כרונולוגית השינוי במעמד הקרקע התחולל כנראה לקראת סוף ימי בית שני. בספר טוביה (ו יא) עוד מובעת התפיסה שהעברת הקרקע היא רק בתחום המשפחה. הבת יורשת, אך עליה להתחתן במסגרת השבט (המשפחה). עם זאת, האב ה"צדיק" המתואר בחיבור זה מחתן את בתו פעמים מספר עם מועמדים שלא מהמשפחה, כלומר התפיסה העקרונית אינה עומדת במבחן המציאות. כך גם בספר רות המקראי: יש שם ביטוי לדין גאולה של הקרקע על ידי בני המשפחה, אבל רק כאשר בועז מתעורר מקפידים על הנוהג העקרוני. קודם להתעוררותו, ה"מצווה" נשכחה. בספר יהודית, כנגד זאת, האישה יורשת את בעלה שלא לפי הסדר המקראי.
בספר בן סירא מדובר על הורשה במסגרת משפחתית: "במותו אדם ינחל רמה" (י יא) או "ביום המות הנחל..." (ל לב), וכן לא לקחת אישה זונה "פן תסוב ניחלתך" (ט ו). כלומר החשש הוא שהנחלה תגיע לבן (שלו) שנולד מאותה זונה, אך אין בכך קביעה שהורשה שלא לפי הסדר המקראי אסורה. מימרה חשובה בהקשר זה היא דברי התוספתא: "רבי נתן אומר <b>נחום המדי</b> היה מדייני גזירות. הכותב נכסיו בשם חבירו אין כופין אותו לחזור, ואם התנה עמו מתחלה על מנת כן כופין אותו לחזור" (פ"ט ה"א). ההקשר הוא בדיני ירושה, ואכן בהלכה אחרת שם: "בריא שכתב דייתיקי, שכיב מרע שכתב נכסיו מתנה, אף על פי שזיכה לאחר מתנה לא עשה כלום. אבל הכותב <u>בשם חבירו</u> וזיכה לאחר מתנה, דבריו קיימין" (פ"ח ה"ט). הכותב "בשם חבירו" הוא אפוא הכותב את נכסיו לחברו. רבי נחום המדי היה מדייני גזרות של ירושלים<sup class="footnote-marker">43</sup><i class="footnote">ראו פירושנו לכתובות פי"ג מ"א. </i>, ושרד אחרי החורבן. לדעתו הכותב נכסיו כנגד סדרי הירושה "אין כופין אותו לחזור". עדיין יש דיבור על כפייה של הציבור כדי להכתיב את הסדר (ה"צדק") הראוי, אבל אין "כופין" אותו. יש בכך ביטוי לתפיסה מה ראוי שיהיה, אך גם ביטוי לוויתור על מימוש העיקרון הצודק.
על דרך ההשערה ניתן להבין שההתפשטות של היישוב היהודי לאחר כיבושי החשמונאים יצרה מצב שבו אנשים זכו לנחלות קרקע נכבדות שלא במסגרת נחלות המשפחה. שטחים ביהודה ננטשו על ידי אלו שהיגרו לשטחים המשוחררים בגליל ובאדום; לכך נוספו המרידות ומסעות העונשין הרומיים. כל אלו ערערו את מוסד נחלת המשפחה. במקביל התערער המבנה המשפחתי, כפי שהראו רובין וספראי<sup class="footnote-marker">44</sup><i class="footnote">רובין, קץ החיים, עמ' 102-87; ספראי, המשפחה.</i>: המשפחה המורחבת התערערה והתפשט המבנה של משפחה גרעינית. כל אלו חברו לערעור מוסד נחלת המשפחה.
על כל פנים, בתקופה מאוחרת יותר כבר מוצאים הסברים עקרוניים מדוע אי אפשר למנוע עקיפה של סדרי נחלה, כגון דברי הבבלי (קמז ע"א): "אמר רבי זירא אמר רב: מנין למתנת שכיב מרע שהיא מן התורה? שנאמר 'והעברתם את נחלתו לבתו', יש לך העברה אחרת שהיא כזו, ואי זו? זו מתנת שכיב מרע. רב נחמן אמר רבה בר אבוה, מהכא, 'ונתתם את נחלתו לאחיו', יש לך נתינה אחרת שהיא כזו, ואי זו? זו מתנת שכיב מרע", או נימוק אחר: "ורבא אמר רב נחמן: מתנת שכיב מרע מדרבנן בעלמא היא, שמא תטרף דעתו עליו" (שם ע"ב). הנימוק יצירתי, אך מלאכותי. יש לאפשר לעבור על הכתוב המקראי שמא תיטרף דעתו של אדם עליו. ברור שנימוק כזה לא היה מספיק לעקור חומרה אחת של חכמים, אך זה הסבר מלאכותי לתחושה שאי אפשר לשמר את דיני התורה. כמובן אי אפשר לומר דברי "כפירה" כאלה, ולכן נדרשים התירוצים היצירתיים.
כדי לשמר במקצת את הכתוב המקראי נקבעו סייגים טכניים, כגון שהנותן מתנת קרקע ישייר מעט לעצמו כדי שבנו יירשנה (פ"ט מ"ו; פאה פ"ג מ"ז). כל אלה הן עמדות נסיגה של חכמים.
מצד שני נקבע כלל מקל מאוד שדברי שכיב מרע ככתובים וכמסורים: "דדברי שכיב מרע ככתובים וכמסורין דמו!" (בבלי, גיטין יג ע"א), או "רבי בא רב הונא בשם רב, עשו דברי שכיב מרע כבריא שכתב ונתן" (ירו', גיטין פ"א ה"ו, מג ע"ד ומקבילות). המשפט מבטא תרבות שונה מזו של התנאים: קרקע נמסרת רק במסגרת שטר כתוב ומעמד טקסי, אבל שכיב מרע פטור ממגבלה זאת. הסיבה להלכה ברורה: "צוואה" של הרגע האחרון של הנפטר רגע לפני פטירתו. אך דברי האמוראים מגלים הבנה לכך שהנפטר רוצה לצוות משהו על אדמתו לפני פטירתו או לשנות את מה שקבע בעבר. על כל פנים חכמים אינם מנצלים את היעדר התשתית המסמכית כדי לעמוד על דין תורה אלא מאפשרים ומקילים על עקיפת דין תורה.
זאת גם הסיבה שנקבע שחלוקת נכסים של "מסוכן" בשבת מותרת. ההלכה התנאית "החמירה" בנושא ושמרה על ההגבלות המשפטיות הטכניות: גם מסוכן וגם בריא צריכים לחלק את הנכסים לפי סדרי מכירה רגילים ("בכסף ובשטר ובחזקה" – פ"ט מ"ז, וראו פירושנו לה). ההלכה האמוראית ויתרה על המגבלות הטכניות: "מסוכן שחילק נכסיו בין בחול בין בשבת מה שעשה עשוי" (ירו', יז ע"א). שוב, אי אפשר שלא להעיר שההלכה במשנה משקפת מצב שבו מכירת קרקע נעשית רק בצורה מסודרת, אבל במסוכן נפרצות כל הגדרות. זאת למרות הרצון האוטופי לשמור על סדרי ההורשה שבתורה, שאיפה שהייתה צריכה לנסות לצמצם את הנתינה שלא כדרך התורה. הרעיון לנסות לשמר את סדרי התורה ולמעט בחלוקה אחרת נידחה. חכמים אינם מנצלים את היעדר סדרי המשפט כדי לעמוד על ההלכה של התורה ולשמרה, אלא מחפשים דרך להקל את עקיפת דין התורה.
<b>מבנה המסכת</b>
מבנה המסכת הוצג בפרק המבוא לעיל. במסכת שתי חטיבות:
א. שותפות. בחטיבה שתי יחידות:
-  1. בבא מציעא פ"י עד סוף פרק א – פרק השותפות: החצר, המבוי והעיר.
-  2. חטיבת דיני הרחקה במרחב המשותף – פ"ב-פ"ג.
ב. חטיבת מכירה. בחטיבה זו שלוש יחידות:
-  1. היקף המכירות – פ"ד-פ"ז;
-  2. הורשת קרקעות – פ"ח-פ"ט;
-  3. דיני שטר המכירה – פ"י.
לעדי הנוסח ראו במבוא למסכת נזיקין.





Chapter 1



Mishnah 1

הקדמה לפרק ראשון</b>
הפרק מתמקד בניהול השותפות בחצר המשותפת, "חצר השותפין" בלשון חז"ל. הפרק הקודם עסק בשימור השותפות, כאשר משום מה התמוטט מבנה וללא בנייה מחודשת או שיפוץ מהותי לא תוכל השותפות להתקיים. כפי שטענו, בתשתית הפרק מונחת ההנחה שתנאי השותפות הקיימים מבטאים הסכמה רב-דורית שאינה ניתנת להפרה, וכל הצדדים נדרשים להשקיע למען שימורה, או לפחות לפצות את מי שייפגע מפירוק השותפות. בפרק זה מדובר במצב שבו יש הסכמה חלקית על שינוי השותפות. דיני שותפות מתחילים בפרק י במסכת בבא מציעא והחלוקה של הבבות מתעלמת משיקולי תוכן, והיא מבוססת על גודל המסכת. בתוספתא לעומת זאת המצב הפוך. התוספתא המקבילה לפרק מצויה בסוף החטיבה של בבא מציעא.
החצר המשותפת הייתה צורת דיור מקובלת בארץ. היא מופיעה במקורות רבים וגם בממצא הארכאולוגי בעיירות ישראל מהתקופה (איור 2). מספר הדיירים (השותפים) בחצר המשותפת לא היה קבוע. מהמשניות אנו שומעים על דיירים רבים, אבל גם על חצר משותפת קטנה יותר. כך למשל מוגדרת במדרש התנאי עיר (או נכון יותר עיירה קטנה): " 'אשר אין להם חומה סביב' וכמה הם בתים? שנים. 'החצרים' שנים שתי חצירות של שני בתים, היו שלש של שני שני בתים, הרי אילו כבתי ערי חומה" (ספרא בהר, פרק ו ה"א, קט ע"ד). בעקבות המדרש גם הבבלי מגדיר "עיר": "שלש חצירות של שני בתים" (עירובין מז ע"א), וכן: "אמר רב אשי: אם יש שם שלש חצירות של שני בתים – הוקבעו" (בבלי, שם נה ע"ב). אלו חצרות מינימליות, וממילא ברור שהיו גם חצרות מורכבות יותר, ובעלות אוכלוסייה גדולה יותר.
בממצא הארכאולוגי מצויים בתים בגדלים שונים, החל מבית פרטי עם חדר או שניים וכלה בחצר שיש בה בתים (בלשוננו חדרים) רבים (לעיל איור 2<sup class="footnote-marker">1</sup><i class="footnote">ראו הירשפלד, הבית.</i>). ההלכה מרבה לעסוק בחצר השותפים שכן זו יוצרת מגע בין אנשים ומערכת שאלות הלכתיות, החל מעירוב וכלה ביחסי נזיקין.
אומנם החצר המשותפת לא הייתה בהכרח הטיפוס התדיר בארץ, אבל בספרות חז"ל סתם "חצר" היא חצר שותפין (כמו במשנתנו). נוסיף עוד שבדרך כלל מהממצא הארכאולוגי קשה לדעת האם הדיירים השונים בחצר הגדולה היו בני משפחה מורחבת או דיירים פרטיים; זאת אנו יודעים רק מספרות חז"ל העוסקת ב"חצר השותפין". כפי שהנחנו בפרק הקודם (בבא מציעא פ"י מ"א) ייתכן שבראשיתה החלה חצר השותפין מחצר השייכת למשפחה מורחבת, אבל ברבות הימים והתפצלות המשפחות עומעם הקשר המשפחתי והדיירים הפכו למעשה לשותפים שאינם בהכרח קרובי משפחה.
<small>עפ”י כתב יד קופמן</small>
<b>שותפים</b> – בחצר. גם כאן הפשוט ביותר הוא להסביר את המשנה בחצר השותפין, משום שמשנה ב עוסקת בגינה, ובתוספתא הדין מובא בהקשר של שטחים חקלאיים אחרים. המשנה משקפת מצב שבו השותפים דיירים פרטיים שלכל אחד מהם זכות מסוימת בחצר (לא בהכרח זכות שווה). <b>שרצו לעשות מחיצה בחצר</b> – הסכימו לעשות מחיצה כדי לחלק את החצר וליצור מרחב פרטי לכל אחד או לחלק מהשותפים. מסתבר שיש הסכמה על חלוקת החצר, אך אין הסכמה על טיב המחיצה ומיקומה. <b>בונים את הכותל באמצע</b> – שני הצדדים מקצים משטחם מרחב להקמת המחיצה. ממילא מתעוררת השאלה מה הדין כאשר אחד הצדדים מעוניין במחיצה והשאר לא, או שכמה מהשותפים רוצים מחיצה ואחרים מתנגדים לכך. אם רק אחד מעוניין ייתכן שחכמים יתנגדו לכך מטעמים של פגיעה בשותפות, או שהמחיצה תיבנה על ידו בשטחו, ושאר השותפים לא ייפגעו מהבנייה אלא בעקיפין. מכל מקום במשנתנו אין המשנה עוסקת בכך (אלא במשניות הבאות). אם יש בחצר שותפים רבים יהיה צורך ליישם את ההכרעה במשנה על מקרה כזה, ולא נעסוק בכך.
מסתבר שקיימת הסכמה בסיסית שכל אחד הוא הבעלים של שטח החצר הסמוך לפתח ביתו. פרטים נוספים על הסכמות אלו יידונו בהמשך הפרק.
<b>מקום שנהגו לבנות גביל</b> – בעדי נוסח אחרים "גויל" או "גוויל". גביל, או גוויל, הוא אבן בלתי מסותתת (להלן). כלומר היא מסותתת מארבעת פניה הנושקות באבנים אחרות, אך לא מבפנים ומבחוץ (איור 3). <b>גזית</b> – אבן מסותתת משני פניה (פנים וחוץ), או רק מהפן החיצוני. אבנים ששימשו לבנייה בתקופה הרומית היו בדרך כלל מסותתות כלפי חוץ וכלפי פנים; הסיתות היה גס ביותר, או שלא היו מסותתות כלפי פנים כלל. <b>קפסים</b> – ב-<b>פ</b> כפרסיס, ב-<b>ל</b> כפיסין, ב-<b>נ</b> כפיסי'. יוסבר להלן.
<b>לבינים</b> – בונים בלבנים,<b> בונים הכל כמנהג המדינה</b> – חומר הבנייה הוא "כמקובל". המשנה מותירה פתוחה שאלה מסקרנת: אם כל השותפים מסכימים, האם אין הם רשאים לשנות ממנהג המדינה? מן הסתם הזכות בידם. אך אם אחד השותפים איננו מסכים למנהג המדינה באשר לחומר הבנייה, הרי שלפניו פתוחות שתי אפשרויות: הוא עשוי לוותר על עמדתו ואז יש הסכמה בין השותפים (גם אם הושגה בקושי), או שיתנגד וכל הבנייה לא תצא לפועל. אם כן מה המשמעות של הקביעה? מתברר אפוא שבעצם ההנחיות שבמשנה הן הנחיות לרצון טוב. אם יש הסכמה אז מן הראוי לבנות כמנהג המדינה, אבל למעשה אין לפרטים השונים תוקף משפטי אלא זו הנחיה כללית. היחיד יכול לפרוש מכל הבנייה אם פרטיה אינם לרצונו. כפי שנראה בסוף המשנה משפט זה נכון על ההלכה הנוכחית, עם זאת ההלכה הבאה במשנה מבהירה את הצורך והמשמעות המעשית של הקביעה המשפטית. ברם כפי שהדגשנו במבוא אין צורך לחפש תמיד את המשמעות המשפטית של הקביעות. לפנינו בראש ובראשונה מערכת קביעות המכוונת את חיי השותפים וקובעת כיצד חיים בצוותא, ולא באה רק כדי לענות על שאלות משפטיות. השאלות המשפטיות מתעוררות במקרים קיצוניים שבהם ההסכמה קרסה, וכמובן צריך לטפל במקרים כאלה ולקבוע מה יאמר על כך החוק. אבל מערכת ההלכות שבמשנה נועדה קודם כול ליצור תשתית של הסכמה.
זאת ועוד, הבונים נדרשים להחליט סדרת החלטות. המשנה דנה רק בטיב החומר שהמחיצה נבנית ממנו, אבל גם לא כל האבנים שוות, וניתן לסתת אבן בקפדנות או בפחות קפדנות, לטייח או לא לטייח, וסדרת שאלות נוספות שרק חלקן נדונות במשנה.
שאלה אחרת תהיה שאלת רוב ומיעוט. מה קורה אם בחצר יותר משני שותפים – האם הרוב רשאי לכפות על המיעוט, ובאילו תחומים? משנה ה תענה בעקיפין על שאלה זו<sup class="footnote-marker">2</sup><i class="footnote">וראו תוס', בבא מציעא פי"א הי"ז-הי"ח. נצטט אותה בפירושנו למשנה ב. </i>.
<b>בגביל זה נותן שלשה טפחים וזה נותן שלשה טפחים</b> – עובי האבן שישה טפחים, שכן ללא סיתות הבליטות תופסות שטח של טפח מכל צד. <b>ובגזית זה נותן טפחיים ומחצה וזה נותן טפחיים ומחצה</b> – בנייה בגזית מאפשרת אבן עבה פחות, שכן גוף האבן הוא ארבעה או חמישה טפחים. פשוט להסביר את המשנה שהגזית מסותתת מצד אחד ולכן רוחבה (פחות הסיתות) חמישה טפחים. אבני הבנייה הקדומות לא היו בגודל אחיד, ואין בידנו לקבוע מידות ממוצעות. בבדיקהמדגמית במפות סקר אחדות ובדו"חות חפירה עלה עובי ממוצע של שלושים ס"מ<sup class="footnote-marker">3</sup><i class="footnote">תודתו לנעמה ענבר שביצעה את הבדיקה במסגרת עבודה סמינריונית בבר-אילן. תוצאות המדגם מצויות בנספח למסכת.</i>, כלומר חמישה טפחים<b>.</b>
<b>ובקפסים זה נותן טפחיים</b> – כפיס הוא אבן מסותתת משני צדדים, ולכן רוחבה ארבעה טפחים (24 ס"מ בערך). <b>ובלבינים זה נותן טפח ומחצה</b> – אורך לבנה שלושה טפחים. אין בידינו ממצא ארכאולוגי מספיק לאישוש הקביעה או לדחייתה.<b> וזה נותן טפח ומחצה</b> – המרחב הנחוץ ניתן על ידי השותפים בצורה שווה,<b> לפיכך אם נפל הכותל המקום והאבנים שלשניהם</b> – אם קיר מחיצה ישן נפל יש להניח שנבנה בעבר לפי העיקרון שבמשנה, לכן השטח והאבנים מתחלקים בשווה על בסיס העיקרון של משנה א בפרק הקודם (בבא מציעא פ"י מ"א). בכך ניתנת משמעות משפטית לקביעה שברישא. אומנם הבנייה עצמה תלויה ברצון טוב ובהסכם על הפרטים, אבל בפועל יש להניח שהבנייה נעשתה לפי המקובל ולכן חלוקה לאחר שנים רבות מתבצעת על בסיס ההסכמות המקובלות.
<b>סוגי אבנים</b>
<u>גזית</u> – שורש המילה הוא גז"ז; אלו אבנים גזוזות, כלומר מסותתות. בתנ"ך המילה מופיעה כמונח לאבן מטיב מעולה (מלכים א ו לו; עמוס ה יא ועוד)<sup class="footnote-marker">4</sup><i class="footnote">התרגום הארמי מתרגם בצורה העברית גזית. התרגום במלכים א ו לו הוא אבן טובה, אך זה תרגום שגוי בהשראת הפסוק ממלכים א ז ט "אבנים יקרות אבני גזית".</i>; בדרך כלל אין הסבר למילה, רק פסוק אחד מבהיר מה הכוונה: "כָּל אֵלֶּה אֲבָנִים יְקָרֹת כְּמִדֹּת גָּזִית מְגֹרָרוֹת בַּמְּגֵרָה מִבַּיִת וּמִחוּץ" (מלכים א ז ט), כלומר גזית היא אבן מסותתת גם בפן החיצוני וגם בפנימי, "מבית ומחוץ", וכן אומר המדרש: "לא תבנה אתהן <u>גזית</u>. אין גזית אלא גזוזות, שהונף עליהם ברזל" (מכילתא דרבי ישמעאל, יתרו, מסכתא דבחדש יא, עמ' 244). כך גם הובן הפסוק ממלכים בספרות חז"ל. כך בבבלי (ג ע"א): "גזית – אבני דמשפיא" (אבנים משויפות), אם כי כמובן גם לפסוק זה הוצעו דרשות המוציאות אותו מפשוטו, כגון "רבי נחמיה אומר מגוררות במגרה היו מבחוץ, שנאמר כל אלה אבנים יקרות במדת גזית, מגוררות במגירה מבית ומחוץ. מה תלמוד לומר 'מבית ומחוץ', בבית לא היו נשמעין<sup class="footnote-marker">5</sup><i class="footnote">קולות החציבה.</i>, אלא מתקנין אותן מבחוץ ומכניסין אותן לפנים" (תוס', סוטה פט"ו ה"א).
אם כן, לפי רבי נחמיה אבן גזית מסותתת רק מבחוץ, וההמשך הוא מדרש שרעש הסיתות לא היה נשמע בפנים, שכן הסיתות נעשה מחוץ למקדש (להר הבית). ההסבר הוא כמובן מדרשי, ואין הדרש מוציא את המשמעות הפשוטה. אבל במקרה זה ייתכן שרבי נחמיה מניח שגזית היא סיתות מבחוץ בלבד.
מהכרתנו מאות אתרים מהתקופה, האבן החיצונית היא כמעט תמיד מסותתת, אבל הפן הפנימי לעיתים איננו מסותת, או מסותת בצורה גסה בלבד (איור 4).
במקדש ניצבה "לשכת הגזית", שהייתה כנראה בנויה מאבני גזית. בדרך כלל המקורות מדברים על הפן החיצוני של הקיר. כך למשל "רבי אלעזר בן שמוע אומר שלש מדות בתלמידי חכמים: אבן גזית, אבן פינה אבן פסיפס: אבן גזית כיצד? זה תלמיד ששנה מדרש. בזמן שתלמיד חכם נכנס אצלו, שואלו במדרש אומר לו, זהו אבן גזית, שאין לה אלא פה אחת. אבן פינה כיצד? זה תלמיד ששונה מדרש והלכות. בזמן שתלמיד חכם נכנס אצלו, שואלו במדרש, אומר לו. בהלכות, אומר לו. זהו אבן פינה שאין לה אלא שתי פיות בלבד...", ובהמשך: "...זו היא אבן פסיפס שיש לה ארבע פיות מארבע רוחותיה" (אבות דרבי נתן, נו"א פכ"ח, עמ' 86). "פה" הוא צד נאה ומתוקן (מסותת), הנגיש לציבור. לאבן גזית פן אחד, כלומר מבפנים אין היא מסותתת. לאבן פינה שני צדדים, ולפסיפס ארבעה. במקבילה בנוסח ב מוזכר סוג נוסף של אבן, "מרובעת", אך ללא הסבר (פמ"ו, עמ' 129).
<u>גוויל</u>, או גביל, היא כמובן אבן שאיננה מסותתת: "גויל – אבני דלא משפיא" (בבלי, ג ע"א). המילה "גוויל" משמשת גם כמונח לעור שיש עליו מעט שיער: "כותבין על הקלף במקום בשר, ועל הגויל במקום שער, ואינו רשאי לשנות, הלכה למשה מסיני שאם שינה בזה ובזה, אין קורין בו" (מסכת סופרים, פ"א ה"ה, עמ' 99 ועוד הרבה).
בשלב זה מן הראוי להציג את סוגיית הבבלי (ג ע"א) בנושא בשלמותה, זו שלעיל הבאנו ממנה קטעים: "גויל – אבני דלא משפיא; גזית – אבני דמשפיא, דכתיב: 'כל אלה אבנים יקרות כמדות גזית' (וגו'). כפיסין – ארחי; לבינין – ליבני. אמר ליה רבה בריה דרבא לרב אשי: ממאי דגויל – אבני דלא משפיא נינהו, והאי טפח יתירא למורשא דקרנתא? דילמא פלגא דגזית הוא, והאי טפח יתירא לביני אורבי הוא, כדקאמרינן: כפיסין – ארחי, לבינין – ליבני, והאי טפח יתירא לביני אורבי! אמר ליה: וליטעמיך, כפיסין – ארחי מנלן? אלא גמרא גמירי לה, גויל נמי אבני דלא משפיא – גמרא גמירי לה".
תרגום: גוויל – אבנים שאינן משופות (מסותתות), גזית – אבנים מסותתות. שכן כתוב "כל אלה אבנים יקרות כמדות גזית" (וגו'). כפיסין הן אריחים, ולבנים הן לבנים (והטפח הנוסף [בהפרש שבין גוויל לגזית] הוא לבליטות). אמר לו רבה בנו של רבא לרב אשי, מניין שגוויל הוא אבנים שאינן משופות (מסותתות), וטפח ההפרש הוא לבליטות? אולי גוויל הוא חצי גזית והטפח היתר הוא "לביני אורבי"? אמר לו (רב אשי) ולשיטתך, מניין שכפיסין הם אריחים, אלא תלמוד למדנו; גם שגוויל הוא אבנים שאינן משופות תלמוד למדנו).
לפי ההסבר הראשון גוויל הוא אבן בלתי מסותתת גם מבפנים וגם מבחוץ, וגזית מסותתת משני הצדדים, והבליטות הן חצי טפח מכל צד. רבה מציע שגזית היא אבן מסותתת משני צדדים וגוויל הוא חצי גזית, כלומר אבן מסותתת מצד אחד. הסבר זה של רבה נדחה (על ידי רב אשי ועל ידי עורך הסוגיה), אבל אין להסיק מכך שדעתו של רבה נעלמה. היא עדיין הסבר אפשרי. למעשה ניתן להציע אפשרויות מספר:
1. גוויל הוא אבן בלתי מסותתת משני צדדים, גזית מסותתת משני צדדים, והבליטות הן חצי טפח מכל צד.
2. גוויל הוא אבן בלתי מסותתת משני צדדים, גזית מסותתת מהצד החיצוני בלבד, והבליטות הן טפח בצד הפנימי.
3. גוויל הוא אבן בלתי מסותתת מצד פנים, ומסותתת מבחוץ; גזית מסותתת משני צדדים (גם מבפנים), והבליטות הן טפח מהצד הפנימי בלבד (איור 5).
הפסוק מספר מלכים שולל את הפרשנות השנייה, הבבלי מעדיף את הראשונה, ורבה מציע את הפרשנות השלישית. איננו יכולים להתווכח מול הנימוק "גמרא גמירי לה", אבל מהמקורות שהשתמרו מתקופת חז"ל דעתו של רבה אפשרית. מכיוון שבמשנה מדובר בקיר הניצב בין שתי חצרות, אין בו פן פנימי ופן חיצוני. אין זה סביר שהקיר יהיה מסותת מצד אחד בלבד. נתון זה נאמר במשנה ב במפורש (כפי שנפרשה להלן). לפיכך אנו מצטרפים להצעת עורך הבבלי ורב אשי שגזית מסותתת משני צדדים, וגוויל בלתי מסותת כלל (הצעה 1). מכל מקום בשטחי בנייה אנו מוצאים גם אבני גזית (משני הצדדים), גם אבנים מסותתות מצד אחד, וגם אבנים בלתי מסותתות משני הצדדים. נשאלת רק השאלה כיצד כונתה כל אחת מהאבנים הללו. להלן במשנה ב נוכיח שגוויל הוא אבן בלתי מסותתת משני הצדדים (1), ולאבן המסותתת מצד אחד (2) קראו "חזית".
המשך הסוגיה מתמקד בכפיסין, ונעסוק בהם להלן.
אשר ללביני אורבי, באתרים מספר בארץ מצאנו קיר הבנוי משתי שכבות. הצד החיצוני הוא אבני גזית והצד הפנימי בלתי מסותת, אלא מדוּפן בשכבת טיח עבה שעובייה כ-20-15 ס"מ. טיח זה הוא גס, ובתוכו אבנים קטנות. אנו מציעים שזהו לביני אורבי. במקורות ארץ ישראל נקרא טיח זה "ריכסא"<sup class="footnote-marker">6</sup><i class="footnote">בבלי, ג ע"א; שמות רבה, ב טו כב; תנחומא (הנדפס), חיי שרה ג. לשון זו מצויה במקורות בבליים בלבד.</i>. המשנה איננה מדברת עליו, ואכן בארץ אנו מכירים שיטת בנייה זו רק מהתקופה הביזאנטית.
הבבלי (ג ע"א) מבחין בין "ביני (לביני) אורבי" ובין "ריכסא" לפי העובי שלהן, הריכסא עבה יותר: "כל ביני אורבי – טפח. הני מילי בטינא, אבל בריכסא בעי טפי" (דברים אלו בטין, אבל בריכסא צריך יותר). כלומר המשנה מדברת על קיר טיט, אבל ריכסא צריך קיר עבה יותר. כאמור, אורבי וריכסא אינם מוכרים ממקורות ארץ ישראל. בשטחי ארץ ישראל איננו מכירים בנייה בטיט, אך ייתכן שזו לא השתמרה.
אורבי הוא כמו אורבני – קנים אגודים המשמשים למחיצה או קיר, מעין מחצלת עבה וגסה: "אמר רבי אבא: הני צריפי דאורבני, כיון שהותרה ראשי מעדנים שלהן – כשרין. והא אגידי מתתאי!" (בבלי, סוכה יג ע"ב). מעדנים הם קבוצת הקנים האגודים יחדיו. רש"י מפרש שהם גבעולי הערבה (על הבבלי, שם ד"ה דאורבני; סנהדרין פב ע"ב ד"ה אורבני), ורמב"ם מדבר על גומא (פירושו לאהלות פי"ח מ"ט, וראו פירושנה לה), ושניהם התכוונו לדבר אחד. צריפי דאורבני הוא צריף הבנוי ממחצלאות כאלה, ולביני אורבי הן לבנים שעירבו בהן קנים, או קנים מעורבבים בטיט בסגנון הבנייה בכפר הערבי המסורתי, סגנון שאיננו מוכר מהתרבות הארץ-ישראלית בתקופה הרומית<sup class="footnote-marker">7</sup><i class="footnote">אפשר שהשתמשו בחומרים אלו לבנייה קלה וגסה, וזו לא השתמרה. </i>.
רש"י הציע שלביני דאורבי היא בנייה עם טיח בין נדבך לנדבך: "בין דימוס שמכאן ובין דימוס שמכאן ונותן טיט באמצע" (על הבבלי, ג ע"א ד"ה לביני אורבי)<sup class="footnote-marker">8</sup><i class="footnote">או שרש"י לא סבר שאורבי הוא אורבני, או שבכל מקום פירש אחרת לפי הקשרו.</i>. גם שיטה כזאת איננו מכירים בארץ ישראל הרומית, והיא איננה סבירה. לעיתים אנו מוצאים בנייה מאבנים בלתי מסותתות בצידן העליון והתחתון, וברווחים בין האבנים אבנים קטנות למילוי (איור 6). אפשר שזו כוונת הבבלי, מכל מקום אפשר שבבבל הייתה שיטה זו רווחת<sup class="footnote-marker">9</sup><i class="footnote">בכפר הערבי המסורתי גם בנייה מטיח בלתי צרוף, בוץ ושאר חומרים דלים. מבני קבע בתקופת המשנה לא היו בנויים באופן זה. הסברים אחרים בספרות הראשונים מתייחסים לבנייה כזאת, ואפשר שיש בכך הסבר לבבלי אך לא למשנה. ראו פירוש רבנו חננאל המצוטט ברש"י ועוד. </i>.
<u>כפיס לבינה וארי</u><u>ח</u>– כפי שהבאנו, הבבלי הציע שכפיס הוא אריח. פרשנות זו מנוגדת למשנה בעירובין (פ"א מ"ג) המדברת על קורה המשמשת לעירוב: "הקורה שאמרו רחבה כדי לקבל אריח, ואריח חצי לבנה של שלשה טפחים. דיה לקורה שתהא רחבה טפח, כדי לקבל אריח
לארכו"<sup class="footnote-marker">10</sup><i class="footnote">הנוסח "לאורכו" הוא הנוסח הרווח, אבל ב-ל1, דו, דסש, רב: "לרוחבו". הנוסח נראה כשיבוש, וסותר את החישובים של מספר האריחים שניתן להניח על הקורה כפי שהם בתלמודים. בעל מלאכת שלמה אומר שרמב"ם גרס "לאורכו" ורש"י "לרוחבו", אך ההבדל הוא רק בגרסה: "לאורכו" משמעו לאורך הקורה, ו"לרוחבו" משמעו לרוחב האריח.</i>.האריח הוא, כנראה, סוג של לבנה שאורכה שלושה טפחים ורוחבה טפח אחד, כפי שנראה להלן. האריח מופיע בשלושה הקשרים: בדיני עירובין, בדיני כתיבת ספרים ובמגילות. פרשיות מספר צריכות להיכתב כאריח על גבי לבנה, כלומר באופן זה<sup class="footnote-marker">11</sup><i class="footnote">ירו', מגילה פ"ג ה"ו, עד ע"ב; בבלי, מגילה טז ע"ב; מסכת סופרים, פי"ב ה"ט; פי"ג ה"ב, ועוד.</i>:
דוגמה זו מופיעה רק בתלמוד הבבלי (ג ע"ב), ושם מדובר באותן מידות ללבנה ולאריח כפי שהן לפנינו<sup class="footnote-marker">12</sup><i class="footnote">במשנה שם פ"א מ"א נזכרת רק הלבנה.</i>. אריח הוא לבנה המוצבת לרוחבה, ולבנה מוצבת לאורכה. כאמור, בארץ ישראל הבנייה באריחים נדירה. מכאן עלינו להסיק כי חכמים הקלו מאוד ותבעו שהקורה תהיה מסוגלת להשתלב בבנייה פוטנציאלית של החומרים הקלים הקיימים בשוק, אף שאין זו אופציה ריאלית. עם זאת מעניין שחז"ל לא הקלו ולא אפשרו שהקורה תהיה מסוגלת לשאת רק בניין עץ. בנייה מעין זו לא נחשבה מספקת וריאלית כלל. המשנה בעירובין (שם) ממשיכה ומסבירה מהו האריח: "ואריח חצי לבנה של שלשה טפחים" – מכיוון שאריח לא היה חומר בנייה רגיל, המשנה מסבירה מה טיבו המדויק. עם זאת מן הראוי להעיר שלעיתים התנא או האמורא מסביר מונח כלשהו גם אם הוא מוכר בחיי היום יום. הסברים אלה באים כאשר המונח הוא דוגמה לכלל, והתנא רוצה לנסח את עובייה של הקורה. הלבנה אורכה שלושה טפחים, והאריח חצי מזה – טפח וחצי, ואם הקורה רחבה טפח היא מסוגלת לשאת עליה שורת אריחים כך שיבלטו מעט מבחוץ. לפי דיון הגמרא (הבבלי והירושלמי, ראו להלן) עולה שאורכו של האריח הוא שלושה טפחים. כן יוצא גם מדברי רבן שמעון בן גמליאל בתוספתא<sup class="footnote-marker">13</sup><i class="footnote">"יושב לארכו שלשה טפחים" (תוס', עירובין פ"א ה"ד).</i>.
המאירי מדגיש שהרוחב נדרש כדי שיהיה היכר שהקורה הוצבה לשם עירוב, ברם לפי ההבנה הפשוטה חכמים רצו שהקורה תהיה קרובה לקורה ריאלית. מאוחר יותר, פרשן מקורי כמאירי מתקשה כבר לקבל את ההסבר הריאלי. הבבלי מסביר שניתן לעבות את הקורה בטיט. בכך הבבלי משקף את שיטת הבנייה בבבל; בארץ ישראל השימוש בטיט היה נדיר. גם השימוש בלבנים לבנייה היה נדיר למדי. אבל במקורות נזכרת בנייה בלבנים פעמים מספר<sup class="footnote-marker">14</sup><i class="footnote">משנה, אהלות פי"ג מ"ו; תוס', מנחות פ"א הי"ד, עמ' 513, ועוד. </i>, במיוחד נזכרת בניית בתי לבנים בשרון, ושם זו הייתה צורת הבנייה המקובלת (משנה, סוטה פ"ח מ"ה). בממצא הארכאולוגי כמעט איננו מוצאים בנייה בלבנים מהתקופה הרומית, וחומרי הבנייה היחידים המוכרים הם אבנים טבעיות שסותתו במידה זו או אחרת. ייתכן שהלבנים הוכנו מטיט ולא השתמרו, ועדיין הדבר מחייב בירור<sup class="footnote-marker">15</sup><i class="footnote">הירשפלד, הבית, עמ' 133-132. בנייה בלבנים מוכרת מאיטליה ומציורים רומיים. בארץ נמצאו לבנים מתקופות קדומות, על כן היעדרן מחפירות באתרים מן התקופה הרומית מחייב הסבר.</i>. דווקא הלגיון הרומי השתמש במידה רבה בלבני אבן לבניית מגורים לחייליו, וחומות להגנתם.
מכל מקום הבבלי מסביר שיש סוגי לבנים שונים (ג ע"א); מן הסתם כך היה במקומות שונים שהשתמשו בהם בלבנים בבנייה. בבנייה הארץ-ישראלית בתקופת המקרא נמצאו לבנים, כך למשל בתל עיטון השלבים הנמוכים בנויים מאבן, והחלק העליון מלבנים (איור 7)<sup class="footnote-marker">16</sup><i class="footnote">פאוסט וכץ, תל עיטון.</i>. גם בתקופה ההלניסטית התופעה מצויה<sup class="footnote-marker">17</sup><i class="footnote">כך למשל נמצאו קירות לבנים בעכו, בבית שאן ובחורבת עיכה מהתקופה ההלניסטית, וראו ההערה הבאה. תודתי לחבריי מ' אביעם, ע' ליבנר וש' דר שמסרו לי את המידע. </i>, אך בתקופת המשנה והתלמוד הבנייה בלבנים מועטה ביותר. במכלול זה בולטות לבנים תוצרת הלגיון הרומי, ששווקו כמוצר לכל דורש (ומשלם). מתוך אלפי אתרי הסקר הארכאולוגי נתגלו שלושים אתרים ובהם לבנים, בדרך כלל לבנים שבורות. חלקן באתרים קדם-רומיים, שבהם הבנייה בלבנים הייתה כאמור נפוצה, אך גם מעט באתרים רומיים מובהקים<sup class="footnote-marker">18</sup><i class="footnote">דוגמאות לכך הן מפות בנימינה 107, גזר 102 ועוד.</i>. באזור שפלת הדרום נמצאו גם קירות לבנים, אם כי קשה לתארכם<sup class="footnote-marker">19</sup><i class="footnote">כגון מפת זיקים 99, 197, 139. אתר 191 הוא מוזליאום רומי ונמצאה בו חצי לבנה, ובאתר 139 קיר הבנוי כולו משתי שורות לבנים (בלתי מתוארך). כל המידע בהערה זו ובקודמתה שאוב מאתר סקר ישראל של רשות העתיקות. הירשפלד מציין רק שני אתרים מהתקופה הביזנטית, דבר המלמד על נדירות הממצא (כפי שהיה קיים בזמנו). ראו הירשפלד, הבית, עמ' 132 הערה 21. </i>. הבנייה בלבנים מיוצגת בממצא הארכאולוגי בתקופה הרומית הרבה פחות מאשר בממצא הספרותי.
את הלבנה מכינים מטיט; יוצקים אותו לתבנית בצורת תיבה עם חומרי מילוט מהטבע (משנה, אהלות פי"ג מ"ו). ברומא ובאירופה נמצאו בתי חרושת ליציקת לבנים, וכנראה גם הצבא הרומי בארץ ייצר לבנים (איור 8). מכל מקום הבנייה בלבנים נחותה בהשוואה לבניין באבנים, כדברי המדרש: "מיכן היה רבי יוחנן בן זכאי אומר אל תבהל לסתור במות גוים שלא תבנה בידך שלא תסתור של לבינים, ויאמרו לך עשם של אבנים" (מכילתא לדברים, יב ד)<sup class="footnote-marker">20</sup><i class="footnote">ראו עוד אבות דרבי נתן, הוספה ב לנוסח א פ"ו, עמ' 159. הקטע המצוטט מתוך מדרש תנאים לדברים שנמצא בכתב יד ומכונה "מכילתא לדברים" הודפס במהדורת הופמן עמ' 58, ובמהדורת כהנא עמ' 347.</i>.
<u>כפיס</u>– הבבלי שציטטנו לעיל (ג ע"א) זיהה את הכפיס עם האריח, והערנו שזיהוי זה עומד בניגוד למשנה בעירובין. בבבלי שם מובא הסבר נוסף בשם איכא דאמרי שכפיס הוא אבן בלתי מסותתת, הסבר שנדחה. מהתנ"ך ברור שכפיס הוא מעץ, שנאמר: "כִּי אֶבֶן מִקִּיר תִּזְעָק וְכָפִיס מֵעֵץ יַעֲנֶנָּה" (חבקוק ב יא), ואכן הבבלי דורש: "אבני ביתו של אדם וקורות ביתו של אדם מעידים בו, שנאמר 'כי אבן מקיר תזעק וכפיס מעץ יעננה' " (תענית יא ע"א),
ובמדרש עשרת הדברות<sup class="footnote-marker">21</sup><i class="footnote">אייזנשטיין, אוצר המדרשים, עמ' 457. </i>: "בני ביתו של אדם ורהיטי ביתו מעידין בו, שנאמר 'כי אבן מקיר תזעק וכפיס מעץ יעננו' ". אם כן הכפיס מעץ. המדרש רואה בו עץ כללי, והבבלי קורות הבית, ואכן בתרגום יונתן לחבקוק המילה מתורגמת כ"מריש", כלומר קורת עץ. הכנת מחיצה מכפיסים היא אפוא מחיצת קורות שרוחבה, לפי המשנה, ארבעה טפחים (24 ס"מ). רק לעיתים רחוקות נשתמרו קורות הבנייה בארץ, שכן הן נרקבו (איור 9). מכל מקום רוחב עץ כזה לא נמצא בארץ, ובכלל נדיר למצוא ביערות הארץ עץ ברוחב כזה. זו מחיצה מסיבית ביותר, ועושה רושם שרוחבה סכמטי ופחות ריאלי.
בדיקת כל החומרים מלמדת שהמשנה רואה לפניה בנייה שאינה הבנייה הרגילה בארץ. ייתכן שזו הייתה הבנייה של מחיצות פנימיות, או שהמשנה נגררה לתאר מדרג יורד של חומרים, כולל חומרים שאינם נפוצים.

Mishnah 2

<small>עפ”י כתב יד קופמן</small>
<b>וכן בגנה מקום שנהגו לגדור</b> – צריך להקים גדר ברוחב האמור,<b> אבל בבקעה</b> {<b>מקום שנהגו לגדור</b>} – המילים שבסוגריים אינן ברוב עדי הנוסח, והן הכפלה מיותרת. המונח "גינה" הוא המונח לשטח חקלאי אינטנסיבי, בדרך כלל מושקה. הגינה עשויה להיות המקום לפירות, אך בעיקר לירקות, והיא סמוכה לחצר<sup class="footnote-marker">22</sup><i class="footnote">ראו הנספח למסכת עירובין.</i>. <b>אבל בבקעה מקום שנהגו שלא לגדור</b> – בקעה היא שדה פתוח, ונהגו שלא לחלק את השטח בגדרות. <b>אין מחייבין אתו</b> – כוונת המשנה שסתם גינה היא מקום שנהגו לגדור, וסתם בקעה היא מקום שנהגו שלא לגדור.לפי הסבר זה "מקום שנהגו לגדור" הוא בעצם הסבר: ההלכה תלויה במנהג המקומי, וגינה היא "מקום שנהגו לגדור".
הירושלמי פירש: "תני בגינה בין מקום שנהגו לגדור, בין מקום שנהגו שלא לגדור, כופין. אבל בבקעה מקום שנהגו לגדור, כופין, שלא לגדור, אין כופין" (יב ע"ד). כלומר בגינה כופין לגדור, משום שזה המנהג, ובבקעה תלוי בנוהג המקומי. קשה לפירוש זה שאפילו בחצר לא נאמר שכופין לבנות מחיצה. הבבלי (ד ע"א) מסכם: "אלא אמר רבא, הכי קתני: וכן סתם גינה כמקום שנהגו לגדור דמי, ומחייבין אותו. אבל סתם בקעה כמקום שלא נהגו דמי, ואין מחייבין אותו". אם כן שני התלמודים מכניסים לדברי המשנה מרכיב שלא הופיע במשנה א, והוא שבמקום שמנהג המדינה לגדור מחייבים את השכן להשתתף בגידור. הסבר זה מבטא את כוחו של מנהג המדינה, שהוא חזק יותר מההסכם הקדמון של השותפות, שכן בעבר לא הייתה מחיצה בין השטחים החקלאיים. לפי הסבר זה הרי החצר היא גם מקום שלא נהגו לגדור, ורק בגינה נהגו לגדור.
אנו מתקשים לקבל הסבר זה, משתי סיבות. האחת ריאלית: קשה להניח שבגינה מנהג המדינה היה כה חזק עד שמחייבים את הבעל שאיננו מעוניין בגדר לגדור את שדהו. בפועל שטחי החקלאות בארץ ישראל פתוחים. בהרים יש מדרגות, אך לא גדרות. החצר, לעומת זאת, לעיתים גדורה ולעיתים לא, לעיתים החצר מחולקת ולעיתים רצופה.
הסיבה השנייה היא שבמשנה א לא נזכרה האפשרות של כפייה לגדור. על כן נראה שהתלמודים מבטאים שינוי בגישה והתרחבות התופעה של גידור שטחים. במשנה גינה היא מקום שבו היו כאלה שנהגו לגדור, ובבקעה היו גדרות חלוקה נדירות יותר; הכול תלוי במנהג המקומי. למנהג זה גם השלכה ישירה על מצב שבו הקיר התמוטט ואין ידוע בשטחו של מי היה הקיר, ולמי שייכות האבנים. כפי שנראה בהמשך דין השטח והאבנים קשור למנהג המקומי, ולכן יש לקובעו, ולא על מנת להכריח את אחד השכנים לבנות גדר.
ואכן בתוספתא: "מי שיש לו בית בחצר אחרת בני חצר אחרת משעבדין אותו לעשות עמהן דלת, נגר ומנעול לחצר, ושאר כל הדברים אין יכולין לכופו. אם היה שרוי עמהן באותה חצר, משעבדין אותו על הכל. מי שיש לו חצר בעיר אחרת, בני העיר משעבדין אותו לחפור עמהן בורות שיחין ומערות, ולתקן את המקוואות, ואמת המים. ושאר כל הדברים אין משעבדין אותו, ואם היה שרוי עמהן באותה העיר משעבדין אותו על הכל" (בבא מציעא פי"א הי"ז). אם כן, מי שיש לו שטח בחצר אחרת (ואיננו גר באותה חצר) מותר לשעבד אותו להשתתף (לפי החלטת הרוב) בכמה פריטים נחוצים, ואם הוא דייר, בני החצר יכולים להחליט ברוב על פרטים נוספים "על הכל". אין בתוספתא מצב שבו מנהג המקום קובע אם ייבנה קיר או לא, אלא בחצר שותפים מהלכים לפי דעת הרוב. אין אפשרות שמנהג המדינה יכריע, או ששותף אחד יגייס את מנהג המדינה לטובתו.
כמו כן: "כופין בני חצר זה את זה לעשות לחצר גֵב<sup class="footnote-marker">23</sup><i class="footnote">גֵב הוא בור מים לניקוז שעומקו רדוד, בניגוד לבור המים שעומקו 5-4 מ'. </i> גבוה עשרה טפחים, בחזקת שנתן. שומעין לו שלא לסמוך את הקורה, לפיכך בחזקת שלא נתן. אין שומעין לו לסמוך את הקורה. רבי יוסי אומר היה שם אחד מעכב הופך את החזית אצלו, לפיכך אם נפל הכותל העצים והאבנים שלו" (תוס', שם הכ"ב). בני חצר רשאים לכפות (בהחלטת רוב, או אולי לפי רצון המיעוט) הקמת בור איגום (גֵב), ולכן אם הגֵב הקדמון שבחצר התמוטט חזקה שכל דיירי החצר השתתפו בזמנם בהקמתו, אבל אי אפשר לכפות על דייר אחד, גם בהחלטת רוב, לסמוך על קיר שלו קורה של אחרים. גם כאן אין זכר להקמת מחיצה בחצר ולכפיית החלטה כזאת. אי אפשר אפילו לכפות להשעין קורה על קיר ביתו, קל וחומר להפקיע ממנו שטח להקמת מחיצה. אפילו מנהג המקום איננו יכול, בתנאים אלו, להוות מנוף לכפייה (לשינוי החוזה הקדמון). אלא מנהג המדינה עשוי רק לפרש מה היה המצב של הקיר שהוקם בעבר. אם מנהג המדינה לחצות את החצר, מן הסתם כל דיירי החצר שותפים היו לקיר והוא הוקם על שטח משותף, ואם המנהג שלא לחצות, מן הסתם המחיצה שהוקמה הייתה פרטית, ותו לא. לפי התוספתא ה"צדק" נוטל לעצמו סמכות לפרש את המצב בעבר, אך אינו מחליט מה ראוי לעשות.
על כן אנו רואים בפירוש התלמודים התפתחות של ההלכה, אולי גם בעקבות תפיסה נרחבת יותר של "היזק ראייה" כגורם משפטי (להלן), או כתוצאה מהתרחבות הפרטיות (להלן), ואין זה פשט המשנה.
ממבט על המשנה, המשנה מובנת. ניכר שהתלמודים מחפשים את הנפקות המשפטית של כל משפט. אך כפי שהגדרנו במבוא המשנה לא באה רק לפתור בעיות משפטיות, אלא בראש ובראשונה לתאר את מערכת ההסכמות החברתיות, לשקף אותה ולעצב אותה. ככזאת היא מובנת. התלמודים מבטאים גם שלב היסטורי אחר, ובעיקר רצון לפרשנות משפטית של המשנה, ולא פרשנות חברתית.
באופן כללי גדירת שטחים חקלאיים נובעת מעט מסיבות מעשיות (צורך בהגדרת השטח, מניעת כניסה של בקר וצאן), אבל בעיקר היא מבטאת תפיסה של פרטיות וקדושת הרכוש הפרטי. באנגליה, למשל, החל מאי-שם בימי הביניים ועד היום שטחי החקלאות, אפילו אלו המשמשים למרעה – גדורים. החקלאים משקיעים משאבים לשימור הגדר, טיפוחה, והמראה האסטטי שלה. בארץ ישראל הגדרות נדירות יותר, אך בהחלט קיימות, במיוחד בשטחים שחולקו בצורה מאורגנת (איור 10) על ידי בעל הנחלה או על ידי השלטונות.
<b>אלא אם רצה</b> – אחד הצדדים לבנות מחיצה, ושכנו איננו מתרצה לו, <b>כונס לתוך שלו</b> – בונה את הקיר בשטחו,<b> ועושה חזית מבחוץ</b> – הצד המסותת (בבלי, ד ע"א) צריך להיות כלפי חוץ, כלומר כלפי השכן, <b>לפיכך אם נפל הכותל המקום והאבנים שלו</b> – של זה שבנה, והרי זה סימן לדורות. אם לקיר סיתות מצד אחד, הרי שהוא הוקם על ידי מי שהסיתות איננו כלפיו, והאבנים והמקום שייכים לבעל הקיר (זה שהאבן הבלתי מסותתת פונה לשטחו). בפועל, מניסיוננו, גדרות בבקעה אינן מסותתות משני הצדדים, וכמובן איננו יודעים האם נבנו לרצון שני הצדדים או לפי ההסדר המוצע במשנה.
<b>ואם עשו מדעת שניהם בונים את הכותל באמצע</b> – אם שניהם מסכימים, כמו ברישא של משנה א, <b>ועושין חזית מיכן ומיכן</b> – זוהי הבנייה בגזית שעליה דובר במשנה א. גם אם הבנייה בגוויל הרי שהאבן איננה משויפת בדייקנות, אך ניכר מקום החזית ששם הסיתות קצת מוקפד יותר.<b> לפיכך אם נפל הכותל המקום והאבנים של שניהם</b> – אם נפל קיר קדמון, שאין יודעים מי בנה אותו ולמי הוא שייך, אם יש לו שתי חזיתות, הוא קיר משותף.
מהמשנה ברור ש"גזית" שנאמרה במשנה א היא סיתות לשני הצדדים, וגוויל הוא העדר סיתות לשני הצדדים. סיתות לצד אחד נקרא "חזית", ודינו שונה. "חזית" במובן זה היא מילה ייחודית למסכת. ייתכן שהמילה מקורה בשורש חז"ה, במשמעות של ראייה, כלומר הפן הייצוגי של הקיר, או שהיא קרובה למילה "גזית", שבעצם משמעה דומה (סיתות האבן משני הצדדים).
לסיום המשנה נעיר שהבבלי מעלה כאן את שאלת <u>היזק הראייה</u>. אם היזק ראייה הוא גורם משפטי הרי שיש צורך בהקמת קיר, וזו חובה שאיננה תלויה במנהג המקום. המונח הוא כמובן בבלי בלבד; בימי התנאים אולי הייתה מוכרת הבעיה המשפטית, אך המשנה מתנהלת היטב ללא מונח זה. הגורם הקובע במשנה הוא מנהג המקום. בלשון המשפטית של הבבלי מנהג המקום קובע האם יש במצב משום היזק ראייה. כאמור, אנו מפרשים שהמשנה נסובה כולה סביב שינוי ושימור מצב קדמון שאיננו מנוסח אך שורר מזה דורות. במסגרת זו המרכיב של היזק ראייה איננו חלק מהמערך המשפטי.
הבבלי מנסה לחלץ מהמשנה היגד בדבר "היזק ראייה" – האם שמיה היזק, אם לאו. לפי פירושנו אין למשנה היבט של נזיקין. משתקפת ממנה, כמו מהרבה מאוד משניות אחרות, התפיסה שפרטיות היא יתרון. ברם אין המשנה עוסקת בדיני נזיקין אלא בארגון שטח משותף והסדרת מערכת יחסים בריאה בין שכנים.

Mishnah 3

<small>עפ”י כתב יד קופמן</small>
<b>המקיף את חבירו משלוש רוחותיו</b> – המצב הוא שלשכן א שטח סביב שטחו של שכן ב. יש להניח שהכוונה לחצר, אך אפשר גם שמצב כזה יהיה בשטח של "גינה" (איור 11). <b>גדר את הראשונה ואת השניה ואת השלישית</b> – שכן א בנה גדר בין נחלתו של שכנו לבין נחלתו, <b>אין מחייבין אותו</b> – שכן ב איננו צריך להשתתף בבנייה. הלכה זו פשוטה, שכן נאמר במשנה הקודמת<sup class="footnote-marker">24</sup><i class="footnote">כך רש"י, רשב"א ואחרים.</i> שמי שבונה גדר על דעתו בונה אותה מכספו ועל נחלתו. ההלכה הובאה בשל ההמשך. <b>רבי יוסה אומר אם עמד וגדר את הרביעית מגלגלין עליו את הכל</b> – את המשנה אפשר לקרוא בשתי צורות<sup class="footnote-marker">25</sup><i class="footnote">אפשטיין, מבוא, עמ' 720. </i>:
<b>1. אם עמד</b> – שכן ב(המוקף), <b>וגדר את הרביעית</b> – את הגדר מהצד הרביעי,<b> מגלגלין עליו</b> – על שכן ב,<b> את הכל</b> – את כל שלוש הגדרות, משום שהראה בכך שהוא מעוניין בפרטיות, והוא נהנה מהקמת הגדרות, ואין זה מוצדק להשאיר את נטל המימון על שכן א. מגלגלין – כלומר הוא (שכן ב) צריך להשתתף במימון הגדרות האחרות. לא נאמר שהוא צריך לפצות את השכן על השטח ש"בזבז" בשביל הקמת הגדר.
<b>2. אם עמד</b> – שכן א (המקיף), <b>וגדר את הרביעית מגלגלין עליו</b> – על שכן ב,<b> את הכל</b> – להשתתף בהוצאות כל הגדרות, כיוון שהוא נהנה מגדר המקיפה את כל שדהו. אומנם הוא לא הביע את רצונו בגדר, אך אין ספק שהוא נהנה מכך.
הבבלי (ד ע"א) מפרש כאפשרות השנייה ללא נימוק, ומבין שהמשנה קובעת את ההלכה במקרה המופשט של זה (שכן ב) נהנה וזה (שכן א) אינו חסר, ושכן ב חייב לשלם. הבבלי מחליט שאין זה מקרה של זה נהנה, ואנו מצידנו נוסיף שהמונח המשפטי המופשט איננו במקורות תנאיים, ואיננו אלא בתלמוד הבבלי.
האפשרות השנייה מחייבת לפרש שנחלתו של שכן א מקיפה את נחלתו של שכן ב מארבע רוחותיה, דבר שלא נאמר במשנה, ואילו לפי פירוש א שכן ב בנה את הגדר מהצד הרביעי שלו, וכך נהנה מגינה פרטית יותר, והראה את רצונו באותה פרטיות. הבבלי (ד ע"ב) מפרש את המשנה בשני המקרים כאחד: "לא שנה ניקף (שכן א) לא שנה מקיף (שכן ב)". מבחינה משפטית קל יותר לפרש לפי פירוש 1, שכן המוקף גילה דעתו במפורש, ואילו לפי משנה ב המוקף לא הביע דעתו על הקפת שטחו. שוב התלמוד מטה את הדעת לכך שהפרטיות היא יתרון. כפי שהדגשנו במשנה ב זה חידוש אמוראי, ולא פירוש לדברי התנאים. משנה ד מקבילה למשנתנו ומסתברת רק לפי הפירוש הראשון (להלן), והרי זו ראיה לפירוש זה. לפי כתב יד קופמן אין במשנה מחלוקת וכולה דברי תנא קמא, אבל ברוב עדי הנוסח האחרים, כמו גם בנוסחאות הארץ-ישראליות האחרות הטובות (<b>מיל</b>, <b>מפ</b>), ההמשך מיוחס לרבי יוסי. לא נאמר במשנה האם יש מי שחולק על רבי יוסי. לפי הסגנון המקובל "רבי יוסי אומר" הרי שתנא קמא חולק עליו, אך הדבר עמום. הבבלי סבור שתנא קמא חולק (והלכה כרבי יוסי), ומתלבט מה דעתו של תנא קמא. לדעת הבבלי תנא קמא סובר שרק במקרה שהגדרנו אותו כ-1 תנא קמא חולק, או רק במקרה 2. מלשון המשנה אפשר שהוא חולק על כלל דברי רבי יוסי.
יש להודות שנוסח כתב יד קופמן פשוט ופוטר את ההתחבטות של הבבלי. ברור שנוסח זה לא עמד לפני הבבלי, והמשנה מתבארת טוב יותר לפי נוסח כתב יד קופמן<sup class="footnote-marker">26</sup><i class="footnote">בירושלמי נזכר רבי יוסי, אך שמו איננו חלק מעצם הסוגיה ואפשר שהוא שגרת העתקה. </i>.

Mishnah 4

<small>עפ”י כתב יד קופמן</small>
<b>כותל חצר שנפל מחייבין אותו לבנותו עד ארבע אמות</b> – שני הצדדים מחויבים לשמר ולשקם את המצב הקדום, אבל רק עד גובה ארבע אמות. מן הסתם אחד הצדדים אינו רוצה קיר גבוה יותר, כי אם שניהם רוצים הם רשאים לעשות כחפצם. מה יהיה הדין אם הקיר הקדמון היה גבוה יותר? האם ההלכה של המשנה מושפעת מהטענה שגם הקיר הקדמון היה רק עד ארבע אמות? על כך אין במשנה תשובה. ניתן לומר שגם אם הקיר הקודם היה יותר מארבע אמות אין המתנגד חייב לבנות מעל גובה סטנדרטי זה. אך גם אפשר לפרש שהוויכוח הוא מה היה גובה הקיר הקודם, ויש להניח שלא היה גבוה מארבע אמות. הפירוש השני קשה שכן ניתן לאסוף עדויות על גובה הקיר הקדום, ואף ניתן להעריך את גובהו לפי כמות האבנים.
למה ארבע אמות? רש"י מסביר שבכך נמנע היזק ראייה. ברם היזק ראייה נמנע כבר בגובה עיני אדם, לכל היותר 2.10 מ'. אלא מידה זו סכמטית. ניכר שרש"י, כמו כל הפרשנות הקלאסית, מעמיד את המשניות סביב בעיות של נזיקין. ברם לפי הסברנו במבוא המשנה קובעת מה הסדר הראוי ואיננה מתמודדת עם שאלת הנזיקין. גובה ארבע אמות הוא מידה סכמטית וכללית, כאילו היה כתוב "כותל של ממש".
לפי הפירוש הראשון ההסכם הקדום בין השותפים לחצר צריך להיבדק בשנית מנקודת המבט של ההווה. אומנם כולם חייבים לשמר את הקיר הקודם, אך לא להפריז בגובהו, וכנראה גם לא להפחיתו. <b>בחזקת שנפל<sup class="footnote-marker">27</sup><i class="footnote">כך רק בכתב יד קופמן, ובקטע גניזה TTS AS 79.380 .</i> עד שיביא ראייה שלא נפל</b> – המשפט בנוסחו זה אינו ברור. ביתר עדי הנוסח "בחזקת שנתן, עד שיביא ראיה שלא נתן". כלומר מכיוון שהיה זה קיר מחיצה רגיל יש להניח שבעבר השתתפו שני הצדדים בנתינה ולכן האבנים של שניהם, והמקום של שניהם. עיקרון זה נשנה בסוף משנה א ובסוף משנה ב. <b>מארבע אמות ולמעלן אין מחייבין אותו</b> – משפט זה משלים את הקביעה שבמשפט הראשון במשנה, והסברנוהו לעיל.<b> סמך לו כותל אחר</b> – במקרה שהשכן השני לא הצטרף לבניית קיר המחיצה, ואחר כך השתמש בכותל שבנה שכנו וסמך לו קיר אחר, <b>אף על פי שלא נתן עליו את התיקרא</b> – הוא לא השתמש בקיר שבנה השכן כבסיס לתקרה, אבל השתמש בו לתיחום חלקתו, <b>מגלגלין עליו את הכל</b> – מחייבים את השכן להשתתף בבניית הקיר, שכן הראה שהדבר רצוי בעיניו. מקרה זה מקביל למשנה הקודמת לפי הפירוש הראשון שהצענו (שהניקף בנה קיר מהצד הרביעי). זו ראיה לכך שגם המשנה הקודמת מדברת על מקרה שהניקף בנה את הקיר מהצד הרביעי (פירוש מס' 1 לפי רשימתנו)<b>. בחזקת שלא נתן עד שיביא ראייה שנתן</b> – אירע מה שמתואר, כלומר שכן א בנה קיר, שכן ב לא השתתף, אבל אחר זמן השתמש שכן ב בקיר שנבנה ובין השכנים החל ויכוח האם שכן ב השתתף בזמנו בבניית הקיר הראשון. יש להניח ששכן ב טרם שילם את חלקו, אלא אם כן יביא שכן ב ראיה שנתן.
לפנינו פרצה בכלל שהמוציא מחברו עליו הראיה<sup class="footnote-marker">28</sup><i class="footnote">וכן אין אומרים במקרה זה שממון המוטל בספק חולקין.</i>. הפרצה נובעת מהכרה של תנאי המציאות. כנראה בדרך כלל שכן א אינו תובע את חלקו, ושני השכנים מוחלים זה לזה. אפשר גם שההלכה במשנה מצומצמת יותר. אם שכן ב טוען שהוא פטור מלשלם משום שבעבר הוא כבר נתן את חלקו בתשלום עבור הקיר המפריד בין השטחים הרי חזקה שלא נתן, שכן הקיר אופייני לבנייה של צד אחד. לפי הסבר זה הסיפא מנוסחת כמו הרישא, כלומר בניגוד מלא, והיא ברורה.
לפי הסברנו אין קשר בין הרישא העוסקת בגובה הקיר לבין הסיפא. בכך נפתרות שאלות שמעלים חלק מפרשני המשנה.
למעשה המשנה שלנו מביאה הלכות שעיקרן שנוי במשניות הקודמות, או משתמע מהן, וזו חזרה על משניות קודמות. מן הסתם משנתנו מגיעה ממקור אחר, והעורך האחרון (רבי) הביאה בגלל התוספות שבה.
למעשה בעיית הפרשנות של המשנה היא שאלה של פיסוק. ניתן לפסקה באחת משתי צורות.
שני פירושים למשנה
לפי פירוש א המשפט "בחזקת שנתן..." מתייחס לכל כותל שהוא בין שני אנשים. יש להניח שהאבות הקדמונים נהגו לפי ההסדר שבמשנה. עניין ארבע אמות נקבע כהגדרה לגובה הכותל; זה פרט צדדי שאיננו משרת את המשך המשנה. משפט 1ב הוא המשך של משפט 1. אין מחייבים את השני לבנות קיר מעל ארבע אמות (1ב). ההלכה השלישית עומדת בפני עצמה, והרביעית הלכה עצמאית נוספת: אם מאיזו סיבה שהיא הקיר אינו תקני (כולל כשהוא יותר מארבע אמות), אז השני הוא בחזקת שלא נתן.
לפי הפירוש השני כל ההלכות משורשרות, אך בהלכה השלישית חסר ההסבר (המופיע באותיות נטויות). לפי הפירוש הראשון לפנינו שלוש הלכות נפרדות.
לפי נוסח זה ההלכות נושקות לעניין תשלומים, ועיקר המשנה הוא מתי השני חייב.
רוב המפרשים בחרו בפירוש השני המוצע כאן, והפירוש הראשון הוא צורה קצת שונה שלו.
מעתה עלינו לחזור לנוסח כתב יד קופמן. כאמור, הנוסח מאומת בעוד עד נוסח בלתי תלוי מהגניזה, לפיכך אין לבטלו<sup class="footnote-marker">29</sup><i class="footnote">נאה, בחזקת שלא נתן. דרכנו קרובה לזו של נאה ושונה בפרטים. </i>.
גם לפי נוסח זה יש שתי אפשרויות לפירוש המשנה.
נוסח כתב יד קופמן
המשפט השני משמעו שאם החצר הרוסה או קיר הביניים הרוס, יש להניח שהיה קיר תִקני ונפל, והמשפט הרביעי משמעו שאם הקיר המדובר איננו תִקני הרי זה בחזקת שלא נתן. ההבדל בין הנוסחאות הוא שוב האם ארבע אמות היא קביעה צדדית להגדרת הגובה של קיר רגיל, קביעה הנאמרת פעם אחת ואין חוזרים עליה (הפירוש הראשון), או שמא זה העיקר במשנה וכל יתר הפרטים מתייחסים לקביעה זו (הפירוש השני).
כך או כך יש למשנה מבנה שירי שבמרכזו השורות השנייה והרביעית. המשנה אינה מסודרת; לו הייתה כתובה באופן הבא הייתה פשוטה וברורה יותר:
כותל חצר שנפל
מחייבין אותו לבנותו עד ארבע אמות.  –    –  בחזקת <u>שנפל</u> עד שיביא ראייה שלא <u>נפל</u>.
סמך לו כותל אחר, אף על פי שלא נתן עליו
את התיקרא מגלגלין עליו את הכל.  –    –  בחזקת שלא נתן עד שיביא ראייה שנתן.  -
המשנה הייתה מסודרת בשני טורים שצריך לקרוא אותם מלמעלה למטה, קודם את הטור הימני ואחר כך את השמאלי. מעתיק מאוחר העתיק אותם מימין לשמאל. השערה כזאת הצענו במהלך פירוש המשנה; ראינו כי במקרים מספר יש עדות לכך שרבי ליקט את משנתו מתוך משנה קדומה שהייתה כתובה בשניים או בשלושה טורים, ומי שהעתיק אותה לקורפוס שבידינו העתיק אותה ברצף מוטעה, כפי שברור מהטבלה שהצגנו<sup class="footnote-marker">30</sup><i class="footnote">ראו פירושנו לשבת פ"ו מ"י; פכ"ב מ"ג; פאה פ"ו מ"ג-מ"ד; כלאים פ"ה מ"ה-מ"ח, כפי שפירשנו אותן.</i>. אם אכן השערה זו נכונה – יש לה השלכות מרחיקות לכת. היא מעידה כי כבר המשניות הקדומות היו כתובות בחלקן, ויש בכך גם עדות על שיטת הליקוט של עורך המשנה. עם זאת אין ספק שגם אם היה חומר כתוב – עיקר הלימוד התנאי היה בעל פה.

Mishnah 5

<small>עפ”י כתב יד קופמן</small>
<b>כופין אותו לבנות בית שער ודלת לחצר</b> – חצר השותפים היא שותפות מוגבלת. למסגרת השותפות יש חוקים. רוב הדיירים רשאים להחליט לשדרג את החצר בכמה פריטים מקובלים, אך אין הם רשאים להוסיף לחצר בתים (חדרים) נוספים, או לבצע פעולות כלכליות משותפות, אלא אם כולם רצו בכך. כך גם לפי חוק בתים משותפים הקיים במדינת ישראל. הדיירים רשאים להתאגד לצרכים מספר, ואזי הרוב כופה על המיעוט החלטות בתחום ההתאגדות כדיירים, אבל אין הדיירים רשאים לכפות זה על זה נושאים אחרים, כגון השתתפות במיזם כלכלי מחוץ לבניין. המשנה משאירה פתוחה את השאלה מי הם ה"כופין". הסברנו בפשטות שאלו רוב הדיירים, אבל אפשר שכוונת המשנה שגם המיעוט יכול לכפות על הרוב החלטות שהן נדרשות לקיום החצר. או שההלכה תדרוש זאת מהדיירים (בפועל המיעוט יהיה זה שמעלה את השאלה), או אולי אף בית הדין מיוזמתו יכפה על כל הדיירים. אנו מניחים שהכוונה לרוב הדיירים, אך אין לטיעון זה הוכחה.
אם כן אין כאן "צדק מתקן" אלא צדק מפרש. הצדק איננו כופה על הדיירים אלא רק מעניק לרוב אמצעים לבצע את החלטתו.
מכל מקום, הרשימה של הסעיפים שבהם רשאים לכפות היא רשימת הפריטים הנחשבים בעיני חכמים לחיוניים בחצר. המשנה ומקבילותיה מדברות על רמות אחדות של שיתוף:
החצר,
המבוי הכולל חצרות מספר,
העיר כולה.
אין במשנה ובמקבילותיה דיון ברמות הגבוהות יותר, כמו האזור או היישוב היהודי כולו. הרמה הלאומית למשל אינה נחשבה לשותפות, ורק בני העיר שותפים בעיר<sup class="footnote-marker">31</sup><i class="footnote">ראו פירושנו לנדרים פ"ה מ"א-מ"ה. </i>.
המתקנים החיוניים לחצר הם 1. בית שער, כלומר חדר קטן המהווה כניסה מסודרת לחצר; 2. דלת, ומן הסתם בריח או נגר לנעול אותה. ברור שבית שער הוא שדרוג לחצר. אומנם חכמי התלמוד (ז ע"א) מצאו בכך פגם דתי, אך שיקולי נדל"ן לחוד וערכים דתיים לחוד.
בספרותנו שני מונחים: חצר מצרית, שהיא חצר נחותה, וחצר צורית, שהיא חצר מהודרת. ההבדל ביניהן הוא בעיקר בסגירת החצר. לעניין מעשרות שנינו: "רבי ישמעאל אומר חצר הצורית שהכלים נשמרים בתוכה" חייבת במעשרות ו"רבי עקיבא אומר כל שאחד פותח ואחד נועל פטורה" (משנה, מעשרות פ"ג מ"ה). חצר הצורית נקראה כך משום שכנראה רווחה בצור. מסתבר שכך כינו חצרות של מבנים גדולים המקובלים בעיר ההלניסטית (הפוליס), שכן עבור תושבי הגליל צור היא מייצגת מובהקת של התרבות ההלניסטית, העיר ההלניסטית הגדולה בשולי הגליל. ההבחנה האם "הכלים נשמרים בתוכה" היא ההבחנה האם יש לחצר שער, ובית שער (איור 12).
התלמוד הבבלי מסביר: "איזוהי חצר צורית שחייבת במעשר? רבי שמעון אומר: חצר הצורית שהכלים נשמרים בתוכה. מאי חצר הצורית? אמר רבה בר בר חנה אמר רבי יוחנן: שכן בצור מושיבין שומר על פתח החצר" (נידה מז ע"ב). השומר הוא היושב בבית השער הנזכר. המונח "חצר צורית" מופיע רק בהקשר זה של מעשרות, ואין לו מקבילות. עם זאת, אנו מעריכים שהכוונה לחצר ברמה גבוהה, וזאת לאור שימושו של המונח בהקשרים קרובים. במקורות אנו שומעים על חלון צורי שהוא חלון בנוי ומסודר, בניגוד לחלון מצרי (תוס', פ"ב הי"ד ומקבילות), וכן על סולם צורי שהוא סולם קבע בניגוד לסולם מצרי שהוא סולם נייד יותר (תוס', עירובין פ"ו הט"ו). על כן יש להניח שחצר צורית היא החצר של בית האמידים המקובל בערים במזרח. כדוגמה ישמש לנו בית חצר מפואר בציפורי שבעליו היה יהודי ספוג התרבות ההלניסטית<sup class="footnote-marker">32</sup><i class="footnote">לדיון על מבנה זה ראו ויס, בית. ויס משער שכאן התגורר רבי יהודה הנשיא, וזו כמובן השערה פורחת, וגם המציע לא התכוון אלא להצעה ספרותית. אומנם בעל הבית היה כנראה יהודי שהתקין בחצרו מקווה, אבל היה לו גם פסיפס ועליו סמלים אליליים.</i>. בבית כזה הכניסה היא דרך בית שער, ולפי התלמוד בכניסה גם ניצב שומר. אין צריך לומר שבחצרות של פשוטי עם לא ניצב שומר בפתח החצר (איור 12 לעיל).התיאור בתלמוד משקף אולי רק את הנוהג הבבלי.
אבל אם לחצר דיירים רבים לכולם מפתח לחצר, וכאשר אחד נועל וחברו פותח אין זו חצר הנשמרת, והיא פטורה ממעשרות.
<b>דלת</b>
מהמשנה משמע שלא תמיד הייתה לחצר דלת, אך התקנתה נחשבה לצורך של החצר. הדלת הפשוטה הייתה לוח עץ, פחות או יותר בגודל הפתח, שהונח על הפתח לסתימה. הדלת המשוכללת הייתה דומה כבר הרבה יותר לדלת של ימינו. חומר הגלם שממנו נעשתה הדלת היה בדרך כלל לוחות עץ שחוברו על ידי פסי מתכת ומסמרים. לעיתים רחוקות הותקנה דלת ממתכת (זו הייתה דלת יקרה הרבה יותר), או דלת כבדה מאבן. בדרך כלל הדלתות הקדומות לא השתמרו שכן היו עשויות מעץ, אבל השתמרו דלתות בציורים של בניינים, או דלתות מחומרים אחרים (מתכת או אבן). מספר רב יחסית של דלתות השתמר דווקא בקברים, שכן הקברים נבנו כמעין בית למתים.
בדרך כלל הדלת מצוירת כעשויה מעץ עם פסי מתכת ומסמרים גדולים הנעוצים בפסי המתכת. כך כנראה נראתה הדלת הטיפוסית. דלתות האבן חיקו את דלתות העץ הרגילות (איור 13).
לדלת היה ציר שעליו היא הסתובבה. כיום מקובל להכין צירים בצד הדלת, אך בגלל בעיות המשקל היה חשש שצירים אלו יתעקמו, לפיכך הותקן הציר בקרקעית המתקן (אסקופה תחתונה) ובמשקוף העליון, הוא האסקופה העליונה. ברבים מהמשקופים ניתן להבחין בציר הנראה כשקערורית באבן, וכן בנתיב חצוב שאִפשר להכניס את הבריח למסלול.
הדלת הפשוטה הייתה לוח אחד, דלתות משוכללות היו בעלות שתי כנפיים שנסגרו על ידי בריח מאוזן, ולעיתים גם על ידי בריח מאונך. ציר הדלת (שני הצירים למעלה ולמטה) היו חלק מגוף הדלת, והסתובבו כאמור בשקערורית. בדלתות כבדות הוכנו פותות, מתקני ברזל שהכילו את ציר הדלת. הדלת נסגרה בנגר או בבריח (ראו פירושנו לעירובין פ"י מ"י ועוד).
<b>רבן שמעון בן גמליאל אומר לא כל החצרות ראויות לבית שער</b> – חצר פשוטה, או קטנה, איננה ראויה לבית שער, ולכן אי אפשר לכפות הקמת בית שער לחצר, ואכן אנו מוצאים חצרות רבות ללא בית שער (איור 14). רבן שמעון בן גמליאל קובע אפוא שדיירי החצר הרוצים לשדרג את מבנה החצר אינם רשאים לכפות זה על זה בניית מבנה שער. ברחבי הארץ מבני חצר רבים, ורק במיעוטם מצוי בית שער. ההבדל בין חכמים לרבן שמעון בן גמליאל הוא ביחס לבית השער. האם הוא חיוני, ותושבי כל חצר שהיא רוצים בכך, או שהמתקן מיותר. רבן שמעון בן גמליאל, נציג מובהק של בעלי ההון והכוח בחברה היהודית בארץ, סבור שרק עשירים ראויים לבית שער. לפי הממצא שבידינו הוא משקף את המציאות. חכמים משקפים חזון אידאי שבו אין הבדלי המעמדות ניכרים, וכולם בני מלכים הם. על תפיסה שוויונית זו, ועל ההתנגדות לה, עמדנו במשניות אחרות<sup class="footnote-marker">33</sup><i class="footnote">ראו פירושנו והרחבתנו לבבא קמא פ"ח מ"א ומ"ג וכן כתובות פ"ג מ"ז; ערכין פ"ג מ"ד. </i>.
בתוספתא (בבא מציעא פי"א הט"ו ואילך) יש הרחבה של ההלכות הללו לכיוונים שונים. איננו עוסקים בפרשנות התוספתא ולכן נימנע מדיון מפורט, ונתמקד בהבחנות הנוספות שיש בתוספתא. התוספתא מוסיפה הבחנות מספר:
1. דין המבוי המשותף שבו שותפים בני כל החצרות הפתוחים למבוי. הכפייה במבוי פחותה: "מי שיש לו פתח במבוי, אין בני מבוי כופין אותו לעשות הימנו דלת למבוי, שיכול לומר רצוני שאכנס בחבילתי על פתחי" (שם הט"ו). מה שבחצר הוא חיוני (ניתן לכפייה) איננו ניתן לכפייה במבוי. ייתכן שמותר לאחדים מבני המבוי להתקין דלת כזאת, אך אין הם יכולים לכפות על מי שמסתייג מהדלת להשתתף בבנייה.
ממשניות אחרות אנו יודעים שכל השותפות במבוי היא רק במבוי שאין ממנו יציאה (מבוי שאיננו מפולש), אבל מבוי מפולש הנפתח למבוי ראשי יותר, משני צדדיו, נחשב לרשות הרבים השייכת לכל העיר. זו על כל פנים דעת חכמים: "ועוד אמר רבי יהודה מערבין למבוי המפולש וחכמים אוסרין" (משנה, עירובין פ"ט מ"ד). אי אפשר לערב מבוי מפולש, משום שאיננו רשות יחיד (השייכת לכל היחידים המתגוררים במבוי) אלא הוא רשות של כלל תושבי העיר. כל עירוב המבואות שנשנה בפרק א במסכת עירובין עוסק במבוי שאינו מפולש. הכוונה למבוי שהוא מעין "רחוב ללא מוצא", בשפתנו היום, מבוי היוצא מרשות הרבים (רחוב ראשי) ומגיע עד חצר. מבוי מפולש הוא מבוי המקשר שני מבואות ראשיים. ההלכה הסתמית אסרה, כאמור, לערב מבוי מפולש. מבוי מעין זה נחשב רשות הרבים לחלוטין (תוס', שבת פ"א ה"ב וה"ה). משנת עירובין מלמדת שההלכה היא דעתם של חכמים בלבד, ורבי יהודה מקל. בדיוננו בהלכה זו<sup class="footnote-marker">34</sup><i class="footnote">ראו פירושנו לעירובין פ"א מ"א ולשבת פ"א מ"א.</i> עמדנו על הנימוק העקרוני לה. המבוי שאינו מפולש הוא מבוי קצר, שייך לתושביו, ולכן ניתן להתקין בו עירוב. לעומת זאת המבוי המפולש הוא רחוב ראשי, לכל בני העיר זכות להלך בו, וממילא אי אפשר להגדירו כרשות היחיד.
שני נימוקים מובאים לרבי יהודה בתלמודים למסכת עירובין. האחד שלשם הגדרה של מרחב כרשות היחיד יש צורך בשתי צלעות; במבוי המפולש יש שתי צלעות ולכן די בכך להתקנת עירוב. אם הפתח רחב מדי יש צורך בהתקנת שני פתחים סמליים בשני הצדדים. הנימוק השני הוא שהתקרה מהווה מעין צלע נוספת. הניסוח ההלכתי הוא שהכותל (התקרה) כאילו יורד ומהווה קיר של ממש. תפיסה זו כבר יוחסה לרבי יהודה, שהרי רבי יהודה מתיר לשאוב מים מבור שבין שתי חצרות אם מעליו מותקן קיר (משנה, עירובין פ"ח מ"ו), והוא הקובע שקיר החצר מעל אמת מים נחשב כמחיצה. ראינו גם שזו דעתם של בית הלל, ובית שמאי מחמירים. אם כן, במבוי התקבלה בעצם דעתם של בית שמאי, או שלפחות מרכיב ממנה שוקע בהלכה. התלמודים דנים בשאלה איזה מהנימוקים הוא המכריע<sup class="footnote-marker">35</sup><i class="footnote">ירו', עירובין פ"ח ה"ו, כה ע"ד; פ"א ה"א, יח ע"ב; פ"ג ה"א, כ ע"ד; שבת פט"ז ה"א, טו ע"ג, ושם רבי יהודה בן בתירה מהלך בשיטת רבי יהודה (ראו ירושלמי כפשוטו, עמ' 353); בבלי, עירובין צה ע"א. </i>.
שני ההסברים מדגישים את המרכיב הטכני, וההסבר שהצענו לעיל הוא כנראה השורש הרעיוני של ההלכה.
בתוספתא (בבא מציעא פי"א הט"ו) מדובר במבוי סתם, "מי שיש לו פתח במבוי אין בני מבוי כופין אותו לעשות הימנו דלת למבוי", והתוספתא איננה מזכירה את המחלוקת על מבוי מפולש; או שהיא כרבי יהודה, או שהיא עוסקת בסתם במבוי מפולש. ואכן גם הבבלי (יב ע"א) מביא ברייתא שממנה משמע שהתוספתא עוסקת במבוי שאיננו מפולש, אבל במבוי מפולש "אמר רבי יוחנן: מבואות המפולשות לעיר אחרת, ובקשו בני העיר לסותמן, בני אותה העיר מעכבין עליהן", וכן אמר רב ענן אמר שמואל: "מבואות המפולשין לרשות הרבים, ובקשו בני מבואות להעמיד להן דלתות, בני רשות הרבים מעכבין עליהן". אם כן התוספתא עוסקת במבוי שאינו מפולש, והבבלי משתמש בברייתא זו לעניין אחר, ובו לא נעסוק.
2. זכויות כפייה נוספות בחצר ובמבוי, כגון הושבת בעל מלאכה. הווה אומר, אסור לבעל מלאכה לפתוח בחצר או במבוי חנות או בית מלאכה. פרטי ההלכה אינם מענייננו במסגרת זו; המשנה תעסוק בכך להלן פ"ב מ"ג. כן עוסקת התוספתא בבניית לחי וקורה למבוי (בבא מציעא פי"א הי"ח), כלומר שער למבוי לצורכי ביטחון או (גם) לעירוב ההלכתי.
אגב הדיון אנו שומעים שלעיתים היו למבואות דלתות שאִפשרו סגירת המבוי בלילה. בעין גדי נמצא התקן כזה לבניית דלת למבוי (איור 15), וגם בסוסיה איתרנו התקנים כאלה. עם זאת, לפי הממצ
א הארכאולוגי ברוב המבואות לא היו אמצעי סגירה, וכך גם יוצא מהמקורות שהבאנו.
התוספתא למשנתנו עוסקת גם בדין מס רכוש (פי"א הי"ז), כלומר מי שיש לו רכוש בעיר או בחצר (או במבוי) אבל איננו גר שם. הוא חייב בתשלומים של בני החצר, אך לא בכולם. אגב כך התוספתא מפרשת שמשנתנו עוסקת במי שאיננו גר בחצר. אפשר שהתוספתא חולקת על המשנה. המשנה מגבילה את תשלומי הדיירים בחצר לחומה, דלת ובריח, והתוספתא מרחיבה אותם אם הוא גר בחצר: "משעבדין אותו על הכל". מן הסתם "הכל" איננו כל דבר, אלא רק שדרוג החצר. הוא הדין במיסי העיר. במשנה ההבחנה בין דיירים ובין בעלי רכוש חלה רק על בני העיר (להלן). כלומר יש מיסים המוטלים על הרכוש, ויש על עצם המגורים בעיר.
דין נוסף בתוספתא הוא דין שותפים בבקעה. אלו רשאים לכפות הקמת מערכת ניקוז (שם הי"ח) ותיקונה. כמובן אם רשאים לכפות הקמת מערכת ניקוז בשדות (בבקעה) קל וחומר בחצר (הכ"ב), וכמובן גם אחזקת המערכת היא באחריות כלל בעלי הרכוש (שם הי"ט-הכ"א).
התוספתא אפוא מקבילה למשנה, מרחיבה אותה, אבל איננה חוזרת על ההלכות שבמשנה עצמה. התוספתא משקפת כנראה מקור עצמאי ומקביל למשנה, אך עורך התוספתא הכיר מה כלול במשנה ונמנע מחזרות. התוספתא תלויה אפוא במשנה.
<b>כופין אותו לבנות לעיר</b> – עיר היא עיירה כפרית. לדעת תנא קמא:<b> חומה ודלתים ובריח</b> – הם צרכים חיוניים של היישוב, ונכללים בהגדרה של עיר, ולכן ניתן לכפות את הקמתם. הדלת שבחומה היא דלת כפולה, "דלתיים", ונסגרת על ידי בריח. כאן ברור מעט יותר מי הם ה"כופין". בניית החומה עשויה להיות או יוזמה מלמטה או יוזמה של הנהגת העיר, אבל מכל מקום בפועל הנהגת העיר צריכה לאשר את ההקמה<sup class="footnote-marker">36</sup><i class="footnote">ספראי, העיר, עמ' 285-243. לגבי החומה ראו עמ' 19 ואילך.</i>. הנהגת העיר מביאה את הנושאים החשובים לפני אספת העם, המכונה "מעמד אנשי העיר" או סתם "רבים" או "ציבור"<sup class="footnote-marker">37</sup><i class="footnote">ספראי, שם, עמ' 263-262.</i>. כך או כך, מסתבר שיש כאן מין דיון דמוקרטי המסתיים בהצבעה, או במה שהם ראו כהכרעה ציבורית.
כך קובעים אמוראי בבל שאין למכור בית כנסת לשימושי חול (בעקבות משנה, מגילה פ"ג מ"ב), אך מותר לעשות כן אם המכירה נעשתה על ידי טובי העיר (הנהגת הקהילה, שהם בעלי בית הכנסת) ב"מעמד אנשי העיר" (בבלי, מגילה כו ע"א – כז ע"א). "מעמד אנשי העיר" נתפס אפוא כהסכמה של הציבור למכירה. למסקנה זו הגיע ספראי בעבר<sup class="footnote-marker">38</sup><i class="footnote">ספראי, הקהילה, עמ' 262.  </i>, ברם כיום ממבט מאוחר של עוד עשרים שנות מחקר ייתכן שאין כאן הצבעה אלא רק הסכמה שבשתיקה או הודעה פומבית. בפועל ביישוב כפרי לא תמיד נדרשת הצבעה, הרי יותר חשובה היא הסכמה הבאה לביטוי בהנהון ראש או בהתנגדות שבשתיקה עוינת, ולא צריך לפרש את המשפט בצורה משפטית לפי חוקי הדמוקרטיה.
אוסיף מניסיון אישי שלנו. במערכות ציבוריות חברתיות קטנות, בעיר או בכפר, הצבעת רוב ומיעוט היא רק דרך אחת לקבלת החלטות ציבוריות. ניתן לקבלן גם בצורה אחרת, עממית ופשטנית יותר.
מכל מקום ההחלטות הציבוריות החשובות, והקמת חומה היא בוודאי החלטה כזאת, התקבלו במעמד ציבורי, וכן אנו שומעים: "ואמר רבי יעקב בר אידי אמר רבי יוחנן: מפקחין פיקוח נפש ופיקוח רבים בשבת, והולכין לבתי כנסיות לפקח על עסקי רבים בשבת... הולכין לטרטיאות ולקרקסאות ולבסילקאות לפקח על עסקי רבים בשבת, ותנא דבי מנשה: משדכין על התינוקות ליארס בשבת, ועל התינוק ללמדו ספר וללמדו אומנות" (בבלי, שבת קנ ע"א; כתובות ה ע"א; תנחומא, בראשית ב). אם כן אספת העם נערכת בשבת ומותר לכל אדם ללכת לשם, אף על פי שבאופן עקרוני אין לעשות עסקאות בשבת. המשפט איננו מגדיר שההיתר חל רק על הנהגת חברי העיר. אדרבה, ההליכה לקרקס ולתיאטרון היא בוודאי זכות של כל הציבור. בקרקס מתנהלת המלחמה או ההתגוששות, והרבים מריעים, ולפי זה קבע (הקיסר, הנציב המקומי או ראש העיר) את גורלו של המפסיד, לשבט או לחסד. ההצבעה או התרועה (הצעקה) בקרקס היא דוגמה נאותה להכרעה חצי דמוקרטית, לא בהצבעה דמוקרטית, ובסופו של דבר מחליט אדם אחד המושפע מהציבור וירא ממנו.
כל המקורות שהבאנו לשותפות הציבור הם בבליים, ולכאורה היה עלינו להסיק כי הכרעת הציבור היא מרכיב בבלי, ומאוחר למקורות התנאיים. כך היינו מציעים במקרה רגיל. אבל במקרה זה הקהילה בבבל הייתה בלתי מפותחת. בתלמוד הבבלי הרב מוצג כדמות המחליטה. כך היה לכל היותר בקהילה שסביב בית המדרש<sup class="footnote-marker">39</sup><i class="footnote">ראו הערתנו לבבא מציעא פ"י מ"ד; ספראי, הקהילה, עמ' 26; גפני, יהודי בבל, עמ' 30-19.</i>. אינני יודעים כיצד התנהלו הקהילות הרחוקות מהישיבות הגדולות, שם ראש הישיבה בוודאי השפיע פחות, אבל קהילות אלו אינן משתקפות בתלמוד. ההלכות על השתתפות הרוב אינן מייצגות אפוא לא את הקהילות הרחוקות מישיבת בבל ולא את הקהילות שסביב הישיבות הגדולות. ההלכות גם אינן נובעות מנימוק משפטי האופייני לתלמוד הבבלי, אדרבה, מבחינה משפטית הנהגת העיר היא בעלת זכויות וסמכויות משפטיות מלאות. קרוב אפוא לוודאי שאלו מסורות ארץ-ישראליות שהגיעו לבבל, ומשקפות נוהג קהילתי מסודר לפחות מתקופת האמוראים, ומן הסתם גם קודם.
על כן יש לפרש את המשנה ש"כופין" הם בני החצר ובני העיר, בהתאמה. ההלכה תומכת בדרישות הכתובות במשנה, אבל לא חכמים מובילים את הדרישה לשדרוג אלא דעת הקהל וההנהגה המקומית.
<b>רבן שמעון בן גמליאל אומר לא כל העירות ראויות לחומה</b> – בתקופת המשנה רוב העיירות בגליל לא היו מוקפות חומה, לכל היותר היו להן מתקני ביטחון, כלומר חסימה חלקית של הכניסות לעיר. הדגם הנפוץ, לפי הממצאים שבידינו, הוא "עיר שגגותיה חומתה" (משנה, ערכין פ"ט מ"ו) – הגגות סמוכים זה לזה כך שהקיר החיצוני של הבתים יוצר מעין חומה, זאת בניגוד לחומה שהיא קיר עצמאי. ביישובים כפריים רבים נתגלו קטעי קירות מעין אלו (איור 16)<sup class="footnote-marker">40</sup><i class="footnote">ספראי, הקהילה, 121-98; זיסו, גגות.</i>. הבבלי מסביר איזו עיר ראויה לחומה: "אלא עיר הסמוכה לספר – ראויה לחומה, ושאינה סמוכה לספר – אינה ראויה לחומה. ורבנן? זימנין דמקרו ואתי גייסא" (ז ע"ב). עיר גבול "סמוכה לספר" ראויה לחומה, וחכמים חוששים שגייס יתקיף גם עיירות בפנים הארץ.
בפועל, רוב מוחלט של עיירות ישראל מהתקופה הרומית היו ללא חומה. ייתכן שבימי בית שני החומה רווחה יותר. מכל מקום, כמו לגבי חצר רבן שמעון בן גמליאל משקף את חיי המציאות, וחכמים מציבים נורמה אוטופית, הראויה לכולם, אך טרם התממשה. עם זאת ניתן להסביר שאין המשנה עוסקת בחומה מלאה אלא בחומה חלקית, קירות אבן החוסמים או מצמצמים את המרחקים בין הבתים.
זאת ועוד. בעת ההכנות למרד הגדול הכינו תושבי הגליל חומות לערים. יוספוס מספר שהוא יזם הקמת חומות לערים<sup class="footnote-marker">41</sup><i class="footnote">חיי יוסף 187 ועוד.</i>: ביודפת הייתה חומה ושיפצוה; בגמלה הוקמה חומה חדשה שבמהלך בנייתה נהרסו מבנים בהיקף החיצוני של העיר (ממזרח). אומנם משנתנו איננה מדברת על מצב מלחמה, אך מן הסתם התשתית המשפטית להקמת החומה בגמלה, שדרשה הפקעת מבנים לטובת החומה, הייתה קיימת, בין אם כמוסכמה ובין אם כחוק.
בעיירות יהודה של ימי בית שני חומה מלאה או חלקית הייתה נפוצה יותר, ובמחקרים חדשים, שרובם טרם התפרסמו באופן מלא, נתגלו חומות כאלה<sup class="footnote-marker">42</sup><i class="footnote">כגון בחורבת תמר ליד בית אל. </i>. בעת כתיבת דברים אלה (תשע"ו) המחקר על כך בעיצומו.
הבבלי מסביר שהמחלוקת היא האם כל עיר ראויה לחומה, או ליתר דיוק האם גם שלא בספר החומה נחוצה (לעיתים רחוקות). במבוא עסקנו בכך, וניתן להסביר שלפי חכמים בני העיר ובני החצר רשאים לכפות הכול. ל"בני העיר" סמכות שיפוטית עצמאית, כפי שהסברנוה במבוא. בני החצר מן הסתם אינם רשאים להקים יחדיו (בכפייה) מפעל כלכלי, אך הם רשאים להחליט ברוב על כל מרכיב הקשור לחצר. את המשנה ניתן להבין כמחלוקת עקרונית, או כמחלוקת על מקרה נקודתי מסוים.
<b>כמה יהי בעיר ויהא כאנשי העיר</b> – זו שאלה מעין "כיצד". השאלה בנויה על נוסח התוספתא שהבאנו שהבחין בין דיירים לבין בעלי רכוש. השאלה היא עתה כמה זמן דייר צריך לשהות בעיר כדי להתחייב במיסי העיר. אנו מציעים להסביר את המשנה על בסיס ההבחנה שבתוספתא, אבל אם המשנה עומדת בפני עצמה ניתן להסבירה כעוסקת בנושא אחר: ממתי תושב חדש חייב במיסים. כפי שנראה להלן, ההסבר הראשון חיוני. <b>שנים עשר חודש</b> – אז הוא תושב קבע בעיר.<b> קנה בה בית דירה הרי הוא כאנשי העיר מיד</b> – אם כן המשנה מבחינה בין דייר בעיר לבין בעל רכוש. בעל רכוש חייב במיסים רק לאחר שנים עשר חודש, ואילו דייר חייב במיסים מייד.
בירושלמי מובאת ברייתא אחרת הקובעת לוח זמנים גמיש יותר: "תני שהה שם שלשים יום הרי הוא כאנשי העיר לקופה. לכסות, ששה חדשים. לפסים, ולזימיות, שנים עשר חדש. ובתר כל הלין מילין איתמר, לפסים ולזימיות שנים עשר חודש? אמר רבי יוסי בירבי בון, לחיטי הפסח בין לישא בין ליתן" (יב ע"ד). אם כן באופן כללי אחרי שנים עשר חודש הוא תושב העיר לכל דבר, אבל לקופה ולכסות, שהם שני מיסים שנועדו למימון הצדקה לעניים, כבר לאחר שישה חודשים הוא חייב במיסים, ואילו ל"פסים", שהם לדעתנו מיסים להקמת מתקני ביטחון<sup class="footnote-marker">43</sup><i class="footnote">ספראי, העיר, עמ' 303 ואילך.</i>, רק לאחר שנים עשר חודש הוא מתחייב. עוד הברייתא מבחינה בין תשלום מיסים ("ליתן") לבין קבלת צדקה ("לישא").
בבבלי (ח ע"א) חלוקה מפורטת יותר: "שלשים יום לתמחוי, שלשה חדשים לקופה, ששה לכסות, תשעה לקבורה, שנים עשר לפסי העיר". את משנתנו התלמוד מפרש בפסי העיר, וכפי שראינו הירושלמי התקשה בכך.
בתוספתא יש הרחבה של ההלכות שבמשנה: "1א. מי שיש לו בית בחצר אחרת, בני חצר אחרת משעבדין אותו לעשות עמהן דלת, נגר ומנעול לחצר, ושאר כל הדברים אין יכולין לכופו. 1ב. אם היה שרוי עמהן באותה חצר, משעבדין אותו על הכל. 2א. מי שיש לו חצר בעיר אחרת, בני העיר משעבדין אותו לחפור עמהן בורות, שיחין ומערות, ולתקן את המקוואות ואמת המים, ושאר כל הדברים אין משעבדין אותו. 2ב. ואם היה שרוי עמהן באותה העיר, משעבדין אותו על הכל" (בבא מציעא פי"א הי"ז).
הדין בתוספתא מלא, אך אין בו הפרט שבמשנה, מתי בעל רכוש או דייר מקבל את המעמד של דייר או בעל רכוש.
המשנה משתמשת בהלכות שבתוספתא, בלעדיהן אין למשנה כמעט משמעות. אך אי אפשר לומר שהיא משתמשת בסידור התוספתא, אלא שני המקורות התנאיים משלימים זה את זה. נראה ששניהם משתמשים במשנה קדומה ומתחלקים בפרטים, כך שהאחד לא יחזור על מה שכתוב במקור האחר. עורך התוספתא בחר את ההלכות הבסיסיות ומציג את ההבחנה המרכזית (בין דייר לבעל רכוש), והמשנה השלימה את שחסר בתוספתא<sup class="footnote-marker">44</sup><i class="footnote">ראו במבוא למסכת נזיקין.</i>.
ההבחנה בין בעל רכוש לדייר מופיעה גם בבבלי, אלא ששם היא במחלוקת תנאים (יא ע"א).
ההלכה בתוספתא מונה את הפרטים שבני העיר רשאים לבנות, כלומר לכפות על תשלום מס למען מטרות אלו. המתקנים שבנייתם מותרת הם "בורות, שיחין ומערות, ולתקן את המקוואות ואמת המים", אבל יש עוד דברים – "שאר כל הדברים" – שאותם רשאים לכפות רק על דיירים כגון החומה, שנזכרה במשנה, ומן הסתם מתקנים נוספים. התוספתא שם (בבא מציעא פי"א הכ"ג) מונה עוד: "כופין בני העיר זה את זה לבנות להן בית הכנסת, ולקנות להן ספר תורה ונביאים, ורשאין בני העיר להתנות על השערים<sup class="footnote-marker">45</sup><i class="footnote">מחירים.</i>, ועל המדות<sup class="footnote-marker">46</sup><i class="footnote">להתקין מידות ומשקלות.</i> ועל שכר פועלין. רשאין לעשות קיצתן. רשאין בני העיר לומר כל מי שיראה אצל פלוני יהא נותן כך וכך, וכל מי שיראה אצל מלכות יהא נותן כך וכך. כל מי שתרצה או מי שתרעה פרתו בין הכרמים יהא נותן כך וכך, וכל מי שתראה בהמת פלנית יהא נותן כך וכך. רשאין לעשות קיצתן". לעיר אוטונומיה נרחבת גם כלפי ההלכה, ובני העיר רשאים להטיל קנסות על מזיקים מעבר למה שההלכה קבעה, ואף להוציא לפועל את החלטותיהם ("לעשות קיצתן") ולגבות קנסות מהעוברים על החוק. במקביל, ההלכה גם דורשת מבני העיר להגיש שירותי דת. ברור מהתוספתא ש"כופין" הם הרוב על המיעוט, אבל פרשני ימי הביניים הסיקו מהמשפט שה"כופין" הם חכמים או ההלכה. גם אם רק המיעוט רוצה בכך, הרוב חייב להסכים להשקיע בבניית בית כנסת. זו פרשנות יוצרת ההופכת את הברייתא מ"צדק מפרש" (או "צדק משקף נוהג") ל"צדק מתקן".
לא כאן המקום כמובן לסכם את התמונה בכללותה, מה העיר רשאית להחליט ומה נשאר מחוץ לתחום החלטותיה, מכל מקום יש להדגיש שמדובר לאו דווקא בהחלטות "דתיות". הקמת בית כנסת וקניית ספר תורה הם מעשים דתיים, וניתן לפרש שבעניינים כאלה ההלכה היא שכופה על בני העיר לבנות בית כנסת, למשל. אבל כל יתר הסעיפים הם סעיפים עירוניים, ולא רק שאינם תלויים בחכמים אלא שההחלטות בנושא כמו מרעה בין הזרעים הם כנראה בניגוד לקביעה ההלכתית (אחרת לא היו צריכים בני העיר להחליט על כך, יש בנושא זה הלכות: משלמת מה שנהנית, או מה שהזיקה – משנה, בבא קמא פ"ב ה"ב). כאמור, חלק מהפרשנים הכירו את התוספתא מציטוטים חלקיים ולכן ראו בבניית בית הכנסת סעיף "דתי", אך לא כן הוא בתוספתא. בתוספתא בית הכנסת מופיע כאחד השירותים העירוניים. נוסיף עוד שבפועל ברוב עיירות ישראל לא מצאנו מבנה ציבורי בנוסף לבית הכנסת, ואכן גם המשנה והתוספתא מציגות רק את בית הכנסת כמבנה ציבור<sup class="footnote-marker">47</sup><i class="footnote">בית שערים היא אתר חריג שיש בו שני בתי כנסת, או שאחד מהם הוא מבנה ציבור שאינו בית כנסת. כן היו יישובים שבהם הוקם בית מעיין (נימפיאון) צנוע.</i>. במבוא הרחבנו בכך מעט יותר.

Mishnah 6

<small>עפ”י כתב יד קופמן</small>
המשנה עוסקת בחלוקת רכוש משותף, מן הסתם כאשר אחד הצדדים או שניהם תובעים זאת. הקמת מחיצה היא חלוקת החצר, ולמעשה ללא הקמת המחיצה אין לחלוקה משמעות. במשנה ב שמענו על מצב של חלוקה חד-צדדית שבו אחד בונה את המחיצה על חשבונו ועל נחלתו, ועדיין המשנה מסתייגת וקובעת שגם מחיצה כזאת ניתן להקים רק כאשר לחצר שנשארת לכל שותף שטח משמעותי. כאמור, ייתכן שגם אם רוב הדיירים רוצים לחלוק ומיעוט רוצים להשאיר את החצר פתוחה אין חולקים אותה עד שיהיה שטח מינימלי לכל אחד. אם כולם רוצים לחלוק מן הסתם יבצעו את החלוקה למרות מגבלה זו, וכי מי יהיה התובע נגדם?
<b>אין חולקים את החצר עד שיהא בה ארבע אמות לזה וארבע אמות לזה</b> – ארבע אמות הן שטח חצר מינימלי. לא ברור אם אלו ארבע אמות רבועות או ארבע על ארבע אמות, כלומר שש עשרה אמות רבועות. <b>ולא את השדה עד שיהא בה תשעת קבים לזה ותשעת קבים לזה</b> – בסאה שישה קבים, ובית סאה הוא חמישים אמות על חמישים אמות רבועות, כלומר פחות משלושים מטר על שלושים מטר. בית תשעה קבים הוא סאה וחצי (שבעים וחמש אמות) על שבעים וחמש אמות, ושדה של תשעה קבים (בית תשעה קבים) הוא 45-42 מטר על רוחב דומה (1.80–2.025 דונם)<b>. רבי יהודה אומר תשעת חצאי קבים לזה ותשעת חצאי קבים לזה</b> – רבי יהודה מקטין את המידה של שדה מינימלי. הבבלי מסביר: "ולא פליגי, מר כי אתריה ומר כי אתריה. בבבל מאי?" (יב ע"א), כלומר אין כאן מחלוקת עקרונית אלא בכל אזור גודל מינימלי אחר.
הסברנו שהרוב רוצים בחלוקה, ולמיעוט זכות התנגדות אם אין בחצר השיעור הנדרש. אפשר להסביר את המשנה גם על בסיס העיקרון של "צדק חוזי": גם אם כל הדיירים מסכימים לחלוקה ההלכה מתנגדת לכך משום יישוב ארץ ישראל, ומתוך האחריות שחכמים נוטלים על עצמם להמשך קיום השותפות. אנו מעדיפים את הפירוש הראשון רק מכיוון שההנחה שיש לנהוג לפי הצדק, ושאת ה"צדק" קובעים כמובן חכמים, מופיעה במשניות שלנו רק לעיתים רחוקות<sup class="footnote-marker">48</sup><i class="footnote">מקרה חריג מובא בבבא מציעא פ"ז מ"א, וראו פירושנו לה. </i>. עם זאת מבחינה עקרונית קיימות הלכות כאלה, כגון דמי כתובה, שבה נקבע שחייב להיות תשלום מינימלי ובלעדיו הכתובה (שהיא חוזה בין שניים) מבוטלת (משנה, כתובות פ"ה מ"א, וראו שם פ"ד מ"ח ואילך עד סוף הפרק). בהמשך המשנה מוזכר מקרה כזה של "צדק חוזי" (כתבי הקודש), אך הדין לגביו מנוסח כחריג<sup class="footnote-marker">49</sup><i class="footnote">במבוא למסכת בבא מציעא עסקנו בכך.</i>.
<b>ולא את הגנה עד שיהא בה חצי קב לזה</b> [<b>ו</b>]<b>חצי קב לזה</b> – חצי קב (אחד חלקי שנים עשר של סאה הוא כארבעה מטר, כלומר גינה של שישה עשר מ"ר. <b>וכדברי רבי עקיבה בית רובע</b> – רבע קב, כלומר שמונה מ"ר בערך. הגינה הקטנה מלמדת על אינטנסיביות העיבוד. <b>לא את הטרקלין</b> – טרקלין הוא חדר ההסבה שבו אוכלים. השם היווני נגזר מהמילים "שלוש מיטות", שהיו הריהוט הרגיל בטריקליניום מכובד. חדר האוכל הוא לב הבית, והמרחב הגדול והמפואר שבו<sup class="footnote-marker">50</sup><i class="footnote">לארגון הסעודה וההסבה ראו במבוא למסכת ברכות. </i>. <b>ולא את המורן</b> – המילה בלתי ברורה. יש שפרשו "ארמון", ברם ארמון הוא מילה מקראית שחז"ל לא השתמשו בה, ואף איננה סבירה כאן. הארמון הוא קומפלקס שלם, ובמשנה מדובר במרחב אחד בלבד. <b>ולא את השובך</b> – המשמש לגידול יונים. בתקופת המשנה והתלמוד היו שני סוגי שובך: שובך תת-קרקעי במערה, המכונה מערת קולומבריום (איור 17), ושובך בנוי, שהיה קטן יותר. <b>ולא</b> [<b>את</b>]<b> הטלת</b> – בגד. הטלית עשויה ממלבן ארוך (עד שלושים מטר אורך) שמלפפים סביב הגוף. <b>ולא את המרחץ</b> – בית מרחץ, <b>ולא את בית הבד עד שיהא בהן כדי לזה וכדי לזה</b> – לא נקבע שיעור שכן הוא משתנה בהתאם לנסיבות, אלא שלכל אחד מהשותפים יישאר נתח שאפשר להפעילו.
<b>אמתי בזמן שאין שניהם רוצין</b> – שרק אחד רוצה,<b> אבל בזמן</b> [<b>ש</b>]<b>שניהן רוצין אפילו פחות מיכן יחלוקו</b> – אי אפשר למנוע מהם לחלק את רכושם גם אם החלוקה בלתי הגיונית. בהלכה זו ניכרת מגמתם של חכמים. מעבר לדיני חלוקה הם מעוניינים שהמתקן ימשיך לתפקד. בירושלמי (יב ע"ד) דעה זו מובאת כדברי אמוראים, ואולי לא הייתה במשנה והמשנה שלנו מנוסחת בעקבות הירושלמי. אבל בירושלמי (יב ע"ד) מובאת גם דעה שאחד מהם רשאי לכפות גם במקרה כזה לפרק את השותפות.
ניכר שלפני עיני חכמים לא עמד רק הצד המשפטי אלא גם שמירת המסגרת החברתית. ניתן לטעון שכל מה שעמד נגד עיני חכמים היה היתרון הכלכלי, כפי שהוא מנוסח בהזדמנויות אחרות "משום יישוב ארץ ישראל" (ירו', בבא קמא פ"ט ה"א, ו ע"ד; בבלי, פ ע"ב; כאן קא ע"א ועוד – המינוח אמוראי). ברם למעשה אין אזכור של הכלל של יישוב ארץ ישראל, אלא חשש ערעור של הסדר החברתי. שדה קטן יותר אינו שדה, ואם מצב כזה יאושר הוא הופך לפצע חברתי. שדה קטן שומר על הסטטוס החברתי, והיעדר שדה הוא התמוטטות הסדר החברתי. הסדר החברתי הוא העיקרון שעליו יש להקפיד, אולי גם במקרים שבהם שני הצדדים מעוניינים בכך, וקל וחומר כאשר רק צד אחד מעוניין בחלוקה כזאת.
<b>וכיתבי הקודש אף על פי ששניהן רוצין לא יחלוקו</b> – בהגיעם לתחום הדתי חכמים רואים עצמם לא רק כמשקפי מציאות אלא כמכוונים אותה ("צדק חוזי"). אם בדיני ממונות הם מביעים את דעתם בעדינות, ומאחורי הקלעים, הרי שבתחום הדתי הם דורשים דרישה תקיפה. הכוונה כמובן לספר קודש שהוא מגילה אחת המכילה את כל התנ"ך, ואם יחלקו ירד הספר מקדושתו ומתפקודו. הפן הערכי בא לידי ביטוי גם בירושלמי, הדורש לאפשר לאחד הצדדים להקים מחיצה על שטח הגג המשותף, כנראה משום צניעות (יד ע"ד)<b>.</b>
בהגדרת הגינה עסקנו בנספח למסכת עירובין וראינו שהגינה היא שטח חקלאי אינטנסיבי, בדרך כלל מושקה, שגידלו בו ירקות או עצי פרי נבחרים. <u></u>
הנימוק למידות מופיע בתוספתא: "וכן היה רבי יהודה אומר בבית תשעת חצאי קבין לזה ובבית תשעת חצאי קבין לזה, כדי שיהא איכר אומן חורש ושונה. כללו של דבר, כל ששם הראשון קרוי עליו אין רשיי לחלקו" (בבא מציעא פי"א ה"ט). אם כן שני הסברים כאן, האחד עיבוד נוח שהאומן יספיק לחרוש את השטח ביום אחד, והאחר "שיהיה שמו נקרא עליו", כלומר שעדיין ייקרא שדה. הנימוק הראשון טוב רק לשדה, והשני ליתר החלוקות.
בתוספתא (בבא מציעא פי"א ה"י) מדובר גם על מקרה אחר: "אין חולקין את האכולים (אבולים) עד שיהא בה כדי שיעור לזה וכדי שיעור לזה. אמר אחד מהן לחבירו טול את הפחות ותן לי שיעור, שומעין לו. רבן שמעון בן גמליאל אומר אין שומעין לו מפני כבוד אבותיו, ושאר כל הדברים ששם הראשון קרוי עליהן הרשות בידו". משמעות המילה אכולים/אבולים אינה ברורה, ואולי היא אוולוס, שמשמעה אוויר, כלומר שטח בלתי בנוי בחצר, והוא ששנינו: "האלוריאות, והאוצרות, והמרחץ, ובית המים, בית שער, <u>ואויר החצר</u>, הבורגנין, והבורדנין, והצריפין, והסוכות, והמשיכות, והאוהלין, אין בהן משום מדור העמים" (תוס', אהלות פי"ח הי"ב, עמ' 617; ירו', להלן פ"ד ה"ד, יד ע"ג, ועוד הרבה<sup class="footnote-marker">51</sup><i class="footnote">ראו גיל, חצר. </i>). אפשרות אחרת היא המילה אוולון המתרגמת את המילה העברית מישור, כלומר בקעה. יהא הפירוש אשר יהא, התוספתא מדגישה שני עקרונות, האחד שחשוב שיישאר "שמו עליו" והשני שאין להציע למתנגד החלפת שטחים, משום שמכירת חלק מהחצר היא פגיעה ב"כבוד אבותיו". כבוד אבותיו הוא הערך הנוסטלגי של רכוש המשפחה מדורי דורות. לא ברור האם טענת כבוד אבות היא טענה שבה המתנגד דוחה את ההצעות של הרוצים בחלוקת השדה, או שמא לפנינו נימוק אובייקטיבי, שגם אם בעל הקרקע רוצה דעת הקהל תפעל נגדו, שכן לא ראוי לפגוע בנחלת אבות, גם לא תמורת רווח קל בשטח החצר.
כבוד אבות הוא נימוק לא-כלכלי המשקף חברה שבה הקרקע היא בעלת ערך נוסטלגי-ערכי ולא נדל"ני בלבד. עסקנו בכך במבוא למסכת ערכין.
הבבלי משתמש בסוגיה כדי להעלות סוגיה עקרונית יותר של פירוק שותפות, "גוד או אגוד", כלומר תגוד<sup class="footnote-marker">52</sup><i class="footnote">"גוד" משמעו אגד את שני חלקי השותפות אצלך, או שאני אאחדם תחת רשותי. </i> אתה או שאני אגוד. לפי נוסחה זו שותף רשאי לפרק את השותפות ולהציע לאחד הצדדים "קנה את חלקי או אקנה את חלקך". המינוח הוא בבלי בלבד, אך השאלה היא כמובן עקרונית, ובבבלי יש מחלוקת האם יש לאחד הצדדים זכות לממש את עקרון החלוקה. במשנתנו לא מוצע לפרק את השותפות בדרך זו אלא להפך, רק לפרק את החצר כך שלכל אחד יישאר הנתח שלו, אלא שחלק זה יוגדר ויגודר. על כל פנים אין זה נושא המשנה, והמשנה צריכה להיקרא ללא קשר לדין "גוד או אגוד". גם אם היה דין "גוד או אגוד" קיים בזמן התנאים, ספק אם היה חל בחצר בגלל הנימוקים של "כבוד אבות", ושל הצורך בחצר מינימלית לצורך השימוש בבניין המגורים.
הבבלי (יג ע"ב) מביא מקור המכניס אפשרות דומה לדין "גוד או אגוד" למשנה: "כל שאילו יחלק ושמו עליו – חולקין, אם לאו – מעלין אותו בדמים! תנאי היא; דתניא: טול אתה שיעור ואני פחות, שומעין לו, רבן שמעון בן גמליאל אומר: אין שומעין לו". אין להלכה זו מקור תנאי מובהק, ולא זה המקרה שבמשנה.

Chapter 2



Mishnah 1

משנתנו חוזרת לשטחיד השותפים, אך לא לדיני שותפות אלא להפך, לשטח הפרטי. בשטח הפרטי נעשות פעולות העלולות להזיק לשכן או לשכנים.
<small>עפ”י כתב יד קופמן</small>
<b>לא יחפור אדן</b> – "אדן" הוא כתיב ארץ-ישראלי ל"אדם", אבל בכתב יד קופמן לא תמיד הוקפד הכתיב הארץ-ישראלי, ולכן לעיתים קרובות במקום "אדן" נכתב "אדם", כמו להלן במשנה ב, ועוד הרבה. <b>בור סמוך לבורו שלחבירו</b> – קרבת הבורות עלולה לגרום להתמוטטות בעתיד, גם אם בזמן הבנייה לא נגרם נזק והבורות לא פגעו זה בזה. התמוטטות חלקית של קיר הביניים אינה גורמת בהכרח פגיעה בבור, אלא ששני הבורות הסמוכים הופכים למעשה לבור אחד ונוצרת שותפות.<b> ולא שיח</b> – ליד שיח של חברו, או ליד בור של חברו.היסוד המשפטי של ההלכה מחייב בירור, ונעסוק בו להלן.
<b>ולא מערה</b> – בור, שיח ומערה הם מתקני המים הרגילים, <b>ולא אמת המים</b> – ליד אמת מים או ליד בור קיים,<b> ולא ניברכת שלכובסים אלא אם כן הירחיק מכותלו שלחבירו שלושה טפחים</b> – לא ברור מתי רשימת האיסורים מתחילה להתקרב לבור; האם היא חלה על כל הסעיפים מהבור הראשון, או רק על נברכת הכובסין. קרוב לוודאי שהיא חלה על כל הרשימה שבמשנה.
נברכת נזכרת גם בהקשר של קבורה (משנה, מועד קטן פ"א מ"ו), ומותר לחצוב נברכת בחול המועד שכן הקבורה דחופה. בחול המועד חופרים או חוצבים את קבר הארעי שבו שמים את המת עד שייאכל הבשר וילקטו את העצמות. בתוספתא נאמר: "זו היא נברכה וזו היא בקיע" (מועד קטן פ"א ה"ט), ובירושלמי: "ועושין נברכת במועד, זה הבקיע" (מועד קטן פ"א ה"ו, פ ע"ד), ומעין דברים אלו אף בבבלי (שם). שניהם הם לקבורת המת, כאותה ששנינו בתוספתא אהלות: "התלולות הקרובות בין עיר לעיר... טמאין מפני שהנשים קוברות שם את נפליהן... ואיזו הוא תלולות זו תלולות של עפר שעל גבי בקוע... המוציא כוך בקיע ומערה" (פט"ז ה"א-ה"ב, עמ' 613).
הפירוש המיוחס לרש"י, רש"י<sup class="footnote-marker">1</sup><i class="footnote">פלורסהיים, רש"י; שרמר, פירושים.</i>, רמב"ם וראשונים אחרים פירשו: "בריכות של כובסין", כפי שהיא נזכרת במשנתנו. משום כך צירף רמב"ם הלכה זו לענייני ההלכות הדנות בהשקאה ובחפירת בורות, שיחין ומערות במועד<sup class="footnote-marker">2</sup><i class="footnote">משנה תורה, הלכות יום טוב פ"ח ה"ד.</i>. ראב"ד משיג על פירוש זה: "לא נמלט מן הטעות שטועין בו רבים שהם סוברים נברכת כמו עוגיאות וטעו טעיות גדולות ידועות לכל מבין וכי אינה אלא מענין חפירת הקבר וכן אמרו בירושלמי נברכת זו הבקיע וכן כל שהוא תושב נקרא בקיע והוא החפירה שאנו עושין עכשיו למת והם היו עושין אותם לקבר שעה" וכו'. הרמב"ן בתורת האדם<sup class="footnote-marker">3</sup><i class="footnote">תורת האדם לרמב"ן, לט ע"ד. </i> והרא"ש בפסקיו (סימן יג) ובתוספותיו (עמ' קפו) הסכימו עם פירושו של הראב"ד<sup class="footnote-marker">4</sup><i class="footnote">ראו בדברי אלבק בפירושו ובהערות, עמ' 506, וליברמן בפירושו, עמ' 1235-1234.</i>.
אכן ראב"ד צדק: נברכת היא לקבר, וזו המשמעות במשנת מועד קטן, אך קיימת נברכת נוספת והיא המופיעה בקבוצה יחד עם הבור והמערה. היא מכונה גם "נברכת הכובסין". נברכת הכובסין היא מתקן חצוב, דומה לנברכת הקבר, אלא שלא נועד להכיל את גוף המת אלא לשריית כביסה. לירושלמי ברור היה מהי נברכת הכובסין, והוא אינו שואל על כך. זו שוקת מלבנית שעומקה כ76-70 ס"מ<sup class="footnote-marker">5</sup><i class="footnote">המידות מניסיוננו האישי בשיטוט ברחבי הארץ ומבדיקת עשרות נברכות כאלה.</i>. הכביסה נעשתה בעיקר במים ובחומרי הלבנה טבעיים, ולא נדרשת הרחקה מיוחדת של הנברכת מהבור. אדרבה, הנברכת משתמשת במי הבור או הבריכה (איור 18). לעומת זאת הבבלי (יז ע"א) מכיר גם מתקן אחר שגם הוא "נברכת", ומצטט ברייתא המדברת על הרחקה של ארבע אמות, ונזכרים שני מונחים, "מחמצן" ו"נדיין". מחמצן היא נברכת רגילה ונדיין היא נברכת מסוג אחר שהיזקה מרובה.
רש"י מסביר: "והיו להם שתים אחת ששורים את הבגדים יום או יומים בצואת כלבים והיא קרויה מחמצן, בגמרא, ואחת שמשפשפים בה והיא קרויה נדיין" (יז ע"א ד"ה נברכת הכובסים). בתוספות למועד קטן ח ע"ב (ד"ה גיהא) מוסבר ששתי הנברכות הללו הן "גיהא ובר
גיהא" הנזכרים בגמרא שם במועד קטן (כתרגום ל"נברכת ובקיע"): "גיהא ובר גיהא – פירש ר"ח מחמצן ונדיין דפרק לא יחפור (ב"ב דף יט ע"א) וליתא דהתם תנן מרחיקין את הנברכת שלשה טפחים וקאמרינן בגמרא לא שנו אלא מן החמצן, אבל מן הנדיין ארבע אמות. ובתוספתא תני מרחיקין את הנברכת ואת הבקיעה שלשה טפחים". הסבר אחר, שגם הוא מיוחס לרש"י (הגהות מיימוניות הלכות שכנים ט ה) הוא שבנדין משפשפים ובמחמצן רק שורים.
איננו יודעים להסביר את המציאות הבבלית המדוברת. בארץ ישראל לא היו שתי נברכות אלא כל נברכת כביסה מצויה לחוד, בודדת בשטח, ואין שתי נברכות סמוכות. הדעת נותנת שההבחנה הייתה בין נברכת המשמשת לניקוי, שבה השתמשו במים רגילים, ובין נברכת המשמשת לצביעה, שבה השתמשו במייצבים ובחומרים מתכתיים נוספים. מנברכת צביעה (שגם היא מכונה, מן הסתם, נברכת הכובסין<sup class="footnote-marker">6</sup><i class="footnote">"כביסה" בלשון חכמים היא שטיפה לניקוי, אך גם שטיפה לצביעה.</i>) נדרשה הרחקה גדולה יותר. מכל מקום איננו יודעים לומר האם הבחנה זו מתאימה גם למציאות של המשנה, או שזו הבחנה על רקע בבלי בלבד, וצריך עיון.
בתוספתא (פ"א ה"א) נוסף "וסד בסיד", וכן בירושלמי (יג ע"ד), ובהמשך התוספתא מציעה מרחק כפול<sup class="footnote-marker">7</sup><i class="footnote">ראו סוגיית הבבלי יז ע"ב ששילבה את התוספת שבתוספתא במהלך הסוגיה. </i>, כל אחד מרחיק שלושה טפחים מקו האמצע. עדיין הלכה זו איננה מעשית, גם לפי התוספתא, שכן פי הבור קטן בהרבה מפנים הבור, ואם הרחיק שלושה טפחים בלבד ברור שהבור החדש יפגע בהכרח בבור הקודם. לא רק שאין כאן שמירה על חוזק הקירות של הבור הקודם, אלא שיש כאן חדירה ברורה לתוכו. זאת ועוד, בין השאר מותר לכרות בור ליד הכותל, אבל במרחק ביטחון. על שפת הבור הותקנה חוליה, וסביבה ניתן לבעל הבור שטח של ארבע אמות לשימוש בבור (הבאת בהמה, שאיבה וכו'): "חולית הבאר יש לה ארבע אמות" (תוס', בבא מציעא פי"א הט"ו); כלומר אם מותר לכרות בור מותר ליצור עליו חוליה, ואולי אף חובה להתקין חוליה. החוליה היא אינטרס משותף: היא מונעת נפילה לבור מצד אחד, ומצד שני היא מאפשרת שאיבה מהבור. החובה להרחיק את הבור רק שלושה טפחים סותרת למעשה את הקביעה שזכות כרייה כוללת זכות (חובה) להצבת חוליה; הרי החוליה כבר רחבה שלושה טפחים. חובת ההרחקה המינימלית בוודאי סותרת את הזכות המוקנית לחוליה לשטח סביבה של ארבע אמות לשימוש בעל החוליה. אין זו סתירה הלכתית, אלא מצבים שונים.
כאמור, ייתכן שההרחקה של שלושה טפחים איננה חלה על חפירת בור אלא רק על אמת מים ונברכת. אפשר לחלק את המשנה ולומר שאת הבור יש להרחיק "כנדרש" (ולא נקבעה מידה), או ששלושה טפחים הם מהקו של פנים הבור. אך אין זו הקריאה הפשוטה במשנה. לדעתנו המשנה מתמקדת בהיבט הנזיקין בלבד. בפועל יש גורמים נוספים ששניים מהם מנינו (ההבדל בין פי הבור לחלל הפנימי והצורך בחוליה); כל אלה מרכיבים שיש להקפיד עליהם, אך מבחינת מניעת ההרס די בשלושה טפחים, והמשנה מתמקדת רק בהיבט זה. מכל מקום אם ההסבר שהצענו מתקבל הרי שהניסוח שבמשנה הוא ניסוח "בית מדרשי – תאורטי" המתחשב רק בחלק ממרכיבי המציאות.
<b>וסד בסיד</b> – צריך גם להרחיק מהכותל וגם לטייח את המתקן החפור. כך גם מסביר הירושלמי בהתחלה, ואחר כך מציע ברייתא שאם סד בסיד די בהרחקה כלשהי, כלומר או סד בסיד או מרחיק. הצעה זו נראית בעינינו הצעה תאורטית. גם הבבלי מתחבט בעניין, ושוב נראה שהנושא נבדק מבחינה משפטית-תאורטית ולא מעשית. אגב, זו דוגמה נוספת לקרבה שבין שני התלמודים לנזיקין, הבבלי והירושלמי, זה לזה. <b>מרחיקין את הגפת</b> – גפת היא פסולת בית הבד. לגפת ריח חריף, והיא תוססת וחמה מבפנים. <b>ואת הזבל</b> – ערימת הזבל מכילה חומרים אורגניים ובשמש היא נרקבת ומדיפה ריח רע ועשויה להתלקח, ואף לזהם את הקרקע.<b> ואת המלח ואת הסיד ואת הסלעים מכותלו שלחבירו</b> – המלח איננו יוצר חום אך מזהם את הקרקע. הסלעים הם רק מפגע, ואולי עלולים להכביד על היסודות במשקלם. הבאת הסלעים חורגת מתחום הנזק הישיר, ואולי מרמזת לכך שהאיסור הוא בעצם הנחת חפץ קרוב מדי לקיר. הירושלמי והבבלי מתלבטים אם הסלעים גורמים נזק משום שהם "מרתיחין" את הקרקע. הירושלמי מסכם שהסלעים אינם "מרתיחין" את הקרקע, אלא רק גורמים לערעור הכותל בשל משקלם. כל ההתלבטות בעניין משפטית, ואיננה ריאלית<sup class="footnote-marker">8</sup><i class="footnote">כך לדעתנו גם השוואת הבבלי את רשימתנו לרשימת המקומות שבהם מטמינים אוכלים לשבת. שתי הרשימות אינן דומות, וההשוואה ביניהן ספרותית בלבד (יט ע"א). </i>. אין כלל משמעות למונח "הרתחת קרקע" בסלעים. מונח כזה אפשרי רק בזבל וסיד. <b>שלשה טפחין וסד בסיד</b> – זו ההרחקה ממתקן תת-קרקעי. ערימת גפת וזבל אין טעם לסוד בסיד, ואולי הכוונה שהמזיק צריך לסייד את הקיר של החבר כדי למנוע נזק. כאמור בתוספתא ובירושלמי משפט זה חל על כל הסעיפים במשנה; דומה שזו גם כוונת המשנה, והמילים הללו חלות על כל מה שנאמר לעיל, כלומר על כל מתקן קבוע. בפועל לא הבחנו בביצוע של הלכה זו במציאות. כך למשל בבית 17 בחורבת בירה, או בבית F במירון<sup class="footnote-marker">9</sup><i class="footnote">דר וספראי, חורבת בירה; מאירס ואחרים, מירון.</i>, התנור קרוב לכותל ולא ראינו שהכותל טויח במיוחד לשם כך, וצריך עיון. הבבלי (כ ע"ב) מדגיש שכך הדין בתנור ביתי, אבל בתנור של נחתום נדרשת הרחקה מסיבית יותר.
<b>מרחיקין את הזרעים</b> – הנזרעים,<b> ואת המחרישה</b> – את החריש עצמו. בזרעים החשש שהם ייפלו מתחת לכותל ויערערו אותו, וכן חריש עמוק (בארץ ישראל עד 60-40 ס"מ) יערער את הקיר<sup class="footnote-marker">10</sup><i class="footnote">הבבלי (יט ע"ב) קושר זאת לירידת הגשמים בארץ ישראל, ומבחינה ריאלית ההסבר אינו נהיר. </i>.החריש איננו מזיק ולכן כנראה החובה היא עצם ההרחקה, לא להתקרב יתר על המידה לקיר קיים. יש לזכור שאם נעשית פעילות שלושה טפחים מהקיר החומרים הזרים יגלשו לעבר הקיר, והעובד עצמו יישען עליו, יפגע בו במעדר, וחששות דומים. כן הוא בתוספתא (פ"א ה"ב). <b>ואת מי רגלים מן הכותל שלשה טפחין</b> –הרחקת מי הרגליים והזרעים איננה בחצר המשותפת, אלא באופן כללי. עוד בתוספתא: "לא יטיל אדם מימי רגלים בתוך כותל של חבירו, אלא אם כן הרחיק מלבנים שלשה טפחים ומאבנים טפח" (פ"א ה"ד). אם כן משנתנו עוסקת בלבנים, ובפרק הקודם הצבענו על כך שזו בנייה חריגה. ברור שהמשנה נקטה מידה של שלושה טפחים כי בכל הפריטים עוסקים במרחק כזה, אף על פי שזו הדוגמה החריגה, אבל האחידות הספרותית הייתה חשובה יותר מהריאליה.
<b>מרחיקין את הריחים שלשה מן השכב שהן ארבעה מן הרכב</b> – הרחיים משמשים לטחינת הקמח. אנו מכירים שלושה טיפוסי מתקנים לשם טחינת דגנים. האחד הוא רכב ושכב של בהמה, הדומים למתקן המשמש לטחינת גרעיני זיתים. הכלי התחתון (שכב) עגול וקוטרו כמטר, והשכב נע בתוכו במקביל או במאונך. במתקן כזה הרכב גדול ביותר מטפח מהחלק העליון (איור 19). המתקן השני הוא רחיים חרוטיים שבהם החלק התחתון הוא מכל חרוטי, והחלק העליון חרוט הפוך הנכנס לתוך המכל התחתון. הגרעינים מצויים בין שני החלקים ונכתשים על ידי סיבוב החלק העליון בתחתון. ברחיים כאלה החלק התחתון (השכב) גדול מהעליון בערך בטפח. המתקן השלישי הוא משטח אבן מלבני שעליו מסובבים ביד גליל אבן (איור 19ג-ד). במתקן זה, הפרימיטיבי יותר, אין משמעות להרחקה מהרכב. נראה שמשנתנו מדברת על מתקן מהטיפוס השני.
בתוספתא מבואר: "מרחיקין את הריחים <u>של יד</u> שלשה מן השכב שהן ארבע מן הרכב. של חמור שלשה מן האצטרוביל שהן ארבעה מן הקלת... ובכירה טפח" (פ"א ה"ג; בבלי, כ ע"ב). אם כן המרחק של שלושה טפחים קבוע, כפי שהסברנו ברישא של המשנה. משנתנו עוסקת ברחיים של יד, וברחיים של חמור המונחים שונים: איצטרוביל לחלק העליון (הרכב) וקלת לחלק התחתון.
בירושלמי רחיים של יד הם רחיים של "תמן" ורחיים של חמור הם רחיים "דידן" (יג ע"ב). "תמן" הוא כנראה הגליל במקרה זה, לעומת "דידן" שהוא ארץ יהודה, שם נערך התלמוד הירושלמי למסכתות נזיקין (שלוש ה"בבות"). ליברמן טוען שהחמור הוא בסיס להצבת הרחיים, ולא שהחמור ביצע את הטחינה. לדעתו כלל לא טחנו בחמור. זו טענה בלתי נכונה, שכן ציורים רומיים מראים את הרחיים המסובבים על ידי חמור. עם זאת בהחלט ייתכן שבמקרה זה של המשנה מדובר בחמור שהוא מעמד בלבד (לעיל איור 19א), שכן אין די בנתיב שרוחבו שלושה טפחים למעבר החמור. מאידך גיסא ייתכן שהתוספתא נקטה מידה של שלושה טפחים רק משום שזה מספר ספרותי; הרחיים הוצבו אומנם צמוד לכותל (ראו האיור הקודם), אך במרחק קצת גדול משלושה טפחים. אבל המשנה איננה שואלת באיזה מרחק כדאי לבעל הרחיים להציב את המתקן, אלא כמה עליו להרחיק מהיבט הנזק בלבד. יתר השיקולים אינם חובה המוטלת עליו. כלומר גם כאן ההלכה משפטית-תאורטית, מההיבט של דיני נזיקין בלבד, ולא מההיבט הכללי-טכני. בשילוב היבטים אלו עסקנו במבוא לסדר נזיקין.
<b>ואת התנור שלשה מן הכיליא שהן ארבעה מן הספא</b> – ספא=שפה, וכך בכמה עדי נוסח. גם בתנורים אנו מכירים טיפוסים מספר. באחד הבסיס רחב מגוף התנור (איור 20א), בטיפוס אחר מהבסיס מתפתח תנור בטנוני, באמצע הוא רחב מעט מהבסיס, ואחר כך היקפו מצטמצם והולך. בתנור כזה מדובר במשנה שבה הכילייא היקפה גדול מהבסיס. הכתיב בעדי הנוסח שונה (כלייא, כליה וכו'), ובתוספתא כולייא, והוא מיוונית (κουλία – kpulia) שמשמעה בטן, ובהמשך יוחדה לאחד מאברי הבטן, היא הכִליה שלנו. בתוספתא שציטטנו מוזכרת גם חובת ההרחקה של כירה (טפח בלבד) (איור 21).
העיקרון במשנה ברור. מותר לכל אחד מהשותפים להציב בחצר המשותפת את המתקנים הרשומים ובעיקר בור, נברכת, רחיים ותנור, אך לא סמוך מדי לקיר, שלא יזיקו.
ההלכות האחרונות עוסקות בחצר המשותפת, וברור למה אסור להציב בה חפץ שיזיק לכותל. פחות ברורה החובה להרחיק בור או זרעים מבור של שכן, או מכותל שלו. לכאורה מותר לאדם לעשות באדמתו כרצונו. יתר על כן, הגיוני אולי לקבוע שאם הבור גרם להתמוטטות הבור של השכן בעל הבור ה"מזיק" חייב לשלם, אבל מה ההצדקה למנוע מאדם שימוש בשטחו בטענה "שמא" יזיק? זאת ועוד, במה עדיפה זכותו של האחד לכרות בור יותר מזכותו של חברו?
בעינינו נראה שזכות השימוש של אדם בחצרו ובשדהו בלתי מוגבלת, ולכל היותר אם השורש חדר לשדה חברו הוא חייב בנזיקין. אבל המשנה איננה עוסקת רק במשפט, ובכלל "זכויות הפרט" פחות משמעותיות. חשוב יותר, בעיני המשנה, לשמור על המארג החברתי. במארג זה אסור להזיק לשימוש קיים בשטח. אומנם אדם זכאי לעשות בשדהו כרצונו, ובעצם אין לבעל הבור הראשון עדיפות על בעל הבור השני, אבל מבחינה חברתית חשוב היה לשמור על המצב הקיים ולא לזעזעו, ולכן השכן חייב להרחיק את מתקניו מחברו. זכות הפרט נדחית מפני השימוש הקיים ברכוש.
ההסבר החברתי המוצע מחליף את ההסברים המשפטיים המפותלים שהוצעו בספרות.
זאת ועוד; בכל דיני הרחקה עולה השאלה: אם הכותל התערער, האם ניתן לקבוע מה הייתה הסיבה לערעור? האם יש כאן היזק כספי שניתן לתובעו? קשה לכמת את הנזק, וקשה לוודא שאי ההרחקה גרמה לנזק. המקרה המקביל, אם הרחיק כנדרש והכותל נפגע, יידון במשנה הבאה. אך השאלה מה הדין אם לא הרחיק, האם חייב בדיני נזיקין, וכיצד ניתן להוכיח מה גרם לנפילת הקיר, אינה עולה כלל, שכן אין המשנה עוסקת בדיני נזקים.

Mishnah 2

<small>עפ”י כתב יד קופמן</small>
כל הכתוב בסוגריים נשמט ותוקן בידי המעתיק הראשון.
<b>לא יעמיד אדם תנור בתוך הבית אלא אם כן</b> [<b>יש לו על גביו גובה ארבע אמות</b> – מקומו של התנור בדרך כלל בחצר. תנור בתוך הבית הוא תופעה חריגה משום שהוא גורם לעשן בבית ולחוסר אוורור. תנור בתוך הבית נועד בעיקר לאזורים הקרים. הדרישה לארבע אמות על גביו מלמדת שהיה חשש שחום התנור יפגע בתקרה, ואולי אף יגרום לשרפה של תקרת העץ. תופעת התנור בתוך הבית מסבירה את הארובה, היא החור בתקרה (ולעיתים גם צינור מתכתי) להוצאת העשן כלפי מעלה. הבית הוא כמובן בקומה התחתונה, וההמשך מדבר על הקומה העליונה. אבל הרישא איננה מדברת רק על מקרה שיש עלייה, אלא על כל מקרה. המשנה נעה בין כלל בטיחותי לשיקול דעתו של בעל הבית, לבין הלכה במקרה שהדייר בקומה השנייה איננו בעל הקומה הראשונה. אז התקרה המשמשת בסיס לקומה שנייה עשויה להינזק, והדבר יפגע בזכויות הדייר בקומה השנייה.
<b>היה מעמידו בעלייה</b> – בקומה השנייה,<b> עד שיהא תחתיו מעזיבה שלשה טפחין</b> – כדי שחום התנור לא יעשה ברצפת העלייה (תקרת הבית) חור, יגרום לריכוך העץ ואולי גם לשרפה. המעזיבה היא טיוח המונע הבערת האש.<b> ובכירה טפח</b> – חלוקה זו, בתנור שלושה ובכירה טפח, מופיעה במשנה הקודמת לעניין אחר, ודומה שהמידות הן יותר ספרותיות מריאליות. <b>ואם הזיק משלם מה שהזיק</b> – בעל התנור נדרש להרחיק, כדי למנוע נזק, וכמובן לשלם אם הזיק. מן הסתם הלכה זו חוזרת לכל הפרטים במשנה זו ובמשנה הקודמת. מבחינה רעיונית רוב מערכות דיני הממון היו מסתפקות בהגדרה השנייה. המזיק חייב לשלם אם הזיק, ואת כללי הזהירות והבטיחות שיסיק בעצמו.
הצד השני (הניזוק) רשאי להתלונן רק אם קרה נזק, אבל התפיסה היהודית היא שעל המזיק שתי חובות נפרדות, האחת לשמור שלא יזיק והאחרת לפצות על הנזק שגרם. במקרים מסוימים יש אפילו הפרדה בין השניים. כך למשל מותר להניח מטרד (כגון כד) ברשות הרבים, אך ההיתר אינו מונע תשלום נזק. אלו שני חיובים עצמאיים, האחד יותר מוסרי-חברתי והאחר בעל נפקות ממונית ישירה.
<b>רבי שמעון אומר לא נאמרו כל השיעורין האלו אלא שאם הזיק יהא פטור מלשלם</b> – אם נקט את ההרחקה הנאותה פטור מתשלום נזק. חכמים מבינים כנראה שבכל מקרה אם הזיק חייב לשלם, והוא נדרש להרחקה האמורה בלבד. את הנזק שגרם הוא צריך תמיד לשלם, ככל מזיק, והשיעורים הנזכרים רק מגדירים את הפן המוסרי. כפי שאמרנו, חכמים מבחינים בין ההיבט המוסרי להיבט הנזקים.
המחלוקת בין חכמים לרבי שמעון היא בפרט מסוים, אבל בין במודע ובין שלא במודע הם חולקים בנושא עקרוני-משפטי. לדעת רבי שמעון חובת התשלום כרוכה בפשיעה, בהפרת הסדר הראוי. מי שפשע חייב לשלם. במבוא למסכת בבא קמא עמדנו על כך. שם הצענו גם עמדה מרחיבה יותר, שאדם צריך לשלם על נזק שנגרם גם אם לא פשע. זו דוגמה מצוינת לכך. עליו להרחיק רק את המרחק הנקוב. לכאורה אם המפגע שיצר הזיק, הרי שבמבחן המעשה ברור שהוא פשע. ברם מתברר שיש מקרים של היזק גם כשאין פשיעה כלל – השני נהג כראוי, הרחיק כנדרש, אך אירע היוצא מהכלל. לדעת חכמים הוא חייב אף שנהג כראוי. במבוא למסכת בבא קמא עמדנו על גישה דומה גם ביחס להנחת מפגעים ברשות הרבים. מותר לאדם לנהוג כן, אך הוא חייב אם נגרמו נזקים.
לדעת רבי שמעון המשנה קובעת "תקן"; מי ששומר עליו פטור מנזיקין, ואם לא שמר עליו יש לכך תוצאה כספית. לדעת חכמים ה"תקן" מחייב, ללא קשר לנזק. כפי שהצגנו במבוא למסכת לדעתנו המשנה בכללותה עוסקת רק ב"תקנים". עניין הנזק שנגרם הוא שאלה משנית. במקרים רבים הוא בלתי ניתן להוכחה. אם שורשי אילן פגעו בבור יש נזק ברור. בעל הבור רשאי לקצוץ את השורשים, ובעל האילן צריך לשלם על הנזק. אבל אם נוצר מפגע רעש (המשנה הבאה) – האם ניתן לכמתו לתשלום נזק? ואם נפל קיר (מ"ב) – האם ניתן לקבוע שהקיר נפל בגלל הפרת התקן או בגלל רשלנות בבניין הקיר?
לדעתנו באופן עקרוני אין ה"תקן" קשור לנזיקין ולתשלום פיצוי. רק במקרה ספציפי וייחודי זה של תנור בתוך הבית רבי שמעון קובע שסטייה מהתקן מזכה בפיצוי, זאת מכיוון שברור שהאש פגעה ברצפה שמעליה, שכן נוצר חור מעל התנור. אבל בכל יתר המקרים אפילו רבי שמעון מודה לחכמים. אם כן הצירוף "כל השיעורין האלו" מתייחס רק למקרים בודדים שבהם הקשר בין המעשה של השכן לבין הנזק ברור.
שאלה זו של חפץ שהזיק אף שנשמר "כראוי" עולה גם במשניות קודמות. בדרך כלל אם בעל הבית נזהר כראוי הוא פטור מתשלום נזק, כגון מי ששמר על פרתו כראוי (בבא קמא פ"ה מ"ו, פ"ו מ"א ועוד). מסתבר שחכמים כאן חולקים על מגמה זו.
כפי שאמרנו בפרק הקודם, בהלכות חצר יש משקל רב למצב הקיים. המצב הקיים נתפס כשימור של חוזה קדמון שנערך בזמנו בין השותפים וכלל ויתורים הדדיים והסכמים כמעט מקודשים. על רקע זה מודגש בירושלמי (יג ע"ב): "אמר רבי יונתן המזיק אין לו חזקה". כלומר במצב של היזק אין לקבל טענה של הסכם קדמון. מן הסתם אם יש עדות שרירה על הסכם כזה הוא תקף, אבל המזיק אינו יכול להסתתר מאחורי הטענה שכך הוסכם בעבר אלא אם כן בידו להוכיח את הטיעון.
התוספתא למשנה מקבילה, והצענו שלפנינו מודל שאליו לא שמו לב במחקר, של משנה ותוספתא המשתמשות שתיהן, באופן עצמאי, באותו מקור קדום. כך נוצרות כפילויות בין המשנה לתוספתא.

Mishnah 3

<small>עפ”י כתב יד קופמן</small>
<b>לא יפתח אדם חנות שלנחתומין ושלצבעין תחת אוצרו שלחבירו</b> – גם משנה זו עוסקת בדיני היזק במסגרת יחסי שכנים (לאו דווקא שותפים). אסור לפתוח מטחנה או מאפייה, וכן חנות של צבעים, מתחת למחסן של דייר אחר, משום שיש בה היזק לשכן. הנזק נובע מהתנור החם, שהוא מרכיב קבוע במאפייה, וכן בחנות שבה מכינים צבעים וצובעים בגדים. האוצר הוא שם כללי למחסן, וחום רב עלול להזיק לסחורה, ואף להרבות במזיקים הנהנים מתנאי החום. במשנה הקודמת הצבענו על המערך הדו-רבדי שבו יש היזק בעין שניתן למדוד אותו ולתבוע שיפוי בגללו, והרובד המוסרי שבו האדם נדרש שלא לגרום נזק כאיסור עצמאי (גם אם יפצה עליו). במקרה זה אי אפשר למדוד את הנזק, שכן אין מדובר במקרה שבאוצר הסמוך פרצה שרפה והסחורה שבחנות או באוצר ניזוקה, אלא נזקי חום ומזיקים שאי אפשר לכמת אותם.
<b>ולא רפת בקר</b> – הרפת גורמת לנזקי ריח ולנזקי לכלוך. זו עדות לקיומה של רפת בקר ביישוב עצמו. מצד שני, כפריים אינם רגישים לריחות הבהמות והצואה שהן מייצרות. המשורר בן זמננו רואה את המפגעים הללו בערגה: "ריח הזבל ניחוח חציר"; בכפר הקדום אולי לא זכו ריחות הכפרים לאידיאליזציה מודרנית, אבל קשה להאמין שהם נחשבו למפגע. לעומת כל זאת, בחוק יוליאנוס מאשקלון, המשקף את הפוליס הרומית<sup class="footnote-marker">11</sup><i class="footnote">חדד, יוליאנוס 18.1: "אם למישהו יש כבר דירה, והיו לו תמיד רפת, קברט (חנות מזון – המחברים) וכיו"ב בבנין, והדבר לא מנע ממישהו לבנות בתנאים אלה מבנה חדש בסמוך, הרי שבכך נוצרה זיקת הנאה עבור האיש הראשון" (זה שיש לו דירה, רפת וכו').</i>, הרפת נזכרת כמפגע אך לא נאמר שיש להרחיקה. להפך, אם השני ("בעל האוצר" של המשנה) בנה מבנה ליד הרפת הרי שגרם בכך הנאה לבעל הרפת. אם כן יש מודעות למפגע, אך לא חובת נזיקין.
במקרה זה שבמשנה הרפת איננה נחשבת למפגע לסתם בני אדם (מפגע ריח) אלא רק לבעלי מלאכה ולחומרים מסוימים. הגישה נראית ריאלית; אין כאן עדינות של בני עיר, אלא תחושת היזק. במקרה זה אין זה משנה אם באמת ריח הרפת מזיק לסחורה שבאוצר (כדי יין); די אם הקונים טענו שחשו ביין שמץ מריח הרפת.
<b>באמת</b> – בדפוסים <b>באמת אמרו</b> – הביטוי "באמת" או ב"אמת אמרו" מופיע שבע פעמים במשניות, ומעט במקורות אחרים<sup class="footnote-marker">12</sup><i class="footnote">משנה, כלאים פ"ב מ"ב; תרומות פ"ב מ"א; שבת פ"י מ"ד; נזיר פ"ז מ"ג; בבא מציעא פ"ד מי"א; משנתנו; תוס', ברכות פ"ה הי"ז; כלאים פ"א הט"ו; בבלי, ברכות כ ע"ב.</i>. בנוסחאות ארץ ישראל כמעט תמיד הנוסח הוא <b>באמת</b> בלבד. בנוסחאות בבל ובדפוסים (החל מדפוס נפולי) בדרך כלל "באמת אמרו", אך גם רק "באמת", כמו במשנתנו. ההבדל הטקסטואלי ברור למדי, אך חשוב יותר לברר אם יש הבדל במשמעותו של המונח. כך המצב גם במשנתנו. התוספת "אמרו" מצויה בכתבי היד הבבליים ובדפוסים<sup class="footnote-marker">13</sup><i class="footnote">ראו לנדמן, באמת אמרו; הכהן, באמת אמרו. </i>. בירושלמי: "כל מקום ששנינו באמת הלכה למשה מסיני"<sup class="footnote-marker">14</sup><i class="footnote">ירו', שבת פ"א ה"ג, ג ע"ב. בנוסף לכך הוא משובץ בברייתות כגון בבלי, ברכות כ ע"ב. לאיסוף המקורות ראו הכהן, באמת אמרו.</i>. ברור אפוא שהירושלמי גרס רק <b>באמת</b> בלי התוספת <b>אמרו.</b> הביטוי "הלכה למשה מסיני" אינו בא ללמד כי אכן זו הלכה קדומה, אלא הוא ביטוי להלכה שהיא בבחינת אמת לאמיתה, מסקנה שאין עליה עוררין<sup class="footnote-marker">15</sup><i class="footnote">ראו פירוש הרע"ב לתרומות פ"ב מ"א. הוא מפרש "כאילו הלכה למשה מסיני" ולא ממש הלכה למשה מסיני, שהרי חובת הלימוד של תינוקות וסדרי בית הספר הם בוודאי מדרבנן. "כאילו" הוא ביטוי מעודן לכך שאין להבין את הייחוס כהיסטורי, וכפי שטען ספראי להלן. </i>. ואכן הביטוי "הלכה למשה מסיני" מופיע במשמעות ספרותית זו פעמים רבות בספרות התנאית. רק בתלמוד הבבלי הוא מתפרש, לעיתים, במשמעות היסטורית, כי הביא משה עימו הלכה זו מהר סיני<sup class="footnote-marker">16</sup><i class="footnote"> ספראי, הלכה למשה מסיני. ראו על כך גם בפירושנו לפ"י מ"ד, ובמבוא הכללי.</i>.
אשר למשמעות המונח, לפי הירושלמי "באמת" הוא ביטוי להבאת עיקרון הלכתי מקובל על הכול. משפט זה, שאותו הציע האמורא רבי אלעזר, משובץ בכמה סוגיות בירושלמי, והיה כנראה ידוע ביותר<sup class="footnote-marker">17</sup><i class="footnote">כגון ירו', פ"י ה"ד, יב ע"ג; כלאים פ"ב ה"א, כז ע"ד; תרומות פ"ב ה"א, מא ע"ב; נזיר פ"ז ה"ג, נו ע"ג.</i>, או שהועבר מסוגיה לסוגיה. המשפט מופיע בקיצור בתלמוד הבבלי: "כל באמת – הלכה היא" (שבת צב ע"ב; בבא מציעא ס ע"א), ברם הוא חסר בכתבי היד לתלמוד, ואולי הועבר מהירושלמי<sup class="footnote-marker">18</sup><i class="footnote">ראו דקדוקי סופרים לשבת שם; ספר הישר לרבנו תם, סימן ריג. לחנות ראו פירושנו לבבא קמא פ"ו מ"ו והרחבה בפירושנו לבבא מציעא פ"ב מ"ד.</i>.
ההלכות המצוטטות במינוח "באמת..." אינן הלכות עקרוניות. בכל המקרים מדובר בפרט טכני שאינו בעל חשיבות מהותית, כמו במקרה שלפנינו. מסתבר כי מדובר בפריט הלכתי קדום המוכר לחכמים ומוסכם על כולם. עם זאת אי אפשר להוכיח כי אכן זו משמעות המונח; לפרשנות זו משמעות חשובה בהבנת המשפט הבא.
<b>ביין התירו</b> – לפתוח חנות של צבעים מתחת לאוצר יין, שלא כאמור בראש המשנה. בתוספתא נוסף משפט המסביר את האיסור: "באמת ביין התירו, ולא רפת בקר, ואף על פי שממעיטו אינו אלא כמשביחו" (פ"א ה"ד). החום גורם להתאדות היין, אבל אין זה נזק, שכן איכות היין טובה יותר שכן האידוי רק ממעיט את כמות הנוזלים ומתמצת את האלכוהול והטעם. אין במשנה הכרה בכך שעצם החום פוגע באיכות. התייעצנו עם יצרני יין וכולם הסבירו לנו שיין צריך להישמר בקרירות, וחום מזיק לאיכות היין. האם יצרני היין הקדומים הכירו במרכיב הצינון? אין לכך עדויות מפורשות אך הם ממליצים להכין יקבים תת-קרקעיים, ובאירופה, ומעט גם בארץ, יקבים היו תת-קרקעיים (איור 22). המשנה איננה מכירה בנזקי חום ליין, ודומה שלפנינו שיקול ספרותי ולא הבנה ריאלית. <b>אבל לא רפת בקר</b> – כי נזקה ברור ומיידי (מפגע הריח מוחשי יותר). למעשה במשנה יש מחלוקת בנושא הרחקה מסתם מאפייה או מצבעה.
<b>חנות שבחצר יכול למחות בידו לומר לו איני יכול לישן לא מקול הנכנסין ולא מקול היוצאין</b> – גם בהלכה זו הנושא הוא הנזק. דיירי החצר אינם יכולים למחות על מפגעים הנגרמים בחצר מרעש עוברים ושבים. אין כאן בהכרח מפגע רעש אלא איבוד הפרטיות שבחצר, והרעש הוא רק ניסוח של ההתנגדות. ברור שההלכה קובעת איסור לפתוח חנות חדשה הפונה לקהל לקוחות בתוך החצר. החנות מובאת כדוגמה התדירה ל"בית" הפתוח לרחוב (מבוי מפולש או שאיננו מפולש<sup class="footnote-marker">19</sup><i class="footnote">ראו לעיל בבא קמא סוף משנה ו. </i>). אם כן הדיירים אינם יכולים למחות על מפגע הרעש שנגרם מהפעלת החנות (בית המלאכה), אך רשאים למחות על מפגעי רעש ופרטיות. אם החנות פתוחה לשוק או למבוי אי אפשר למנוע מבעל בית בחצר המשותפת להסב את ביתו לשימוש חרושתי או מסחרי, אבל הם רשאים למחות אם שינוי הייעוד גורם לעודף תנועה ופעילות בחצר עצמה. פחות ברור מהמשנה מה הדין בחנות קיימת, האם העובדה שהיא פועלת "מזמן" מעידה שהיה כאן הסכם קדום, או ויתור בשתיקה, או שמא אין לתקלה חזקה ("המזיק אין לו חזקה" – ירו', יג ע"ב; בבלי, כג ע"א). על כך אין המשנה נותנת את דעתה כאן. אפשר אפוא להציע שתי אפשרויות:
אפשרויות מפגע
נוצרו אפוא בעצם שלוש פרשנויות למשנה. העדר ההבחנה בפרטים הללו הוא סימן לעיסוק מופשט ומשפטי, ואיננו הולם פסיקה הנובעת מצורכי השוק ומהמציאות, ואכן במקבילות מתנהל דיון בפרט חסר זה.
עוד נוסיף שאפשרות א משמעה שימור המצב הקיים, וכפי שהדגשנו בפרק הקודם (בעיקר במשנה א) חז"ל נוטים חסד לגורמים המשמרים את מצב השותפות. ידו של המשנה מתנאי השותפות על התחתונה. כפי שנראה בהמשך, בתלמודים חלק מהחכמים מערערים על קביעה זו.
בתוספתא מובהר ההבדל בין מפגע ישן למפגע חדש: "1. אם קדמו חנות ורפת את האוצר, אין יכול למחות בידו ולומר לו איני יכול לישן לא מקול הפטיש, ולא מקול הרחים, ולא מפני ריח רע, ולא מקול התינוקות<sup class="footnote-marker">20</sup><i class="footnote">בירושלמי (יג ע"ב) מדגישים שיכול למחות גם אם מלכתחילה קיבל עליו השכן (השכנים) את המפגע.</i>. 2. לשכנו אין יכולין לכופו [רבן שמעון בן גמליאל אומר לשכנו יכולין לכופו]. 3. יש לו חנות ברשות הרבים ומבקש לפתחה לחצר השותפין, יכולין לעכב על ידיו, מפני שמרבה עליהן את הדרך. 4. יש לו בית בחצר השותפין ומבקש לחלקו ולהקרות בו את התינוקות, יכולין לעכב על ידיו, מפני שמרבה עליהן את הדרך. 5. [יש לו גג ברשות הרבים ומבקש לבנות על גביו עלייה לפותחה לחצר השותפין, יכולין לעכב על ידיו, מפני שמרבה עליהן את הדרך]. 6. כיצד הוא עושה, [עושה לו] לול ופותחה לתוך ביתו" (פ"א ה"ד).סעיף 6 קובע שלדיירי החצר שמורה הזכות למחות (לעכב) גם הקמת מפגע רעש חדש, כלומר כאפשרות הראשונה או השנייה. ההבדל העיקרי בין התוספתא והמשנה הוא שהמשנה מדברת על מפגעי רעש, ריח ופרטיות, ואילו התוספתא מעמידה את כל המפגעים סביב "מרבה עליהן את הדרך". מהדוגמאות שבתוספתא ברור שהנימוק "מרבה עליהן את הדרך" חל בעצם בקושי על המקרה החמישי, ואולי גם על המקרה השלישי. התוספתא משתמשת אפוא בנימוק סכמתי ליתר המפגעים ואינה מגדירה מה הפגע שבהם. יש להניח שהמפגע הוא עצם השינוי בלי הגדרה משפטית מדוקדקת. מכל מקום לפי התוספתא מפגע חדש ניתן למנוע, מפגע ישן אי אפשר להפסיק. שימור השותפות מוצג כאן בצורה מדויקת וברורה.
בין פרשני המשנה היו שהסבירו כאפשרות השלישית, והרי זה בניגוד לתוספתא. גם הירושלמי מכריע כאפשרות הראשונה ומסביר שבמפגע ישן אף פעם איננו יכול למחות (יב ע"ג)<sup class="footnote-marker">21</sup><i class="footnote">הירושלמי מוסיף לרשימה במשנה את הנפח והקיני. הקיני הוא כנראה יצרן הנשק.</i>, וכן מובא שם הנימוק שהמפגע קדם לרכישת הדירה בחצר ולכן למפגע זכות להמשיך במעשיו (יג ע"ב; בבלי, כ ע"ב), אבל מדברי רבי יהושע בן לוי משמע שרשאי למחות גם בתקלה ישנה. כן משמע מהמשפט "המזיק אין לו חזקה" (שם שם, וכעינו גם בבבלי, כג ע"א).
אם כן, מה שבתוספתא פשוט – בירושלמי שנוי במחלוקת. בירושלמי (יג ע"ב) מובא גם סיפור מוחשי על מפגע ותיק שאי אפשר היה לעוקרו: "רבי אבה מרי אחוי דרבי יוסה הוה חד חליטר שרי תחותי, עבר רבי אחא ולא מחי. אמר, רבנן עברין ולא ממחיין? כעס עלוי רבי אחא. איבאש רבי אבה מרי אחוי דרבי יוסה. על רבי יוסה מבקרתיה. אמר איזיל ובעי מיניה. אזל לגבי<sup class="footnote-marker">22</sup><i class="footnote">צריך להיות "לגביו", לרבי אחה. </i>, אמר ליה בית דינא ירחם עלך. בית דינא יעתר לך תכריכין" – רבי אבה מרי, אחיו של רבי יוסי, היה אופה אחד שרוי מתחתיו. עבר רבי אחא ולא מחה. אמר [רבי אבה מרי] חכמים עוברים ואינם מוחים? כעס עליו רבי אחא. חלה רבי אבה מרי, אחיו של רבי יוסי. בא רבי יוסי לבקרו, אמר [רבי יוסי] אלך ואבקש ממנו [אבקש מרבי אחה סליחה על אחי)<sup class="footnote-marker">23</sup><i class="footnote">ניתן להבין שרבי אבה מרי ביקש מרבי יוסי, ברם הביטוי "אלך" מתאים לאדם בריא ולא למי ששוכב על ערש דווי. </i>. הלך אליו [רבי יוסי לרבי אחה], אמר לו [רבי אחה] בית דין ירחם עליך, בית דין יעטוף אותך בתכריכין. בשכונה הייתה תקלה, והדיירים שרבי אבה מרי מייצג אותם אינם מצליחים לעוקרה. עבר רבי אחה, ולא מחה. רבי אבה מתלונן על החכם שאיננו מפעיל את השפעתו (איננו מוחה), והחכם זועם על הביקורת. רבי אבה מרי חולה, ורבי אחה מסרב לסלוח לו<sup class="footnote-marker">24</sup><i class="footnote">ליברמן תרגם ופירש אחרת: רבי אבה מרי חלה מעשן החליטר, ורבי אחה הבטיח שבית הדין יפנה את החליטר. ישפוט הקורא איזה פירוש מתאים יותר. </i>.
התלמוד (הירושלמי) מציג מעשה בתקלה מעין זו שהמשנה מדברת עליה, ומספר על חכמים העוברים במקום ואינם מוחים על התקלה. אם כן חובת ההרחקה, וזכותם (הכלכלית-משפטית) של השכנים למחות ולאסור על קיום המפגע מאבדת את משמעותה המשפטית. השכנים אינם רשאים לפנות לבית דין ולבטל את המפגע, וכל חובת ההרחקה הופכת להיות חובה מוסרית-דתית שהחכם צריך להתריע עליה, אך איננו יכול להפסיקה בצורה משפטית. בני החצר מוצגים כנעדרי זכות כפייה, ואי שמירת חוקי ההרחקה הופכת לעבירה במישור הדתי בלבד.
משמע מהסיפור שבעצם בני החצר לא יכלו לעקור את התקלה, ובית הדין לא עמד לעזרתם. הדין במשנה היה אפוא במישור העקרוני, ובמישור המציאותי תלויים היו הדברים בהשפעה, בלחץ וברצון טוב. אנו נחזור לראייה זו של דיני הרחקה במשנה ט.
בתוספתא נדון גם שינוי ייעוד מבנה במבוי משותף: "כופין בני מבוי זה את זה שלא להושיב ביניהן לא חייט, ולא בורסי, ולא אחד מכל בעלי אומניות. לשכנו אין יכולין לכופו, רבן שמעון בן גמליאל אומר אף לשכנו יכולין לכופו" (בבא מציעא פי"א הט"ז). אם כן לבני המבוי (לא לבני החצר כמו במשנה) זכות למנוע הושבת בעל מלאכה. ברור שכאן מדובר בכל בני המבוי (או אולי ברוב מהם?) הכופים על היחיד שיש לו בית במבוי, אך בית מגורים, שהוא רוצה לשנותו לבית מלאכה/חנות.
הבורסי מעבד עורות ויוצר מפגעי ריח קשים. גם המשנה וגם יוליאנוס מאשקלון תובעים להרחיק מפגע כזה מהעיר (להלן משנה ט). אבל החייט איננו יוצר מפגע רעש, וודאי שלא מפגע ריח; הזכות למנוע מאדם להפוך את ביתו לבית מלאכה לתפירה נובעת אפוא מ"רעש" הנכנסים, וכמו שהסברנו אין כאן מפגע רעש אלא מפגע פרטיות.
המשפט השני בתוספתא, "לשכנו אין יכולין לכופו", משמעו שאין אדם פרטי רשאי למנוע משכנו להפוך את ביתו הסמוך אליו לבית מלאכה. הזכות היא רק להחלטה של בני המבוי. כאמור שאלת כפיית השכן שנויה במשנה במחלוקת, וגם לבני המבוי כציבור זכות לכך, אך לא לשכן.
<b>ועושה כלין ויוצא ומוכר בשוק</b> – מותר לבעל הבית לייצר בביתו, אך מוכר בחוץ בשוק. <b>אבל אינו יכול למחות בידו לומר לו איני יכול לישן לא מקול הפטיש ולא מקול הריחין</b> – אי אפשר למחות על מפגעי הייצור. המשנה יוצרת סולם עדיפויות ברור. מפגעי ייצור אינם נחשבים למפגעים אלא רק מפגעי פרטיות. ברור שהפרטיות היא המרכיב המרכזי (כניסת זרים לחצר), ולא הרעש שהם עושים, שכן רעש הייצור והחום כבדים ופוגעים יותר מרעש הנכנסים. על כן הדגשנו את מרכיב הפרטיות העומד נגד המולת הציבור במקום הציבורי. מעניין שגן בספרו של יוליאנוס מאשקלון, העוסק בתכנון ערים במאה השישית (ביוונית), נדרשת הרחקה ממפגעי תעשייה, כולל מפגעי רעש וריח, אך מרכיב הפרטיות אינו מופיע<sup class="footnote-marker">25</sup><i class="footnote">יוליאנוס מאשקלון, פרק 3 ואילך, וראו במבוא למסכת זו; חדד, יוליאנוס; ליברמן, יוליאנוס מאשקלון. </i>.<b> ולא מקול התינוקות</b> – המשפט על התינוקות איננו ברור: וכי למה הוזכרו? הרי חנות או בית מלאכה אינם קשורים לתינוקות דווקא! אומנם רגיל שהתינוק מגיע אל החנות, אך דווקא לקוחות המגיעים לחנות הם עילה למחאה. אבל בתוספתא המקבילה שציטטנו לעיל יש תוספת המתייחסת לשורה זו במשנה: "יש לו בית בחצר השותפין ומבקש לחלקו ולהקרות בו את התינוקות, יכולין לעכב על ידיו, מפני שמרבה עליהן את הדרך" (פ"א ה"ד). על כך כנראה אומרת המשנה שאיננו יכול למחות בגלל קול התינוקות, אבל זכאי למחות בשל הארכת הדרך. עוד לפני עיון צריך לומר שהסבר כזה הופך את המשנה לתלויה בנוסח התוספתא; המשפט מצוי בתוספתא באופן "טבעי" והוא חלק ממנה, ובמשנה המשפט תלוי ומעיד על שימוש המשנה בעריכת התוספתא, או במקור קדום וערוך אחר שגם המשנה והגם התוספתא ליקטו ממנו, אבל עורך המשנה ליקט ממנו בצורה העשויה להטעות. אם העורך של המשנה עשה מלאכתו כהלכה, הרי שראה לפניו את עריכת התוספתא וסבר שגם קוראיו מכירים את ההלכה שבתוספתא.
<b>בית הספר</b>
בעולם הקדום לא היו בתי ספר למלאכה, אלא רק ללימוד תורה. למען הדיוק יש לומר שבעולם הרומי לא היו גם בתי ספר ללימוד תרבות, אך בחברה היהודית היו כמובן בתי הספר תופעה רווחת. ברור שכאן מדובר בבית הספר היהודי, שכן נאמר "להקרות בו את התינוקות", כלומר ללמדם מקרא. בתלמוד הבבלי מתנהל דיון ארוך האם ההתעלמות מרעש התינוקות היא זכות הנובעת מהרצון לעודד לימוד תורה או שמדובר בלימוד מלאכה. התוספתא, שלא עמדה לפני הבבלי, מאשרת שהכוונה לבית הספר היהודי, ואין להבין את המשנה ללא התלות בתוספתא. גם הבבלי הבין כך את כוונת המשנה, והא ראיה שעבורו זו הזדמנות לעסוק בהלכות חינוך (כא ע"א ואילך).
יש להדגיש שהמשנה עוסקת בדיני נזיקין פרטיים, ואילו הקמת בית ספר הייתה פעילות עירונית. הבחנה אפשרית זו איננה מוצאת הד במשנה. מכל מקום השכן אינו יכול להתלונן על המפגע החדש של הקמת בית ספר בחצר, למרות מפגע הרעש, וזו "סובסידיה" הלכתית ללימוד תורה. אין צריך לומר שבית ספר משמעו המולה רבה, רעש ילדים, ביקורי הורים, אימהות מפטפטות וילדים משתוללים. טבע האדם לא השתנה מאז ועד ימינו...
בתוספתא מובאת עוד הלכה באותו עניין: "יש לו באר בחצרו של חברו, והרי בעל חצר מבקש לחפור לו באר אחרת, יכול לעכב על ידיו. ולא יעשנו בית גילגל לרבים, בית טבילה לרבים, ולא יהא ממלא ומשקה, ממלא ומוכר, אלא ממלא ומשקה בשוק, ממלא ומוכר בשוק" (פ"ב הט"ז). אם כן אסור לבנות בור מים שישמש בור לרבים, שוב, בגלל ההמולה הכרוכה בדבר. האיסור לחפור בור נוסף (באר בלשון המקורות) אינו נובע מתחרות אפשרית, אלא מכך שמי החצר מתנקזים לבור, ואם יחפור בור אחר יתחלקו המים בין השניים. המאבק איננו נובע אפוא מתחרות מסחרית על לקוחות (כמו בחנות שנייה באותו רחוב), אלא מבעלות של בעל הבור על מי הניקוז. אומנם המים הם הפקר, ובעצם שייכים לבעלי הגגות, אך בחצר זו מקדמת דנא קיבל אחד את זכות הניקוז, והשכן איננו רשאי לגוזלה ממנו.
<b>תחרות כלכלית</b>
עד כאן המשנה עוסקת רק במפגע רעש והיזק, ואין בה כל עניין בתחרות של בעל חנות חדשה בבעל חנות ותיקה. נושא זה של תחרות והגבלתה הוזכר בפירושנו לבבא מציעא פ"ד הי"ב. גם שם הוא נדון במשנה במידה מצומצמת, אבל בתלמוד הבבלי למשנתנו (כא ע"ב) נדון מעט גם עניין התחרות, והוא נדון בצורה אינטנסיבית הרבה יותר בספרות הפרשנית ובפוסקים. אין ספק שהנושא חשוב, אך הוא איננו חלק מפירוש המשנה. לא מן הנמנע שהבבלי הביא את עניין התחרות כדי "לרתום" לאיסור התחרות גם מהאווירה של הלכות נזיקין, ואולי אגב כך גם להפוך את ההגבלות על תחרות למשפטיות יותר, אבל עדיין אין מרכיב התחרות מצוי במשנה עצמה; אולי גם כדי לציין שמלמדי תינוקות אינם רשאים להתלונן על תחרות, שכן אנו (הממסד והציבור) מעוניינים בריבוי מלמדים. בלשון אחרת, סתם תחרות היא שלילית, ואילו תחרות בין מלמדים גורמת להאדרת התורה.
לסיכום המשנה – בתוספתא, וכנראה גם במשנה המבוססת על עריכת התוספתא, שינוי ייעוד אסור מנימוקים קלים למדי, זאת מתוך העדיפות הניתנת במחשבת התנאים לשימור השותפות בחצר המשותפת. למעשה רק בכל הנוגע ללימוד תורה ניתנת הקלה להקים בית ספר בחצר המשותפת. אבל בתלמודים השאלה הפרשנית שנויה במחלוקת, ויש המפרשים שהאיסור חל גם על תקלה ישנה, ויש נכונות לפתיחה מחודשת של הסכם השותפות. בירושלמי מובעת אפילו דעה שאפילו אם היה הסכם ויתור הצד הנפגע רשאי לחזור בו, ואין הוא נדרש להוכיח נזק בפועל. די בטענה הסובייקטיבית והאישית "אינני יכול" ("אינני רוצה"). במקביל, מה שבמשנה מנוסח כהלכה הנתונה למרות ההחלטה המשותפת של בני החצר והמבוי הופך לשאיפה ערכית שבפועל אי אפשר לאוכפה, והיא תלויה מצד אחד ברצון טוב, ומצד שני מצפים מחכמים שיאכפו אותה בכוח השפעתם המוסרית-ציבורית.

Mishnah 4

על משנה זו דילג המעתיק והיא הושלמה בשוליים. המשנה עוסקת במפגעי אור (החשכת הבית) וחסימת הנוף. הבבלי מגדיר זאת כהיזק ראייה; זה כמובן מונח בבלי משפטי למה שבמשנה חסר הגדרה. כפתיחה נצטט מדברי יוליאנוס מאשקלון בסעיף 52: "חוש הראיה, אשר מכל החושים, הוא החוש החריף ביותר, וגם הוא זה שניתן להשתמש בו מהמקום הרחוק ביותר (לעומת החושים האחרים, שכדי להשתמש בהם, יש להיות יותר סמוכים לאוביקט. י"ח), וזוהי הסיבה לכך שאין לקבל החלטות בהקשר זה, בלי לחשוב או לחוות את נשוא ההחלטה, אלא יש לצפות ממקום כלשהו ואז לקבל החלטות. אומרים כי קיימים שלושה חוקים המתיחסים לנוף: מראה על הים, על גנים ופרדסים, ועל אנדרטאות של אמנות. כינוי בשמות את הנופים הללו, בלי להגדיר אותם, מוליד ספקות במוחו של מי שיש לו כוונה לבנות מבנים: אנו רואים את הים ממרחק בן ארבעים מילים ואפי' רחוק יותר, אנו רואים גן, צמחיה, מטע, ממרחק עשרים מילים, אנו רואים ציור שנחשף במקום ציבורי ממרחק מאתיים רגל לפחות. ואם אנו מעריכים את המראות הללו, לא בית, לא כפר ולא עיר, לא יוכלו להיבנות. יש גם חלק נוסף של נופים, אשר אינם נראים בהתבוננות ישירה, אלא במבט מוגבל ומהצד, ושמעבר לכך, אין נראים נופים"<sup class="footnote-marker">26</sup><i class="footnote">חדד, יוליאנוס, וראו במבוא למסכת זו.</i>.
<small>עפ”י כתב יד קופמן</small>
<b>מי שהיה כתלו סמוך לכותל חבירו לא יסמוך לו כותל אחר</b> – שכן איננו רשאי לבנות קיר מקביל לקיר של חברו ו"לחסום לו את הנוף". למעשה הפתיחה "מי שהיה כותלו" מיותרת: גם אם אין לו כותל אחר אין הוא רשאי לבנות קיר מקביל לזה של חברו. אלא המשנה באה להדגיש שאפילו אם היה לשכן ב קיר ניצב לקיר של שכן א, ויש לשכן ב עניין רב לבנות קיר מקביל לשכנו (על השטח של שכן ב), אין שכן ב רשאי לעשות כן. כפי שנראה להלן פרשנות זו היא תוצאה של בירור מפורט ומורכב, ונרחיב בו להלן.
<b>אלא אם כן הרחיק ממנו ארבע אמות</b> – המרחק נדרש כנראה מאחת משתי סיבות (או משתיהן): ראשית כדי למנוע ערעור יסודות הכותל הקיים ("דוושא" בלשון הבבלי, כב ע"ב), ושנית כדי למנוע את חסימת הראייה והאור, "שלא יאפיל" (תוס', פ"א ה"ה). משנתנו אינה עוסקת בהרחקה מטעמי ערעור אלא רק בהרחקות ראייה, וכן יוצא בבירור מההמשך, לפיכך יש להעדיף את הפירוש השני. מכל מקום המשך המשנה עוסק בוודאות רק בהיזק ראייה.
<b>ובחלונות מלמעלן ומלמטן ומכנגדן ארבע אמות</b> – מעבר לחשש מערעור הקיר, יש חובת צניעות לא לפתוח חלון מול חלון, כדברי התוספתא: "מרחיקין את הכותל מן החלונות ארבע אמות למעלה, מן הצדדין כדי שלא יהא רואה, מלמטה כדי שלא יציץ, מכנגדן כדי שלא יאפילו" (פ"א ה"ה, וכעינו ירו', יג ע"ב; בבלי, כב ע"ב). ברם להלן פ"ג מ"ז נשנה משנה חולקת המסירה את מגבלת ארבע האמות. מגבלה דומה מופיעה בחוקי יוליאנוס (22.1-2).
הבנייה הים-תיכונית המסורתית הצטיינה במידות צניעות אלו, או בניסוח אחר: שמירת הפרטיות למרות הצפיפות. חלונות לא נבנו זה מול זה, פתחים לא נבנו זה מול זה, ובכלל כלפי חוץ הבית היה סגור, הכניסה והחלונות היו מן החצר בלבד. כך גם מתואר מחנה ישראל במדרש (הבבלי) שבלעם הנוכרי משבח: "וישא בלעם את עיניו וירא את ישראל שוכן לשבטיו, מה ראה? ראה שאין פתחי אהליהם מכוונין זה לזה, אמר: ראוין הללו שתשרה עליהם שכינה" (בבלי, ס ע"א). בערים הגדולות, ערי הפוליס, כל המרחב נראה שונה, אך אותם עקרונות נשמרו. החדרים נפתחו לחצר, וכמעט לא היו חלונות שצפו החוצה. הפתח של החצר היה לרחוב, ובפועל הקפידו שלא לפתוח פתח מול פתח. סעיף זה אצל יוליאנוס משקף יותר את מסורת הבנייה הים-תיכונית. יוליאנוס מדגיש את הזכות לנוף ולא את היבט הצניעות או הפרטיות, אבל הבנייה העירונית בפועל הושפעה מן הסתם מהזכות לפרטיות יותר מכפי שהושפעה מנושא הצניעות.
הבבלי גם שואל כמה צריך להרחיק בחלון (כב ע"ב), וזה מצב "קלאסי" של התפתחות הלכה כאשר בשלב א נקבע העיקרון, ובשלב ב מכמתים וקובעים את השיעור המדויק. גם אצל יוליאנוס מאשקלון מופיעות מידות מדויקות של הרחקה, וכן בחוקים ביזנטיים מאוחרים יותר.
ברובד המשפטי המשנה קובעת שהנוף הנשקף מהחלון או מהבית הוא נכס כלכלי. נוף הוא מה שרואים, וכן האור בכלל, אור שכותל חדש יחסום, והשכן החדש אסור לו לגוזלו. בחוקי יוליאנוס מאשקלון נקבע שהאור (סעיפים 27-25) והנוף (סעיפים 28 ואילך) הם משאבים שונים. שניהם חשובים ואסור לפגוע בהם, ולכן הבונה נדרש להרחיק את המבנה החדש מרחק גדול למדי (עשר אמות ואילך). מצד אחד, נקבע שהנוף (הים או ההרים) איננו נכס כלכלי של איש, אך הזכות ליהנות ממנו שמורה למי שמחזיק בה.
אין צריך לומר שהשטח שייך לשכן הבונה, ולמעשה ההלכה מרחיקת לכת ומונעת מאדם להשתמש בשטח שלו. מבחינה משפטית ההלכה קשה, שכן שכן ב רשאי לטעון: כשם שאתה עשית בשלך אני עושה בשלי, ובמה גדולה זכותו של שכן א.
להערכתנו אנו מצויים עדיין במסגרת דיני שותפות. השכנות היא סוג מסוים של שותפות, ומי שפועל לשימור המצב הקיים ידו על העליונה. אבל בירושלמי ההסבר אחר: "בבאין ליישב עיר בתחילה – היא מתניתא" (יג ע"ב), אם כן לשני השכנים כוח טיעון שווה, ושניהם חייבים להרחיק זה מזה. הבבלי משלב את שני ההסברים ומציע שהכותל עמד ונפל, ועתה שניהם באים לבנותו מחדש (כב ע"ב). הסבר זה מאולץ, שכן הוא איננו בגוף המשנה ובא כנראה מתוך מגמת הבבלי, כמו מגמת הירושלמי, להקטין בחשיבות המשפטית של שמירת המצב הקיים, ולהיענות יותר לזכויות הפרט.
הירושלמי גם מצמצם את המשנה בדרכים פרשניות נוספות (יג ע"ב), וניכרת אי הנוחות של האמוראים ממצב שבו קיימת פגיעה בקניין הפרטי בגלל חשש הנזק; הרי זה טיבה של השכנות שאחד פוגע מעט בחברו, "אגב הילוכו".
לאחר ההסבר הקצר עלינו להרחיב. נפתח בתוספתא, שבה מצויה לכאורה רק הפִסקה השלישית: "מרחיקין את הכותל מן החלונות ארבע אמות, למעלה, מן הצדדין, כדי שלא יהא רואה. מלמטה, כדי שלא יציץ, מכנגדן, כדי שלא יאפילו" (פ"א ה"ה). המשפט הראשון קשה מתוכו: אם הכותל סמוך בארבע אמות הרי ברור מדוע יש חשש האפלה, מניעת נוף וכו', אבל אין חשש של הצצה לחלון, אלא אם כן בכותל השני נקבע חלון. אלא יש להבין שבתוספתא למעשה שני דינים, גם הרחקת הכותל וגם הרחקה מהחלונות. בשניהם נדרש מרחק של ארבע אמות. וקשה, שהרי אין חלונות ללא כותל, ואם הכותל יורחק יורחקו ממילא גם החלונות. בנוסף לכך לכאורה קשה מי צריך להרחיק ממי. מן הסתם אם שניהם בונים יחדיו, או אילו היה תכנון עירוני, היו צריכים שניהם להרחיק זה מזה. אלא שמדובר במצב קיים שבו כותל אחד כבר עומד על עומדו, ולא רק כותל אלא בית שלם<sup class="footnote-marker">27</sup><i class="footnote">בדיוננו אנו משתמשים רבות בדבריו של ויס, משנה; בנקודה זו אנו חלוקים עליו מהפן הריאלי, שכן הוא מחדש שהמשנה עוסקת בכותל סתם (להלן). לדעתנו אין סתם כותל אלא אם הוא חלק מבית, ובוודאי לא כותל עם חלונות. </i>. אזי השכן השני חייב בהרחקה אף על פי שמבחינה משפטית זכותו של השכן הבונה אינה נופלת מזכותו של הראשון שבנה.
אם כן גם התוספתא עוסקת בהרחקת הכותל ובהרחקת החלונות, ועל כורחך גם התוספתא מדברת על מצב של מי שהיה כותלו סמוך לנחלת חברו. כלומר מדובר כבר בחצר שותפים קיימת שיש בה הסדרי עבר, אך אין כתלים בנויים (לשני הצדדים), והבא לבנות חלק חדש חייב בהרחקה מהקיים. לעומת זאת המשנה מדברת על מי שהיה כותלו סמוך לכותל חברו, וכבר קיימת קרבת יתר בין הכתלים.
למה צריך לדבר על הרחקת חלונות, הרי אם הכותל רחוק יותר מארבע אמות כבר אין חשש ממשי של האפלה (לפי המשנה), וממילא אין צורך בהרחקה מיוחדת של חלונות. התשובה ברורה: שני הכתלים כבר עומדים סמוכים, ועתה השני בא לפתוח חלונות נוספים, ואסור לו לפותחם אלא במרחק ארבע אמות (שלא יציץ). יתר על כן, הרחקת הכותל היא עניין ממוני, ואילו הרחקת החלונות היא תביעה רחבה יותר. מניעת הצצה היא ערך דתי (מוחלט) ואיננה תלויה בהסכמת השכנים. היא חלה לא רק בחצר קיימת אלא גם מלכתחילה, שכן חז"ל רואים בפרטיות ערך דתי (גם מדיני צניעות, אך לא רק מהם).
אם כן, למעשה אלו כל סעיפי המשנה בקיצור. המשנה והתוספתא מדברות למעשה על אותם מצבים, ובסעיפים ב-ג של המשנה –
ב. לכתחילה מתחייבת הרחקת כתלים,
ג. בכותל קיים נדרשת הרחקת חלונות.
המשנה והתוספתא הן אפוא מקורות התלויים זה בזה, ונצטרך לברר להלן את הזיקה הספרותית ביניהן (מי השתמש במי).
בכך כבר ענינו על השאלה למה צריך לדבר על הרחקת חלונות, הרי כבר הכותל עצמו צריך להיות רחוק יותר מארבע אמות; אלא מדובר בכותל קיים, ובסוג הלכה שונה.
עתה נחזור למשנה.
במשנה שלוש פסקאות שאינן מתיישבות זו עם זו:
א. תיאור המקרה (מי שהיה כותלו סמוך),
ב. הדין העקרוני – הרחקת כותל של ארבע אמות,
ג. הרחקת חלונות, ולא ברור האם יש להרחיק כותל מהחלונות או את החלונות של הכותל האחר מהחלונות של הכותל הקודם.
הסעיף הראשון תמוה ממה נפשך: אם היה כותלו סמוך – הרי זו עבירה, ועוד יותר קשה שכן הדין הוא עקרוני, ואיננו תלוי במצב שכותלו סמוך. אנו נציג להלן סדרת תירוצים. ריבוי התירוצים האפשריים מלמד עד כמה המשנה תמוהה, שכן היא כתובה בצורה שאיננה מאפשרת את קריאתה הרצופה.
נפתח בירושלמי (יג ע"ב-ע"ג):
1. דבי רבי ינאי אמרי, בבאין ליישב עיר בתחילה היא מתניתא. <br>2. אמר רבי לא, בכותל אטום היא מתניתא. <br>3. אמר רבי יוסי, בכותל סודמין (סדומית) היא מתניתא. <br>4. אמר רבי יוסי בירבי בון, מתניתא אמרה כן, ובחלונות בין מלמעלן בין מלמטן בין מכנגדן ארבע אמות, מלמעלן ארבע אמות שלא יהא עומד ורואה. מלמטן ארבע אמות, שלא יהא עומד ורואה. מכנגדן שלא יאפיל את הצדדין. <br>5. ותני כן, מרחיקין הכותל מן החלון כמלוא חלון.
במשפט הראשון התלמוד עונה על השאלה מה היחס בין המשפט הראשון שבמשנה למשפט השני. לדבריו מלכתחילה צריך להרחיק כותל מכותל ארבע אמות, והמשפט הראשון עוסק במצב שנוצר בדיעבד. יש כתלים קרובים מארבע אמות, והדין במשנה מתייחס לחלונות.
ההסבר השני הוא שאין מדובר במצב ראשוני (מלכתחילה בבנייה משותפת, או בתכנון עירוני) ויש כותל סמוך, אך הוא בלי חלונות (אטום). ההסבר השלישי בא להסביר כנראה כיצד נוצר כותל סמוך מדי, וזאת על ידי מעשה עוולה<sup class="footnote-marker">28</sup><i class="footnote">ליברמן, ירושלמי נזיקין, עמ' 182; תוס', שבת פ"ז הכ"ג; סוטה פ"ג הי"ב; תוספתא כפשוטה, שם, עמ' 105. ליברמן מציע גם אפשרות שמדובר בכותל מלא חלונות שאיננו מאפיל, וההסבר המוצע איננו ריאלי, שהרי גם קיר כזה מאפיל, במיוחד כשמאחוריו ניצב בית. </i>. בניית הכותל עצמו הייתה באיסור אך העיר לא השכילה לחסום את העבריין, ועתה הוא בא לפתוח חלונות לביתו, והדבר אסור בגלל הקִרבה. המשפט הרביעי והחמישי מחזקים את המשפטים הקודמים.
אם כן הירושלמי מסביר שמדובר בכותל קיים ובהרחקת החלונות, ועדיין קשה מעט למה המקרה הראשון במשנה ("מי שהיה כותלו סמוך...") איננו מופיע לפני דין החלונות אלא לפני האיסור העקרוני. אם המשנה תלויה בתוספתא הכול אתי שפיר. התוספתא דיברה על חלונות, והמשנה הוסיפה את המקרה "מי שהיה כתלו סמוך..." ואת הדין הרמוז בתוספתא שיש להרחיק כתלים זה מזה. נדגיש שבעצם התוספתא מדברת על מצב של דיעבד, שיש כותל אחר, אבל המשנה מציעה הסבר אחר והוא שקיים כותל ניצב לכותל קיים, ובא בעל הכותל הניצב לסמוֹך לו כותל אחר שיהיה מקביל לכותל של השכן, ואף על פי שהשני נהנה מאוד, והראשון ניזוק רק מעט, הדבר אסור לו. המשנה חולקת בכך מעט על התוספתא אבל תלויה בניסוח של התוספתא ובעריכתה, על סדר המקרים שבה. המקרה השני במשנה בא להוסיף על המקרה שבתוספתא.
בתלמוד הבבלי (כב ע"ב – כג ע"א) ובראשונים מתנהל דיון ארוך וסבוך שאותו סיכם ויס<sup class="footnote-marker">29</sup><i class="footnote">ויס, משנה.</i>, ונסכם אותו בקצרה:
1. תשובת רב יהודה, "הבא לסמוך, לא יסמוך אלא אם כן הרחיק ממנו ארבע אמות". כנראה הכוונה למה שהצענו בפירוש הקצר למשנה בשם הירושלמי, ובשלושה כתלים הכתוב מדבר: כותל שכן א, ובניצב לו כותל שני של שכן ב. הכותל השני נבנה בהיתר, שכן הוא ניצב לכותל הראשון. עתה בא השכן השני להוסיף לעצמו כותל נוסף (כותל שלישי) שיהא מקביל לכותל הראשון, ועליו להרחיק את הכותל ארבע אמות<sup class="footnote-marker">30</sup><i class="footnote">ויס צודק שתשובת רב יהודה איננה על הניסוח של הגמרא "וקמא היכא סמיך", אלא להפך. רב יהודה גם איננו עונה על השאלה שהצגנו למה יש לדבר במיוחד על החלונות, הרי עצם הבנייה אסורה.</i>.
2. התקפת רבא, "והא מי שהיה כותלו סמוך לכותל חבירו קתני!". רבא טוען שהכותל שעליו מדובר שיש להרחיקו הוא הכותל הסמוך, וממילא עולה השאלה כיצד נבנה.
3. תשובת רבה – לתשובה זו שתי נוסחאות עיקריות, ופירושי ראשונים שונים לכל אחת מהנוסחאות:
3א. נוסח חכמי ספרד – שהיה כותלו סמוך לכותל חבירו <u>בקירוב</u> ארבע אמות;  -
3ב. נוסח חכמי צרפת (נוסח הדפוס) – שהיה כותלו סמוך לכותל חבירו <u>ברחוק</u> ארבע אמות <u>ונפל</u>.
בכך רבא עונה באופן חלקי לשאלה. לפי חכמי ספרד מדובר במצב של דיעבד, ולפי חכמי צרפת בדיעבד ועתה נפל הכותל והשאלה היא האם יש לבעל הכותל חזקה ורשות להקימו למרות האיסור. לא נעסוק כאן בשאלה הטכנית כיצד נוצר השיבוש ומהו הנוסח המקורי, נוסיף רק שלפי חכמי צרפת מדובר בשאלה שנשאלה לעיל (פ"א מ"ב), ואין היא עניין לפרקנו.
לא נברר כאן גם את פירושי הראשונים בעניין<sup class="footnote-marker">31</sup><i class="footnote">רה"ג גאון טוען שמדובר בשלושה כתלים מקבילים והחשש הוא מפני נזק הנגרם על ידי הצועדים בין הכתלים, והר"י מיגאש הציע שהכותל ה"סמוך" ניצב לראשון, והצעות נוספות.</i>.
הבבלי מוסיף עוד נימוק להלכה: "מאי טעמא? דדוושא דהכא מעלי להתם" (כב ע"ב), כלומר קיים נזק של צעידה ליד הכותל הקיים. נימוק זה עומד בניגוד לתוספתא שציטטנו. יתר על כן, גם הירושלמי איננו מזכיר אותו. בירושלמי נזכר סיפור על נפילה של חומת העיר חצץ (אמסה, היא חומס של ימינו) מצעדי אנשים (הלוחמים הפרסים), או מקשתות הפרסים, אך מדובר בהמון גדול מאוד. הנימוק "דוושא" נראה בלתי ריאלי בתנאי ארץ ישראל. בארץ ישראל הכתלים ניצבים על קרקע סלעית ובנויים באבן כבדה, ואין חשש סביר שיינזקו מצעידה. אפשר שהנימוק של "דוושא" מתאים לבבל, שבה האדמה היא אדמת טין פחות יציבה, והבנייה מלבנים.
המקרה הרמוז התרחש כנראה בשנת 270-260, בעת המלחמה הפרסית-רומית שבתוכה השתלבה מרידתה של זינוביה מלכת תדמור. הפרסים, בסיוע מלכת תדמור, כבשו את אמסה (חמץ הנזכרת בירושלמי), והקיסר אורליוס ניצח במערכה הנחשבת כאחד הקרבות המוצלחים בתולדות המלחמות במזרח. האירוע הספציפי (התמוטטות החומה) איננו נזכר במקבילות מחוץ לספרות חז"ל.
נדגיש בשנית – כל הבעיה במשנה נובעת מהדיון המשפטי כיצד זה קיים כותל "סמוך" (פחות מארבע אמות), הרי הדבר אסור. ברם המדובר בתנאי בנייה מתגלגלים. שכנים מתירים זה לזה לבנות שלא כדין, בין מרצון ובין מתוך לחץ וכפייה. ביישוב הכפרי הצפוף נוצרו רווחים קטנים ולעיתים כותל נסמך לחבירו, כך הלכה למעשה לפי השרידים שבידינו. אין כאן אי שמירה של החוק, אלא מציאות מתהווה והמשפט הפורמלי הוא רק מרכיב אחד בדיני שכנים. חז"ל, בהביאם את הקביעות העקרוניות לניסוח משפטי, התחבטו מן הסתם בניסוח. התוספתא לא עסקה בשאלה המעשית אלא קבעה קביעה עקרונית, והמשנה הרחיבה את נוסח התוספתא ופירשה אותו, אולי קצת אחרת מהתוספתא עצמה, או שדנה במקרה נוסף שאיננו בתוספתא (בא לסמוך כותל נוסף מקביל).
אין זה הנושא במשנתנו, אבל ברור שתנאים ואמוראים אינם מעלים על הדעת אפשרות של תכנון עירוני מקדים לבנייה, או אכיפתו. מצב של לכתחילה יש רק בעת הקמת העיר, ולאחר מכן החוק מתייחס רק למצב הקיים ויש בו הכשרה של המצב הקיים, גם אם הוא "סדומי".

Mishnah 5

<small>עפ”י כתב יד קופמן</small>
גם משנה זו נשמטה מכתב היד ומצויה רק בשוליים, כמו המשנה הקודמת.
<b>מרחיקין את הסולם מן השובך ארבע אמות</b> – תמונת המצב היא זו: בחצר או במרחב החקלאי מצוי קיר, ובמרחק ממנו שובך. בעל הבית משעין על הקיר סולם נייד, ומהסולם מתאפשר לנמייה לקפוץ אל השובך. השובך הוא כנראה שובך בנוי. בכפר המסורתי היה השובך בנוי על עמוד עץ כדי למנוע כניסה של חיות משוטטות<sup class="footnote-marker">32</sup><i class="footnote">בחוקי יוליאנוס השובך איננו מופיע, שכן הוא שייך למרחב הכפרי ורוב החיבור עוסק במרחב העירוני. </i>. <b>כדי שלא תקפוץ נמייה</b> – בעל הקיר נדרש במשנה להגביל את השימוש בקניינו הפרטי, אף על פי שאין הוא אחראי לנזק, אם נוצר. הנמייה איננה שייכת לבעל הקיר, ואם טיפסה לשובך אין לבעל השובך על מי להלין. המשנה איננה דנה בשאלה אם השובך קדם לכותל. היא מניחה בפשטות שאסור שייווצר היזק, גם אם הכותל קיים. במשנה הקודמת התלבטנו האם הכותל האחד קדם לשני, או ששניהם כתלים חדשים; כאן המצב שונה. הסולם נייד, ודי בטרחה מועטת של בעל הסולם בכדי למנוע את הנזק לשובך. אין כאן הגבלה מהותית על זכות הקניין והשימוש של בעל הכותל, אלא במעט מאמץ של התחשבות. בהתחשב באופיין של הלכות הפרק לא ברור האם לפנינו חובה משפטית, או הוראה של מידה טובה ורצון טוב. מסתבר שאם בעל הכותל שכח את הסולם במרחק קטן מהשובך לא יתחייב בנזקים שגרמה הנמייה, אך במשנה ההנחיה איננה מוגדרת, האם היא בבחינת רצון טוב או דרישה משפטית.
<b>ואת הכותל מן המזחילה ארבע אמות</b> – מזחילה היא צינור ניקוז היורד מהגג אל הרצפה, משם המים זורמים הלאה בזרימה בלתי מסודרת. לעיתים מהמזחילה היה צינור או תעלה לניקוז המים לבור, אבל במקרה כזה המים מהמזחילה אינם גורמים להיזק.<b> כדי שיהא זוקף את הסולם</b> – יש להשאיר מרווח להצבת סולם לתיקון המזחילה. הסולם יהיה אלכסוני; רגליו תוצבנה במרחק ארבע אמות מהקיר. כמובן השיעור של ארבע אמות בשני המקרים איננו נובע מתנאי המציאות (האלכסון הנדרש לסולם), אלא שיעור ספרותי. בתוספתא מובא נימוק אחר: "מרחיקין את הסולם מן השובך ארבע אמות כדי שיהא זוקף את הסולם, ואת הכותל מן המזחילה ארבע אמות כדי שיהא לו מקום לסיד" (פ"א ה"ו). אם כן, הרחקת הכותל נועדה לאפשר להכין עוקה למים הנוטפים מהמזחילה.
לכאורה כבר המשנה לעיל קבעה שיש להרחיק כותל מכותל אחר ארבע אמות, ומה רבותא בהרחקה של הכותל האחר דווקא מהמזחילה? הרי המזחילה היא על הכותל<sup class="footnote-marker">33</sup><i class="footnote">ייתכן שהמזחילה היא גם צינור ניקוז שאינו אנכי על הכותל, וראו הלן בפירוש המונח. </i>! אפשר לתרץ שהרחקת הכותל של משנה א היא רק כשאחד מהם ישן, אבל אם שני הכתלים חדשים אין הם צריכים להתרחק זה מזה אלא כל אחד בונה בשלו, אבל מהמזחילה צריך להרחיק. זה תירוץ משפטי, קשה, במיוחד לאור הסברנו למשנה הקודמת (שאין מדובר רק בבנייה חדשה).
אם אנו מבינים שכל ההנחיות במשנה הן על הגבול בין המשפט לבין העולם הערכי של יחסי שכנים ניתן להבין שככלל אין לבנות כתלים סמוכים, וגם אם אין ברירה ומוכרחים לעשות כן – מהמזחילה צריך להתרחק. הבנה גמישה זו מתאימה לכל הלכות הפרק, ומהווה הסבר פשוט ורהוט.
המזחילה נזכרת בסדרת מקורות, ובכולם היא נועדה לניקוז מים מהגג לרצפה. במשנת עירובין שנינו: "קולט אדם מן המזחילה למטה מעשרה טפחים" (פ"י מ"ו). המים באים מהגג, אך המשנה דנה בהם כאילו הם בפי המזחילה. הם למטה מעשרה טפחים, ברשות היחיד או ברשות הרבים, ואין בעיה הלכתית לשתות מהם. אומנם ראשיתם של המים אי שם למעלה, או ברשות אחרת, אך הם נדונים על שם מקומם הנוכחי. הלכות דומות שנינו בעירובין בפרק ח (ראו פירושנו לעירובין פ"ח מ"ט-מ"י). זהו פירוש המשנה ונוסחה לפי רוב כתבי היד<sup class="footnote-marker">34</sup><i class="footnote">ל1, ל3, ל7, ל14, ת4, מרג, מדלק למסכת עירובין. אבל בכתב יד פרמא ובסדרת כתבי יד אחרים "למעלה מעשרה טפחים", וניתן להבין את המשפט בשתי צורות:</i>
(א) אפילו למעלה מעשרה טפחים, שהרי אז המקרה דומה למי שעומד ברשות היחיד ושותה מהחלל, וזאת בהנחה שהעומד נמצא ברשות היחיד, או שהוא סמוך מאוד לכותלי הבית (בתוך שלושה טפחים) ודינו כאילו עמד ברשות היחיד.
(ב) רק למעלה מעשרה טפחים מותר. המים באים ממקום הפטור וכל החלל שמעל עשרה טפחים מהקרקע נחשב רשות אחת, על כן מותר לו לשתות את המים בגובה, אך הם אסורים בשתייה אם הגיעו לרשות היחיד, מתחת לעשרה טפחים, וראו פירושנו לעירובין על אתר. </i>.
כמו כן: "רבי שמעון בן אלעזר אומר בשם רבי מאיר המזחילה שהיתה שותה ויורדת משקין, ובא טמא והפסיקן, העליונים טמאין מפני שהן גרורין על גבי ידיו, התחתונים טמאין" (תוס', טהרות פ"ט הט"ו, עמ' 670). עושה רושם שהמזחילה היא צינור פתוח, או נכון יותר חצי צינור, שאדם יכול לשתות ממנו או להפסיק את זרימת המים בו. להלן (מ"ו) המשנה קובעת שלמזחילה יש חזקה, כלומר היא מתקן קבוע, והבבלי (נט ע"א) מתדיין האם זו מזחילה של בניין (טיח) או מזחילה מחומר אחר (חרס, מתכת). אגב כך אנו שומעים שיש חשש שמי המזחילה המקלחים מערערים את יסודות הבניין. מצב זה מעורר את השאלה האם ההרחקה הנדרשת במשנה היא רק לטובת בעל הכותל של המזחילה; אולי ההלכה (או העצה הטובה) היא שגם בעל הכותל השני כדאי לו להתרחק מפי המזחילה? פירוש זה מעצים את הצעתנו שהמשנה כוללת יותר ערכי שכנות טובה מהלכות משפטיות.
<b>מרחיקין את השובך מן העיר חמשים אמה</b> – בכך המשנה פותחת בסדרת הלכות בעלות אופי "אקולוגי" של הרחקת מפגעים מהיישוב. את השובך צריך לבנות במרחק חמישים אמה לפחות, למניעת מפגעים. מן הסתם הכוונה ללשלשת היונים, ולמזיקים הנמשכים לזבל היונים. את טיפוסי משק היונים ניתן לחלק לשלושה:
א. קבוצה אחת היא יוני ההרדוסאות או הרודסיות (עם ה' הידיעה). המינוח המדויק שנוי במחלוקת, כבר הבבלי הכיר שתי נוסחאות, יונים <b>הרדוסאיות</b> ויונים <b>רודסיות</b>: <b>הרדוסאיות</b> על שם הורדוס ו<b>רודסיות</b> על שם האי רודוס, וכבר בימי התלמוד הבבלי לא ידעו להכריע בדבר השם האמיתי<sup class="footnote-marker">35</sup><i class="footnote">לשאלת הנוסח, הרדוסאיות או הרודסיות, ראו בהרחבה אפשטיין, מבוא, עמ' 29-27. בבבלי נחלקים בנוסח המדויק רבי חייא ורבי שמעון ברבי (חולין קלט ע"ב). ספראי טוען כי הוויכוח על הנוסח הנכון מעיד כי כבר תנאים מאוחרים (אמוראים קדומים) לא הכירו את גידול היונים כענף חקלאי ריאלי. גידול יונים בכוכי קולומבריום פסק עוד לפני סוף ימי בית שני. מהתקופה שלאחר ימי הבית נמצאו אומנם כמה מערות קולומבריה, ברם אלו מעטות, ואף ספק אם גידלו בהן אותו זן של יונים (ספראי, הכלכלה, עמ' 179-174). </i>. בכתבי היד לבבלי שובשו המונחים עד שאין זה ברור למה התכוונה הגמרא עצמה. על כל פנים בימי האמוראים כבר לא ידעו כיצד כינו את היונים הללו. יוני ההרדיסאות הללו "מזונותן עליך" (על האדם – בבלי, שבת קנה ע"ב ומקבילות), כלומר הן יוני תרבות המואבסות בידי מגדל יונים. עליהן המשנה אומרת: "ואין נותנין מים לפני דבורים ולפני יונים שבשובך, אבל נותנין לפני אווזין ותרנגולים ולפני יוני הרדיסיות" (שבת פכ"ד מ"ג). מותר בשבת להאכילן, ודעת לנבון נקל שהן שוכנות בתוך החצר ואין כאן בעיית טלטול. כמו כן התוספתא מפרטת את השימוש ביונים ואת שיטות ההאכלה, וזה לשונה: "<b>מהלקטין</b> אווזין ותרנגלין ויונים דורסיות, ונותנין לפניהם מים, ואין צריך לומר שמלקיטין. אין <b>מלקיטין</b> ליוני שובך, וליוני עלייה, ולצפרין שקיננו בטפיחין ובבירה. אין נותנין לפניהם מים, ואין צריך לומר שאין מהלקטין" (שבת פי"ז הכ"ג). <b>יוני ההרדוסאות</b> הן יונים מיוחדות שמזונן על האדם. רוב החוקרים סבורים שהכוונה ליונים שגידלו במערות הקולומבריום (איור 23)  הפזורות בשפלת יהודה, ומעט גם באזורים אחרים (איור 17 לעיל)<sup class="footnote-marker">36</sup><i class="footnote">טפר, יונים; ספראי, שם, שם.</i>. כאמור נאמר עליהן שמזונן על האדם, ואפילו שמלעיטין אותן במכוון<sup class="footnote-marker">37</sup><i class="footnote">ראו עוד בעיקר משנה, ביצה פ"ג מ"א, ופירושנו שם; משנה, חולין פי"ב מ"א.</i>. משנת שבת מזכירה את היונים כחלק ממשק החי בימי קדם, אך אין ספק שבעל החיים הנפוץ ביותר בו היו התרנגולות, שגדלו בגינות ובחצרות ומזונן היה על בעליהן<sup class="footnote-marker">38</sup><i class="footnote">ספראי, שם, עמ' 182-179.</i>.
כמו כן: "אמר רבי שמעון בן לעזר, מודים בית שמיי ובית הלל שאם זימן בתוך הקן ומצא לפני הקן שהן אסורין. במי דברים אמורים? ביוני שובך ויוני עליה, וצפרין שקיננו בטפיחים ובבירה. אבל אווזין ותרנגלין ויונים חדסיות אין צריכין זימון, מפני שהן ברשות אדם" (תוס', ביצה פ"א ה"י).
הקולומבריום היה בתוך החצר, ויעידו על כך מאות המתקנים מסוג זה שנמצאו בשפלת יהודה. מתקנים אלו רובם מהתקופה ההלניסטית אך הם מצויים גם ברחבי הארץ, ובאזורים אלו הם בעיקר מהתקופה הרומית והביזאנטית.
ב. "יונים" סתם או יוני שובך הנזכרות במשנת שבת ובתוספתא ביצה שציטטנו.
ג. יוני עלייה וציפורים בטפיחים, כלומר בעליית הגג ובכלי חרס שהוצבו בעלייה לשם כך. אלה הן יוני בר אבל הן גדלות ליד מגורי אדם, ניזונות מהמצוי בשדה ומתוספת מזון הניתנת להן.
השובך הוא בית הגידול של היונים מסוגים א-ב. הווה אומר, המונח "שובך" מתייחס לעיתים לקולומבריום ולעיתים לשובך עץ המצוי ליד הבית. הקולומבריום נרמז במקורותינו<sup class="footnote-marker">39</sup><i class="footnote">ראו פירושנו למעילה פ"ג מ"ו; שבת פכ"ד מ"ג.</i>, אך במקביל אליו גם סתם "שובך".
בכפר הערבי המסורתי רווח גידול היונים רק מסוג ב, והשובך היה בדרך כלל בחצר או בקרבת הבית, ואין שום טעם להרחיקו ממבנה המגורים. יוני העלייה בוודאי קיננו בבית, וכן הציפורים (יונים) שבטפיחים <u>ובבירה</u>, כלומר בבית עצמו. הלכת ההרחקה נראית אפוא דרישה בלתי מעשית, משפטית-ספרותית ולא ריאלית.
בציורי נוף מפסיפסים בתקופה הרומית נראים שובכים במרחב הכפרי, בשטח שסביב בית האחוזה, וגם הם שובכים מהסוג השני שמנינו – שובך עץ הבנוי כתא קטן, על עמוד, כדי למנוע מנמייה לטפס אליו. בסביבות השובך מצויר גם סולם שבו השתמשו לעלות לשובך. הסולם אינו נשען על השובך, כדי שהנמייה הנזכרת לא תנצל את ההזדמנות ותטפס לשובך.
משנתנו מדברת כנראה על שובך מהסוג השני. ההרחקה של חמישים אמה נראית מוזרה, שכן בכפר המסורתי השובך היה בחצר, בתחום הבעלות הפרטי. לא חשו בצורך להרחיקו, וודאי שלא לבנותו בשטח שבעלותו איננה פרטית מובהקת.
<b>לא יעשה אדם שובך בתוך שלו</b> – בחצרו או בשדותיו,<b> אלא אם כן<sup class="footnote-marker">40</sup><i class="footnote">עד כאן ההשמטה; מכאן ואילך המשנה מופיעה בגוף הטקסט כרגיל. </i></b>] <b>יש לו חמשים אמה לכל רוח</b> – מן הסתם כדי שהיונה שלו לא תאכל זרעונים בשדות אחרים, משום חשש גזל. כאמור זו דרישה צדקנית הנראית, על רקע הכפר המסורתי, מופרזת ביותר, ובלתי מעשית. על מגמה ספרותית- מוסרית זו עמדנו במבוא. באופן מעשי היא גם איננה מעשית. ברור שיונה עפה למרחק גדול יותר ללקט מזון. השיעור של חמישים אמה מועבר מהמשנה הבאה, ובמשנה זו הוא להערכתנו דרישה ערכית אוטופית בלבד. <b>רבי יהודה אומר בית ארבעת כורים מלא שגר היונה</b> – היונה מעופפת מרחק של בית כור<sup class="footnote-marker">41</sup><i class="footnote">אם האמה 60 ס"מ, הרי שבית סאה הוא שטח שמידותיו 30x30 מ', כ-900 מ"ר, ובית כור הוא שטח שמידותיו 30 בתי סאה (1,500 מ'), כלומר 2.25 דונם. החישוב הוא שיונה עפה כמהלך יומי רגיל למרחק 1,500 מטר. </i>, כלומר כ-1,500 מ'. איננו יכולים לאשר או לבטל הערכה זו, אבל המרחק של חמישים אמה הוא בוודאי מצומצם ביותר. יונה עפה לחפש אוכל למרחק רב הרבה יותר<sup class="footnote-marker">42</sup><i class="footnote">כך גם טוען הבבלי, כג ע"א. הטיעון שהיונים אוכלות רק משטח קרוב סותר את התצפיות שערכנו בפועל, ואכן ראינו יונים הבאות ממרחק ואוכלות היכן שהן מוצאות מזון. </i>. מובן שאי אפשר לדרוש הרחקה אין-סופית, אבל השיעור של חמישים אמה הוא ספרותי טהור, ואיננו ריאלי. החישוב של ארבעה בתי כור גם הוא ספרותי, אבל אולי יש לו גם בסיס ריאלי.
<b>ואם לקחו</b> – אם אדם קנה את השובך הקיים,<b> אפילו בית רובע</b> – אפילו שסביבו שטח מצומצם של בית רובע, כלומר אחד חלקי עשרים וארבעה של בית סאה,<b> הרי הוא בחזקתו</b> – כנראה מותר להמשיך לקיים שובך קיים ולשמר את המצב הקיים, כאמור בפירושנו בראש משנה ג, אבל אסור לבנות שובך חדש אלא אם כן הוא מבודד בשדה. ההרחקה של חמישים אמה מהעיר איננה אפוא רק בגלל הנזק שהיונים גורמות, אלא גם בגלל חשש גזל של גרגרי זרעים המתבצע על ידי היונים. כאמור, בעינינו דרישה זו נראית כדרישה ערכית בלתי מציאותית.
כל ההגבלות במשנה הן פגיעה בזכות הקניינית של הפרט, ולדעתנו המשנה דורשת זאת ומצדיקה את הגבלת זכויות הפרט. בבבלי (כב ע"ב) מוצגת שאלה זו כמחלוקת תנאים. התנא החולק הוא רבי יוסי: "דאי רבי יוסי הא אמר: זה חופר בתוך שלו וזה נוטע בתוך שלו". הבבלי מתלבט האם רבי יוסי אמר את דבריו במקרה מצומצם (להלן מי"א), או בכל המקרים. אין ספק שלרבי יוסי גישה אחרת, שכן גם במשנה י הוא מתנגד לפגיעה ברשות הפרט, אך עדיין לא ברור האם הוא חולק על כל המשניות הקודמות והבאות.
מה מקור עמדתו של רבי יוסי? הדבר מובהר במקבילות: "מרחיקין את המשרה מן הירק, ואת הכרשין מן הבצלים, ואת החרדל מן הדבורים. רבי יוסי מתיר בחרדל, שאומר לו כדרך שעשית בתוך שלך, אף אני עושה בתוך שלי. וכן היה רבי יוסי אומר, מרחיקין את הדבורים מן העיר חמשים אמה, כדי שלא ינשכו את בני אדם" (תוס', פ"א ה"ט), ובהמשך: "מרחיקין את האילן מן הבור עשרים וחמש אמה ובחרוב ובשקמה חמשים אמה, בין מלמעלן ובין מלמטן מן הצדדין, רבי שמעון אומר כשם שמרחיקין מלמעלה כך מרחיקין מלמטה. רבי יוסי מתיר, שלא ניתנו שדות אלא לנטיעה" (הי"ב).
כמו כן בירושלמי (יג ע"ב): " 'לא יטע אדם' כו'. רבי יעקב בר אידי בשם רבי יהושע בן לוי, טעמון דרבנין מפני שיישוב העולם בבורות. שמעון בר ווה אמר בשם רבי יוחנן, כך משיב רבי יוסי לחכמים, כמה דאית לכון יישוב העולם בבורות, אוף אנא אית לי יישוב העולם באילנות". לכאורה בתוספתא רבי יוסי מדגיש את זכות הקניין של היחיד לעשות כרצונו, אבל גם הוא מודה שאסור לו להזיק, ובעינינו נראה שכל הטעמים חד הם. הגנת הקניין של היחיד איננה מטרה, אלא אמצעי. גם חכמים וגם רבי יוסי מעמידים את "יישובו של עולם" כאינטרס-על, אבל השאלה היא מהו יישוב העולם – שימוש חופשי לנטיעה או חשש ההיזק. המחלוקת היא "כמותית" ולא מהותית.
כמו כן: "רבי יוסי אומר היה שם אחד מעכב, הופך את החזית אצלו. לפיכך אם נפל הכותל העצים והאבנים שלו" (תוס', בבא מציעא פי"א הכ"ב). אם כן בחלוקת חצר אין הרוב יכול לכפות על המיעוט, וזכות המיעוט (היחיד) להתנגד, ורבי יוסי מציע פתרון טכני שיאפשר את האינטרס הקיבוצי מבלי לפגוע בזכות היחיד.
לכאורה עמדתו של רבי יוסי אבסורדית: הרי העץ מזיק לבור; שורשיו ייטו לכיוון הבור ויבקעו את הטיח של הבור<sup class="footnote-marker">43</sup><i class="footnote">כדברי הירושלמי בשביעית פ"א ה"ב, לג ע"ב.</i>. הבבלי (ב"מ קיז ע"א) אף מדגיש: "רבי יוסי אומר: אף על פי שהבור קודמת לאילן – לא יקוץ, שזה חופר בתוך שלו, וזה נוטע בתוך שלו"<sup class="footnote-marker">44</sup><i class="footnote">ראו עוד בבלי, יז ע"א.</i>. ההסבר של הבבלי שהניזוק צריך להרחיק עצמו בלתי מספק בעליל.
הבבלי בדרכו מסביר את המשנה בעניין נזק. כלומר המשנה קובעת תקנים, ואם עמד בתקן והזיק פטור מלשלם.
הירושלמי שצוטט לעיל מהלך כאן בדרך שונה. לפי הירושלמי יש שימוש "ראוי" ונכון לשדה ("יישוב העולם"), ומי שמשתמש בשדה בצורה מיטבית זוכה להגנה. הסבר זה נקודתי, שכן אי אפשר להסביר בעזרתו אלא חלק מההלכות. יש בכך הסבר להרחקת אילן מהעיר (מ"ו), אך לא את הרחקת המשרה מהירק.
אנו מציגים הסבר אחר. כפי שהדגשנו במבוא, אם היה נזק מוכח המזיק צריך לפצות את הניזק. כל שהמשנה באה הוא לקבוע תקנים. לדעת רבי יוסי אין לקבוע תקני הרחקה; אם ייווצר נזק צריך יהא לשלמו, אך אין על המזיק חובה להימנע מלהזיק, קדושת הרכוש הפרטי גוברת. במשנה י נשוב לרעיון פרשני זה.

Mishnah 6

<small>עפ”י כתב יד קופמן</small>
<b>נפיל</b> – גוזל שנפל,<b> שנמצא בתוך חמשים אמה</b> – משובך, ואולי גם מבית שיש בו יוני עלייה?<b> הרי הוא שלבעל השובך</b> – יש להניח שהגוזל ניסה לרחף מהקן ונפל.<b> חוץ מחמשים אמה הרי הוא שלמוצאו</b> – לגוזל אין סימן, והמקום שבו נפל איננו מעיד על זיקתו לשובך. אין כאן שאלה של סימן (מקום הוי סימן) אלא האם הגוזל הוא אבדה, או שהוא כמו פרה ברפת. <b>נימצא בין שני שובכות קרוב לזה שלו ולזה שלו מחצה למחצה שניהם יחלוקו</b> – כדין ממון המוטל בספק, כפי שכתבנו בפירושנו לבבא קמא סוף פרק ג. במקורות יש מחלוקת "חזיתית" ברורה האם ממון המוטל בספק יחלוקו (בית שמאי) או שיעמדו נכסים בחזקתם (בית הלל). העמדה השנייה (דעת בית הלל) היא העמדה של "המוציא מחברו עליו הראיה"; יש משניות וברייתות שנסתמו כדעת בית הלל (גיטין פ"ח מ"ג; בבא מציעא פ"א מ"א ועוד), ויש שנסתמו כבית שמאי (משנתנו ומשניות נוספות; ספרי דברים, קסה, עמ' 214; רפג, עמ' 299). אפשר שבמקרה זה גם בית הלל יודו?
הבבלי (כד ע"א) מעיר שאין מתחשבים בגודל השובכים הסמוכים, והירושלמי מעיר שכך ההלכה כשאין שום דרך או סיבה אחרת להניח שהגוזל איננו מהקן (יג ע"ג). מצידנו נעיר שכל אחד מכללי ההלכה – יחלוקו, רוב, אחר הקרוב וכו' – הם כללים חלקיים. אף אחד מהם איננו מוחלט, וכאשר מקרה אחד נופל תחת שני כללים (או יותר) או כאשר יש נסיבות מקומיות הדיין צריך להפעיל את שיקול דעתו.

Mishnah 7

<small>עפ”י כתב יד קופמן</small>
<b>מרחיקים את האילן מן העיר עשרים וחמש אמה</b> – בניגוד לחברה המודרנית שבה חותרים מלכתחילה לשילוב מרכיבי צמחייה בנוף העירוני, בחברה הקדומה שילוב אילנות במרחב העירוני נתפס כשלילי. העצים אוכלסו בעופות המרעישים ומקננים (יונים ובעיקר אנפות בר), השורשים עלולים לערער מבנים, העלווה מסתירה את הנוף וכן הלאה. הדרישה היא לא לנטוע עצים במרחק עשרים וחמש אמה מהבתים. לא נאמר מה מבין כל התופעות שציינו היא התופעה הקשה והמשפיעה ביותר כתופעה שלילית. מלשון המשנה משמע שהעיר קיימת, ועתה בא אדם לנטוע בה עץ בחלקתו. בתוך העיירה הבנויה המרחק בין הבתים היה קטן בהרבה מעשרים וחמש אמה. משמעות ההלכה היא שבעצם אין לצפות לעצים במרחב הבנוי. <b>החרוב והשקמה חמשים אמה</b> – לשני אלו עלווה מסועפת ורחבת היקף, ובמקביל גם מערכת שורשים ענפה ביותר. שניהם גם אינם רווחיים כזית או תאנה. השקמה היא עץ סרק שבפירותיו (גמזיות) ניתן לעשות שימוש מועט<sup class="footnote-marker">45</sup><i class="footnote">גליל, שקמה.</i>. החרוב הוא עץ פרי בהגדרתו, אך הפירות קשים לניצול ושימשו כמאכל עניים ומאכל בהמה בלבד. הדרישה להרחיק עצים אלו מהעיר למרחק רב יותר מעידה שלטיב העץ (התועלת ממנו) לא הייתה השפעה על ההלכה, והחשש העיקרי היה כנראה מהשורשים והעלווה, כלומר היזק השורשים לקרקע המבנה, ואולי גם ראו בציפורים מפגע בריאותי ואסטטי.
<b>החרוב</b>
כאמור, החרוב הוא עץ פרי נחות מטבעו. במשנה (מעשרות פ"ג מ"ד), בספרי ובספרא חוזרת הרשימה של פירות שפטורים ממעשר בגלל טיבם, והחרוב נכלל בפירות החייבים במעשר. במדרשים נוספים שלושה סוגי חרובים חריגים: חרובי שיטה, צלמונה וגידורה ש"אין נאכלים"<sup class="footnote-marker">46</sup><i class="footnote">כך ברוב הנוסחאות בירושלמי, בספרי דברים (קה, עמ' 165) ובספרא (בחוקותי פרק יב ה"ט, קטו ע"א), אבל בדפוס של הירושלמי: "חרובי שיטה". בירור סוגי חרובים אלו אינו מתחום דיוננו; ראו פליקס, מעשרות, על אתר. חרובי שקמה הם חרובים הגדלים בשקמונה שעל חוף הכרמל. צלמונה הוא אתר ידוע בעמק עכו (תל אבו הוואם), וגידורה כנראה באזור קיסריה.</i>. כלומר, הם מטיב ירוד. כלל דומה, אך שונה, שנינו לגבי תרומות: "רבי ישמעאל שיזורי ורבי שמעון אומרים: כל תרומה שאין הכהנים מקפידין עליה, כגון תרומת הכליסין והחרובין, ניטלת אחד מששים" (תוס', תרומות פ"ה ה"ו). מה שערכו נמוך מותר להפריש ממנו תרומה מינימלית, אך עדיין הוא חייב בתרומה (ובמעשרות), ומה שאינו נאכל כלל אינו חייב אף במעשרות. מה שאינו אוכל פטור כמובן גם מתרומה.
כן קובעת המשנה בשבת (פכ"ד מ"ב) שבשבת אין מרסקים את החרובים: "ולא את החרובין לפני בהמה". החרובים נזכרים הרבה במקורותינו, בדרך כלל כמאכל לבהמות. בני אדם אכלו חרובים רק בשעת הדחק, והמדרש אומר: "צריכין ישראל לחרובא – עבדין תתובה" (ויקרא רבה, לה ו, עמ' תתכד), כלומר: בשעה שישראל עניים עד שהם נזקקים לאכול חרובים, הם עושים תשובה. הצדיקים שגזרו על עצמם תענית ממושכת, כגון רבי שמעון בר יוחאי כשהסתתר במערה ורבי חנינה בן דוסא, נהגו לאכול רק חרובים, מפני שהם מאכל עניים<sup class="footnote-marker">47</sup><i class="footnote">ספרא, בחוקותי, פרק יב ה"ט, קטו ע"א ומקבילות; בבלי, ברכות יז ע"ב; תענית כד ע"ב ועוד.</i>. החרובים נזכרים כמאכל בהמה או עניים גם במקורות אחרים, כגון "חרובין – מאכל בהמה הן"<sup class="footnote-marker">48</sup><i class="footnote">ירו', מעשרות פ"ג ה"א, נ ע"ב, והשוו יומא פ"ח ה"ט, מב ע"ג, ועדויות רבות נוספות. ראו ספראי, הכלכלה, עמ' 143-141. </i>. מהמשנה עולה שנהגו לרסק את החרובים כדי להקל על אכילתם, ויש שני טעמים לאיסור לרסק חרובים בשבת: ניתן להכין את הרסק מערב שבת והבהמה יכולה לאכול גם חרובים שלמים, ונמצא שהריסוק הוא בגדר מותרות בלבד. בהמשך המשנה שם: "רבי יהודה מתיר בחרובין לדקה", כלומררבי יהודה מתיר לרסק בשבת חרובים למאכל הצאן, מפני שאם אין הם מרוסקים הצאן מתקשה לאוכלם.
מן הראוי להעיר שבמכלולים של גרעינים מהתקופה הקדומה החרוב אינו מופיע כלל, וכנראה לא היה עץ נפוץ. הוא מופיע רק בתקופה הרומית ואילך, וגם אז היה יחסית נדיר, ובוודאי לא נאכל במשק הבית בכמויות גדולות.
<b>אבא שאול אומר כל אילן סרק חמשים אמה</b> – ואילן פרי פחות. אבא שאול מתחשב אפוא בשיקול משוקלל יותר של נזק מול תועלת אפשרית מהעץ. מעניין האם הוא חולק רק על הרישא (מרחיקים אילן עשרים וחמש אמה) או גם על הסיפא, כלומר שלדעתו חרוב הוא עץ פרי. על סמך מבנה המשנה הרגיל הרי שהוא חולק רק על הסיפא, ובמקום הדוגמאות שבמשנה מציע כלל: "כל אילן סרק", וחרוב ושקמה שהם בתפר שבין עצי פרי ועצי סרק מורחקים חמישים אמה לדעת הכול.<b> אם העיר קדמה קוצץ ואינו נותן דמים</b> – זכות שימור המצב היא של בני העיר, ובעל האילן נקנס. מלשון המשנה עולה שבדיעבד אכן היו שנטעו עצים בשטח האסור, למרות ההלכה ולמרות כוחם של בני העיר. אך כשגבר כוחם של בני העיר – בסמכותם לצוות על עקירת העץ, ואולי אף לעוקרו בכוח. אין זה סביר שאם אדם יכריז שרצונו לנטוע עץ במקום אסור יהא צורך לומר שאיננו זכאי לפיצוי. אין זאת אלא שהמשנה מדברת על מצב שנעשתה עבירה. כל מי שמכיר את הקשיים שבאכיפת חוקים מעין אלו על אוכלוסייה מקומית, מאז ומעולם, לא יתפלא על מצב תיאור העניינים שאנו מציעים. כך בחברה הנשלטת על ידי מערכת חוקים ברורה (כמו בימינו), ועל אחת כמה וכמה באוכלוסייה שציותה לחוק הוא בסופו של דבר התנדבותי (וולונטרי) בלבד. כפי שהערנו במבוא למסכת נזיקין בתנאי חברה כפרית שבה מוקדי כוח מקומיים אכיפת החוק סבוכה ובעייתית ביותר, והרחבנו בכך במבוא. המשנה לעיל (בבא מציעא פ"י מ"ד) מדגימה קביעה זו, שכן שם מתברר שהיה אילן בשטח העירוני והזיק. הרשות העירונית שם קצבה זמן לכריתת האילן, והצבענו על העדויות לקשיים במימוש הלכה זו.
לעיר כוח רב יותר מליחיד. הבבלי מתרץ שלעיר עדיפות משום "הזיקא דרבים" (כד ע"ב). זה ניסוח של הסבר משפטי<sup class="footnote-marker">49</sup><i class="footnote">לטיב ההסבר של הבבלי ראו ויס, רבי יוסי. לדעתו הבבלי מדגיש שהסכמת בני העיר לאילן, או אדישותם לקיומו (ואי היכולת לסכל את הנטיעה), נובעת מכך שרכוש ציבורי פחות מושגח והוא בבחינת "קידרא דבי שותפי" (ראו ויס, רבי יוסי, עמ' 70-68). </i>; כאמור במשניות הקודמות אנו מעדיפים את ההסבר החברתי של יישוב העולם, ולעיר יתרון על היחיד. כך כבר הסביר הרמב"ן בחידושיו לדף יח, זאת למרות הסבר הבבלי. הבבלי בדרכו מסביר את כל המשניות בגרימת נזק, וכאילו יש במשניות אלו נזק מיוחד. לדעתנו אין צורך בהסברים אלו; המשנה קובעת תקנים, ולעיר יש עדיפות.
<b>ואם האילן קדם</b> – העיר התרחבה או נוסדה מחדש,<b> קוצץ</b> – לא נאמר האם בעל האילן צריך לבצע את העבודה, או שמא עושה זאת נציג העירייה (שליח בית דין), <b>ונותן דמים</b> – בעל האילן זכאי לפיצוי. המערכת העירונית מתוארת כגוף בעל כוח רב. היא כופה עקירה, ויש ביכולתה לבצע שומה של הנזק ולשלם פיצויים לנפגע. אין כאן דין פלילי בין מזיק לניזק. בעל הכותל איננו מופיע כמתדיין, ולא חשוב האם הבית הפרטי שלו קדם לאילן, אלא האם העיר קדמה, והדין כולו הוא במסגרת דיני ציבור. זכות הזעקה והיוזמה היא כמובן של הנפגעים, אבל סמכות התביעה היא של העירייה. בכך הדינים בפרק זה שונים מהלכות נזיקין. בהלכות מזיק וניזק, ובדין פלילי, הניזק הוא בעל הדין. הוא תובע, ואולי גם מבצע את פסק הדין, ואילו בדיני שכנים לעיתים הגוף הציבורי הוא התובע, כפי שהדגשנו במבוא. עד עתה כל ההלכות היו במסגרת הדין האישי, דהיינו יחסים בין מזיק לניזק, או בין מזיק בפוטנציה לניזק עתידי שחושש מנזק. כאן לראשונה בדיני נזיקין מופיע הדין הציבורי. כפי שהדגשנו במבוא, כיום כל סמכות הנזיקין היא בתחום הפלילי-ציבורי, בניגוד למשפט העברי שבמשנה. רק לגבי הריסת בתים רעועים הזכרנו את האפשרות שהנושא מצוי בידי רשות עירונית (בבא מציעא פ"י מ"ד).
<b>ספק זה קדם וזה קדם קוצץ ואינו נותן דמים</b> – קוצץ, כי בכל מקרה זכות האילן נדחית מול צורכי העיר, אבל אינו נותן דמים מדין המוציא מחברו עליו הראיה. זאת אף שבעצם בעל האילן הוא המחזיק, הרי הוא מחזיק באילן. אלא שהמשנה איננה כורכת את הפיצוי בעקירה. על בעל האילן לעקור את העץ (או על העץ להיעקר), ללא קשר לפיצוי. קודם כול "קוצץ"; אחר כך תהיה התדיינות בינו לבין העירייה, ויוחלט על פיצוי או יוחלט על אי-פיצוי. בימינו, למשל, למרות כוח האכיפה הרב של הרשויות הסדר הפוך, והתדיינות על הפיצוי מאפשרת לפרט להתמקח לא רק על גובה הפיצוי אלא גם על עצם ההריסה.
אם כן, במשנה זו עדיפות ברורה לצורכי ציבור על זכות הפרט.

Mishnah 8

<small>עפ”י כתב יד קופמן</small>
<b>מרחיקין גורן קבועה מן העיר חמשים אמה</b> – בגורן דשים את התבואה, בפעולה זו עולה אבק רב והוא יוצר קשיי נשימה. באבק שלובים חלקי תאית מהשיבולים, ואף מזיקים (איור 24). בדרך כלל הגורן מצויה בשדה, או במרכז שדות אחדים, במקום גבוה, שכן תהליך הברירה דורש רוח נושבת. הרחקת הגורן מהעיר היא אפוא דרישה קלה שבדרך כלל מתבצעת מאליה. עם זאת בחורבת לבד, למשל, הגורן מצויה מצפון ליישוב במרחק קטן מהמרחק הנקוב במשנה. אתר זה איננו יהודי וכנראה הוא כפר פרטי השייך לאדון הכפר, ולא כאן המקום לעסוק בו<sup class="footnote-marker">50</sup><i class="footnote">שיאון ואחרים, אנושה; ספראי, שפלת שומרון.</i>. גם בחוקי יוליאנוס (7) נאמר שיש להרחיק את הגורן ובהתאם לכיווני הרוחות, ללא פירוט כיווני הרוחות ושיעור ההרחקה.
<b>לא יעשה אדן גורן קבועה בתוך שלו</b> – בנחלתו,<b> אלא אם כן יש לו חמשים אמה לכל רוח</b> – כדי שלא יפגע ויזיק לשכניו במפגעי נשימה. זו דרישה מחמירה למדי, שכן מקום הגורן הוא במידה מסוימת אילוץ של תנאי השטח. <b>מרחיק מנטיעותיו שלחבירו ומינירו כדי שלא יזיק</b> – זה המשך אותו משפט המנמק את הרישא (בבלי, כד ע"א): מרחיק מנטיעותיו ומנירו כדי שלא יזיק. זה סגנון המשנה להוסיף בסופה הסבר או תנאי החל על כל המשנה<sup class="footnote-marker">51</sup><i class="footnote">ראו לעיל משנה ג; בבא מציעא פ"ז מ"ט ועוד.</i>.
בבבלי יש הרחבה שכשם שמרחיקים מהעיר כך מרחיקים מדלועים וקישואים (כד ע"א). הדרישה להרחיק את הגורן מנטיעות, מדלועים ומשדה ניר נראית בעינינו מופרזת ואוטופית. הרי הפעילות בגורן היא במשך שבוע-שבועיים בשנה לכל היותר, הנזק בר הקיימא לשדה השכן אפסי, וכל הבעיה היא שמא יעבוד השכן בשדהו בדיוק בשעות שבהן בעל הגורן עובד, והרוח נושבת בכיוון שדה השכן. אולי היה מי שחשב שעצם אבקת הדיש מזיקה, אבל גם אם כן הרי שדרישת ההרחקה נראית מבחינה ריאלית מחמירה ביותר, ובעינינו היא מצטרפת לדרישות האוטופיות הבאות לא להנחות מציאות באופן משפטי אלא לשדר מסר רעיוני, בבחינת: "הרחק עצמך מכל נזק שעלול להיגרם על ידך".
בתוספתא יש החמרה החלה על משנתנו, ומן הסתם גם על מפגעי ריח אחרים: "רבי עקיבא אומר לכל רוח הוא עושה מרחק חמשים אמה, חוץ ממערבה מפני שהיא תדירה" (פ"א ה"ח). הרוח בארץ ישראל מנשבת בדרך כלל ממערב למזרח, לכן ההרחקה של חמישים אמה היא לכיוון מערב; לכיוון מזרח צריך להרחיק עוד יותר. החמרה זו מעצימה את הממד האוטופי של הדרישה. אפשר שהדרישה חלה רק על המשנה הבאה, כפי שנפרשה.

Mishnah 9

<small>עפ”י כתב יד קופמן</small>
<b>מרחיקים את הנבלות</b> – של בהמות, והסיבה היא מניעת מפגעי ריח וזוהמה כללית.מעבר למפגע המיידי הנחת נבלות היא חלק מחזות העיר, ונבלות סמוכות לעיר יוצרות אווירה של זוהמה והזנחה. <b>ואת הקברות</b> – מבחינה טכנית חפירת קברות בתוך העיר או סמוך אליה יוצרת מפגע של טהרה. אך מעבר לבעיה ההלכתית, שאותה ניתן למקד ולצמצם, קבורה בתוך העיר יוצרת גם מפגע ריח ואווירה לא נעימה. את הריח והטהרה אפשר לפתור על ידי הנחת המתים בארונות סגורים, אבל קברות פתוחים בתוך העיר או בקרבתה יוצרים תחושה לא נוחה בשל הרגשות המתלווים לקבר בכלל, ולקבר פתוח בפרט. בחברה הלא-יהודית קברו מתים בכל מקום, כולל בתחום המגורים עצמו. בחברה היהודית לא נמצאו קברים בשטח הבנוי, והם מקיפים את היישוב מכל צדדיו במרחק מה ממבני היישוב. אפשר לומר שההלכה במשנתנו נשמרה, ואולי אף מעבר לדרישה של חמישים אמה. הקברות בדרך כלל רחוקים ממבני היישוב מעט יותר. בנספח למסכת נרחיב בכך.
<b>ואת הבורסקי</b> – מתקן הבורסקאות מפיץ ריח רע בשל השימוש בהפרשות של בהמות וחיות המשמשים בתהליך. הפרשות בעלי חיים מכילות אמוניה, ולזו תפקיד בריכוך העור. על כן הבורסקי (האדם והמִתקן) מפיצים ריח רע. גם בחוקי יוליאנוס נדרשת הרחקת מתקנים ממבני שכנים. המתקנים הנזכרים הם בתי מרחץ, כבשן הקדר, תנור זכוכית ותעשיית גארום (ציר דגים), והבורסקאי אינו נזכר. <b>מן העיר חמשים אמה –</b> בניגוד להלכה הקודמת כאן הדרישה ברורה ובת הצדקה במונחים בני זמננו. יוליאנוס מאשקלון דורש הרחקות בשיעור קטן יותר, עשרים אמה לכל היותר. הוא אף מוסיף שבכפרים נדרשת הרחקה קטנה מזו שבפוליס.
בתוספתא שנינו: "1. רבי נתן אומר מרחיקין את הכבשונות מן העיר חמשים אמה, 2. ואת האילן מן העיר עשרים וחמש אמה. 3. וכשם שמרחיקין מן העיר, כך מרחיקין מבורות, משיחין וממערות. 4. וכשם שמרחיקין מכולן, כך מרחיקין מן הקברות" (פ"א ה"י). ההלכה הראשונה מרחיבה את דין הבורסקי גם על כבשן. מבחינה מילולית "כבשן" עשוי להתייחס לכבשן היוצר (של עושה החרס, או של הזגג). החום שכבשנים כאלה יוצרים איננו רב, ואין הצדקה להרחקתו כמפגע. בפועל כבשנים כאלה נמצאו בשטחי היישוב. "כבשן" אחר הוא כבשן הסיד. את כבשני הסיד אנו מוצאים ברחבי השטח החקלאי, הם יוצרים עשן רב ומובן מדוע נדרשת הרחקתם משטחי המבנה.
ההלכה השנייה היא משנתנו, ומשמע שאלו דברי רבי נתן. רבי נתן היה מחכמי דור אושא, וממנהיגי הדור, אף על פי כן אין הוא נזכר במשנה מלבד במשנת שקלים פ"ב מ"ה<sup class="footnote-marker">52</sup><i class="footnote">ראו פירושנו לברכות פ"ט מ"ה, שם נוכיח כי דברי רבי נתן אינם מגוף המשנה. ראו הסיכום במבוא למסכת.</i>, ואכן גם במשנה זו בתלמוד (ירו', שקלים מז ע"א) דברי רבי נתן מובאים בצורה "תני רבי נתן", כאילו אינם במשנה<sup class="footnote-marker">53</sup><i class="footnote">אפשטיין, מבוא, עמ' 952. </i>. המשפט גם חסר בשלושה עדי נוסח (<b>א</b>,<b> מ</b>, <b>מגק</b>), ונראה שדבריו חדרו מברייתא בתלמוד הירושלמי. חדירת ברייתא מהתלמוד הבבלי למשנה היא תופעה רגילה, אבל אם אכן כך הוא גם כאן (בשקלים) הרי שזו דוגמה חריגה לחדירת ברייתא מהתלמוד הירושלמי למשנה.
לעומת זאת בתוספתא הוא מופיע יותר משישים פעם. ברור אפוא שעורך המשנה בחר שלא לצטט את רבי נתן, או להביא מתורתו שלא בשמו, או להתעלם מתורתו. בתלמוד הבבלי מובא סיפור מפורט כיצד רצו רבי מאיר ורבי נתן להדיח את הנשיא, ונכשלו (הוריות יג ע"ב – יד ע"א). כתוצאה מכך הורחקו מבית המדרש לזמן מה, ותורתם נמסרה שלא בשמם. רבי מאיר נותר חכם מרכזי המופיע במשנה, והוא מופיע במשנה עוד יותר מאשר בתוספתא (פי שניים בהשוואה לכלל המימרות המיוחסות לחכמים), ואילו רבי נתן "צונזר" מהמשנה. הסוגיה שם מסבירה שדווקא רבי מאיר עמד במריו ורבי נתן ביקש להתפייס, והיינו מצפים שדווקא החרם על רבי מאיר יהיה יעיל יותר. הסוגיה שם גם אומרת שכל מקום שהביאו את דברי רבי מאיר כינו אותו "אחרים"; אולי הסבר זה היה נכון במקומו ובשעתו, אבל בוודאי איננו מייצג ומשקף את המשנה שלפנינו שרבי מאיר הוא מהחכמים הנזכרים בה ביותר.
גודבלאט טען כי כל המעשה דמיוני, והוא משקף את המבנה המוסדי ומערכת היחסים בבית המדרש הבבלי<sup class="footnote-marker">54</sup><i class="footnote">גודבלאט, הקשר.</i>. אפשר כי לפנינו מסורת מאוחרת שבה שמות אמוראים כונו ב"קוד" על שם תנאים מפורסמים, ואפשר שהמעשה עצמו היסטורי, אבל הוא מתואר על רקע בבלי. מכל מקום משהו אירע לרבי נתן, ודבריו אכן אינם באים לביטוי בשמו. לפנינו אפוא שריד מתורתו ששוקע במשנה<sup class="footnote-marker">55</sup><i class="footnote">ראו עוד אפשטיין, מבואות, עמ' 171-168.</i>.
הופעות רבי מאיר במשנה לעומת התוספתא
<b>ואין עושין בורסקי אלא למזרח העיר</b> – בארץ ישראל הרוחות נושבות בדרך כלל ממערב למזרח (מכיוון הים פנימה), ומפגע ריח ממזרח מזיק פחות מאותו מפגע באותו מרחק ממערב.<b> רבי עקיבה אומר לכל רוח הוא עושה חוץ מן מערבה</b> – כי משם הרוח תישא את המפגע אל העיר, <b>ומרחיק חמשים אמה</b> – המשפט עמום וניתן להבינו בשני פנים (בבלי, כה ע"א)<sup class="footnote-marker">56</sup><i class="footnote">דיון הבבלי בדף כה ע"א הוא דוגמה מאלפת כיצד עובדה אקלימית פשוטה, שרקעה ארץ-ישראלי גאוגרפי, עוברת בתלמוד הבבלי מנתון אקלימי לבעלת משמעות ערכית תלוית פסוקים.</i>:
1. בצד מערב נדרש מרחק 50 אמה, וביתר הצדדים מרחק פחוּת.
2. בצד מערב אין עושים כלל, וביתר הצדדים צריך מרחק של 50 אמה.
בתוספתא שנינו: "רבי עקיבא אומר לכל רוח הוא עושה מרחק חמשים אמה חוץ ממערבה, מפני שהיא תדירה" (פ"א ה"ח). העמימות נשמרת אך נוסף הסבר, "מפני שהיא תדירה", שכן בארץ ישראל בדרך כלל הרוח נושבת ממערב למזרח. גם יוליאנוס מאשקלון מזכיר בסדרת חוקים את כיוון הרוחות, אך מדבריו משמע שהרוח נושבת בדרך כלל לכיוון צפון ומזרח, כלומר לא רוח מערבית אלא רוח מערבית-דרומית<sup class="footnote-marker">57</sup><i class="footnote">חדד, יוליאנוס, 3.2.</i>.
הבבלי (כה ע"א) מתחבט בשאלה ומכריע על סמך ברייתא ברורה יותר: "דתניא, רבי עקיבא אומר: לכל רוח הוא עושה ומרחיק חמשים אמה, חוץ ממערבה דאינו עושה כל עיקר, מפני שהיא תדירא", כלומר כהסבר השני. הברייתא מצוטטת גם בירושלמי (יג ע"א), וזו דוגמה נוספת לקִרבה שבין שני התלמודים למסכת.
המשנה מתארת מצב סטטי. שטח העיר קבוע ותחומה ברור, והאילן או הקבר מצוי קרוב או רחוק. אין בה ביטוי לתופעה של "זחילת היישוב", כאשר השטח הבנוי גדל והעיר מתקרב לקבר. אין במשנה גם שאלה האם הקבר קדם לעיר או העיר לקבר. לגבי הרחקת אילן מהעיר שאלה זו הייתה מרכזית, ואילו במשנה הזאת היא נעדרת. בתוספתא מובא דיון במצב זה של זחילת העיר, ובניגוד למקובל בחברה הדתית כיום ברור שהקבר מתפנה כאשר העיר מקיפה אותו: "קבר שהקיפתו העיר, בין מארבע רוחות בין משלש רוחות, בין משתי רוחות זו כנגד זו, יתר מחמשים אמה לכן ומחמשים אמה לכאן, אין מפנין אותו. פחות מיכן, מפנין אותו. כל הקברות מתפנין חוץ מקבר המלך ומקבר הנביא. רבי עקיבא אומר אף קבר המלך וקבר הנביא מתפנין. אמרו לו והלא קברי בית דוד וקבר חולדה הנביאה היו בירושלם, ולא נגע בהן אדם מעולם? אמר להן משם ראיה, מחילה היתה שם והיתה מוציאה טומאה לנחל קדרון" (תוס', פ"א הי"א). למסורת זו על פינוי קברי המלכים בירושלים עדות ארכאולוגית, ונעסוק בה להלן.
בתוספתא פינוי הקבר עצמו איננו מעורר שאלה הלכתית, ברור שחייבים לפנותו בגלל צורכי העיר, אך לא נאמר אם זו חובה או אולי הדבר תלוי בהסכמתו של בעל הקבר.
המשנה באהלות (פט"ז מ"ה) מדברת גם היא על המפנה את קברו. המשנה שם, כמו משנתנו, אינה מטילה ספק שאפשר לפנות קברים, היא אינה רואה בכך כל בעיה. אדרבה, ברור למשנה שמותר לאדם לפנות את "קברו" ואת הקבר שהתקין הבעל. השאלה היא רק האם הקלו עליו חכמים וויתרו על הוצאת התבוסה (העפר הספוג בדם). מכל מקום, בדרך כלל נדרשת הוצאת התבוסה ובמקרים מסוימים הקלו, וטרם הבהרנו מדוע עשו כן. לפי המשנה אין להלכה שבה כל קשר להלכה שמת מצווה קונה את מקומו<sup class="footnote-marker">58</sup><i class="footnote">ניסוח זה מופיע בבבלי, עירובין יז ע"א; בבא קמא פא ע"א, וראו מסכת שמחות פ"ד הט"ז, עמ' 123; הי"ח, עמ' 125-124 והי"ט, עמ' 125, שם למעשה יש מחלוקת סביב הנושא והגדרה שונה של מת מצווה.</i>, כלומר שאם נמצא מת בשדה יש לקוברו במקום שבו הוא נמצא. הלכת מת מצווה נועדה לפתור שאלה פשוטה. מכיוון שיש מצווה לקבור את המת, הרי שעדיין יש למצוא לו מקום קבורה. ההלכה קובעת רק שבעל השדה חייב לאפשר את קבורת המת בשדהו, אבל אינה שוללת את האפשרות שהמת יועבר לקבר אחר של מי שידבנו ליבו. מכל מקום, במשנתנו פינוי הקבר הוא תופעה פשוטה שאינה מעוררת שאלות. השאלה היא רק עד כמה צריך המפנה להתאמץ בפינוי הטומאה. שאלה נוספת שאינה מתעוררת במשנה היא האם מקום המת מותר בהנאה. המשנה אינה עוסקת בשאלה וכפשוטם של דברים אין בכך בעיה, אחרת לשם מה לפנות את המת<sup class="footnote-marker">59</sup><i class="footnote">שאלה זו של פינוי קברים היא מוקד לחיכוכים בני זמננו. אנו איננו עוסקים אלא בפרשנות המשנה והמקורות התנאיים. השפעתה האפשרית של הפרשנות על פסיקת ההלכה איננה בתחום דיוננו, והמשכיל ישכיל.</i>?
התוספתא באהלות, לעומת זאת, מעוררת את שתי השאלות הללו: "1. נמצאת אומר שלש קברות הן, קבר הנמצא מפנין אותו, פנוהו ממקומו טהור/טמא<sup class="footnote-marker">60</sup><i class="footnote">כך בירושלמי להלן.</i> ואסור בהנאה, 2. קבר המזיק את הרבים מפנין אותו, פנוהו מקומו טמא ואסר בהנאה, 3. קבר הידוע אין מפנין, פנוהו מקומו טהור ומותר בהנאה" (פט"ז ה"ט, עמ' 614; בבלי, סנהדרין מז ע"ב). התוספתא מבחינה בין שלושה סוגי קברות. הראשון הוא "קבר הנמצא", שהוא קבר שהתגלה ולא ידוע ממתי הוא. פירוש זה יוצא מברייתא אחרת: "קבר הנמצא מטמא למפרע, בא אחר ואמר בריא לי שלא היה קודם לעשרים שנה אין טמא אלא משעת מציאה ואילך" (תוס', טהרות פ"ד ה"ט, עמ' 664). אם כן קבר הנמצא התגלה לאחרונה אבל הוא היה בשדה מזמן, אם כי היה בלתי ידוע. בירושלמי (נזיר פ"ט ה"ג, נז ע"ד) ובבבלי (סנהדרין מז ע"ב) הברייתא מצוטטת בשינויי הלכה, המוצגים בטבלה. הסוג השני הוא "קבר המזיק", שכנראה ידוע מי קבור בו והוא מוכר לכול, אבל הוא "מזיק", כלומר מפריע לציבור (להלן). לא נאמר במה הוא מזיק. הסוג השלישי הוא קבר ידוע שהכול יודעים על קיומו, ואולי גם יודעים מי קבור בו<sup class="footnote-marker">61</sup><i class="footnote">ראו עוד הסוגיה בירו', להלן פ"ה ה"א, טו ע"א. </i>.
דיני פינוי קבר
חילופי ההלכות מצויים אפוא כמעט בכל הפרטים, וקשה לעקוב אחר היגיון הלכתי מוסכם כלשהו. נפתח בפינוי הקבר. לפי כל המקורות אין לפנות קבר "ידוע", כלומר קבר שחצב אדם מדעתו, אלא אם כן הוא מזיק את הרבים. המונח "מזיק את הרבים" אינו מוגדר דיו. רש"י לסנהדרין מפרש שהוא גורם טומאה לרבים ומפריע לבנייה, וכפשוטו הוא מפריע לבנייה או לעיבוד של בעל השדה. הסברו של רש"י עולה בקנה אחד עם תוספתא בבא בתרא שציטטנו המתירה לפנות קברים רק כאשר העיר מקיפה אותם; אם כן, ההיזק הוא חשש הטומאה. לפי התוספתא אין מפנים קברים אלא אם כן העיר (השטח הבנוי) מתקרבת לקבר. כל זאת בניגוד למשנתנו התובעת הרחקת הקברים מהעיר, אך אינה דנה במקרה שהעיר זחלה לכיוון הקבר, ואף לא בשאלה של פינוי קברים.
בשפכי "עיר דוד" בירושלים נמצאה כתובת המעידה על העברת קברות עוזיה מלך יהודה, ללמדך שפינו קברי מלכים, אבל אין לדעת האם ראו בפינוי דין מיוחד של מלך או שכך התנהגו עם כל קבר שהוא (איור 25). בפועל התברר שרחבת המדרגות הגדולה בכניסה לכותל נבנתה מעל קברים קדומים, וכן הבית השרוף בעיר העליונה, בית שהיה שייך למשפחת כוהנים שהקפידו על דיני טהרה (כעדות המקווה בבניין). ספק אם הבונים ידעו על הקברים, וכיצד נהגו.
ההלכה האמוראית בנושא אחידה: אין לפנות קבר אלא במקרה מיוחד, וכן שנינו בבבלי: "מיתיבי: החוצב קבר לאביו והלך וקברו במקום אחר הרי זה לא יקבר בו עולמית" (סנהדרין מז ע"ב)<sup class="footnote-marker">62</sup><i class="footnote">המימרה מופיעה גם כחלק מאבל רבתי, אבל איננה במסכת שמחות שבידינו. ראו היגר, שמחות, עמ' 250.</i>. לפי הלכה זו אין להשתמש בקבר שימוש חוזר, אפילו אם לא נעשה בו שימוש, וקל וחומר אם נעשה בו שימוש. אומנם הבבלי מצמצם את ההלכה לקבר בנוי, אבל פירוש זה הוצע רק כדי ליצור הרמוניזציה בין המקורות. יתר על כן, לכל הדעות שם אם נעשה שימוש בקבר הוא אסור בהנאה.
בירושלמי הגמרא מסיקה ש"אמר רב חסדא הדא אמרה מת מצוה מותר לפנותו" (נזיר פ"ט ה"ג, נז ע"ד). אומנם רבי זעירא מפרש שהדברים אמורים רק כשנקבר ללא רשות. גם הירושלמי מפנה כמובן למשנתנו ומצטט את הסיפור בתוספתא שכבר ציטטנו לעיל. לא הבאנו את חילופי המסורות על המרחק שבו העיר צריכה להיות מהקברים.
התוספתא למשנת אהלות פותחת במילים "נמצאת אומר" (פט"ז ה"ט, עמ' 614), ואלו מצויות בכל המקבילות. הביטוי מעיד על מסקנה הנלמדת מהלכה קודמת. ההלכה הקודמת איננה משנת אהלות, שהרי בה אין רמז לבעיה של פינוי קברים. אולי היא המשך למשנת בבא בתרא ולתוספתא שעליה המדברות על פינוי קבר רק כשהעיר התקרבה אליו (מזיק את הרבים). אבל משנת אהלות, ומשנת בבא בתרא, אינן רואות כל בעיה בפינוי הקברים, והוא הדין למימרה בירושלמי ש"מת מצוה מותר לפנותו". אם כן לפנינו שתי גישות לפינוי קברים, ושתיהן מסכימות שקבר המזיק את הרבים מותר לפנותו.
אשר לשאלת טהרתו של הקבר – בכך עסקנו בפירושנו לאהלות, ולא נחזור על הדברים. השאלה השלישית היא האם הקבר מותר בהנאה. גם בכך נחלקו המקורות, כפי שברור מהטבלה לעיל, וגם בכך עסקנו בפירוש לאהלות ולא נרחיב כאן.
אשר לעיקרון של "גזל המת". מונח זה מופיע בבבלי (מועד קטן כו ע"ב) כביטוי מושאל, ובמסכת שמחות כאיסור חמור וריאלי, איסור חמור יותר מגזל החי (פ"ט הכ"א, עמ' 177). במסכת שמחות הלכות רבות קדומות, אך גם הלכות מאוחרות ועדויות להשפעת התלמוד הבבלי. במקרה זה מסכת שמחות מצטטת את הבבלי, ומפתחת את הקביעה שם. אם כן העדויות לתפיסה זו הן מהבבלי בלבד, אבל מסכת שמחות מאפשרת לפרש שהמונח הוכר גם בארץ ישראל. אפשר לפרש את ההלכות התנאיות והאמוראיות שהבאנו גם ללא מרכיב זה של גזל המת. באהלות (פט"ו מ"ח) דנו באמת המים העוברת בבית הקברות (בין הקברות), וציטטנו מקורות מאוחרים יחסית (מסכת שמחות ובבלי הוריות) שמהם יוצא שאין לשתות מים אלו מפני כבוד המתים או גזל המתים. מקורות אלו משלימים, בצורה קיצונית, את ההלכה שקברו של המת אסור בהנאה גם אם פינוהו. גישת ביניים אחרת מצויה אף היא במסכת שמחות: "1. קבר שפינהו מותר בהנאה, אבל לא יעשנו בית התבן, בית הבקר, בית העצים ובית האוצרות. 2. כוך שפינהו אסור בהנאה. 3. קבר שעשאו לשם חי ימכר, לשם מת לא ימכר" (שמחות פי"ג ה"ט, עמ' 203). ההלכה הראשונה מאפשרת לפנות קברים (לא נאמר באילו מקרים) והקבר מותר בהנאה, אך לא למטרות מבזות. לא כן הכוך עצמו, וכמובן אין לקבור באותו קבר מת אחר ואין לקבור שני מתים בכוך אחד (שם ה"ח, עמ' 203). עוד נוסיף שבקברי כוכים נתגלו לעיתים קרובות גוויות מספר באותו כוך, או כמה חלקי גוויות באותו ארון, כלומר לא היססו להשתמש בקבר שימוש נוסף, בניגוד להלכה המאוחרת.
עוד שנינו בתוספתא אהלות: "1. המפנה קברו לרשות הרבים, והלך לשם אדם, מפנה עצם עצם והכל טהור. מי שנפחת קברו בתוך שדהו אומרים לו מלקט עצם עצם והכל טהור" (פט"ז הי"א, עמ' 614). ההלכה הראשונה פשוטה, גם היא כמו המשנה אינה רואה בעיה בפינוי הקבר, ואף על פי שהקבר החדש הוא תקני אין כל בעיה בפינוי הקבר השני. ההלכה השנייה מורכבת יותר. כפשוטה אין היא עוסקת כלל בפינוי הקבר, אלא שוב בכך שאין צורך בפינוי התבוסה, אף שבמשנה יש מי שקובע שבפינוי קבר מסודר יש צורך בפינוי הקרקע ספוגת הדם (התבוסה).
חלק מהמפרשים (ר"ש, רא"ש, אלבק ועוד) חשו בניגוד שבין המשנה שלנו לבין ההלכות שבמשנת אהלות. הניגוד הטריד משום שמשנתנו והתוספתא ייצגו נוסח מקל מאוד של הנוהג בן זמנם של המפרשים (להגן על כבוד קברי אבות, כמעט בכל מחיר), על כן פירשו את המשנה באהלות במקרה של התוספתא "שנפחת קברו". אין לפירוש זה בסיס, והוא קריאה של המשנה לאור מציאות פרשנית ותפיסה אידאית שאיננה במשנה. עם זאת, אפשר שכבר התוספתא באהלות רצתה לרכך את הדין שבמשנה, שכן התפיסות המסתייגות מפינוי קברים מצויות כאמור בתוספתא. אפשר גם שאין בתוספתא אלא ניסוח הלכתי של הסיפור הבא בתוספתא שם, וכן שנינו: "מעשה ביהודה והלל אחין, בניו של רבן גמליאל, שהיו מהלכין בתחום עוני. מצאו אדם אחד שנפחת קברו בתוך שדהו, אמרו לו מלקט עצם עצם והכל טהור" (אהלות פט"ז הי"ב, עמ' 614). יהודה והלל היו שני בניו של רבן גמליאל דיבנה, והם כנראה נהרגו במרד בר כוכבא ולא הגיעו לדור יבנה ולסמיכה. סדרת מעשים מספרת על מסעם בגליל, בכבול ובתחום בית ענת<sup class="footnote-marker">63</sup><i class="footnote">ראו ספראי וספראי, בית ענת.</i>. "תחום עוני" הוא תחום בית ענת, והוצע לזהותו עם בעינה שבבקעת בית נטופה. הזיהוי אינו מובטח, אבל מכל מקום היה זה יישוב חשוב ומרכז אזורי. סיפור המעשה וההלכה משקפים את אותו אירוע. ואכן, לעיתים מתואר במקורות מעשה המנוסח במקבילות כהלכות לכל דבר<sup class="footnote-marker">64</sup><i class="footnote">ראו פירושנו לביצה פ"ב מ"ו-מ"ז, וראו תוס', פט"ז הי"א והי"ב, עמ' 614.</i>, כלומר המסקנה ההלכתית נשמרה ונמסרה אבל נשכח זכרו של הסיפור שממנו נלמדה ההלכה. המעשה היה מרכיב מרכזי במסורת ההלכה. לא כל ההלכות נמסרו כחוק מופשט – חלקן נמסרו כמעשים. התלמידים רגילים היו ללון בבית רבותיהם ולשמשם, והדוגמה האישית שקיבלו מהם הייתה מרכיב מרכזי בתהליך הלימוד בחבורה. התלמיד שזכה לראות את התנהגות רבו סיפר לחבריו, ויחדיו דנו בנושא והסיקו ממנו את הראוי ללימוד. מעבר לכך, בית הנשיא אירח רבים מהחכמים, ובאופן טבעי זכו מעשיו של רבן גמליאל שהיה ראש לחכמים (גם אם לא נשא את התואר "נשיא") לתשומת לב, וכך עברו פרטי המעשים מפה לפה עד שהפכו לחלק משושלת המסירה של תורה שבעל פה<sup class="footnote-marker">65</sup><i class="footnote">ראו דה פריס, מעשה.</i>.
הירושלמי מוסיף שאת הנקבר שלא ברשות מותר לפנות (נזיר פ"ט ה"ג, נז ע"ד). הירושלמי פותח בהכרזה שמותר לפנות מת מצווה, ומסביר שהכוונה לנקבר שלא ברשות. אפשר שיש כאן שני רובדי הלכה, האחד כמשנתנו, שעצם הפינוי מותר, והאחר ברוח התוספתא ומשנת בבא בתרא, שמותר לפנות רק אם הקבר מזיק (העיר גדלה) או שנקבר שלא ברשות.
במסכת שמחות ההלכה שהנקבר שלא ברשות מותר לפנותו מיוחסת לרבן שמעון בן גמליאל. הניסוח הוא "אין לו חזקה": "קבר גולין אין להם חזקה, בשעת הדבר ובשעת המלחמה אין להם חזקה, רבן שמעון בן גמליאל אומר הנפלים אין קונין את הקבר, הנקבר שלא ברשות אין לו חזקה" (שמחות פי"ד ה"ד, עמ' 205). בהלכה הקודמת נקבע שלנקבר שלא ברשות אין חזקה, והלכה זו נמסרת בסתם. עוד למדנו ממסכת שמחות זו שהרוגי מלחמה ודבר, שהם מן הסתם מתי מצווה, אין להם חזקה, הם נחשבים כקבורים שלא ברשות, אף שלא נאמר שלא ניתנה רשות, ואף על פי שמת מצווה אינו זקוק לרשות כדי להיקבר במקום שבו מת. כלומר, מת מצווה מותר לפנותו.
נמצאנו למדים ששני דינים אלו (תבוסה ושכונת קברות) אינם רק תוצאה של מצב ריאלי (חשש שהדם זרם, חשש שיש שם עוד מת) אלא הוא תוצאה של מדיניות חברתית: או שתמיד סברו שאין תבוסה ואין שכונת קברות והחמירו במקרים מסוימים (כדי לדרבן אנשים לקבור במערות קבורה וכדי שלא לפנות קברים), או שמא ההפך – תמיד חששו לשני אלו, והקלו במקרים מסוימים.

Mishnah 10

<small>עפ”י כתב יד קופמן</small>
<b>מרחיקין את המישרה</b> – סתם מִשׁרָה היא מקום משרת הפשתן, אבל מבחינה מילולית אפשר שהכוונה לכל מקום שמשרים בו תוצרת כלשהי. את גבעולי הפשתן משרים ב"בית המשרה" (איור 26). ההשריה נועדה לפרק את החומרים המדביקים את גבעול הפשתן לסיב. אם ההשריה ארוכה מדי הגבעול נרקב, על כן העלאת הפשתן היא עבודה דחופה. מקורות רבים מעידים על הקשר בין המשרה לפשתן. כך למשל במשנת מועד קטן (פ"ב מ"ג) נקבע: "ושולה פשתנו מן המשרה" – מותר להעלות בחול המועד את הפשתן ששרוי במים, שכן זו מלאכה דחופה שיש לעשותה בזמן המתאים ואין היא סובלת דיחוי. כן מובאת העלאת הפשתן מן המשרה לעיל (בבא מציעא פ"ו מ"א)כדוגמה לעבודה דחופה, שאם הפועלים שנשכרו עבורה הטעו את בעל הבית הוא רשאי להטעותם כדי שיסיימו את העבודה.
משרת הפשתן היא מקום מסריח ומפיץ ריח רע הנובע מהחיידקים ומפירוק תאית הגבעול. לו היה נאמר שמרחיקים את המשרה מהעיר היה הדבר מובן וברור. על כן ההלכה קובעת שאין לעמוד בתפילה או להתעטר בתפילין ליד בית המשרה: " 'כי ה' אלהיך מתהלך בקרב מחניך', מיכן אמרו לא יקרא אדם את שמע בצד משרה של כובסים ולא יכנס לא למרחץ ולא לבורסקי וספרים ותפילין בידו" (ספרי דברים, רנח, עמ' 282). להלכה זו סדרת מקבילות אמוראיות הדומות בתוכנן, אם כי בניסוח מעט שונה<sup class="footnote-marker">66</sup><i class="footnote">כגון ירו', ברכות פ"ג ה"א, ה ע"ד; שם ה"ה, ו ע"ד; בבלי, ברכות כב ע"א; מסכת תפילין פ"א הי"ח.</i>. המשרה שלנו היא, קרוב לוודאי, משרת הפשתן, אבל אפשר גם שהכוונה בעיקר למשרה של כובסין. משרה של כובסין היא "נברכת הכובסים", שגם אותה יש להרחיק מהכותל (לעיל מ"א).
אם משנתנו מדברת על משרת הכביסה הרי שהיא סותרת את משנה א. שם דובר בהרחקה זעירה של אמה מהקיר, ולא דובר על הרחקה מהיישוב. במשנתנו לא נאמר כמה מרחיקים, אבל מן הסתם הכוונה למרחק בסביבות חמישים האמה הנזכרות בהלכה הקודמת. לפיכך קרוב לפרש את משנתנו במשרת הכובסין. צירוף זה של הרחקה ממתקן צביעה ומבית מרחץ מופיעה אצל יוליאנוס מאשקלון, אלא שבמקורות חז"ל לא נדרשת הרחקה של בית המרחץ. אדרבה, בית המרחץ הוא מתקן עירוני מובהק. הצירוף של בית משרה ובית מרחץ מופיע לעניין קריאת שמע, ונובע מכך שבבית המרחץ אנשים מסתובבים ללא בגדים. עם כל זאת, הדמיון הספרותי ראוי לציון.
<b>מן הירק</b> – ההרחקה מהירק ברורה פחות מאשר הרחקת המשרה מהעיר. מן הסתם האמינו שהריח הרע מפריע לירק בדרך כלשהי. <b>ומן הכרשים</b> [<b>ו</b>]<b>מן הבצלים</b> – הקריאה הפשוטה היא שיש להרחיק את הכרישים מהבצלים, ולא נאמר על מי מוטלת החובה אלא ששניהם צריכים לדאוג לכך. נעסוק בכך להלן. <b>ואת החרדל מן הדבורים</b> – החרדל מזיק לדבורים שכן לחרדל טעם חריף, וטעמו עלול לפגוע בטעם הדבש. <b>רבי יוסה מתיר בחרדל</b> – ההיבט הריאלי של המשנה מעורר תמיהה. התמיהה היא מה הטעם להרחקות אלו; כיצד הפשתן מזיק לירק, כיצד כרישים מזיקים לבצלים (מעבר להלכות כלאיים כמובן), האם באמת החרדל מזיק לדבש הדבורים? לשאלות אלו עשויות להיות תשובה חקלאית, שונה מהמקובל על בני זמננו, אך גם ייתכן שאלו אמונות עממיות שאין להן ביסוס מדעי במדע בן זמננו. כך למשל החשש שטעם החרדל ישפיע על דבש הדבורים הוא "חשש" טבעי, אף על פי שייתכן שבעת המעבר בתהליך העיכול החומר הבא מהחרדל מאבד את תכונות טעמו המקורי. אך השאלה איננה מה האמת ה"מדעית", אלא כיצד סברו חכמי המשנה ומה תגובתם הדתית והמשפטית כפי שהוא מבוססת על הנחות אלו. איננו יכולים לבדוק את הצד המדעי הטהור, ואיננו יודעים על בדיקה כזאת שנעשתה, אך סביר שכך סברו חכמים. מעתה עלינו לשאול מי חייב להתרחק, ומי חייב בנזקים שאולי נגרמו עקב אי ההרחקה.
ברור שלדעת תנא קמא ה"מזיק" חייב להתרחק. לעיתים נקבע לאיזה מרחק עליו להתרחק, ולעיתים נקבע רק באופן כללי "מרחיקין". במקרה של החרדל ההלכה סבוכה עוד יותר, שכן החרדל גדל לעיתים כצמח תרבות המשמש להפקת שמן (מכונה היום "שמן קנולה"<sup class="footnote-marker">67</sup><i class="footnote">טפר וטפר, חרדל.</i>), אבל בדרך כלל החרדל הוא גידול בר. ברור שבעל שדה מעדיף שהחרדל לא יגדל, אך מה לעשות אם התפרץ חרדל לשדה?
טעמו של רבי יוסי מוברר בזכות התוספתא: "מרחיקין את המשרה מן הירק, ואת הכרשין מן הבצלים, ואת החרדל מן הדבורים. רבי יוסי מתיר בחרדל, שאומר לו כדרך שעשית בתוך שלך אף אני עושה בתוך שלי. וכן היה רבי יוסי אומר, מרחיקין את הדבורים מן העיר חמשים אמה, כדי שלא ינשכו את בני אדם. רבי אליעזר אומר מגדל דבורים כמגדל כלבים" (פ"א ה"ט). אם כן אסור לשכן להזיק לחברו, אך מותר לו לגדל בשטחו כחפצו. אם כן היכן האיזון בין שני הנימוקים הללו? הרי הם סותרים זה את זה! יש להניח שקו ההפרדה, לשיטת רבי יוסי, הוא שאין להתיר נזק ישיר, כעקיצת דבורים, ובעל הדבורים צריך לשמור על רכושו שלא יזיק, אבל אם אין היזק ישיר אלא היזק עקיף – זכות הפרט גוברת על האיסור להזיק<sup class="footnote-marker">68</sup><i class="footnote">בספרות הפרשנית מתנהל דיון ארוך סביב השאלה איזו כמות נזק מחייבת הרחקה. כאמור לשיטתנו הבסיס להלכה איננו מדידה משפטית של הנזק אלא דרכי יישוב עולם, ונוהגי שכנים. לניתוח סוגיית החרדל המפורסמת ראו ויס, רבי יוסי, עמ' 104-87.</i>.
גם בירושלמי ביטוי דומה: " 'מרחיקין את המשרה' כו'. תני מרחיקין את הבצלת מן הכרישין, ורבי לעזר ברבי שמעון מתיר. אמר רבי יעקב בן דוסאי מגו אילין מתניתא<sup class="footnote-marker">69</sup><i class="footnote">מתוך אלו המשניות (נסיק). </i> כשם שזה מרחיק זה מזה כך זה מרחיק זה מזה. רבי אבהו בשם רבי יוסי בן חנינה מפני שפי הדבורים חד ומחריבות הדבש" (יג ע"ג, וכעינו בבבלי, כח ע"ב). אם כן רבי אלעזר בן רבי שמעון קרוב לשיטת רבי יוסי, והוא דורש הרחקה זה מזה. כלומר חובת ההרחקה מוטלת על שניהם, שכן שניהם מפריעים זה לזה, או שאחד מפריע לשכנו, אבל בכלל ההערכה הרבה לזכויות הפרט שניהם נדרשים להתרחק זה מזה, כמו שראינו לעיל לגבי הרחקת הכתלים זה מזה. אבל רבי אבהו מדגיש שהחרדל מזיק לדבורים, ומשמע שעליו (על בעל החרדל) להרחיק, אף על פי שהחרדל פסיבי והדבורים הן שבאות לאכול מהחרדל.
אם כן במקורות שהעלינו מצויות כל הגישות:
המזיק חייב להרחיק את עצמו;
שניהם חייבים להרחיק זה מזה;
שניהם רשאים להזיק זה לזה (שמירת זכות הפרט).
בתלמוד הבבלי מתנהל דיון האם הנזק של דבורים וחרדל הוא הדדי (יח ע"א-ע"ב). לא ברור האם טיעון זה מועלה ברמה הדיאלקטית בלבד או שהיה לו בסיס ריאלי. על כל פנים, כיום אנו יודעים שהדבורים אינן מזיקות לצמחים אלא להפך, הם לעיתים זקוקים לדבורים לצורך הפריה ופיזור זרעים. על כל פנים, גם הבבלי מתחבט בשאלה למה אחד מהצדדים צריך להרחיק, והאם אין במשנה דרישה להרחקה הדדית. דומה שכל הלימודים האמוראיים הללו מעידים על שינוי תפיסה. אם המשנה רואה כעיקרון מרכזי את חובתו הדתית-ערכית של המזיק שלא יואשם בנזק, ואפילו בנזק קל, הרי שרבי יוסי מוביל קו מעשי יותר, והאמוראים נטו יותר לעבר תפיסתו של רבי יוסי.
בספרות הפרשנית התפתח דיון חשוב ביותר על הצד המשפטי של הרחקה במקרה של נזק הדדי. השאלה המשפטית חשובה, אך כאמור לא בכך המשנה עוסקת. עיקר משנתנו עוסק בהסדרת יחסי שכנות, וההבחנות המשפטיות החשובות של הבבלי ומפרשיו, וגם של הירושלמי, הן העברה של הדיון המקורי מניסוח של המצב הקיים לניסוח משפטי, "אובייקטיבי". מדיון בסדרי שכנים, לדיון של מזיק וניזק.
סוגיה זו של הרחקת חרדל זכתה לפיתוח משפטי מסועף. הפרשנים הבינו, ובצדק, מהבבלי שהמשנה עוסקת בדיני נזיקין, והתפלפלו להצדקת שתי העמדות במשנה. חלק מהם הגיעו לבסוף לניסוח הלא-משפטי שלפיו אין כאן דין מדיני נזיקין כלל<sup class="footnote-marker">70</sup><i class="footnote">זו מסקנתו של פאלוך, חצר השותפין, וראו המבוא למסכת בבא קמא.</i>.

Mishnah 11

<small>עפ”י כתב יד קופמן</small>
<b>מרחיקין את האילן מן הבור עשרים וחמש אמה</b> – כדי ששורשי האילן לא יפגעו בקיר הבור. השורשים חשים במים ומתפתחים לכיוון השטח הרטוב, ובאופן טבעי הם ייטו לכיוון הבור. עוקצה של ההלכה הוא בכך שבעצם הבור גורם למשיכת השורשים, ובעל הבור יכול למנוע את הנזק על ידי גדיעת השורש וטיוח עיתי של הבור. כאן יש חשש הדדי: השורשים יפרצו את קיר הבור ויסדקוהו. אך במקרה מיוחד זה גם בעל האילן ניזוק, שכן הטיית השורשים לכיוון אחד תיצור עץ בלתי יציב. בדרך כלל העלווה מתפתחת במקביל לשורש, ושורשים שאינם פרוסים כהלכה ייצרו עלווה בלתי "מאוזנת". בתוספתא מצויות עוד הלכות המעלות פן אחר מזה של משנתנו: "לא יטע אדן אילן סמוך לשדה חבירו אלא אם כן הרחיק ממנו ארבע אמות, ואם רוצה עושה מחיצה גבוהה או גדר" (פ"א הי"ג). אם כן החשש אינו משורשי האילן (כמו בפ"ב מ"ז) אלא מלכלוך והפרעה בתנועה. לבעל הכותל זכות תנועה ליד כותלו, ולבעל האילן סביב עצו, והיעדר מחיצה (בגבול החלקות) יגרום לאחד להיכנס לחלקתו של שכנו.
<b>והחרוב והשיקמה חמשים אמה</b> – עלוותם גדולה ושורשיהם ארוכים יותר. בהלכה זו מדובר על הרחקה הדדית, ולא על הרחקת הבור המזיק. <b>בין מלמעלה</b> – במדרון ההר כלפי מעלה (בטרסה גבוהה יותר), <b>ובין מן הצד</b> – ההרחקה הנדרשת היא הדדית, וכלליה הם המנויים במשפט שבמשנה. משפט זה חל על כל ההלכות הקודמות, ואולי גם על המשניות הקודמות (חרוב, שקמה, בור, אילן וכו'), אם כי בשטח הבנוי הפרשי הגבהים מתונים יחסית להבדלי הגובה בשטח החקלאי.<b> אם הבור קדם קוצץ ונותן דמים</b> – בעל האילן יקצוץ את עצו ובעל הבור יפצה אותו, ואולי הכוונה גם שבעל הבור יקצוץ את האילן, כלומר שהוא למעשה כופה על חברו וקודם קוצץ. כמובן אם האילן נקצץ ועתה נפתח משא ומתן על הפיצוי, הפיצוי יהיה קטן (שכן לבעל האילן אין כוח טיעון). אבל אם בעל האילן צריך לקצוץ בעצמו את העץ, הוא ידרוש קודם כול הסכם על גובה הפיצוי (ואולי גם תשלום), וכוח המיקוח של בעל האילן גדול יותר. הניסוח "קוצץ ונותן" אינו מאפשר להבין איזו אפשרות המשנה בוחרת. תמוה שהמשנה אינה מבהירה את כוונתה בשאלה מרכזית זו.
<b>ואם האילן קדם לא יקוץ</b> – אלא בעל הבור לא יכרה את הבור מלכתחילה, או יסתום את בורו. <b>ספק זה קדם וזה קדם</b> – האילן והבור הם מקדמת דנא, ועתה שניהם (או אחד מהם) חשים בנזק.<b> לא יקוץ</b> – בעל העץ,<b> רבי יוסה אומר אפ על פי שהבור קדם את האילן לא יקוץ</b> – שכן <b>זה חופר בתוך שלו וזה נוטיע בתוך שלו</b> – רבי יוסי מגן יותר על זכויות הפרט לעשות בחלקתו כרצונו, גם אם ייגרם נזק עקיף. כפי שראינו במשנה הקודמת רבי יוסי איננו מתיר נזק ישיר אלא רק נזק עקיף, ואיננו יודעים היכן בדיוק עובר הקו הדמיוני המפריד בין זכות הפרט לעשות בחלקתו כרצונו ובין חובתו שלא לגרום נזק לשכנו. כאמור רבי יוסי איננו מקדש את זכות הקניין של היחיד, אלא פועל למען יישוב העולם, כהסבר הירושלמי שכבר ציטטנו: "רבי יעקב בר אידי בשם רבי יהושע בן לוי, טעמון דרבנין מפני שיישוב העולם בבורות. שמעון בר ווה אמר בשם רבי יוחנן, כך משיב רבי יוסי לחכמים, כמה דאית לכון יישוב העולם בבורות, אוף אנא אית לי יישוב העולם באילנות" (יג ע"ב).
ברישא מדובר בהרחקה הדדית, וזה הדין לכתחילה, אבל בסיפא ברור שהאילן מזיק לבור ואין הבור מזיק לאילן. זו סתירה מסוימת, אבל אין כאן סתירה ממשית אלא הבדל בין דיעבד לבין לכתחילה. אם האילן קדם אנו מצפים מבעל הבור שלא יחצוב בור סמוך לאילן, אבל אם נוצר מצב כזה אזי "קוצץ (בעל האילן את עצו), (ובעל הבור) ונותן דמים". חזקה על בעל האילן שלא יקצוץ את העץ לפני שבעל הבור יתריע על הפגיעה, וחזקה על בעל הבור שלא יהיה מוכן לשלם אלא כאשר חשש הפגיעה בבור יתממש.
הסברנו שבעל האילן קוצץ ולא בעל הבור קוצץ את האילן, וזאת מתוך שיקול הדעת שלנו שפעולה חד-צדדית של בעל הבור תוביל לסכסוך שכנים.
בתוספתא סדרת הלכות ארוכה באותה רוח כמו במשנה, אבל לרבי יוסי מובא נימוק שונה: "רבי יוסי מתיר, שלא ניתנו שדות אלא לנטיעה" (פ"א הי"ב). השדה נועד לנטיעה ולכן זכותו של בעל השדה לנטוע, גם אם ייגרם נזק עקיף. נראה שאין זה אלא ניסוח שונה לאותו נימוק. במשנה מיוחס לרבי יוסי הנימוק של הגנה על זכות הפרט לעשות בחלקתו כרצונו, והניסוח של התוספתא משלים ומיישם את זכות הפרט לנטוע בשדהו. בעל חלקה רשאי להשתמש בחלקתו בשימוש הרגיל, ונטיעת אילן היא השימוש הרגיל. בניסוח זה של הנימוק ניתנת גם תשובת-מה לשאלה האם בעל השדה רשאי לגרום נזק לשכנו. תשובת רבי יוסי היא שכל זמן שבעל השדה משתמש בשדהו שימוש רגיל הרי שאין לצמצם את זכותו, ובלבד שבעל השדה ישתמש בשדהו שימוש רגיל.
מבחינת התפיסה, גישתו של רבי יוסי דומה לצד אחד במחלוקת התנאים על זכויות השימוש ברשות הרבים. חכמים במשנה טוענים שאסור ליחיד להזיק, ואילו בתוספתא המקבילה הועלתה הטענה "שלא נתנו ערי ישראל אלא לכך" (בבא קמא פ"ב ה"ו), ובדומה לכך "על מנת כן הנחיל יהושע את הארץ" (תוס', בבא קמא פ"י הכ"ז; כאן פ"ב הכ"ח ועוד, וראו פירושנו לבבא קמא פ"ג מ"א). רבי יוסי מאמץ טיעון זה לגבי רשות היחיד ומרחיב אותו על מצב של גרימת נזק עקיף או ישיר<sup class="footnote-marker">71</sup><i class="footnote">ראו ויס, רבי יוסי. ויס ניסה להבחין בין ההנמקות השונות, ולדעתנו ההנמקה החברתית עיקר, וכל היתר הם ניסוחים משפטיים של אותו עיקרון. </i>.
גם הירושלמי מהלך כאמור בדרך הסבר דומה. אם כן, כל הצדדים מסכימים לעקרונות שקודם חשבנו שהם חלוקים בהם<sup class="footnote-marker">72</sup><i class="footnote">פאלוך, חצר, עמ' 31 ואילך; ויס, רבי יוסי. לדעת פאלוך הנימוקים השונים תלויים בהקשר שבו מדובר, ולדעתנו ברור שאלו הסברים שונים. </i>:
1. מותר לאדם לגרום היזק עקיף אגב השימוש הרגיל בשדהו.
2. זכות הקניין הפרטית היא גורם מכריע.
3. קיים מעין תנאי הדדי שמותר להזיק לצורך יישוב הארץ.
המחלוקת היא רק מנקודת מבט של הכלל, והוא נימוק מחודש:
4. מהי טובת "יישוב הארץ", כלומר התועלת הכלכלית הכללית. לדעת רבי יוסי עדיפה נטיעת אילנות, ולדעת חכמים חפירת בורות מים. אפשר לצרף טיעון זה לטיעון מס' 3, אך הטיעון הרביעי עומד בפני עצמו. כפי שהצענו לעיל, העמדה זאת של רשימת נימוקים מופרזת מעט. מדובר במקרה ביניים שבו הנזק בלתי מוגדר, ורק במקרה כזה יעמוד רבי יוסי על זכות הפרט. נראה שהירושלמי רצה לצמצם את המחלוקת לשאלה המציאותית, מה חשוב יותר, בור או עץ, ואילו את המשנה יש לפרש כמחלוקת עקרונית האם שכן אחד רשאי לגרום להגבלת השימוש של שכנו.
אם כן לרבי יוסי ארבעה נימוקים, חלקם כבר בספרות התנאית, אך כולם הם השערה של חכמים להסבר שיטת רבי יוסי. הנימוקים מבטאים את השקפת העולם הכללית של חכמים.

Mishnah 12

<small>עפ”י כתב יד קופמן</small>
<b>לא יטע אדם אילן סמוך לשדה חבירו אלא אם כן הירחיק ממנו ארבע אמות</b> – מכיוון ששנינו במשנה הקודמת שיש לתת לאילן ארבע אמות לעיבוד, הרי שהשכן איננו רשאי לנטוע במרחק קטן יותר גם אם גבול נחלתו קרוב יותר. כל שכן חייב למחול על חזקתו הפרטית ולאפשר לשכנו להיכנס לשטחו באופן זמני לצורך עיבוד האילן, האסיף והחריש סביב העץ. אין כאן היזק הדדי כמו בפרשנות המאוחרת למשנת חרדל ודבורים, אלא להפך, שיתוף פעולה בין שני שכנים. <b>אחד גפנים ואחד כל האילן</b> – תמיד נדרשות לפחות ארבע אמות מסביב לגזע.<b> היה גדר בנתיים זה סומך לגדר</b> – מכיוון שממילא אי אפשר לעבד את האילן מסביבו מותר לסמוך עד הגדר, ואז גם לשני זכות דומה. הגדר מונעת מהאחד להיכנס לנחלת שכנו, זאת אף על פי שייווצר כאן מצב שבו ענפי העץ יתערבו והשורשים ישתרגו זה בזה. <b>היו שרשיי יוצאין לתוך שדה חבירו מעמיק</b> – בעל העץ את שורשי העץ שלו, <b>שלשה טפחין</b> – בעל האילן קוצץ את השורשים העליונים כדי שלא יפריעו לשכן, זאת למרות זכות העיבוד השמורה לו, <b>כדי שלא יעכב את המחרשה</b> – מכאן שחריש רגיל הוא עד שלושה טפחים בלבד.
<b>היה</b> – השכן,<b> חופר בור ושיח ומערה</b> – כאמור אלו שלושת המתקנים הרגילים שהם חפירה-חציבה,<b> קוצץ</b> – בעל הבור את השורשים,<b> ויורד</b> – מעמיק בחפירה (חציבה), <b>והעצים שלו</b> – של החופר. כמו כן בתוספתא (פ"א הי"ד): "אחד גפנים ואחד כל האילן, מרחיק ארבע אמות ונוטע, <u>כדי שיהא בקר עובר בכליו</u>. היו שרשין יוצאין לתוך של חבירו, מעמיק שלשה טפחים <u>כדי שלא תעכב המחרישה"</u>. אם כן המרחיק הוא בעל האילן, כדי שתהיה לו זכות ואפשרות לעבד את האילן, ובעל הכותל לא יתקרב כדי לא לפגוע בזכויות בעל האילן. התוספתא כדרכה מקבילה למשנה, אך מוסיפה את הנימוק ההלכתי. חלק מהנימוקים מופיעים כבר במשנה בהקשרים אחרים. כך למשל הטיעון "בקר עובר בכליו" מופיע במשנת שביעית פ"א מ"ה. שם הוא מופיע לעניין שונה, אך משקף אותה מציאות חקלאית ואותה תפיסה הלכתית הנובעת ממנה. עיכוב המחרשה מופיע כאמור במשנה עצמה<sup class="footnote-marker">73</sup><i class="footnote">בירושלמי לעניין אחר מסופר: "חסידים הראשונים היו מצניעין אותן לתוך שדה עצמן ומעמיקין להן שלשה טפחים כדי שלא תעלם המחרישה" (בבא קמא פ"ג ה"ג, ג ע"ג). זו אותה מציאות שהמחרשה מהפכת את הקרקע עד עומק שלושה טפחים. </i>.
לפי תפיסה זו זכות הקניין הפרטית נדחית מפני צורך השכן, וזו תפיסה מרחיקת לכת באיזון שבין זכות הפרט לזכות העיבוד. אין כאן חשש היזק, אלא התחשבות בצרכים של השכן על חשבון בעל הכותל. תמוה אפוא שכל ההתחשבות שמתגלה כאן בצורכי השכן נעלמת אם יש גדר ביניהם; הרי לבעל האילן יש עדיין זכות עיבוד! אלא יש לומר שאם אין גדר ביניהם הם שותפים, והשותפים ויתרו זה לזה, וכפי שאמרנו זה מעין תנאי משפטי שכל אחד יוכל להפיק את המֵרב מנחלתו, והאחד יאפשר לשותפו את הדבר. אבל אם יש גדר ביניהם הרי שהראו שאין כאן שותפות אלא חלוקה, ואם כך מידת הדין היא שהאחד לא יזיק את חברו. עושה רושם שמשנתנו כדעת הכול: אם יש גדר – מתקבלת עמדת רבי יוסי, ואם אין גדר – מתקבלת העמדה ה"נדיבה" המאפשרת שכנות של תמיכה הדדית, קִרבה והרחקה הדדית.
כאמור במבוא, לדעתנו המשנה איננה עוסקת בנזקים אלא בהסדרת דיני שכנים. אין כאן דיון עקרוני על זכויות הקניין הפרטי, אלא עצה טובה כיצד לסדר את יחסי השכנים. לא המשפט קובע, אלא הדרך שבה ניתן לחיות יחדיו בחיכוך מזערי. אין כאן שאלה של צדק משפטי, אלא של הסדרת יחסי שכנים.
בירושלמי על משנתנו (יג ע"ב) מודגש שההרחקה הזאת היא מעבר להרחקה הנדרשת מדיני כלאיים. אין מדובר על זריעה מתחת לעץ, אלא על חריש במסגרת חריש כל העץ. משנתנו איננה מדברת כלל על היבט הכלאיים. אין לחפש הַעֲמדה שבה היבט זה בלתי משמעותי, וודאי שאין להסיק מהמשנה שעניין הכלאיים לא היה משמעותי, אלא שהמשנה עוסקת בשלה, ואת דיני כלאיים שמרה למסכת כלאים.
בספרות הפרשנות שלאחר המשנה העדיפו את הגישה המשפטית (מבית רבי יוסי). שמואל צמצם את המרחק הנחוץ לשתי אמות בנימוק שבארץ ישראל נדרש מרחק גדול יותר; בספרות הגאונים הציגו את ההלכה האחרונה כאילו רק היא במשנה. במשנה ההלכה האחרונה חלה רק אם יש שם גדר, ואילו בתשובת הגאונים תמיד זכות הפרט עדיפה וכל אחד עושה בתוך שלו כרצונו (תשובות גאונים קדמונים קו). זו דוגמה יפה לפעילותם של פרשנים כבר בתלמוד, ועוד יותר מאוחר יותר. הפרשנים ראו עצמם מחויבים לדברי המשנה, מחד גיסא, אבל בררו מתוכם והדגישו את שנראה בעיניהם כנכון יותר. את תהליך הברירה והבחירה הציגו לעיתים קרובות כפרשנות.

Mishnah 13

<small>עפ”י כתב יד קופמן</small>
<b>אילן שהוא נוטה לתוך שדה חבירו</b> – ענפי האילן נוטים לשטח השכן. יש בכך נזק, שכן מתחת לצל קשה לגדל גידולים. מעבר לכך, גם השורשים מתפשטים, מן הסתם, מתחת לשדה השכן. הכלל הרווח בין חקלאי דורנו הוא שהשתרעות השורשים זהה להתרחבות הנוף מעל פני הקרקע. <b>קוצץ מלא מרדע על גבי המחרישה</b> – נותנים לאילן שטח המספיק לחריש סביבו, כדי שבעל האילן יוכל לחרוש את שדהו. בעל האילן נדרש לשטח שבו יסתובבו צמד הפרות והמחרשה ("בקר וכליו" – בבלי, פג ע"א) בקצה המחרשה ניצב החורש ובידו המרדע שבו הוא מדרבן את הפרה מאחוריה. אורך המחרשה הוא אורך המרדע. אבל קשה להביא את המחרשה ולמדוד, קל יותר להביא רק את המרדע ולבצע את המדידה (איור 27). במשנה הקודמת דובר על ארבע אמות. להערכתנו אלו שתי מידות קרובות. חז"ל נקטו שלוש דרכים כדי לקבוע מידות: 1. מידות מוגדרות (ארבע אמות, טפח, שלושה טפחים וכו'); 2. כדי ביצוע מעשה (כדי אמירת שלום, כדי הליכה מפה לשם) וכו'; 3. כמידת חפץ מסוים (עובי המרדע, נר, רימון וכו')<sup class="footnote-marker">74</sup><i class="footnote">ראו פירושנו לכלים פי"ז מ"ה. </i>. ארבע אמות הן בשיטה הראשונה, מלוא המרדע כשיטה השלישית, ובתוספתא לעניין אחר: "כדי שיהא איכר אומן חורש ושונה" (בבא מציעא פי"א מ"ט; ראו פירושנו לפ"א מ"ו) – כשיטה השנייה.
<b>והחרוב והשקמה</b> – שעלוָותם מרובה,<b> כנגד משקלת</b> – כלומר כל הענפים הנוטים לשדה השכן נקצצים. מבחינה טכנית, תולה עליהם משקולת מאונכת ובכל מקום שהיא מגיעה לשדה החבר קוצץ. <b>בית השלחים ובית האילן כנגד משקלת</b> – עץ שנוטה מעל בית שלחין, או מעל מטע (מי שיש לו מטע שלם ולא עץ בודד, או בית שלחין [שטח מושקה] ולא ירק בודד), קוצץ כנגד המשקולת, שכן נזק הענפים מרובה יותר מהנזק לשדה בעל. יתר על כן, אם השטח מושקה ונוף האילן מרובה שורשי האילן יתפשטו לכיוון השטח המושקה ויגזלו מהמים שמקבל שדה השלחין. <b>אבא שאול אומר כל אילן סרק כנגד</b> [<b>ה</b>]<b>משקלת</b> – את אילן הסרק אין חורשים, לכן מידה זו איננה משמעותית והוא מקבל כמידת העלווה. הגמרא מציעה שתי אפשרויות: א. אבא שאול מדבר על הרישא, אילן (פרי) קוצץ מלוא המרדע אבל אילן סרק כמלוא המשקולת בלבד. זאת משום שהרווח מהענפים מועט, ואין סיבה שבעל השדה יתחשב ברווח המועט ויסכן בשבילו את הרווחים משדהו. אבל הבבלי (כז ע"ב) מציע גם אפשרות שאילן סרק הנוטה מעל בית שלחין גוזם כנגד המשקולת, ואילו אילן סרק הנוטה מעל שדה רגיל מקבל את מלוא שטח החריש. הבבלי הביא ברייתא המחזקת את הפירוש הראשון, ברייתא זו מצויה בתוספתא ובה הניסוח ברור עוד יותר כפירוש הראשון (פ"א הט"ו).

Mishnah 14

<small>עפ”י כתב יד קופמן</small>
<b>אילן שהוא נוטה לרשות הרבים קוצץ כדי שיהא הגמל עובר ברוכבו</b> – אין כל מניעה שהאילן יצל או ששורשיו יתפרסו מתחת רשות הרבים. יש כאן מצב הדומה לכלל הידוע ש"זה" (בעל האילן) נהנה ו"זה" (רשות הרבים) לא חסר<sup class="footnote-marker">75</sup><i class="footnote">ניסוח זה בבלי בלבד ולא נאמר על ענייננו.</i>, שהרי רשות הרבים הרגילה היא דרך או שטח פתוח ולא שדה מזרע. המידה של גמל ורוכבו הוא מידה מְרבית של דרך פתוחה, שאין הענפים מחייבים את הרוכב להתכופף. דימוי זה מופיע גם בהקשרים אחרים. בבבא קמא פ"ו מ"ו זו הייתה הדוגמה לבהמה גדולה העוברת בדרך וניזוקה מנר הניצב בפתח החנות. גם שם היה ברור שיש להשאיר את הדרך שברשות הרבים פנויה למעבר גמל עם משא. <b>רבי יודה אומר טעון פישתן או זמורות</b> – הפשתן משקלו הסגולי נמוך והגמל נושא מטען רב נפח; יש להשאיר ברשות הרבים מעבר פתוח כדי רוחבו של גמל כזה, וכדי גובהו. גם במשנת בבא קמא שציינו דובר בגמל טעון פשתן. בבבא קמא פ"ג מ"ג נקבע שאסור להזיק ברשות הרבים, אך הכוונה שם לנזק ניכר וברור, והנזק במקרה זה (של גמל עמוס לגובה רב מדי) בלתי ניכר. תנא קמא מדבר על הגובה של העץ ורבי יהודה מדבר על רוחב הדרך, ואין הם חולקים.
<b>רבי שמעון אומר כל האילן כנגד המשקלת מפני הטומאה</b> – רבי שמעון דואג שמא מתחת לאילן מצויה טומאה והאילן מאהיל על ההולך בדרך וגורם לטומאתו. זו דרישה אוטופיסטית. בימי רבי שמעון רובם לא שמרו על דיני טומאה, וגם אין כאן טומאה מוכחת, שהרי מי אומר שמונח שם מת כלל ועיקר. בפועל עוברי אורח שמחים על האילן הנותן צל ומאפשר להם לנוח קמעה, והיו גם שנטעו מלכתחילה אילן לרבים כתרומה לציבור (תוס', בבא מציעא פי"א הכ"ח). שם לא נזכר כלל חשש ההיזק לדרך, ודומה שגם כאן רבי שמעון מציב "רף" גבוה מהמציאות מתוך הדגשה אוטופית שאסור לבעל האילן לגרום לכל טרדה רחוקה.
דברי רבי שמעון הם דוגמה לעירוב מלאכותי ואוטופי של הלכות דתיות בתוך דיני הממונות, כמו גם ההיתר להעמיד נר חנוכה ברשות הרבים (בבא קמא פ"ו מ"ו). בשני המקרים עיקר המשנה עוסק בדיני ממונות (או הלכות שכנים), וחכם בודד מנצל את ההזדמנות להחדיר לקורפוס של דיני ממונות (שכנים) עמדה לגבי הלכה דתית<sup class="footnote-marker">76</sup><i class="footnote">המונח "הלכה דתית" הוא כמובן לתפארת המליצה ולשם הבנת הקורא. כל הלכה, גם הלכה בדיני ממונות, היא דתית. המונח בא להחליף מונח גרוע עוד יותר, "הלכה פולחנית". אולי עדיף להשתמש במינוח ההלכתי: הלכה בדינים "שבין אדם לבוראו" המוחדרת לקורפוס הלכות שעוסק בדינים "שבין אדם לחברו". </i> זו או אחרת.
ממשנתנו אנו רואים שסתם רשות הרבים היא דרך, אף על פי שגם שטח בית הכנסת הוא כזה וכן מתקני ציבור אחרים. למקרים כאלה דינים אחרים (הרחקה מכותל וכו'), אך סתם המשנה מדבר על דרך.
בירושלמי מובאת גם עמדה "חסידית" שיש לקצוץ כל בליטה לרשות הרבים, וגם שהלכה כרבי שמעון המחמיר (יג ע"ג). נראה שבתחום זה חלה "החמרה", או נכון יותר לומר פיקוח יתר על זכויות רשות הרבים, אולי בגלל גידול בעוצמתן של הרשויות העירוניות ועוצמתה הגדלה והולכת של הקהילה.
הוצאת זיז לרשות הרבים, בשטח עירוני, תידון בסוף פ"ד. משנתנו מדברת על שטח חקלאי, וההבדל בין שני המקרים איננו בתחום המשפטי אלא בתחום החברתי. הזיז במבוי מהווה מפגע מסוג אחר, ואין שני המקרים דומים.
מבחינה הלכתית ברור שניצול תת-קרקעי של רשות הרבים, כמו גם ניצול חלל רשות הרבים (הוצאת הנוף לרשות הרבים), הוא גזלת רשות הרבים. עם זאת אין המשנה עומדת על חיסול הגזלה, אלא רק על חיסול המפגע. עמדה כזאת ראינו גם במשנת בבא קמא פ"ג מ"א ומ"ב. מותר להשתמש ברשות היחיד, מותר לחפור בור מתחת לרשות הרבים (בבא קמא פ"ה מ"ה); בכל המקרים הללו עצם החדירה לרשות הרבים מותרת, ובלבד שלא ייגרם מפגע. ליתר דיוק, גם אם נגרם מפגע לעיתים הדבר מותר (עד גבול מסוים של פגיעה), אבל המפגע או המזיק חייבים בנזק. מכל מקום, אין הגנה על עצם הבעלות של הרבים. ראינו שבמידת ההיקף של היתר זה יש מחלוקת, ויש משניות המניחות שזו דרך שימוש ציבורית שהשכנים מוחלים זה לזה. על כן אילן שנופו מעל רשות אחרת (לא של בעל הגזע) מותר להביא ממנו ביכורים, אך אינו מביא וקורא. גם כאן הבבלי מעיר: "אחד אילן הנוטה לתוך שדה חבירו, ואחד אילן הסמוך למצר – מביא וקורא, שעל מנת כן הנחיל יהושע לישראל את הארץ" (בבא קמא פב ע"א).
הייתה אפוא נטייה שלא למצות את הזכויות המשפטיות של "רשות הרבים" לאפשר ליחיד להשתמש בה, לשימושים מוסכמים, ובלבד שלא יזיק בפועל, וחסידים הקפידו שלא ליהנות במאומה מרשות הרבים. להלן בעבודה זרה פ"ג מ"ח נחזור לפרשה זו.
אבל בתלמוד הבבלי (ס ע"א-ע"ב) מובאים שני סיפורים, האחד בשטח בנוי והאחר בשטח חקלאי. בזה שבשטח החקלאי נצטווה בעל האילן לקצוץ את אילנו, ובזה שבשטח הבנוי טען החכם שבני העיר מחלו לו. ברור שהלכת הבבלי היא משפטית-תאורטית; מבחינה משפטית בעל האילן חודר לרשות אחרת, והדבר אסור. לעומת זאת במשנה החריגה מותרת, בני הסביבה מוחלים זה לזה. ואכן בכפר המסורתי עד ימינו רווח מצב זה של ענפים היוצאים מתחום השדה, ואפילו מתחום שדה גדור. בעלי הקרקע מוחלים זה לזה, ובמקביל לעיתים בני הסביבה העוברים רשאים לקטוף מעט מהפרי הנוטה.
כל מה שהמשנה דורשת הוא שבעל האילן לא יזיק, לא יפריע לעיבוד של בעל השדה השני, ולא לתנועת עוברי אורח. הלכת הבבלי היא אפוא משפטית, ובתחום החיים המעשיים המשנה מציגה גישה מעשית בלתי משפטית.
בכך מסתיימת מסכת שותפות שהחלה בבבא מציעא פרק י.

Chapter 3



Mishnah 1

מפרק ג תעסוק המשנה במכירת בתים. המשנה מתחילה לדון בדיני חזקות במסגרת דיני מכירה. חזקה נדרשת כאשר יש ערעור על בעלות. מדרכו של העולם הקדום שהקרקע עברה מיד ליד לעיתים רחוקות. לסתם אדם הייתה נחלה משפחתית מדורי דורות. בעיה של חזקה נובעת ממכירה של הקרקע שלא לוותה במסמכים רשמיים, לפיכך התעורר ערעור על בעלותו של המחזיק. מן הסתם איש לא שאל שאלות על נחלה משפחתית, אלא רק על כזאת שנמכרה בעבר הקרוב. כלומר אדם המחזיק בנחלה או בזכויות שימוש שלוש שנים הרי שזו חזקה מקדמת דנא, ומן הסתם בעבר היא הושגה כתוצאה ממשא ומתן והסכמה הדדית. ההלכה המאוחרת קבעה שחזקה היא רק בלוויית טענה. כלומר המחזיק אומר "היה לי שטר (או הסכמה בעל פה) והוא אינו בידי כרגע", אבל העובדה שהשכן לא מחה מוכיחה את הטענה (מבטלת את ההתנגדות לה).
בפתיחת החטיבה הקודמת, חטיבת השותפות (בבא מציעא פ"י), עמדנו על עקרון השימור של מצב השותפות בחצר. עתה המשנה מבררת מתי מצב מסוים נחשב המצב הקבוע שאותו יש לשמר, ומתי המצב הקיים פתוח עדיין לשינוי.
החזקה נזכרה למעשה לעיל. כפי שהסברנו, משניות פרק א עוסקות במצב של חצר משותפת ובשימור המצב. בניסוח משפטי זו למעשה חזקה. אם אסור לשותף לעשות פעולה, ובמצב בפועל בחצר פעולה זו נעשתה, מן הסתם היא נעשתה בהיתר. כך למשל אם קיר שנבנה באמצע הוא חובה של שני השותפים, מן הסתם בניית הקיר בעבר נעשתה "כהלכה", כלומר על ידי שניהם, והאבנים של שניהם (לעיל פ"א מ"ד). כך גם פעילות המזיקה בחצר ונעשתה כדרך קבע (יש לה "חזקה") מן הסתם נעשתה בהיתר (להלן פ"ג מ"ד). את כל ההלכות בפרקים הקודמים הסברנו במגמה לשימור חיי השותפות בחצר, ולא נזקקנו לטיעון הפורמלי שזו חזקה עם טענה. אפשר כמובן לפרש שזו טענה סמויה, אך בעיקר דומה שמדובר במצב הקיים מקדמת דנא, ואיש איננו טוען לזיכרון של טענה אלא רק לשימור המצב הקדום. אם כן יש טענה גם ללא אזכור הכרחי של מרכיב ה"חזקה".
להלן במשנה ג נצטרך לברר האם פרקנו מכיר את הטיעון שחזקה נזקקת לסיוע של טענה מוצקת (בלתי מתועדת), אך מן הסתם עם פרטים מאמתים.
התלמודים (ירו', יג ע"ד; בבלי, כז ע"ב)<sup class="footnote-marker">1</sup><i class="footnote">לפי הבבלי הולכי אושא רק למדו את דין חזקה מדין שור המועד. אבל בירושלמי: "מנין לחזקות, רבי יוחנן אמר מהולכי אושא" (יג ע"ד), ואחר כך נזכר הלימוד משור המועד. פירוש הבבלי שהולכי אושא הם רבי ישמעאל הוא אגדי (כח ע"א), אך דרשת הבבלי מקשרת את התיקון לתקופה שקשורה למרידות והרס. </i> קובעים שחזקות נלמדו מ"הולכי אושא". "הולכי אושא" הם הכינוס של חכמים לאחר מרד בר כוכבא, כינוס שעסק, באופן טבעי, בבעיות השעה שנגרמו בעקבות המרד. כלומר אין זו הלכה קדומה, אלא תקנה או תוספת שהחליטו עליה חכמי אושא. מן הסתם לאחר מרד בר כוכבא רבו הנעדרים, ואנשים תפסו בעלות על חלקות שננטשו; תקנת החזקה באה לסייע לנודדים, אך גם לקבע את זכותם של אלו שתפסו קרקעות נטושות. בעיה זו של נטישת קרקעות הייתה חמורה ביותר. אנשים שנהרגו וכל משפחתם נהרגה או נלקחה לעבדות השאירו חלקות. חכמים רצו להגן על רכושם מחד גיסא, אך מאידך גיסא גם לאפשר לארץ להיבנות מחדש. עסקנו בכך בפירושנו למשנה גיטין פ"ה מ"ח. גם בהקשר של המשנה בבבא מציעא פ"י מ"ג התלמודים רוצים להעמיד במקרה של נטישה דומה.
דין חזקה עשוי לעמוד בפני עצמו, אך בהקשר של תפיסת אדמה נטושה הוא הופך לכלי מרכזי לשיקום הארץ. מצד אחד חזקה של שנתיים אינה מספיקה, ומצד שני לאחר שעברו ארבע שנים ויותר החזקה מספיקה. ההחלטה שעליה מדובר במשנה ג ("חזקה שאין עמה טענה אינה חזקה") עשויה להיות מקורית מזמן התקנה, או מאוחרת יותר, לאחר שהתופעה של נטישת הקרקעות חדלה להיות מכת מדינה.
כמובן לאחר שנקבעה תקנת החזקה היא המשיכה להיות קיימת במשפט העברי גם ללא קשר לתהליך שכונן אותה, אבל באופן טבעי מספר המקרים שבהם נוצלה היה מועט יותר.
לכאורה קשה לקבל את המסורת של רבי יוחנן (בשני התלמודים) שהתקנה נוסדה בדור אושא, שכן רבי עקיבא ורבי ישמעאל בני דור יבנה מתדיינים עליה (להלן).
מעתה שתי אפשרויות לפנינו:
הראשונה שהמסורת התלמודית איננה מדויקת והסדר החזקה קודם לדור אושא ואיננו קשור לתנאי התקופה;
השנייה שתנאי דור יבנה עסקו בשאלה משפטית האם שלושה חודשים הם כשנה, או די בחודש, וזאת לא לעניין חזקה אלא לעניין אחר, כגון לעניין הגלות: "רבי ברכיה ורבי חלבו בשם רבי יוחנן. שלשה חדשים בראשונה, ושלשה חדשים באחרונה, ושנים עשר באמצע, הרי שמנה עשר חדשים. וכי רבים היו? אלא על ידי שהיו ימים שלצער, לפיכך הוא קורא אותן 'רבים' " (ויקרא רבה, יט ה, עמ' תכט), או לעניין חישוב עורלה או שנות פרה אדומה. בכל אלה נדרשות שלוש שנים, וניתן להעמידן על ארבעה עשר או שמונה עשר חודש, וכן לעניין הנקה. התינוק יונק שנים מספר, עשרים וארבעה או שמונה עשר חודש. זו מחלוקת בית שמאי ובית הלל, ואפשר שביסודו של דבר מדובר על יניקה במשך שלוש שנים, שהן שלושה או שישה חודשים בשנה הראשונה והאחרונה, ועדיין צריך עיון<sup class="footnote-marker">2</sup><i class="footnote">משנה, גיטין פ"ו מ"ז.</i>.
המספר שלוש הוא ספרותי, ומופיע בדינים רבים. הירושלמי (יד ע"ד) מדגיש שלמדו אותו מחזקת שור מועד.
<small>עפ”י כתב יד קופמן</small>
<b>חזקת בתים בורות שיחים ומערות</b> – אלו שלושת מתקני המים הרגילים. המדובר בוויכוח למי הבור שייך, או אולי בבור המצוי בחצר ואנשי החצר טוענים שהבור מזיק להם. אם הבור ניצב על מקומו שלוש שנים, חזקה שהוצב שם בהסכם הדדי. <b>מרחציות</b> – חזקת בית המרחץ, למי הוא שייך, והזכות לפתוח אותו בחצר משותפת.<b> שובכות</b> – השובך הוא או מערת קולומבריום או שובך בנוי. גם כאן הוויכוח עשוי להיות על שובך בחצר, או על הבעלות עליו, או סביב הטענה שהוא מזיק (קרוב מדי לשדה מזרע וכו'). <b>בית הבדים</b> – ריבוי של בית בד.<b> בית השלחים</b> – בית שלחין, שדה מושקה עם זכויות המים שבו, <b>ועבדים</b> – גם טענת ערעור שפלוני איננו עבד של אלמוני אלא של הטוען, <b>וכל שהוא עושה פרות תדיר</b> – שדה שיש ממנו יבול חקלאי.<b> חזקתן שלש שנים</b> [<b>ו</b>]<b>מיום ליום</b> (האות וי"ו מחוקה בקו) – שלוש שנים נומינליות, לפי המשפט "עושה פרות תדיר". ניתן להבין שהכוונה לשלוש שנות יבול, דהיינו שהבעל הנוכחי אסף במשך שלוש שנים את היבול של אותו שדה.<b> שדה הבעל חזקתה שלש שנים ואינה מיום ליום</b> – שדה בעל רגיל שנזרע שנה ונותר בור שנה חזקתו שלוש שנות יבול, שהן חמש או שש שנים נומינליות.
מבחינה מעשית שדה אילן שלחין ושדה אילן בלתי מושקה (בעל) מניבים שניהם פעם אחת בשנה, בכך אין הבדל. ייתכן שבירקות בשדה שלחין היה דו-גידול (שני גידולים בשנה), אך זה נדיר. לעומת זאת בִשדה בעל שלושה יבולים הם יותר מחמש שנים. היו פרשנים שהציעו שבשדה שלחין שלושה יבולים הם פחות משלוש שנים, אך כאמור זה לא מה שאנו מכירים מהעבר.
<b>רבי ישמעאל אומר שלושה חדשים בראשונה</b> – שלושה חודשים של שנה ראשונה דינם כשנה, [<b>ו</b>]<b>שלשה חדשים באחרונה</b> – הם כשנה,<b> ושנים עשר חדש</b> – של השנה השנייה. כל אלו יחדיו הם שלוש שנים, אך לא שנים נומינליות אלא שנות יבול. <b>רבי עקיבה אומר חודש אחד בראשונה וחודש אחד באחרונה ושנים עשר חדש באמצע</b> – חודש הוא כשנה. כלומר מה שקובע הוא חודש איסוף היבול ולא ההחזקה במשך כל השנה. <b>ארבעה עשר חדש</b> – בסך הכול הם נחשבים לשלוש שנים. <b>אמר רבי ישמעאל במי דברין אמורין בשדה הלבן אבל בשדה האילן כנס את תבואתו ומסק את זתיו כנס את קיצו הרי אלו שלש שנים</b> – אם יש באותו שדה שלושה גידולים הרי שאיסוף של שלושתם נחשב לשלוש שנים. כל זאת בניגוד למינוח "שלוש שנים מיום ליום". המשפט האחרון עשוי להיות כדעת רבי עקיבא, או כדעת הכול (רבי עקיבא ורבי ישמעאל), אך לא כדעת תנא קמא שדורש שלוש שנים נומינליות. בבבלי (לו ע"א) יש מחלוקת האם חריש בשדה בור הוא חזקה, ולמעשה המחלוקת תלויה בדעות החולקים במשנה. בירושלמי (יג ע"ד) יש מסורת הפוכה, שלדעת רבי עקיבא נדרשים שלושה יבולים מאותו סוג, שלוש קצירות או שלוש מסיקות, ומן הסתם הכוונה לאשר כתבה המשנה לעיל (שלוש שנות יבול, אפילו אינן אלא ארבעה עשר חודשים). להלן נדון בפרשנות זו של שני החכמים של דור אושא.
במה דברים אמורים בהקשר של משנתנו הוא בבירור מחלוקת של רבי ישמעאל עם רבי מאיר. במשמעותו של המונח עסקנו לעיל, בבא קמא פ"ב מ"ב<sup class="footnote-marker">3</sup><i class="footnote">ראו להלן פ"ה מ"ז. </i>.
אם כן, במשנה שלוש נושאים שהיחס ביניהם עמום:
1. שדה שלחין חזקתו שלוש שנים מיום ליום;
2. שדה בעל חזקתו שלוש שנים שאינן מיום ליום;
3. מחלוקת תנאי דור יבנה (רבי ישמעאל ורבי עקיבא): כיצד סופרים את שלוש השנים. לשניהם ברור שאין אלו שנים מלאות, והשאלה היא האם די בארבעה עשר חודש (שנה אמצעית שלמה ועוד חודש מכל שנה לפניה ואחריה) או שמונה עשר חודש (שנה אמצעית שלמה ועוד שלושה חודשים מכל שנה לפניה ואחריה).
ברור למדי שמחלוקת רבי עקיבא ורבי ישמעאל היא מחלוקת ברמה שנייה, ברם עדיין לא ברור האם הם חולקים בדין שדה שלחין (1) או בדין שדה בעל (2)<sup class="footnote-marker">4</sup><i class="footnote">הלבני, חזקת הבתים.</i>, ואפשר שהם חולקים על אחד משני המשפטים או על שניהם.
הלבני, כדרכו, מציג התפתחות משפטית ברורה, ועל סמך התאוריה הכללית שלו הוא גם מרבד את המשנה. לדעתו התפלגות הדינים המוצגת במשפטים 2-1 היא פירוט של הלכה קדומה ששנתה חזקת הבתים שלוש שנים, ועליה בא הפירוט (ההבחנה) בין שדה שלחין לשדה בעל. הפירוט מתבטא בתוספת מיום ליום ברישא (1 – שדה שלחין) ולא במציעתא (2 – שדה בעל). מכיוון שתנאים "מאוחרים" (כהגדרתו – כלומר רבי ישמעאל ורבי עקיבא) לא יחלקו על קודמיהם, הרי שבמשנה הראשונה הוא גורס ומתקן "משלש שנים" או "כשלש שנים". העורך כבר תיקן את המשנה הראשונה לפי רבי עקיבא ורבי ישמעאל כדי להציג <u>כאילו</u> מחלוקת.
בהמשך הבבלי (לו ע"ב) מובאות עוד דעות ששלוש שנים הן שלוש פעולות אסיף ולא משך זמן: "דאמר רב יהודה אמר שמואל: זו דברי רבי ישמעאל ורבי עקיבא, אבל חכמים אומרים: עד שיגדור שלש גדירות<sup class="footnote-marker">5</sup><i class="footnote">צריך להיות גדידות, והוא קטיף התמרים. למחלוקת הראשונים בסוגיה ראו פרנצוס, חזקת הבתים.</i> ויבצור שלש בצירות וימסוק שלש מסיקות" (לו ע"ב).
שיטתו של הלבני היא דרכו בחקר התהוות המשניות, ולדעתנו היא מעורערת מכול וכול. אפשר להקשות על הנוסחה שלפנינו במשנה, אך לדעתנו מסוכן לנסות לשחזר נוסח חדש. ניסוח המשנה נעשה כבר על ידי העורכים, ואי אפשר לנסות לשחזר מה היה לפניהם ומה הוסיפו להלכה הקדומה שהכירו. אין לנו אלא הנוסח שלפנינו. בנוסח זה ייתכן: א. שרבי ישמעאל ורבי עקיבא חולקים על הצורך בשלוש שנים ומסתפקים בשלוש שנות עיבוד. המחלוקת היא מה נקרא עיבוד. רבי ישמעאל ורבי עקיבא נוקטים משך זמן מינימלי הנדרש להפגנת בעלות, וחכמים (ששמואל מביא) דורשים דווקא שלוש עונות קטיף להפגנת בעלות (למעשה עשרים ארבעה חודש בערך). ב. הם חולקים רק בשדה שלחין שבו יש צורך (לפי תנא קמא) בשלוש שנים מיום ליום, או גם בשדה בעל שבו שלוש השנים אינן מיום ליום.
משום טיעון עקרוני זה נמנענו במשניות רבות מלהביא את דעת הלבני המתיר לעצמו, לאור ניסיונו, ובהסתמך על למדנותו הרבה, לתקן את המשניות ולרבד אותן ללא ראיה. אנו מכירים בכך שיש ריבוד כרונולוגי וקיימת התפתחות בהלכה, אך מציגים אותה רק כשיש לכך ראיות מסייעות.
השאלה העיקרית היא מהו "מיום ליום". לדעת הלבני מדובר ב"רצופין", כלומר השנים צריכות להיות ברצף. בכך הלבני מושפע מהבבלי (כט ע"א) המסיק ששלוש שנים מיום ליום הן "רצופין". כבר העורך של הבבלי תמה מאי קא משמע לן, הרי אלו דברי המשנה, ומתרץ: "לאפוקי מקוטעות". עדיין משמע ש"מיום ליום" אינן דווקא שנים רצופות אלא שלוש שנות עיבוד, ורב הונא מפרש שהן רצופות, והפירוש הגיוני וסביר.
בתוספתא שנינו: "כל שאינו עושה תדיר, כגון שדה בית הבעל, חזקתה שלש שנים, ואינה מיום ליום. אמר רבי יהודה לא אמרו שלש שנים אלא כדי שיהא באספמיא. אם היה עמו במדינה, כיון שאכלה שנה אחת הרי זו חזקה" (פ"ב ה"א). רבי יהודה חולק על המציעתא וסבור שגם בשדה בית הבעל נדרש הזמן של שלוש שנים, אבל לדעתו אין צורך בשלוש שנים מדויקות אלא כהגדרת זמן כללית, ואם מדובר בשכנים (כשהטוען מצוי באותו אזור) די בשנה אחת, כי הטוען היה צריך להעלות את טענותיו מיד. השיהוי מהווה ראיה נגד הטוען, ושימוש בקרקע (אפילו של שנה) מהווה ראיה קובעת ו"חזקה".
לדעתנו לא ייתכן שרבי ישמעאל ורבי עקיבא מדברים על שדה בעל. בשדה בעל אפילו בשמונה עשר חודש יש לכל היותר שתי שנות עיבוד, שכן שנה אחת השדה בור, והחזקה איננה ניכרת כלל. אם כן הם חולקים על הרישא: לא מיום ליום אלא רק שלוש שנות עיבוד (ודי אם השנה איננה מלאה אלא רק פרק זמן מסוים ממנה).
אם כן המשנה ברורה:
1. בשדה שלחין נדרשות שלוש שנים מלאות (והבבלי מוסיף "רצופות");
2. בשדה שלחין נדרשות שלוש שנות עיבוד (חמש או שש שנים);
3. רבי יהודה שבתוספתא חולק וסובר שהזמן תלוי במיקומם של המערער והמחזיק בשדה;
4. לפי סגנונם, רבי ישמעאל ורבי עקיבא חולקים רק על הרישא.
הביטוי "מיום ליום" הוא מקראי, ונזכר במגילת אסתר ג ז ובתהילים צו ב. אך בדברי חכמים משמעותו שונה: "ואם אמר יום אחד, שבת אחת, חדש אחד, שנה אחת, שבוע אחד אסור מיום ליום" (משנה, נדרים פ"ח מ"א), שם משמעו מיום ראשון עד יום אחרון, כלומר שלוש שנים מלאות. כך גם במשנת פרה (פ"א מ"ג) שהעיקרון בה דומה לזה שבמשנתנו: "כבשים בני שנה, ואילים בני שתים, וכולם מיום ליום. בן שלשה עשר חדש אינו כשר לא לאיל ולא לכבש. רבי טרפון קורהו 'פלגס', בן עזאי קורהו 'נוקד', רבי ישמעאל קורהו 'פרכדיגמא' "<sup class="footnote-marker">6</sup><i class="footnote">חילופי הנוסח רבים: פרכריגמא, פרכידיגמא, פרוגדוס . כל המונחים מקורם ביוונית ומשמשים לתיאור הכבש הנתון במצב ביניים: פלגס – ביוונית πάλλαξ  (פלאקס) – כלומר צעיר מדי, לא מתאים בגילו; פרכדיגמא – ביוונית παραχάραγρμα (פרכרגרמה) – כלומר מטבע שנפסל; ליברמן מעדיף את נוסח הספרי "פרוגדוס" – ביוונית προγήρως (פרוגרוס), חילוף רי"ש בדל"ת – שמשמעו זקן לפני זמנו.</i>, ואכן בתוספתא שם שנינו: "כבשים בני שנה האמורין בתורה, שלש מאות וששים וחמשה כנגד ימות החמה, דברי רבי, וחכמים אומרים מאחד בניסן לאחד מניסן, מתשעה באב לתשעה באב, ונתעברה שנה נתעברה לו" (פ"א ה"ו, עמ' 631-630). אם כן, "מיום ליום" משמעו שלוש שנים מלאות.
כמו כן בתוספתא המסבירה כיצד ראש השנה הוא ראש השנה לשכר בתים: "כיצד לשכר בתים? המשכיר בית לחבירו לשנה שכר הימנו שנים עשר חדש, מיום ליום. אם אמר לשנה זו, אפילו לא שכר ממנו אלא באחד באדר, אין לו אלא עד אחד בניסן" (ראש השנה פ"א ה"ה), וכן ברור מעדויות תנאיות נוספות<sup class="footnote-marker">7</sup><i class="footnote">תוס', ראש השנה פ"א ה"י (התוספתא מקבילה למשנה בנדרים שציטטנו לעיל); סוטה פי"א ה"ו; פרה פ"א ה"ז, עמ' 631, ועוד.</i>.

Mishnah 2

<small>עפ”י כתב יד קופמן</small>
<b>שלש ארצות לחזקה</b> – החזקה צריכה להיות כאשר המחזיק והטוען מצויים באותו אזור, רק כך אנו יכולים להיות בטוחים שהמערער שמע על החזקה. אם המערער לא שמע על החזקה, הרי יש לו טענה למה לא ערער. הכלל המשתמע מהמשנה הוא שהמחזיק (והרכוש שהוא מחזיק) והמערער צריכים להיות באותו אזור, דבר שיבטיח מגע הדדי במשך שלוש השנים. האזורים הם <b>יהודה ועבר הירדן וגליל</b> – אבל אם:<b> היה ביהודה</b> – המערער היה באזור יהודה,<b> והחזיק בגליל</b> – והמחזיק החזיק את השדה בגליל,<b> בגליל</b> – המערער שהה בגליל,<b> והחזיק ביהודה</b> – והמחזיק שהה ביהודה,<b> אינה חזקה עד שתהא עמו</b> – המערער עם המחזיק, <b>במדינה</b> – באותה מדינה. <b>אמר רבי יהודה לא אמרו שלש שנים אלא כדי שיהא באספניא יחזיק שנה וילכו ויודיעהו שנה ויבואו שנה אחרת</b> – שלוש שנים נקבעו כדי לאפשר לשמועה שפלוני מחזיק בשדה להגיע עד אספמיה. אספמיה מובאת כדוגמה למקום רחוק, ותוך שלוש שנים תגיע השמועה גם למקום מרוחק זה.
רבי יהודה אינו מקבל כנראה את ההגבלה של תנא קמא. תנא קמא דרש שהמחזיק והמערער יהיו באותה מדינה, ורבי יהודה טוען שהחזקה תקפה גם אם המערער שרוי במרחק רב מהמחזיק. בנוסף לכך להלן נראה שרבי ישמעאל ורבי עקיבא מצמצמים את זמן החזקה לשלוש שנים פורמליות. רבי יהודה דורש שלוש שנים נומינליות, ואיננו מכיר בהגדרה של רבי ישמעאל ורבי עקיבא (לעיל). שלוש שנים נומינליות נקבעו כדי לאפשר קשר בין השדה לבין בעליו המתגורר במרחק. ואכן בתוספתא שציטטנו רבי יהודה חולק על המסורות המיוחסות לרבי עקיבא ולרבי ישמעאל.
נראה אפוא שרבי יהודה אינו מכיר את הפרשנות של רבי ישמעאל ורבי עקיבא, אף שהם רבותיו. מעבר לכך, הפרשנות שלהם היא במידת מה פורמליסטית ומקצצת את טווח הזמן הנדרש. איסוף פרי איננו הסימן היחיד לחזקה. החזקה מתבטאת בעיבוד במשך כל השנה, ואין הצדקה לצמצם את שלוש השנים לשלוש עונות.
נראה אפוא שההלכה המקורית שקדמה לדור יבנה תבעה שלוש שנות חזקה. כלל זה חל על כל נכסי דלא ניידי – בתים, בתי בד וכן הלאה. חכמי דור יבנה באו לצמצם את משך הזמן הנדרש לאישור בעלות של נכסי נטושים, זאת אולי עקב הצורך הרב בדור יבנה של תפיסת קרקעות נטושות ועיבודן. רבי יהודה חוזר כבדרך אגב להלכה הקדומה, כפי שהיא גם מנוסחת במקבילות. הצעת הצמצום של ראשי החכמים בדור יבנה כנראה לא התקבלה, או אולי בדור אושא לאחר המשבר הכלכלי שאחרי מרד בר כוכבא מצאו לנכון להחזיר את ההגדרה הקודמת (כדי למנוע תפיסה מהירה מדי של קרקעות נטושות).
המושג "מחאה" איננו מופיע במשנה, אבל ברור שאם המערער מחה החזקה מתבטלת, ואין זה משנה מתי יבוא המקרה לדיון. בתלמוד הבבלי (לט ע"ב) הפכה המחאה למעמד משפטי הדורש שני עדים, ורעיון זה איננו במשנה. המושג "מחאה" הוא פיתוח בבלי בלבד.
בירושלמי (יג ע"ד) מובא סיפור אמוראי על הכרעה בנושא כזה של חזקה.
<b>חלוקת ארץ ישראל לשלוש</b>
החלוקה לשלוש ארצות מופיעה ארבע פעמים במקורותינו, לעניין נישואין (כתובות פי"ג מ"י), לעניין ביעור מעשרות ושביעית (שביעית פ"ט מ"ב), לעניין עיבור שנה (תוס', סנהדרין) ולעניין חזקות (משנתנו).
1. שלוש ארצות לביעור – שביעית פ"ט מ"ב. במקרה זה קיימת חלוקה משנית, וכל אזור מתחלק לשלושה אזורי משנה. לפי התפיסה ההלכתית פירות האילן הם הפקר בשנת השמיטה וכל הרוצה רשאי לקוטפם ולאכול מהם כרצונו, אבל אסור לאגור את הפירות. משמעותו של דבר היא שכאשר נגמרת עונת הפירות יש לבערם, כלומר להפקירם. בפירוט דיני ביעור שביעית עסקנו במבוא למסכת שביעית. המשנה האמורה מבררת מהו סוף עונת הפירות, ומניחה שלכל פרי ולכל אזור עונה משלו. הארץ כולה מחולקת לתשעה אזורים, ובכל אזור מותר לאגור פירות עד סוף עונתו של אותו פרי באותו אזור. החלוקה המדויקת מדגישה את מידת התחכום של קדמונינו. ההלכה פרטנית מאוד ומדקדקת מאוד, ותלויה בהבחנה גאוגרפית חדה והכרת הארץ כמכלול. אם כן, זו חלוקה חקלאית.
2. בדיני עיבור שנה: "על שלש ארצות היו מעברין את השנה, על יהודה ועל עבר הירדן ועל הגליל, על שתים מעברין ועל אחת אין מעברין, ואם עיברוה הרי זו מעוברת, ואם היתה ארץ יהודה אחת משתי ארצות היו שמחין מפני אביב שבא הימנה" (תוס', סנהדרין פ"ב ה"ג, עמ' 416). העיבור מותנה בתנאי הטבע והחקלאות, ובכל אזור תנאי חקלאות שונים, והבשלת הפירות במועדים אחרים. הנחה זו דומה להנחה שבמשנת שביעית<sup class="footnote-marker">8</sup><i class="footnote">גם בדיני הבאת גט יש חשיבות לאזור; כך פירשנו את משנת גיטין פ"א מ"א, אך אין שם רשימת האזורים.</i>.
3. בדיני נישואין: "שלש ארצות לנישואין: יהודה ועבר הירדן והגליל. אין מוציאין מעיר לעיר ומכרך לכרך, אבל באותה הארץ מוציאין מעיר לעיר ומכרך לכרך" (משנה, כתובות פי"ג מ"י).
4. לחזקה (משנתנו).
כל המשניות מניחות שבתוך האזור יש תנועה והכרה של הנתונים, אך אדם מאזור אחד אינו מגיע לאזור האחר, וכן משמעות החלוקה במשנתנו. מסתבר, אפוא, שהייתה זו חלוקה קבועה וקדומה שההלכות השונות עושות בה שימוש. גם יוספוס מחלק את הארץ בצורה זהה לשלושה מחוזות: גליל, יהודה ועבר הירדן. הוא פותח בגליל כי זה נושאו העיקרי, שהרי הקטע בא כפתיחה לתיאור המלחמה שהחלה בגליל (מלח' ג, ג, 58-35). כבר קליין עמד על כך שיוספוס משקף חלוקה הקרובה לזו של ספרות חז"ל, והציע שהמשנה ויוספוס תלויים באותו מקור ספרותי או באותה תפיסה גאוגרפית כמו החלוקה ההלכתית<sup class="footnote-marker">9</sup><i class="footnote">קליין, פרק; ספראי, יוספוס.</i>. הדבר בולט בתיקונים ובשינויים שהכניס יוספוס לחלוקה המקורית כדי להתאימה לצרכיו. שינויים אלו ניכרים במבנה ובעריכת הקטע. החלוקה אפוא קבועה וקדומה, אך החלוקה המפורטת מופיעה רק בהקשר של ביעור שביעית, ואין לה מקום בנושאים האחרים שבהם מדובר באזורים גדולים יותר שקשרי המסחר והניעות ההדדית ביניהם מעטים.
במקביל, במקורות מופיעה גם חלוקה נוספת לשניים, יהודה והגליל בלבד. ניתן לקבוע ללא היסוס שהחלוקה לשניים היא החלוקה המקובלת בספרות חז"ל. זאת ועוד, החלוקה לשלושה מופיעה בשלוש משניות אנונימיות (סתמיות) בעקרונות הלכתיים מרכזיים. לפחות את משנתנו ניתן לתארך לתקופה הקדומה יחסית, לדור יבנה או קודם (להלן). החלוקה לשניים, לעומת זאת, מופיעה רבות בפי חכמי דור אושא<sup class="footnote-marker">10</sup><i class="footnote">משנה, תרומות פ"י מ"ח; מעשרות פ"ב מ"ג; ירו', כתובות פ"א ה"א, כה ע"א; פסחים פ"ד ה"א, ל ע"ד; פ"י ה"ו, לז ע"ד; ראש השנה פ"ד ה"ה, נט ע"ג; מדרש שמואל, ח א, ועוד מקורות רבים.</i>. בחלק אחר של המקרים החלוקה הזאת מופיעה במשניות שקשה לתארך את עריכתן, אף שהנושא ההלכתי עצמו עשוי להיות קדום<sup class="footnote-marker">11</sup><i class="footnote">כגון במשנה, כתובות פ"ד מי"ב; פסחים פ"ד מ"ה, וראו פירושנו לה; תוס', כתובות פ"א ה"ד; נדרים פ"א ה"ו; כלים בבא קמא פ"ב ה"ב; גיטין פ"ז ה"ז, ועוד מקומות רבים.</i>. נראה, אפוא, שיש בסיס איתן למסקנה שחלוקת ארץ ישראל לשלושה הייתה החלוקה הקדומה, יסודה בסוף ימי בית שני, כפי שעולה מדברי יוספוס, והמשניות משתמשות בה. החלוקה לשניים מקובלת בהמשך תקופת התנאים. כפי שנראה להלן, ההבדל בין שתי החלוקות אינו ספרותי אלא יישובי. אצלנו מופיעה החלוקה לשלושה, אבל בתוספתא בפירוט נזכרים רק יהודה והגליל (פי"ב ה"ה), וזו עדות נוספת לכך שהתוספתא כבר מסכמת את המשנה ואינה מונה את האזור שהתרוקן מתושביו היהודיים<sup class="footnote-marker">12</sup><i class="footnote">בתוספתא חילופי נוסח בין "כופין אותו" ל"אין כופין אותו".</i>.
בימי בית שני היה עבר הירדן אזור יישוב יהודי גדול ופורח. עדות לכך יש בעשרות עדויות על היישוב בעבר הירדן. היישוב היהודי דעך וכמעט חוסל במרד הגדול או במרד בר כוכבא. לאחר המרד אנו שומעים רק על יישוב יהודי דל בעבר הירדן. קהילות יהודיות נמצאו כמובן בערים הגדולות, וכן בעמק הר'ור בלבד<sup class="footnote-marker">13</sup><i class="footnote">עמק הר'ור הוא העמק שהירדן זורם בו, השטח שאיננו הררי. עדיין חסר לנו סיכום עדכני על היישוב היהודי בעבר הירדן. לסיכום כללי ראו ספראי, יוספוס, עמ' 110-106; ספראי, מצב היישוב, עמ' 214-212.</i>. נראה שאת חורבן היישוב יש לתלות במרד בר כוכבא, אך שאלת המועד המדויק אינה ברורה. מכל מקום, זו הסיבה לכך שעבר הירדן אינו נזכר במשניות רבות המתמקדות ביהודה והגליל בלבד.
בחלוקה של המשנה ושל יוספוס נעדרים השומרון, חבל חוף הים ועמק יזרעאל, משום שלא היה בהם יישוב יהודי. זו אחת הראיות לקשר שבין חלוקתו של יוספוס, שכביכול איננה קשורה ליישוב היהודי בדווקא, לבין החלוקה במשנה. הסדר במשנתנו ובמקורות האחרים שהוזכרו לעיל הינו קבוע: יהודה <b>></b> עבר הירדן <b>></b> גליל. נראה כי המקורות נוקטים סדר גאוגרפי של רצף דרום <b>></b> צפון, וזאת למרות המשניות של עבר הירדן, ואף שנתיבי התנועה מיהודה לגליל לא עברו לרוב דרך עבר הירדן.
<b>אספמיא</b>
אספמיה היא התרגום לספרד ולאפמיאה שבטורקיה של היום. אפמיאה איננה סתם מקום רחוק אלא ביטוי לסוף העולם היהודי, הקצה הרחוק של ארץ ישראל "הגדולה". נעסוק בכך בנספח למסכת.

Mishnah 3

<small>עפ”י כתב יד קופמן</small>
<b>כל חזקה שאין עמה טענה אינה חזקה</b> – המחזיק צריך להסביר כיצד קיבל את הקרקע: "היה לי שטר ואבד", "מכרת לי ללא שטר" או הסברים אחרים. אם יטען למשל שהקרקע הייתה שלו מדורות ("של אבותיי") יש חשש שיבואו עדים ויפריכו את הטענה. כך שהטענה איננה זקוקה להוכחה, אבל הטוען צריך לבחור טענה שאי אפשר להפריכה. חזקה ללא טענה איננה נחשבת לחזקה, והקרקע איננה בחזקת המחזיק. עדיין עומדת לו טענת "המוציא מחברו עליו הראיה", אך חזקה חזקה בהרבה מדין "המוציא מחברו". כך למשל אם המערער תפס את הקרקע לא ייחשב למחזיק, וכאמור כל טענת "המוציא מחברו" שנויה במחלוקת (ראו לעיל פירושנו לבבא קמא פ"א מ"א).
הכלל שלחזקה נדרשת טענה מיוחד לספרות חז"ל. החזקה מופיעה במשפט הרומי, אך ללא דרישה לטענה. די שהבעל נטש את הקרקע כדי להעבירה לזולת. חזקה ללא טענה היא אינטרס של השלטון, הרוצה לעודד פיתוח על ידי תפיסה ועיבוד של קרקעות נטושות. על כן קבע החוק הרומי שקרקע נטושה ניתנת לתפיסה, עודד תפיסה והקל על העברת הבעלות. המניע הרומי עולה מלשון החוק: נטישת קרקע היא אי-תשלום מיסים, והחזקתה מתבצעת בראש ובראשונה על ידי תשלום המס עליה. תשלום המס הוא האינטרס הממלכתי, וכאילו כל עיבוד הקרקע נועד לייצור הכנסות מס. מחשבת חז"ל מצמצמת את החזקה מטיעון עצמאי לכדי הוכחה של טיעון עצמאי אחר. האם אכן זו הייתה כוונת ההלכה המקורית, או שזו פרשנות מאוחרת של המשנה? אין על כך מקורות גלויים. בתוספתא נאמר: "אי זהו חזקת קרקעות נעל וגדר ופרץ כל שהוא הרי זו חזקה" (תוס', קידושין פ"א ה"ה; בבלי, גיטין עז ע"ב). אם כן גם בברייתא זו נדרשות פעולות שונות ולאו דווקא אסיף, ובמקביל הטענה אינה נזכרת כלל. אפשר שאין המשפט מציג את כל הלכות חזקה אלא רק פן אחד, ואולי זו עדות לתפיסה פשטנית יותר של חזקה. שלוש שנים נומינליות, עבודות שונות, ואין צריך טענה. להלן נביא ראיה אפשרית נוספת לתפיסה הפשוטה ש"חזקה" תקפה גם ללא טענה. המחזיק בנכסי גר הרי איננו טוען, ואף על פי כן החזקתו מהווה קניין. האם המחזיק בנכסי גר חריג, או שמא זה ליבו של הכלל הקדום? עוד נעיר שלדעתנו כל דיני חזקה הובאו במסגרת דיני שותפים, ומטרת המשנה לקבוע שאסור לאחד השותפים להפר את הסטטוס קוו שנקבע מדורי דורות. יתר על כן, אם הסטטוס קוו נפרץ יש להשיבו על כנו; אם כותל חצר נפל בונים אותו, אם הבית נפל בעל הבית צריך לתת לבעל העלייה אפשרות מגורים, וכן הלאה. חזקה זו של דיני החצר גם היא ללא טענה: איש איננו יודע כיצד נבנה הקיר לפני שנים. חכמים מניחים שנבנה "כהלכה", ולכן מחלקים את האבנים בהתאם, ולכן גם משקמים את הקיר בהתאם. אם כן, יש חזקה ללא "טענה". על כל פנים "טענה" אינה נזכרת, ואין לאיש ראיה מה הוסכם אי שם בעבר.
<b>אמר לו מה את עושה בתוך שלי</b> – אלו דברי המערער, <b>שלא אמר לי אדם דבר</b> – זו טענת המחזיק, כלומר שהוא תפס קרקע נטושה,<b> אינה חזקה</b> – אין כאן טענה. שוב הדברים מתקבלים על רקע תקופה שבה התופעה של קרקעות שבעליהם נעדרו רווחת, והמחזיק תפס קרקע נטושה. כאמור, זה המקרה שבו היה החוק הרומי מגבה את המחזיק. <b>שמכרתה לי שנתתה לי מתנה</b> – המחזיק טוען שקיבל את הקרקע במתנה או קנה אותה, והחזיק בה שלוש שנים; הטענה תקפה, ואת שטר המתנה, אם היה, איבד. <b>הרי זו חזקה</b> – גם ללא הוכחת הטענה.<b> והבא משם ירושה</b> – המחזיק טוען שזה שדה אבותיו,<b> אינו צריך טענה</b> – זו טענה כשלעצמה. ראוי לציין שטענה מסוג זה אמורה להיות מוכרת בציבור: הרי אם זו נחלת אבותיו ודאי יש מישהו המסוגל לאמת או להכחיש את הטענה. אם מדובר בחברה כפרית שכמעט כל תושביה נהרגו, או ברחו, הדברים מתקבלים על הדעת כריאליים. מכל מקום הפן התאורטי בולט בכך שתופעת העדות האפשרית איננה נזכרת כלל.
<b>השותפים</b> – במשנת התלמוד הבבלי נוסף "האומנים", וגם התוספתא מדברת על כך שלאומנים אין חזקה: "האומנין אין להם חזקה. כיצד? רואה כליו אצל כובס, ועבדו אצל אומן. אמר לו תן לי את שלי, אמר לו אתה מכרתם לי, ואתה נתתם לי במתנה, אינה חזקה. אתה אמרת למוכרם, אתה אמרת ליתנם במתנה, הרי זו חזקה" (פ"ב ה"ו). כנראה התוספתא מתייחסת למשנה, אבל לא למשנה שלנו, שבה המילה "אומנים" חסרה בכל עדי הנוסח הטובים. עם זאת התוספתא הכירה את ההלכה, ולמעשה חלקה עליה. ההבדל בין "אתה מכרת" ובין "אתה אמרת למכור" הוא עדין, וקשה לראות כיצד הוא משפיע על שינוי ההלכה. בשני התלמודים חכמי בבל שונים ששותף אין לו חזקה (בבלי, מב ע"א; ירו', יד ע"א), והבבלי גם משמיט את המילה "אומן". כאמור המילה "אומן" מצויה רק בנוסחאות בבל, ובירושלמי אכן לא הייתה כתובה. בבבל הייתה כתובה, אך הושמטה. <b>והאריסים</b> – עבודתו של האריס תחת חסות האדון איננה מהווה חזקה, אלא אם פרש מאריסותו. כמובן השאלה האם פרש מאריסותו היא לב הסכסוך בין השניים. על כל פנים רגיל היה שאריס עובד בשדות האדון, ולא רק בשדה שניתן לו לעיבוד. סתם אריס כל מעשיו לטובת האדון, כמו הסיפור הידוע באריסו של בר זיזא שעליו נאמר: "מאן הוא דלא ידע דכל מאי דאית לאריסיה דבר זיזא לבר זיזא אינון?!" – מי אינו יודע שכל מה שיש לאריסו של בר זיזא הוא לבר זיזא?! (ירו', בבא קמא פ"ו ה"ז, ה ע"ג). האריס איננו יכול לטעון שזו אדמתו, ההחזקה בה איננה החזקה שכן בעל הבית ראה בו אריס ולכן לא מחה. הוא הדין בשותף (כאשר השותף השני מערער על חזקתו). כמובן ההבחנה מתי מדובר בהחזקה של שותף מחייבת בירור וראיה.
<b>והאפיטרופים אין להם חזקה</b> – האפוטרופוס הוא מי שמתפעל את רכושו של יתום (או של אלמנה), או שהוא המשגיח על האחוזה, ולמעשה דינו כאריס, אף שהוא אריס ברמה גבוהה בהרבה, אך עדיין נציגו האישי של בעל הבית. <b>אין לאיש חזקה בניכסי אשתו</b> – הבעל מפעיל למעשה את הקרקע שהביאה אשתו. כך הדין בכל הנכסים הבאים עימה. המדובר במקרה שהאישה טוענת שהנכסים שלה, והבעל טוען: מכרת לי לפני שנים והשטר אבד. הבעל איננו נחשב למחזיק, משום שהייתה לאישה סיבה טובה שלא למחות. <b>ולא לאשה חזקה בנכסי בעלה</b> – אם האישה מעבדת את נכסי הבעל צריך להניח שהדבר נעשה בהסכמתו, ולכן לא מחה.<b> ולא האב בנכסי הבן ולא הבן בנכסי האב</b> – כל אחד מהם עשוי להשתמש בנכסי בן משפחתו.<b> במי דברים אמורין במחזיק</b> – אם כן מהמשנה נלמדת הגדרה מדויקת יותר של מחזיק. מחזיק הוא מי שיש לו טענה, ולמערער אין סיבה סבירה לכך שנמנע מלערער. אבל אם נמנע מלערער מכיוון שהמחזיק נחשב לעושה דברו של המערער – הרי שזו סיבה לכך שלא ערער.<b> אבל בנותן מתנה</b> – אפשר שמי שרוצה לתת מתנה עדיין משאיר את הקרקע ברשותו ומתפעל אותה בינתיים במגמה לתת אותה בעתיד לבנו הקטן או לבתו. חזקה זו אינה נחשבת לחזקה. מתנה זו היא למעשה בכוונת ירושה, כפי שנברר להלן בפרק ט.[<b>ו</b>]<b>האחים שיחלוקו</b> – צריכים ראיה של ממש, והטיעון של החזקה איננו תקף.
<b>האחים שחלקו</b>
האחים שחלקו הם אחים שהיו שותפים ופירקו את בית האב. הצירוף "האחים השותפים" מופיע במקורות פעמים מספר<sup class="footnote-marker">14</sup><i class="footnote">ראו פירושנו לשקלים פ"א מ"ז; חולין פ"א מ"ז.</i>. מדובר באחים שירשו את נחלת אביהם, אך לא חילקוה. בתקופת המשנה והתלמוד רווחו שני מבנים משפחתיים: האחד היה מבוסס על משפחה גרעינית ובה היה אבי המשפחה בעל הבית ובעל המשק; במקביל רווח מבנה אחר של משפחה מורחבת. במשפחה מעין זו היה האב בעל המשק והבנים עבדו במשק המשפחתי, אך האב היה בעל הרכוש. עם מותו של האב נותרו האחים שותפים בכול, וללא רכוש פרטי כלל<sup class="footnote-marker">15</sup><i class="footnote">ספראי, המשפחה, ושם ריכוז של דוגמאות כגון משנה, עירובין פ"ו מ"ז, וראו פירושנו לפסחים פ"ח מ"א.</i>.
רבי חייא קובע: "סתם אחין שותפין עד שלשה דורות" (ירו', פ"ט ה"ד, יז ע"א)<sup class="footnote-marker">16</sup><i class="footnote">כמו כן: "אם תשקר לי ולניני ולנכדי (בראשית כא כב) – אמר רבי אבא בר כהנא עד כאן לאחים השותפין" (בראשית רבה, נד ב, עמ' 577). </i>, הווה אומר שבדרך כלל נשארו האחים שותפים גם אחרי מות אביהם עד שלושה דורות, ורק הדור הרביעי פירק את השותפות. במקורותינו עדויות רבות לאחים שחילקו וחזרו והשתתפו, הווה אומר שחילקו את הרכוש המשפחתי ואחר כך החליטו לחזור למבנה כלכלי וחברתי של בית אב. שותפים רגילים הם שותפים ברכוש מסוים, בשדה או בחנות, בעבד או בבית, אבל אחים שותפים הם שותפים בכול, ואין להם רכוש פרטי כלל.
דוגמה לאחים שותפים היא משנת שקלים (פ"א מ"ז). המשנה קובעת שהאחים השותפים פטורים מן הקולבון<sup class="footnote-marker">17</sup><i class="footnote">"קולבון" הוא מעין תוספת של דמי עמלה שהצטרפו למחצית השקל. מי שחייב במחצית השקל מהתורה חייב גם בקולבון. ראו פירושנו לשקלים פ"א מ"ז. </i>; לפי ההבנה הפשוטה הם פטורים מתשלום קולבון לגמרי, ואפילו קולבון אחד אין הם צריכים לשלם. ברור שהמשנה שם רואה בהם שותפים גמורים השותפים בכול.
על כן במשנתנו העובדה שאח אחד הפעיל את אחד השדות איננה מוכיחה בעלות, אך אם המשיך להפעילו לאחר החלוקה – הרי זו חזקה.
בתוספתא מובאת סדרת דוגמאות: "האוכל שדה שש שנים, ועירער עליו שלש שנים הראשונות, ובאחרונה אמר לו 'אתה מכרתה לי' 'אתה נתתה לי במתנה'. אם מחמת טענה הראשונה אינה חזקה, שכל טענה שמקצתה בטילה כולה בטילה" (פ"ב ה"ד)<sup class="footnote-marker">18</sup><i class="footnote">למרות הניסוח ההצהרתי, הקביעה הזאת איננה מוכרת ממקבילות. </i>. ההלכה מוכיחה בראש ובראשונה את אוזלת היד של מערכת המשפט. פלוני ערער במשך שלוש שנים והנושא לא בא לבירור משפטי. מתברר שהמחזיק החזיק את השדה שלוש שנים, ללא טענה. רק בשנה השישית העלה המחזיק טענה (בלתי מגובה בראיות). פסק ההלכה נוטה במפורש למערער, וניכר שהתנא תומך בו, אף על פי שבעצם שלוש השנים הראשונות הן חזקה, וניתן היה לטעון שהמחזיק נמנע משום מה מלטעון את הטענה, אבל הייתה לו טענה. אם הלכות חזקה נקבעו לטובת המערערים לאחר מרד בר כוכבא מובנת הנטייה לסייע להם בטענתם. עמדנו על כך במבוא.
על כל פנים, הכלל שטענה שבטלה מקצתה בטלה כולה אף הוא מגמתי, נגד המחזיק ולטובת המערער.
התוספתא מוסיפה על המשפט שאריסים אין להם חזקה: "אימתי אמרו עריס נשבע שלא בטענה? כל זמן שעריס. יצא מעריסותו, הרי הוא ככל אדם. שותף, כל זמן ששותף, יצא משותפותו, הרי הוא כאחד מכל אדם. איפטרופוס, כל זמן שאפטרופוס, יצא מאפטרופסותו, הרי הוא כאחד מכל אדם. הבן שחלק, והאשה שנתגרשה, הרי הן כאחד מכל האדם, מקבלין פקדונות, והרועים והשכיר אין להם חזקה" (פ"ב ה"ה). התוספתא חולקת על המשנה לגבי השאלה האם לבן יש חזקה. המשנה שללה זאת, והתוספתא מאשרת שיש לו חזקה. לאישה נשואה אין חזקה ולגרושה יש חזקה, והרי היא ככל שותף שיצא מהשותפות.
<b>והמחזיק בנכסי הגר נעל גדר פרץ כל שהוא הרי זו חזקה</b> – הגר הוא הדוגמה לאדם חסר משפחה, ואם מת אין לו יורשים. במקרה כזה חזקה הן שלוש פעולות של בעלות. אין זו חזקה כלל, שכן אין כאן טענה, ואין "חזקה" אלא תפיסה של הקרקע. ההלכה הובאה רק בשל הדמיון של עשיית שלוש פעולות המבטאות בעלות. ניתן לנסח את המסקנה הזאת גם אחרת: הטיעון שחזקה ללא טענה אינה חזקה מתגלית ככלל חלקי. יש חזקה שהיא כשלעצמה טענה. מכאן אולי גם שהמשפט "חזקה שאין עמה טענה אינה חזקה" הוא פיתוח מאוחר.
במקבילה מוצעת גם דעה אחרת: "המחזיק בנכסי הגר, נעל וגדר ופרץ כל שהוא הרי זו חזקה... הלך בה בין לארכה בין לרחבה [הרי זה קנה מקום הילוכו, דברי רבי אליעזר, וחכמים אומרים: אין הילוך קונה. הילכו בה שנים, בין לאורכה בין לרוחבה], זה קנה מקום הילוכו וזה קנה מקום הילוכו, דברי רבי אליעזר, וחכמים אומרים: שניהם לא קנו, עד שעה שיחזיקו" (תוס', פ"ב הי"א; בבלי, ק ע"א). אם כן, לדעת רבי אליעזר הילוך קונה, אלא שיש הבדל הלכתי בין חזקה להילוך. חזקה במקום כלשהו בשדה היא קניין, ואילו הילוך קונה עד מקום הילוכו. המדרש סומך זאת לכתוב המקראי המדבר באברהם: "תני הלך בשדה בין לארכה בין לרחבה קנה עד מקום שהלך, כדברי רבי אליעזר. שהיה רבי אליעזר אומר: הילוך קנה, וחכמים אומרים: לא קנה עד שיהלך לארכה ולרחבה. אמר רבי יעקב בן זבדי: טעמיה דרבי אליעזר 'קום התהלך בארץ' וגו' " (בראשית רבה, מ-מא י, עמ' 397).
המסורת במדרש מציגה עמדה שונה. ראשית, המחלוקת אינה אם הילוך קונה או לא אלא האם צריך ללכת לאורך ולרוחב או שדי בהליכה לאחד הכיוונים. אם כן, שלוש דעות לפנינו: א. הילוך אינו קונה (חכמים בתוספתא כאן), ב. הילוך לאורך ולרוחב קונה (חכמים במדרש), ג. הילוך לאורך או לרוחב בלבד קונה (רבי אליעזר בתוספתא כאן ובמדרש). שנית, המדרש שונה מהתוספתא בבא בתרא בכך שבתוספתא מדובר במפורש בנכסי גר שמת, ואין זה קניין רגיל אלא קנייה מהפקר. אך אין כל ראיה שחכמים חילקו בין קניין מהפקר לקניין ממוכר, אם כי ייתכן שאכן חז"ל ראו בקניין מהפקר קניין מיוחד, ורק במקרה לא בא הדבר לידי ביטוי.
הירושלמי למשנתנו מסיק שמשנתנו אינה כרבי אליעזר (ס ע"ג)<sup class="footnote-marker">19</sup><i class="footnote">נראה שדברי הירושלמי "דלא כרבי אליעזר" מוסבים על משנתנו.</i>, אבל למעשה אין המשנה מזכירה כלל את האפשרות של הליכה, וייתכן שאינה שוללת קניין זה אלא שאינה מזכירה אותו, כשם שאינה מזכירה דרכי חזקה אחרות (חרש, קצר וכו'). כלומר, ניתן לראות בהילוך בשדה סוג של חזקה ולא דרך קניין חילופית.
אין לטשטש את ההבדל בין ה"חזקה" במשנתנו, שהיא שימוש כדרך קניין, לבין חזקה כטיעון להוכחת בעלות (לעיל פ"ג מ"א). מי שהשתמש בקרקע שלוש שנים ויש לו טענת בעלות הרי זו הוכחה לבעלותו, ואין הוא נדרש להביא שטר כראיה לדבריו. הגם ששורשם של שני המושגים טמון בתפיסת הבעלות כשליטה, למעשה שני סוגי החזקה מתפקדים באופנים שונים לגמרי. חזקה כקניין היא פעולה המפגינה בעלות פעם אחת, ובכך מהווה דרך סמלית לקניין. חזקת הקניין נעשית רק בהסכמת בעלים, או בנכס הפקר. חזקת שימוש (לרוב – שלוש שנים) מתבססת על כך שפרק זמן משמעותי ללא עוררין מחזק את טענת המחזיק כי הוא הבעלים החוקיים<sup class="footnote-marker">20</sup><i class="footnote">עיינו אנציקלופדיה תלמודית, ערכים "חזקה – מבוא", "חזקה (א) – בתורת קנין" ו"חזקת קרקעות". </i>. במקביל, ל"חזקה" תפקיד נוסף. היא קובעת מיהו המחזיק העכשווי בקרקע, וממילא "כל המוציא מחבירו עליו הראיה", והטוען צריך להביא ראיה לדבריו. אם לא הייתה חזקה (החזיק בשדה רק שנתיים) אזי המחזיק איננו נחשב ל"מחזיק". נטל הראיה מתחלק מעתה בין שניהם בשווה. יש להניח שאדם הבא לטעון סתם שאדמה זו הייתה שלו עד שבא המחזיק ונטלה בכוח, צריך להביא ראיה לדבריו. אך אם היה בעל הקרקע מזה דורות ארוכים, והמחזיק תפס את הקרקע רק שנתיים, ובעל הקרקע זועק שנחמס, נטל הראיה מוטל על הקונה (התופס האלים), ועליו להוכיח שקנה את הקרקע.
נעל, גדר ופרץ הם הדוגמה הקלסית לעשיית מעשה בקרקע: "אי זהו חזקת קרקעות, נעל וגדר ופרץ כל שהוא הרי זו חזקה" (תוס', קידושין פ"א ה"ה; בבלי, גיטין עז ע"ב)<sup class="footnote-marker">21</sup><i class="footnote">ראו בהרחבה פירושנו לקידושין פ"א מ"ה.</i>. אם כן הבעל צריך לעשות את המלאכות הרגילות, וזו היא חזקתו (אם עשה כן שלוש שנים, גם אם לא עיבד את הקרקע ממש).

Mishnah 4

<small>עפ”י כתב יד קופמן</small>
<b>שנים מעידים אותו שאכלה שלוש שנים</b> – ניתן לפרש שאכל שלושה יבולים, כמו דעת רבי ישמעאל ורבי עקיבא במשנה א ששלוש שנים הן הנאה משלושה יבולים, אבל כפשוטה גם המשנה הזאת היא כדעת רבי יהודה שנדרשות שלוש שנים נומינליות (מלאות) מיום ליום.<b> נימצאו זוממים</b> – הגדרת עדים זוממים תתברר במסכת מכות. בשלב זה פשוט לפרש שהם התבררו כעדי שקר.<b> משלמים לו את הכל</b> – הם ניסו לעשוק את המערער, ומשלמים לו מה שרצו לעושקו.<b> שנים בראשונה ושנים בשנייה ושנים בשלישית</b> – כל אחד מהם העיד עדות בלתי משמעותית, אבל הצירוף של כל העדויות יכול היה להביא לעושק, ורואים אותם כאילו כולם יחדיו אמרו עדות אחת.<b> משלים ביניהן</b> – משלמים את כל הנזק שרצו לגרום (מחיר השדה כולל היבולים של שלוש השנים).<b> שלשה אחין ואחד מיצטרף עמהן הרי אלו שלש עדיות והן עדות אחת</b> – שלושה אחים אינם מצטרפים לעדות, שכן אחים פסולים זה לזה, אך אח אחד מצטרף עם הזר והאח השני מצטרף עם אותו זר, וכך נוצרו שתי עדויות על שלוש שנים, והנזק נעשה על ידי שלושתם כאחד.
הדיון הוא בעדים זוממים, אך דרכו ניתן לראות מתי עדות תקפה. משנתנו הובאה בבירור מקור אחר שעסק בהזמה, והובאה רק בגלל ההשלכות שלה על עדויות בדבר חזקה.

Mishnah 5

<small>עפ”י כתב יד קופמן</small>
<b>אלו דברים שיש להן חזקה</b> – לכך יכולים להיות שני פירושים: האחד אם הם בחצר המשותפת הרי זו חזקה, כלומר ראיה שבהסכם השותפות הקדמון פרט זה הופיע, או לחילופין כך נהגו בחצר מקדמת דנא ואיש כבר איננו זוכר כיצד התקבע הדבר, אך מכיוון שהתקבע אי אפשר לערער עליו ולשנותו (בנימוק חדש או ישן(. כך מפרש רב נחמן בבבלי (נז ע"א), וכפי שנראה להלן כך מפרש גם הירושלמי. מבחינת התוכן פירוש זה נראה בעינינו כפירוש העיקרי. הפירוש השני הוא שאם העמיד מתקנים אלו בחצר יצר חזקה על כל החצר (כך עולה בבבלי, נז ע"א). הפירוש השני קשה. לכאורה כל פעילות החצר היא חזקה על החצר, שכן דייר זר איננו עושה כן בחצר שאיננה שלו, ואף דייר מדיירי החצר איננו משנה את המצב בחצר (איננו מציב מתקן חדש) ללא הסכמה, ואם הדיירים לא מחו – הלוא דברים בגו.
הנימוק לטענה זו הוא שמדובר כמו ב"החזקה" לקניית נכסי הגר, שמשמעה עשיית קניין. הקושי בפירוש הראשון הוא שבעצם המשנה חוזרת על משנה א, והתשובה תהיה שלפנינו רשימה ממקור שונה, ושיש בה דוגמאות אחרות. <b>ואלו אין להן חזקה</b> – המשנה סדורה בסדר "כיאסטי" המתחיל במה שסיים. שני הסדרים (הרגיל והכיאסטי) מופיעים במקורות, ואומנם חז"ל ממליצים על "שואל כענין ומשיב כהלכה, ואומר על ראשון ראשון ועל אחרון אחרון" (אבות פ"ה מ"ז), אך לא הקפידו על כך. להלן נראה שיש להעדיף לפרש את הקטע על רקע דיני חזקה הרגילים שבפרק (פירוש ראשון).
<b>היה מעמיד בהמה בחצר</b> – העמדת הבהמה היא מעשה בעלות,<b> מעמיד תנור וכירים וריחיים</b> – לאלו יש מקום קבוע. כל דייר רשאי להעמיד בחצר מתקנים אלו, ואם הם קרובים לקיר ניתן להזיזם. <b>ומגדל תרנ</b>[<b>ו</b>]<b>גלים</b> (האות וי"ו מחוקה בקו) – יש לו בחצר תרנגולים.הירושלמי (יד ע"א) מסביר: "אמר רבי לעזר נהגו השותפין להיות מתרין זה לזה בתרנוגלין", כלומר מתירים זה לזה<sup class="footnote-marker">22</sup><i class="footnote">ראו לעיל בבא קמא פ"ב מ"ב והסברנו לה. </i>. בפועל שותפים בחצר מאפשרים זה לזה לגדל תרנגולים, לכן אין כאן חזקה אלא ויתור מרצון, ואם ירצה השכן יוכל להתנגד. מכאן ברור שהסבר הבבלי שמדובר בקונה נכסי גר לא היה מקובל על הירושלמי.
<b>ונותן זיבלו בחצר</b> – מניח את זבלו שם,<b> אינה חזקה</b> – על כל אלה הדיירים אינם רגילים למחות. כאמור, ניתן להבין את המשפט בשתי דרכים. האחת שאין חזקה לשימוש זה, מכיוון שעדיין אחד הדיירים רשאי לבקש להזיז את המתקן שכן איננו קבוע ורגילים להזיזו, ואם זה סימן בעלות בחצר הרי שקשה, וכי יניחו בני החצר לפלוני שאיננו דייר בה להעמיד שם תנור?הדרך השנייה היא שהדיירים נוהגים לאפשר זה לזה שימוש כזה ברכוש הציבורי, ולכן העובדה שלא טענו נגד הנחת הזבל בחצר איננה "חזקה". אם נותן הזבל טוען שהקנו לו זכות כזאת (להניח שם את הזבל דרך קבע) עליו להביא ראיה לדבריו.
ייתכן שכל המתקנים נועדו באמת להיות קבועים, אבל מכיוון שניתן להזיזם, ולו במאמץ מה (תנור), ואחד הדיירים מתלונן, מטעמי שכנות טובה יש לקבל את טענתו.
<b>אבל עשה מחיצה לבהמתו</b> – מחיצה היא בניין קבע, ואם בנה משהו בחצר מן הסתם נעשה הדבר בהסכמה, ואין הדיירים יכולים לבוא, אחרי שלוש שנים של שתיקה, ולערער על כך. <b>גבוה עשרה טפחין</b> – עשרה טפחים הם גובה של מחיצה מינימלית,<b> וכן לתנור וכן לכיריים וכן לריחים</b> – עשה מחיצה לכל אחד מהם ויצר בכך מבנה ומתקן קבוע,<b> הכניס ת</b>[<b>ו</b>]<b>רנגלין לתוך הבית</b> (האות וי"ו מחוקה בקו) – התרנגולים אינם רק בחצר אלא נכנסים לבית כלשהו, ללול או למתקן אחר<sup class="footnote-marker">23</sup><i class="footnote">למתקן התרנגולות בחצר ראו תוס', שבת פי"ד ה"א; בבלי, שם קכב ע"א. "לול" הוא גם מגדל מדרגות לולייני (תוס', פ"א ה"ד; סוכה פ"ג הט"ו); ירו', עירובין פ"ח ה"ד, כה ע"א. לול התרנגולים מזכה את בעליו בארבע אמות בחצר כדי לפרוק משאות (בבלי, יא ע"ב).</i>. "בית" בלשון חכמים משמעו מרחב מוקף ארבעה קירות וגג, "חדר" בשפתנו היום. <b>עשה מקום לזיבלו עמוק שלושה או גבוה</b> – בור להצנעת הזבל,<b> שלושה</b> – טפחים עומק,<b> הרי זו חזקה</b> – שוב כי זה מתקן קבע. למעשה בעלות די ב"נעל" או "פרץ" ואין חובה לבנות דווקא גדר, ואילו לחזקת שלוש שנים נדרש מבנה קבע.

Mishnah 6

<small>עפ”י כתב יד קופמן</small>
<b>המרזב אין לו חזקה ויש למקומו חזקה</b> – מרזב הוא כמו מזחלת, צינור היורד מהגג ומוביל מים. הניסוח של המשנה נועד להישמע כפרדוקס: אם אין לו חזקה, כלומר השכנים מוותרים זה לזה באופן זמני, כיצד זה למקומו יש חזקה? הירושלמי מסביר: "להאריך בו ולהרחיב בו" (יד ע"ב). ניסוח זה, המופיע בכתב יד אסקוריאל, איננו מסביר האם ריש לקיש מסביר את הקביעה שיש לו חזקה או את ההלכה שאין לו חזקה. בכתב יד ליידן ברור שהוא מסביר את המשפט "אין לו חזקה".
אם כן, לפי כתב יד ליידן כך יש לפרש את הירושלמי (בסוגריים מרובעים ההסבר שלנו):
המרזב אין לו חזקה – ריש לקיש אמר, להאריך ולהרחיב בו [אסור לבעל המרזב לשנות את האורך של המרזב]. רבי יוחנן אמר, לכל אותה הרוח [מותר לו לשנות את אורך המרזב, אך לא לצד אחר של הבניין. על כך שואלת הגמרא] והתנינן המזחילה יש לה רשות ארבע אמות [שנינו בהמשך הברייתא שמותר להאריך את המזחילה] אית לך מימר כל אותו הרוח? [מותר להאריך מזחילה אך לא לכל אותה הרוח? מכאן שרבי יוחנן מתיר מה שהתנא אסר] ודכוותא המרזב אין לו חזקה לכל אותה הרוח [מזחילה מותר להאריך, וכמוה מרזב מותר להאריך]. ותני כן, מקום המרזב בחצר יש לו חזקה [יש חזקה למרזב עצמו כמות שהוא, והיכן שהוא מקלח] מקום קילוחו בחצר אין לו חזקה [אבל אין חזקה לקילוח עצמו, כלומר אסור לו לשנות את מקום הקילוח בכך שיאריך את המרזב].
לפי הסברנו בעצם המרזב כמזחילה, אלא שמזחילה גדולה יותר וכוללת מרכיב אנכי לאורך הגג, ומרזב הוא רק הצינור מהגג לרצפה.
גם הבבלי (נח ע"ב) מסביר בדרך דומה: "המרזב אין לו חזקה – מרוח אחת, ויש למקומו חזקה – משתי רוחות". יש חזקה לעצם קיום המרזב, אך לא להגדילו או להוסיף מרזב נוסף. ההסבר הנוסף בבבלי הוא כירושלמי, שיש חזקה לעצם קיום המרזב במצבו הנוכחי, אך לא להגדילו או לקצרו. הסבר נוסף הוא שלמרזב עצמו יש חזקה, אבל בעל המרזב איננו יכול להתייחס למקום קילוח המים כאל שלו, לבנות תחתיו או להתקין מתקן אחר, אבל יש לו חזקה על שימוש במקום זה למרזב.
<b>המזחילא יש לה חזקה</b> – המזחילה קבועה יותר וגדולה יותר ממרזב, כפי שהסברנו. <b>סולם מצרי אין לו חזקה</b> – כפי שנראה להלן סולם המצרי הוא סולם נייד, בניגוד לסולם צורי שהוא קבוע ובו עלו לקומה שנייה. בירושלמי ניתנות שלוש הצעות על מה נאמרה הלכה זו:
לעניין טומאה – שהוא ככלי ומטמא;
לעניין חזקות – משנתנו;
לעניין שבת – שסולם מצרי הוא כלי וניתן להעמידו וסולם צורי הוא בניין.
סולם המצרי אין לו חזקה, דבי רבי ינאי אמרי, עד שלשה עווקין בכסא. אמר רבי לא בשם דבי רבי ינאי, לעיניין טומאה אתמרת, רבי חזקיה בשם רבי יניי, לעיניין חזקות את אמרת, רבי יוסי בשם דבי רבי ינאי, לעיניין שבת איתאמרת (יד ע"ב)<sup class="footnote-marker">24</sup><i class="footnote">כך בכתב יד אסקוריאל.</i>. משנתנו משקפת את הדעה שההלכה נאמרה גם לעניין חזקות. אך מעניינת וחשובה התופעה שמימרה מסוימת נאמרה ולא ברור באיזה הקשר מקורי נאמרה. המשנה שלנו הכירה את המימרה ממקור אחר כלשהו, והביאה אותו לכאן. כך הסברנו גם את משנה ד.
לטיבו של הסולם המצרי נשוב להלן.
<b>חלון מצרית אין לה ולצורית יש לה חזקה</b> – חז"ל משתמשים לפעמים במונחים אלו – חלון מצרי לעומת חלון צורי וסולם מצרי בניגוד לסולם צורי, וכן חצר צורית, שהיא מן הסתם בניגוד ל"חצר מצרית" או לחצר פשוטה.
ה"צורי" מתייחס לצור, הכרך הגדול הקרוב לארץ ישראל. בצור יש מתקנים יפים ומפוארים, ואילו המצרי הוא חפץ פשוט. כך גם אולי חבל מצרי (משנה, סוטה פ"א מ"ו) שבו חוגרים את הסוטה "למעלה מדדיה" לאות ביזיון<sup class="footnote-marker">25</sup><i class="footnote">וכן בציטוטי התלמודים שנביא להלן, אבל בספרי זוטא: "חבל של מגג" (נשא, ה יח, עמ' 235). חבל מצרי מופיע למעשה רק בהקשר של סוטה, הקשר שאינו מאפשר לזהותו במדויק. לעניין אחר אומר האמורא: "תני רב יוסף: שלשה חבלים הם: של מגג, של נצר ושל פשתן. של מגג לפרה, דתנן: כפתוה בחבל המגג, ונתנוה על גב מערכתה. של נצרים לסוטה, דתנן: ואחר כך מביא חבל המצרי וקושרו למעלה מדדיה. של פשתן – למדידה" (בבלי, עירובין נח ע"א). אם כן חבל מצרי הוא חבל העשוי מנצרים, ואולי הצורה "מָצרי" היא הגייה אחר ל"נָצרי", עשוי מנצרים. מכל מקום, ודאי שלא ייבאו לארץ ישראל חבלים ממצרים. אם המקור הוא "מצרים" הרי שזה היה סוג החבל הרגיל במצרים, ויש להניח שהכוונה לחבל העשוי מגבעולי הפפירוס. ייתכן שהכוונה לחבל נצרי, עשוי מנצרים, ואין לכך קשר למצרים.</i>
הירושלמי (סוטה פ"א ה"ו, יז ע"א; במדבר רבה, פ"ט) אומר שהשימוש בחבל מצרי הוא בבחינת "מידה כנגד מידה": היא עשתה כמעשה מצרים ולכן חוגר לה חבל מצרי. ברור, אפוא, שהדרשן גרס והבין "מִצרי", ממצרים. רעיון זה של מידה כנגד מידה מופיע להלן במשנה (מ"ז), אבל ספק אם מתכנני מעמד הסוטה כבר השתמשו בדימוי זה. הבבלי אומר שהחבל בא כדי שלא יישמטו בגדיה. בגד האישה הרגיל היה תלוי על כתפיה. את בית הצוואר של הבגד קרעו וגילו את ליבה, וממילא יש חשש שכל בגדיה יישמטו. אין בכך הסבר מדוע השתמשו דווקא בחבל מצרי. בעל הספרי זוטא הציע, כאמור, שהחבל היה מ"מגג" והשתמשו בחבל שמובילים בו בהמה, כדי לבזות את האישה. נראה שגם חבל הנצרים הוא בכוונה חבל פשוט שאין משתמשים בו ללבוש אדם. מעין דימוי זה יש בסיפור מעשה מאוחר שמסופר בו על אישה המוצאת להורג וחבל מצרי בצווארה (אוצר המדרשים, שיט, עמ' 343). בדימוי דמיוני זה יש ביטוי ברור להובלת האישה כבהמה. בלבוש חגיגי של אישה מופיע מרכיב קבוע של חגורה הקשורה מעל החזה או מתחתיו; תפקידו להדק את הבגד ולהדגיש את חזה האישה. דומה שתמונה זאת עומדת לנגד עיני בעל המשנה. הסוטה לבושה בגד מנוול וקרוע של אישה, במצב כזה יש בחגורה הפשוטה לגלוג כפול על זאת שאיבדה את כל הדרה ויופייה.
להערכתנו חבל מצרי, כמו חלון מצרי וסולם מצרי, הוא חפץ פשוט, בניגוד לחפץ צורי שהוא מפואר.
כאמור, בבגד האישה הרגיל הייתה החגורה מעל החזה או מתחתיו. אין צריך לומר שהחגורה התחתונה נועדה להרים את החזה ולהדגישו. ואכן בברייתא אחרת נאמר במפורש שאת החבל קושרים גם מתחת לחזה: "רבי אליעזר אומר שני חגורים היה חוגרה אחד למעלה מדדיה ואחד למטה מדדיה" (ספרי זוטא, נשא ה יח, עמ' 235). אם כן, העלבון מודגש וכפול.</i>.
<b>איזו היא חלון מצרית כל שאין ראשו שלאדם יכול ליכנס לתוכה</b> – אשנב קטן,<b> רבי יהודה אומר אם יש לה מלבן</b> – חלון בנוי היטב שיש לו מסגרת ולא סתם חור בקיר,<b> אף על פי שאין ראשו שלאדם יכול ליכנס לתוכה הרי זו חזקה</b> – אם כן חלון מצרי הוא חור, בלי מסגרת ובדרך כלל קטן יותר. חור כזה אין לו חזקה, ומותר לפתוח חלון של ממש מולו ולא חל עליו דין ההרחקה (פ"ב מ"ד)<b>.</b>
בתוספתא יש הגדרה מפורטת של גודל ואיכות: "איזו היא חלון הצורי? כל שראשו של אדם יכול ליכנס לתוכה, דברי רבי מאיר, ובלבד שיהא לה מלבין או צורת פתח. וכן היה רבי מאיר אומר לא יפתח אדם פתח על גבי פתחו של חברו וחלון על גבי חלון של חבירו, פתח על גבי חלונו של חברו וחלון על גבי פתחו של חברו, וחכמים מתירין, ובלבד שירחיק ארבע אמות" (פ"ב הי"ד). אם כן ההלכה בפ"ב מ"ד נאמרה על חלון צורי, ולחלון צורי שני מאפיינים: גודל וצורת חלון (איכות), ואילו במשנתנו משמע שחלון שיש בו אחד המאפיינים כבר איננו חלון מצרי, אם כי אולי טרם כונה "צורי".
במקורות אחרים, ובעיקר סביב דיני עירוב ושבת, נזכר החלון שהוא ארבעה על ארבעה (טפחים – משנה, עירובין פ"ז מ"א ועוד). נראה שזו הגדרת החלון הצורי. על כל פנים יש במשנתנו שימוש בשפה הלכתית שונה מזו שבמשניות שציטטנו, ואולי גם הבדל הלכתי בין חלון צורי לחלון של ארבעה על ארבעה טפחים. נחזור לכך במשנה הבאה.
הוא הדין לסולם מצרי. המשנה בזבים (פ"ג מ"א) מדברת על סולם לעניין טומאה (אם הזב נגע בו ואולי הזיז אותו); סולם מצרי מקבל טומאה – בתנאי:"בזמן שאינו קבוע במסמר". אם כן הסולם הצורי והמצרי עשויים עץ (ולא אבן), אך הסולם המצרי איננו מקובע לקיר במסמר. הסולם המצרי היה סולם נייד ולכן אם הועמד בחצר אין לו חזקה, כלומר כל באי החצר מבינים שהסולם זמני ולכן אינם מוחים על הצבתו, ואם ניצב זמן רב אין בכך כדי לאשר את חזקתו של המציב על פיסת קרקע זו. אבל לסולם צורי יש חזקה, כלומר אם דיירי החצר לא התלוננו מיד לאחר ההצבה סימן שהסכימו למיקום הסולם הקבוע, וכן במשנתנו ובתוספתא (פ"ב הי"ג). הבבלי מבאר: "היכי דמי סולם המצרי? אמרי דבי רבי ינאי: כל שאין לו ארבעה חווקים" (עירובין עז ע"ב; כאן נט ע"א), ומסביר שסולם ארוך כובדו קובע את מעמדו ההלכתי, והוא נחשב כחלק מהבניין ולא ככלי. הסולם המצרי, שאינו קבוע בחצר, הוא כאילן שכוחו רע, אלא אם חוזק במסמר לקיר. גם הירושלמי שציטטנו מדבר על סולם מצרי כמי שאין לו אלא שלושה עווקים; עווקים הם שלבי הסולם. בירושלמי שציטטנו לעיל גובה הסולם הוא שלושה עווקין, כלומר שלושה שלבים.
<b>זיז</b> – אבן בולטת מהקיר, בעיקר מעל החלון ומתחתיו,<b> עד טפח יש לו חזקה ויכול למחות</b> – השכן יכול למחות, ואם לא מחה הרי שזו חזקה, <b>פחות מטפח אין לו חזקה ואינו יכול למחות</b> – מכיוון שאינו יכול למחות אין לו חזקה. להלן במשנה ח נברר דין זה.

Mishnah 7

<small>עפ”י כתב יד קופמן</small>
<b>לא יפתח אדם חלונותיו לחצר שותפים</b> – אין המשנה מבדילה בין מי שגר בחצר לבין מי שאיננו בעל בית בחצר. אדרבה, המשפט הבא במשנה מתייחס למי שביתו בחצר אחרת, כלומר פתוח לחצר אחרת, מכאן שהמשפט הזה עוסק במי שביתו חלק מחצר השותפים, ואף על פי כן אסור לו לפתוח חלון. לא נאמרה סיבת ההלכה. באופן טבעי לומדי התלמוד הבבלי ייזכרו כאן בהיזק ראייה, ויפרשו את משנתנו שבעל החלון החדש צופה על החצר ויש בכך היזק ראייה. אלא שהיזק ראייה שהבבלי מדבר עליו הוא בתוך הבית, ובחצר לא מתבצעות פעולות שהצנעה יפה להם. יתר על כן, לעיל נאמר שאסור לבנות חלונות כנגד חלונות (פ"ב מ"ד) אלא במרחק ארבע אמות, אך אין איסור על עצם פתיחת החלון. לדעתנו לשם הבנת המשפט צריך לחזור לתפקודו של החלון. החלון שימש גם כפתח יציאה וגם להנחת חפצים, כפי שנראה בסוף המשנה. לכן הוספת חלון היא כהוספת פתח, ובעל הבית שיש לו חלון ישתמש בשטח החצר כדי להניח דברים מתחת לחלון, וכדי למנוע מאחרים הצבת מתקנים והנחת חפצים מתחת לחלון. לפיכך לבעל חלון ותיק יש זכויות, אך חלון חדש אין לפתוח.
<b>לקח בית בחצר אחרת לא יפתחינו לחצר שותפין</b> – שתי החצרות סמוכות ויש להן קיר משותף. אלו שבתיהם פונים לחצר, ואולי גם אלו שחלונותיהם פתוחים לחצר, שותפים בחצר, ואדם חדש איננו רשאי להוסיף חלון לחצר, כמו שאמרנו לעיל. בלשון הבבלי "מפני שמרבה עליהם את הדרך" (ס ע"א), כלומר מחייב אותם לעקוף את השטח שלפני הפתח משום שהוא תפוס במשאות.
<b>בנה עלייה</b> – קומה שנייה,<b> על גבי ביתו לא יפתחינה לחצר שותפין</b> – הכניסה לעלייה היא בסולם, ולסולם נדרש שטח. מי שיש לו פתח זכאי למרחב "פרטי" של ארבע על ארבע אמות, לצורכי הנחת משאות וכניסה לביתו. אם יהיה עוד פתח לרכושו של אחד השותפים יוקצה לבעל העלייה שטח בחצר, ולכן הדיירים רשאים למחות ולדרוש להשאיר את המצב על כנו. משפט זה מוכיח שכל ההלכות במשנה נובעות מאותה סיבה: לא מהיזק ראייה אלא מהרצון שלא להוסיף על זכויותיו של בעל הפתח או החלון.<b> אלא אם רצה</b> – בעל הבית לבנות עלייה, <b>בונה חדר ליפנים מביתו</b> – עוד חדר לביתו (זאת כמובן אם יש לו קרקע בחצר, ואם ייתנו לו השכנים להוסיף חדר). כנראה מקובל היה שמי שרוצה להגדיל את ביתו דיירי החצר מקצים לו קרקע לכך. כלומר מחלקים את החצר מחדש כך ששטחה לא יגדל, אבל שתהיה לו חלקה מוגדרת ליד ביתו הקודם. זה כנראה הרקע להלכה להלן פ"ו מ"ג במי שמכר מקום לחבירו לבנות לו בית. אין זה מי שבמקרה מכר מקום; בדרך כלל המוכר מגדיר כמה שטח הוא מוכר. אלא דיירי החצר שאפשרו (תמורת תשלום?) לשכן להרחיב את ביתו, וההלכה נדרשת להגדיר מהו השטח הדרוש לבית.
לאחר שהוקצה לדייר שטח להרחבת ביתו, בונה חדר (בית) נוסף,<b> ובונה עלייה על גבי ביתו</b> – הבית החדש יכול להיות גבוה ולהכיל שתי קומות,<b> ופותחה לתוך ביתו</b> – אבל העלייה פתוחה לתוך הבית. כך נוצרת עלייה בלי פתח נוסף לחצר, אלא סולם עולה מפנים הבית לעלייה, או שיבנה מגדל מדרגות לולייני (מתקן כזה היה נדיר בארץ)<sup class="footnote-marker">26</sup><i class="footnote">הטכניקה של מגדל לולייני הייתה נפוצה בנגב, ובלתי מקובלת בארץ. עם זאת לא היה בה חידוש טכנולוגי.</i>.<b> לא יפתח אדם לחצר שותפין פתח כנגד פתח</b> – אם כבר הסכימו דיירי החצר שאחד השכנים יבנה לו פתח נוסף או חלון נוסף, <b>וחלון כנגד חלון</b> – או שהסכימו שיבנה חלון נוסף. עדיין אסור לו לבנות פתח מול פתח או חלון מול חלון, כדי למנוע הצצה הדדית. כאן משתלב הניסוח המשפטי הבבלי של היזק ראייה. כפי שנראה בנספח גם יוליאנוס מאשקלון מתנגד לפתיחת פתח מול פתח אחר. הלכה זו נאמרה כבר לעיל פ"ב מ"ד, אלא ששם דובר על כל כותל, אפילו אם מבוי או רשות הרבים מפרידים בין בית לבית. הירושלמי (יד ע"ב) מעלה את השאלה ומציע תירוץ הרמוניסטי (וכפשוטן ההלכות סותרות).
אגב התירוץ הירושלמי משמיע רעיון חשוב: "גגות ניתנו להפריח" ואילו "חרבות לא ניתנו להיבנות". כלומר בגגות נהוג להמשיך לשכלל ולבנות ולכן מותר לפתוח חלון נגד חלון (לצורכי יישוב הארץ), אך חורבות נשארות בדרך כלל בחורבנן, ולכן אין היתר לפתוח חלון נגד חלון. זה תירוץ הרמוניסטי אך הוא משקף מציאות, שלא כאן המקום לבררה<sup class="footnote-marker">27</sup><i class="footnote">ייתכן שקטע סוגיה זה נסוב על ברייתא אחרת המצויה בבבלי, ס ע"ב, האוסרת על בניית בתים חדשים. זו ברייתא במסגרת אבלות על ירושלים, ויש בה ביטוי לרגשות אבל שחכמים ניסו לרסן. במסגרת זו דברי הירושלמי נשמעים הולמים.</i>.
<b>היה</b> – הפתח או החלון,<b> קטן לא יעשינו גדול</b> – ששימושו רב יותר,<b> אחד לא יעשינו שנים</b> – אסור לחצות פתח כי בכך יגדל השימוש בו ויגדל השימוש בשטח שלפני הפתח, <b>אבל פותיח הוא לרשות הרבים פתח כנגד פתח וחלון כנגד חלון</b> – מותר לו לפתוח פתח לרשות הרבים. אומנם הוא מכביד על רשות הרבים, אך כפי ששנינו לשם כך חולקה הארץ (משנה, בבא קמא פ"ג מ"ג). הלכה זו סותרת את ששנינו לעיל פ"ב מ"ד, שם הוברר שפותחים חלון נגד חלון רק במרחק ארבע אמות. הגבלה זו איננה במשנתנו, וכנראה אלו משניות חלוקות. <b>היה</b> – הפתח או החלון,<b> קטן עושה אתו גדול אחד עושה אותו שנים</b> – כל זאת לרשות הרבים, ובניגוד לפתיחת חלון לחצר השותפים.
בהקשר של משנה זו אבא שאול מעלה את רמת האיסור להציץ לרמה גבוהה יותר: "אבא שאול אומר לא יפתח אדם חנות כנגד חצרו של חברו, כדי שלא יהא יושב בחנותו ורואה מה בחצרו של חברו. אלא זה פותח לרשות הרבים וזה פותח לרשות הרבים. כשם שבני חצר יכולין למחות זה על ידי זה בחצר של שותפין, כך בני מבוי יכולין למחות זה את זה במבוי השותפין. כיצד, בנה מרחץ בצד מרחצו של חברו, חנות בתוך חנותו של חברו, אין יכול למחות בידו ולומר לו אתה הבאת את התקלה. שאומר לו כדרך שעשיתה בתוך שלך, אף אני עושה בתוך שלי" (תוס', פ"ב הט"ו). הרישא בהצצה, והסיפא חוזרת למשנה לעיל פ"ב מ"ג בעניין הנזק שהמולת הרבים גורמת. גם כאן אין רמז לבעיה של הגבלת תחרות. כאמור במשנה שם (פ"ג מג) בבעיה זו של הגבלת תחרות התחבטו רק מאוחר יותר.

Mishnah 8

<small>עפ”י כתב יד קופמן</small>
<b>אין עושין חלל תחת רשות הרבים</b> – זו ההלכה הכללית, וכל שאחריה הן דוגמאות. למבנה דומה ראו סנהדרין פ"א מ"א. <b>בורות שיחים ומערות</b> – אסור לבנות את הבור או המערה כך שישתרעו מתחת לרשות הרבים, משום שיש חשש שגג המערה שהוא רשות הרבים יתמוטט. בסוסיה מצויה מערה אחת שהיא אכן תחת רשות הרבים. <b>רבי אליעזר מתיר כדי שתהא עגלה מהלכת טעונה אבנים</b> – כלומר שגג המערה יהיה איתן. הגדרה זו נראית בעיני רבי אלעזר כדרישה מרבית. משקל רב יותר לא ייתכן שיעבור ברשות הרבים. חכמים חוששים כנראה לפגיעה בבעלות הרבים, שהרי בעל רכוש שולט גם על השטח התת-קרקעי של נחלתו, ורבי אליעזר איננו חש לחדירה המשפטית לרשות הרבים אלא רק לחשש הנזק. <b>אין מוציאין זיזין</b> – זיז הוא בליטת אבן, ובעיקר כרכוב מעל חלון, מעל קיר, או מתחת לחלון (אדן חלון),<b> וכצוצריות</b> – גזוזטרא היא מילה יוונית, מרפסת בלשון ימינו (איור 28). <b>לרשות הרבים אלא אם רצה כונס לתוך שלו ומוציא</b> – זו כמובן עצה טובה בלבד. הרוצה להוסיף גזוזטרא בונה את ביתו בפנים שטחו, כך שהמרפסת לא תחרוג לרשות הרבים. כאן שוב אותה בעיה כמו ברישא: יש פגיעה בבעלות של ה"רבים" וקיים חשש נזק. משפט זה הוא אפוא גם לשיטת חכמים שברישא וגם לשיטת רבי אליעזר שברישא. <b>לקח חצר ובה זיזין וכצוצטריות</b> – קיימות מקדמת דנא,<b> הרי זו כחזקתה</b> – מכיוון שאסור לו לבנות זיז או גזוזטרא הרי שאם קיימת אחת כזאת היא מן הסתם נבנתה באישור, גם אם אין ראיה לאישור, והרי זו חזקה ללא טענה, והיא תקפה (לעיל משנה א).
האיסור לבנות זיזים לרשות הרבים הוא בגלל גזל רשות הרבים. אלא שנימוק משפטי זה איננו מספק שכן מדובר בשטח גבוה, ולכאורה אין בכך מפגע. במקורות מספר המדברים על הלכותיה המיוחדות של ירושלים מופיע הפרט "אין מקיימין בה אשפתות מפני טומאה, ואין מוציאין הימנה זיזין וגזוזטראות לרשות הרבים, מפני אוהל הטומאה" (תוס', נגעים פ"ו ה"ב, עמ' 625). החשש הוא שהמרפסת או הזיז יאהילו על המת המושלך ברחוב (או מובל ברחוב) ובגלל האוהל תיכנס הטומאה לבית המגורים. הלכות ירושלים נדונו במחקר<sup class="footnote-marker">28</sup><i class="footnote">כגון אהלות פי"ד מ"א. ראו גפני, ירושלים, עמ' 52. ראו עוד בבלי, בבא קמא פב ע"א ומקבילות.</i>, ולא נרחיב בכך. נסתפק בכך שזו קבוצה הלכתית של הלכות אוטופיות; קשה להאמין שהיה להן בסיס ריאלי, אלא הן נוצרו מתוך תפיסות ההלכה של בית המדרש התנאי, ועל רקע קדושת ירושלים והערצתה האוטופית.
מכל מקום, למרות דברי המשנה נראה שתופעת הזיזים, וודאי הגזוזטראות, הייתה נפוצה. על כך מתנהלים גם דיונים הלכתיים, בעיקר במסגרת הלכות שבת וטומאה (כגון משנה, עירובין פ"י מ"ד; אהלות פ"ח מ"ב ועוד). אפשר כמובן שכל אלה היו ברשות, אבל ייתכן שכמו בכל חברה רגילה היו בעלי כוח שהצליחו לבנות בליטות לרשות הרבים. בשני התלמודים מובא סיפור על חכם שהיה לו זיז כזה ומתוך חסידותו כיתת אותו (ירו', יד ע"ב; בבלי, ס ע"א). יש לזכור שבפועל הנזק בזיז כזה לרשות הרבים קטן. אשר לגזוזטרא, בהחלט ייתכן שהמתקנים הללו יאפילו על רשות הרבים.

Chapter 4



Mishnah 1

הפרקים הקודמים עסקו בחצר השותפים. החצר תופיע גם בפרק זה, אך בהקשר אחר, של מכירת החצר. נראה שבשל המשנה העוסקת בחצר הובא כל הפרק, שהיה במקורו במקור אחר. השאלה של הפרק היא מה נכלל במכירת הבית. ברור שאם השטר נכתב במפורט, הרי כל מה שכתוב בשטר מכור, ותו לא. אך אם נקבע באופן סתמי שפלוני מוכר לאלמוני "בית" או "שדה" –ההלכה נדרשת להגדיר מהו ה"בית". בשטרות שבידינו בדרך כלל מופיעים הפרטים הנדונים במשנה במפורט. המשנה משקפת אפוא דיון בשטרות הכתובים ברמה "פרימיטיבית", פרימיטיבית יותר מהשטרות שבידינו ממערות מדבר יהודה.
באופן כללי הפרטים מתחלקים לשלושה:
1. אלו שהם חלק מהבית (במיוחד חלקים בנויים בו);
2. אלו שבוודאי אינם חלק מהבית, שכן הם מטלטלים חשובים העומדים בפני עצמם;
3. אלו שנכללים בבית משום שהם מטלטלים חסרי חשיבות, הנספחים לבית, או שהם מרכיב מרכזי במהותו ובתפקודו של המבנה.
מבחינה סגנונית ברור שכל משניות הפרק נערכו בידי מחבר אחד. הפרק ערוך בהדרגה: מה שאינו מכור בבית מכור בחצר, ומה שאינו מכור בחצר מכור ב"עיר". גם רשימת הפרטים חוזרת. עם זאת, משנה ט חוזרת על מידע שמצוי במשנה ב. נמצאנו למדים שכבר בעריכה הקדומה לא חשש העורך מכפילות, או שהעורך הקדמון כבר ליקט את החומר ממקורות שונים. עם זאת, אותו עורך קדמון דאג לעצב את כל משניות הפרק בסגנון זהה, בהיררכיה מוגדרת וברורה.
יחידת "המוכר את..." משתרעת עד פרק ה משנה ה. המשך פרק ה כולל משניות הממשיכות את הסגנון של "המוכר את..." אבל דנות במרכיבים אחרים של המכירה, ונדון בכך בראשית משנה ו שבפרק.
<small>עפ”י כתב יד קופמן</small>
<b>המוכר את הבית לא מכר את היצ</b>[<b>י</b>]<b>ע</b> – המונח "יציע" מופיע במקרא, ונדון בו להלן. <b>אף על פי שהיא פתוחה לתוכו</b> – אם כן היציע הוא חדר הפתוח לבית. הבית הוא מה שהיום אנו מכנים "חדר", כלומר מרחב מוקף קירות ותקרה. <b>ולא את החדר שלפנים ממנו</b> – גם היציע וגם החדר פתוחים לבית ואין להם כניסה עצמאית. במקורותינו מצויים שלושה מבנים הפתוחים לבית והם יציע וחדר, הנזכרים במשנתנו, וכן "בית". על הבית נאמר: "היה מודד והגיע המידה לבית, אפילו בית לפנים מן הבית, אפילו מגדל לפנים מן המגדל, מכניסן..." (תוס', עירובין פ"ד ה"י), וכן: "בנה בית לפנים מביתו, אין לו בחצר אלא ארבע אמות בלבד" (תוס', בבא מציעא פי"א הט"ו). לבית יש פתח משלו, ובית לפנים מבית פירושו שהכניסה אליו היא מהבית הראשון. אבל זה מקרה חריג. בדרך כלל לבית פתח משלו, ולכן נדרשה המשנה לקבוע שאם בנה בית לפנים מבית בחצר המשותפת יש לו זכות בחצר המשותפת כאילו היה לו פתח אחד בלבד, אבל הצורה הרגילה לביצוע הרחבה של הבית היא לבנות חדר לפנים מהבית, כמו שהציעה המשנה לעיל פ"ג מ"ו. כמו כן: "החדר שלפנים מן הבית, מוגף ונכנסה טומאה לפנימי דרך החלון, החיצון טהור, מפני שטומאה יוצאה באיזה דרך שנכנסה" (תוס', אהלות פ"ח ה"ו, עמ' 605). אם כן לחדר פתח לבית, וחלון החוצה, אך לא פתח נוסף, ואם כן חדר הוא חדר פנימי בלשון ימינו, או כוך פנימי.
מהו אפוא יציע? הפירוש הפשוט הוא שהוא חדר או כוך בגובה הקיר. במקרא (מלכים א ו ה-ו) היציע הוא מעין מרפסת חיצונית למבנה: "וַיִּבֶן עַל קִיר הַבַּיִת יָצִיעַ סָבִיב אֶת קִירוֹת הַבַּיִת סָבִיב לַהֵיכָל וְלַדְּבִיר וַיַּעַשׂ צְלָעוֹת סָבִיב. הַיָּצִיעַ הַתַּחְתֹּנָה חָמֵשׁ בָּאַמָּה רָחְבָּהּ וְהַתִּיכֹנָה שֵׁשׁ בָּאַמָּה רָחְבָּהּ וְהַשְּׁלִישִׁית שֶׁבַע בָּאַמָּה רָחְבָּהּ כִּי מִגְרָעוֹת נָתַן לַבַּיִת סָבִיב חוּצָה לְבִלְתִּי אֲחֹז בְּקִירוֹת הַבָּיִת". בפסוק מדובר ביציע חיצוני שהוא מעין מרפסת, אבל במקורות שנעלה להלן ברור שהיציע הוא מפנים לחדר.
יציע מתורגם בתרגום יונתן כ"בנא על כתלי ביתא זיזא סחור סחור..." (בנה על כותלי הבית זיז סביב סביב – מלכים א ו ה-ו), כלומר לאורך הקירות מבחוץ או מבפנים נבנתה מעין מערכת מרפסות. במסכת מידות (פ"ד מ"ג) מתוארים "תאים" הסובבים את קירות המקדש. התיאור בא בעקבות התיאור ביחזקאל מ ז. בתרגום יונתן ליחזקאל התא מתורגם כ"תוא", כלומר בצורה מילולית שאיננה מבהירה כיצד הבין המתרגם את הפסוק. מכל מקום מערכת תאים כאלה יכולה גם היא אולי להיקרא יציע, שהרי התאים הם חללים קטנים סמוכים ולא מרפסת ארוכה, ואכן רב יוסף מציע הצעה זו (בבלי, סא ע"א, להלן). בעל תרגום השבעים מתרגם שהיציע הוא מעבר של מלתראות, כלומר מעין מרפסת מעץ. מרפסת כזאת עשויה להיות גם בתוך הבית<sup class="footnote-marker">1</sup><i class="footnote">היציע נזכר במקורות נוספים, ברם מהם אי אפשר להסיק אם הוא מחוץ לבית או בפנים, ובדרך כלל נוח יותר לפרש שהוא בפנים, כגון תוס', פסחים פ"א מ"ג; בבא מציעא פי"א הי"ד, ועוד. בבבלי, סא ע"א, היציע מזוהה עם תא ועם צלע, וזו כבר דרשה כפירוש למשנת בבא בתרא או למשנת פסחים (או לפסוק בנ"ך). </i>. כך גם מתאר המדרש בפרקי דרבי אליעזר את תיבת נח שהיו בה שלוש קומות, כלומר רובד קרקעי ושני יציעים (פרקי דרבי אליעזר, מהדורת חורב פכ"ג). היציע מופיע אפוא כקומה שנייה הפתוחה לחדר, כלומר הקומה השנייה משתרעת על חלק מהחדר ונשענת על עמודים, ולחדר וליציע זה גג משותף. בסגנון ההלניסטי וגם במזרח הקדום היה סגנון זה מקובל.
הבבלי (סא ע"א) מציע שתי אפשרויות: "מאי יציע? הכא תרגימו: אפתא. רב יוסף אמר: בדקא חלילה". "אפתא" היא מילה אכדית, אפתו, שמשמעה חלון או קומה שנייה<sup class="footnote-marker">2</sup><i class="footnote">סוקולוף, מילון, 159.</i>, וכך גם מפרשים רוב הראשונים באופן פשוט "עלייה"<sup class="footnote-marker">3</sup><i class="footnote">רי"ף לבבא בתרא לב ע"א; רשב"ם לבבא בתרא ס ע"א (מכונה בפי העם רש"י לבבא בתרא); ר"י מיגאש לבבא בתרא סא ע"א ועוד. הר"י מיגאש מוסיף פירוש אחר: "יש שפירשו עליה ויש שפירשו זיזין מכותל הבית, ועליהן לוחין מונחין, והוא כמו עליה על פתח הבית. כגון אלו שקוראין להם שואר"ע. רב יוסף אמר בדקא חלילא. הוא חליל [צ"ל חלל?] שיש בתוך הכותל, כמו התא שהיה בכותל ההיכל". הפירוש הראשון הוא סתם "עלייה", והפירוש השני הוא ההצעה שלנו "מתורגמת" ומותאמת למונחי הבנייה הקדומים. ראו עוד תוספות לדף סא ע"א ד"ה המוכר את הבית.</i>. אין הכוונה שיציע הוא ממש עלייה, שכן עלייה היא מונח בפני עצמו, אלא שהיא מסוגי העלייה.
לפי מה שראינו לעיל ההסבר ברור. בית רומי (הלניסטי) גדול היה מחולק על ידי שני טורי עמודים לשלוש סיטראות. בין שני הטורים הקיצוניים לבין כותל הבית הייתה פרוסה תקרה שיצרה יציע (בלשוננו) פנימי, שהוא כמובן בתוך חלל החדר ואיננו חורג ממתאר החדר. התקרה התבססה על קורות עץ מאוזנות שנשענו על טור העמודים מצד אחד ועל מגרעות בכותל מצידם השני. מעל התקרה הזאת, בגובה, היה גג נוסף שקירה את כל הבניין. בין שני הטורים האמצעיים נבנה גג מקורות עץ מאונכות ואלכסוניות, ועליו נשען גג הבית כולו. הגג המרכזי היה גבוה יותר מהגגות הצדדיים שמעל הסיטרות. בדרך זו בנויים בתי הכנסת מדגם הבסיליקיה.
יציע כזה ניתן לתארו גם כמרפסת פנימית, אלא שמרפסת יוצאת מהקיר ונשענת על קורות מאונכים לקיר הבית, ואילו היציע נשען על טור עמודים הניצבים על רצפת המבנה. "בדקא" הוא פשוט קיר; בין השאר המונח מתאר גדה של נחל (תעלת מים). "בדקא חלילא" הוא כנראה משהו לולייני, מדרגות לולייניות לעלייה.
בהמשך הגמרא שם (סא ע"א): "תאני רב יוסף, שלש שמות יש לו: יציע, צלע, תא. יציע, דכתיב: 'היציע התחתונה חמש באמה רחבה'. צלע, דכתיב: 'והצלעות צלע אל צלע שלש ושלשים פעמים'. תא, דכתיב: 'והתא קנה אחד אורך וקנה אחד רחב, ובין התאים חמש אמות'. ואי בעית אימא, מהכא: 'כותל ההיכל שש, והתא שש, כותל התא חמש' ". הציטוט האחרון הוא ממשנת מידות. משנת מידות מתארת ארונות קיר, והיציע לפי רב יוסף הוא מונח קרוב. מבחינה ריאלית נראה לנו להעדיף את הפרשנות הקודמת, "אפתא", ורב יוסף אינו בא לתאר את היציע שבמשנתנו אלא את מערכת התאים שהייתה במקדש (משנה, מידות פ"ד מ"ג). התאים הללו זוהו עם היציע במקדש יחזקאל, וזה זיהוי אגדי כשלעצמו, ורב יוסף בא להסביר מהם תאים אלו ומהו היציע שבמקדש יחזקאל ולא את משנתנו.
יציע אופייני כמובן לבית גדול, כפי שאומר הבבלי: "דאמר רב נחמן אמר רבה בר אבוה: המוכר בית לחבירו בבירה גדולה" (סא ע"ב). במשמעות זו היציע מופיע במספר קטן של מקורות נוספים: "מחזירין ציר התחתון של דלת שידה תיבה ומגדל, ואין מחזירין ציר העליון. של בור, של יציע, של דות, הרי זה לא יחזיר, ואם החזיר חייב חטאת" (תוס', עירובין פ"ח הי"ח; בבלי, שם קב ע"א). דלת היציע היא אפוא דלת תקינה וחזקה יותר, ולכן אין לתקנה בשבת. כמו כן: "חורי הבית העליונים והתחתונים, היציע והדות<sup class="footnote-marker">4</sup><i class="footnote">בפירושו של המונח דות/חדות/הדות ראו להלן בסמוך.</i>, וגג הבית... אינו צריך לבדוק" (תוס', פסחים פ"א ה"ג; ירו', שם פ"א ה"א, כז ע"ב; בבלי, שם ח ע"א<sup class="footnote-marker">5</sup><i class="footnote">הבבלי גרס שם גג היציע, ואיננו במקבילות. כנראה הבבלי ראה לפניו לא יציע אלא פשוט כוך בגובה הבית. </i>), וכן שנינו בהקשר של הפרק הקודם: "סולם הצורי יש לו ארבע אמות, ולמצרי אין לו ארבע אמות. ואם היה קבוע במסמר יש לו ארבע אמות. היציע, והדות, והעליה אין להן ארבע אמות" (תוס', בבא מציעא פי"א הי"ד). "אין לו ארבע אמות" משמעו שיש ליציע פתח לחצר המשותפת, אך פתח כזה אינו מקנה לבעל היציע זכות שימוש מיוחדת ליד פתח היציע, או נכון יותר ליד בסיס הסולם ליציע.
יחד עם היציע נזכר, בהקשרים אחרים, האבוס. האבוס הוא תא הצמוד לצלע הבית ונועד לשמש כמקום אכילה לבהמות הגדולות (חמור, פרה, סוס). היציע איננו בולט ממתאר הבית, על כן הברייתא צריכה להדגיש שאם יש בבית נגע, היציע או האבוס אינם נטמאים באותו נגע (תוס', נגעים פ"ו ה"ה, עמ' 625; ספרא, מצורע פרשה ו הי"א, עג ע"ב). האבוס דומה מאוד ליציע, אלא שאיננו בגובה הבית אלא למטה (איור 29). כמו כן: "רבי שמעון אומר המוסר מפתח לעם הארץ, הבית טמא. מסר לו החיצון ולא מסר לו הפנימי, החיצון טמא והפנימי אינו טמא, אלא עד מקום שהוא יכול לפשוט ידו וליגע. היו שם יציעין גבוהין עשרה טפחים, והרויין<sup class="footnote-marker">6</sup><i class="footnote">כנראה חדותין.</i> גבוהים עשרה טפחים, אינו טמא אלא עד מקום שהוא יכול לפשוט ידו וליגע..." (תוס', טהרות פ"ח ה"א, עמ' 668). אם כן היציע עשוי להיות נמוך, וניתן לשלוח אליו יד מלמטה. אין זה היציע הרגיל בבית מכובד, אלא יציע מאולתר קמעא.
כאמור היציע נזכר מספר פעמים קטן, פחות מהעלייה שהיא קומה שנייה לכל דבר. כנראה הוא אפיין יותר מבנים מכובדים ומבני אמידים, ולאלו ניתן פחות ביטוי בספרות חז"ל מאשר למבנים פשוטים.
<b>ולא את הגג בזמן שיש לו מעקה גבוה עשרה טפחים</b> – גג ללא מעקה הוא חלק מהבית (התקרה שלו). אם יש לו מעקה הוא מרחב מגורים ובעיקר מרחב לאחסון, ולכן צריך להימכר בנפרד מהבית<sup class="footnote-marker">7</sup><i class="footnote">לשימושי הגג ראו לעיל פ"ד מ"א.</i>. <b>רבי יהודה אומר אם יש לו צורת הפתח אף על פי שאינו גבוה עשרה טפחין אינו מכור</b> – מה שקובע איננו גובה המעקה אלא אם יש לגג צורת פתח, כלומר הפתח מבטא את הפיכת הגג למרחב נפרד.

Mishnah 2

<small>עפ”י כתב יד קופמן</small>
<b>לא את הבור</b> – בדרך כלל בור סתם הוא בור מים, ולפי המקורות הספרותיים בדרך כלל הוא מצוי בחצר. בממצא הארכאולוגי איננו מכירים בור בחדר מגורים רגיל, אך ייתכן שהיו מקרים שבהם נבנה בור המים בבית (בתוך אחד מחדרי הבית בלשון ימינו), או שהיה בחצר ובשלבי החיים מרחב זה שבחצר הפך לחדר. אפשר גם שה"בור" במשנתנו איננו בור מים. בור בהקשר דומה נזכר במשנת אהלות פ"ה מ"ו: "כיצד? הבור והדות שבבית, וכפישה נתונה עליו – טהור". אם כן גם במשנת אהלות הבור והדות יחדיו, ושניהם בבית. לעומת היעדר בורות מים בתוך "בית", נמצאו בחדרי מגורים מרתפים, מחילות מסתור ושאר מתקנים תת-קרקעיים ששמם הכללי הוא "בור". <b>ולא את החדות</b> – בחילופי נוסח "הדות" או "דות". בהקשר של משנתנו אפשר להבין שדות הוא כמו בור.
הדות או החדות נזכר גם במשנת ראש השנה (פ"ג מ"ז), ושם, כמו כאן, וכמו במשנת אהלות (פ"ה מ"ו שהבאנו לעיל), יש חילופי נוסח רבים<sup class="footnote-marker">8</sup><i class="footnote">כך ב- ג, מא, מדלק, מנ, מפ, מרא, מרש, ת. ביתר עדי הנוסח "הדות", ב-מדק "החדות", ב-כ "הדוד". </i>. החדות, או הדות, נזכר במקורות רבים. הבבלי פירש שבור הוא כמו דות והסתייע מברייתא: "דתניא, אחד הבור ואחד הדות בקרקע, אלא שהבור בחפירה והדות בבנין" (סד ע"א)<sup class="footnote-marker">9</sup><i class="footnote">המאירי פירש שהדות חפור ובנוי, הווה אומר שהבור נחפר באדמה ונבנו לו קירות. בארץ ישראל ההררית בדרך כלל בורות נחצבים ולא נחפרים, אך כמובן באזורי המישור ניתן עד היום למצוא בארות ובורות שנחפרו ונבנו להם קירות.</i>. כלומר שניהם מונחים לשטח חפור, אלא שהבור חצוב והדות בנוי. ממקורות ארץ ישראל משמע שהדות לא שימש כלל לאיגום מים.
הדות מופיע יחד עם חורי הבית העליונים כמקום שיש לבדוק בו חמץ: "חורי הבית העליונים והתחתונים, היציע והדות וגג הבית..." (תוס', פסחים פ"א ה"ג)<sup class="footnote-marker">10</sup><i class="footnote">ראו פירושנו לפסחים פ"א מ"א.</i>. אם כן, הדות או החדות שייך למערכת הכוכים שבבית, אך לא שימש לאיגום נוזלים אלא לאחסון אוכל, וצריך לבודקו לפני פסח שמא יש בו חמץ. הדות מופיע כמקום שמניחים בו חבית: "אומר אדן לחבירו הלויני חבית של יין עד... שאפתח את הדות. היתה לו חבית בתוך הדות ונפתחה הדות ונפלה ונשברה..." (תוס', בבא מציעא פ"ו ה"י). אם כן הדות הוא כוך בקיר, מעין ארון קיר. פעולה רגילה של שכיר היא "עולה לעלייה ויורד לדות" (תוס', תרומות פ"י ה"ט), ומכאן שלעיתים הדות בקיר, ולעיתים זהו מעין מרתף קטן<sup class="footnote-marker">11</sup><i class="footnote">ראה עוד אליצור, חדות; פרידמן, חדות; אליצור, תגובה; ספראי, הקהילה, עמ' 209.</i> או בור קטן שמציבים בו חבית (איור 30). רמב"ם למשנתנו פירש שהדות הוא מקום "בנוי על פני הקרקע", ונראה שהיה ער לכלל המקורות וניסה בדרך זו ליישב ביניהם<sup class="footnote-marker">12</sup><i class="footnote">רבי נתן אב הישיבה פירש "כצאמה".</i>. בתוספתא טהרות (פ"ח ה"א, עמ' 668) נזכרים "הרוין" ככוך עליון בבית, וייתכן שזה שיבוש של חרוין-חדוין-חדות, ואז מקור זה מצטרף לראיות שהחדות הוא כוך עליון בבית. דות תחתון נמצא ברבות מחפירות הארץ, כגון בחורבת בירה (לעיל איור 2), בבית הביזנטי בירושלים ובעוד מקומות רבים<sup class="footnote-marker">13</sup><i class="footnote">דר וספראי, חורבת בירה, עמ' 82. </i>. בבית הביזנטי הדות מצוי בכותל הבניין, לא גבוה כיציע אך גם לא בקרקעית הבית (הרצפה).
<b>אף על פי שכתב לו עומקה ורומה</b> – כותב השטר כתב שמוכר לו "עומקא ורומא" ומכר בכך את זכויות הבנייה לגובה ואת הזכויות לחציבת בורות נוספים (ירו', יד ע"ג). אבל הבור והדות חשובים, ולכן צריכים להימכר במפורש.
הנוסח "עומקא ורומא" מופיע בשטרות מכר של בתים שנתגלו במערות מדבר יהודה<sup class="footnote-marker">14</sup><i class="footnote">ירדני, תעודות, עמ' 107 (מורבעת 24); ירדני, שם, עמ' 41 (נחל צאלים מס' 21 – "קרקעה עומקא ורומא", ובהמשך רשות מפורשת להעמיק ולחפור ולהרים). אבל בשטר מדורה אירופוס (שם עמ' 187): "לא תעמיק מינה". </i>. לאור המשנה משתמע שהייתה זו נוסחה קבועה של לשון השטרות.
אנו מעריכים שהנוסחה הקבועה, דווקא בגלל תפוצתה, הפכה לפחות משמעותית, והיא הייתה מרכיב קבוע ולא התייחסה באופן ייחודי למבנה מסוים, כלומר לא כללה בורות, יציע או אולי אף אבוס, הנזכר כאמור רק בהקשרים אחרים.
הבבלי מציע נוסחה אחרת שצריכה להופיע בשטר: "צריך למכתב ליה: קני לך מתהום ארעא ועד רום רקיעא" (סג ע"ב – מתהום האדמה עד גובה הרקיע). זו דרישה תאורטית שאיננה מוכרת משטרות ארץ ישראל. היא אולי טובה וראויה, אך הסוגיה מבטאת רצון (אוטופיה) ולא מציאות נוהגת, בניגוד למשנה, שכאמור מבטאת מציאות. בהמשך הסוגיה הבבלי מתדיין בשאלה למה "עומקא ורומא" אינם נוסחה מספקת. לדעתנו ההסבר הוא הנוהג הקיים, ואין הוא מותנה רק בשאלות של משמעות מילולית. כאמור הנוסחה הקבוע נועדה לזכויות פיתוח בעתיד, אך לא למבנים קיימים.
הבבלי (סד ע"א) מסיק, ובצדק, שהמוכר רשאי להשאיר אצלו חלקים מהבית, קומה עליונה וכו', וזה אכן משתמע מהמשנה.
<b>צריך ליקח לו דרך</b> – הקונה צריך לשלם על כניסה לחדר (או לשדה). מדובר בבית הנמצא בחצר או בבית בתוך קומפלקס גדול ("בירה גדולה" בלשון הבבלי לעיל). בחצר משותפת צריך להופיע סעיף מפורש שיש לקונה הבית כניסה לביתו. נושא זה של זכות בעל הבית בחצר המשותפת לא נקבע במשנה. פשוט להניח שהקונה קנה את זכויות הבית בחצר המשותפת, אך לאור האמור במשנה צריך סעיף זה להופיע במפורש. בכל עדי הנוסח נוסף: <u>דברי רבי עקיבא, וחכמים אומרים: אינו צריך ליקח לו דרך</u> – המשך זה חיוני להבנת המשנה. המשנה מדברת באחד או בשניים מהמקרים האפשריים:
• בית בתוך שדה. לבית מוקנות זכויות היסטוריות לדרך, ואם לא נכתב דבר הרי המחלוקת היא האם הדרך נמכרה.
• המכירה כללה בית פנימי בקומפלקס גדול, ולבית צריכות להיות זכויות מעבר בבתים החיצוניים שלא נמכרו.
• בית בחצר משותפת. במכירת הבית לא נמכרו זכויות החצר, והשאלה היא האם הדרך נקנתה מעצמה או שצריכה להופיע במפורש בשטר.
הבבלי (סה ע"א) מביא מחלוקת אמוראים על המקרה הראשון: "איתמר: שני בתים זה לפנים מזה, שניהם במכר, שניהם במתנה – אין להן דרך זה על זה. כל שכן חיצון במתנה ופנימי במכר. חיצון במכר ופנימי במתנה? סבור מינה: אין להן דרך זה על זה; ולא היא, מי לא תנן: במה דברים אמורים – במוכר, אבל בנותן מתנה נותן את כולן? אלמא, מאן דיהיב מתנה – בעין יפה יהיב, הכא נמי מאן דיהיב מתנה – בעין יפה יהיב". אם כן על מקרה רגיל אין מחלוקת שיש לו דרך, ואם הבית הפנימי נמכר והשני ניתן במתנה אז יש מחלוקת בנושא, וזאת לפי תפיסת הבבלי שהמחלוקת היא האם המוכר מוכר בעין יפה. לא נעסוק בפיתוח משפטי זה, על כל פנים הבבלי סבר שסתם בית לפנים מבית אין לו דרך לכל הדעות (כלומר צריך ליקח לו [לקנות במפורש] דרך).
<b>ומודה רבי עקיבה בזמן שאמר לו חוץ מאלו שאינו צריך ליקח לו דרך</b> – גם רבי עקיבא מודה שאם אמר (נכתב בשטר) במפורש שהבית נמכר ללא היציע והדות ולא נאמר בו שהוא נמכר ללא הדרך מן הסתם הדרך נמכרה. קביעה זו אופיינית לדיני שטרות: ככל שהשטר מפורט יותר כך הוא מצומצם יותר, שכן מרחב הפרשנות מצטמצם. בִשטר מפורט, מה שלא נכתב במפורש איננו קיים, ואי אפשר לטעון שנשכח. בשטרות מכר של בניין שבידינו הדרך אינה נזכרת, וכנראה נהגו כחכמים שאין צריך להדגיש את הדרך. אבל בשטר מורבעת 25 משנת שלוש לחירות ירושלים נכתב "...מעלא ומפקא", להיכנס ולצאת, והרי זה כמכירת דרך או זכויות לדרך<sup class="footnote-marker">15</sup><i class="footnote">ירדני, תעודות, עמ' 29. בשטר נחל חבר 9, שנכתב בסגנון נבטי, לא נזכרת הדרך ולא עומקא ורומא. ירדני, שם, עמ' 96.</i>, וכן בשטר נחל צאלים 8<sup class="footnote-marker">16</sup><i class="footnote">ירדני, תעודות, עמ' 67.</i>, ברישא נאמר "[ מ]עלא ומפקה". אבל בשטר המקביל מתברר שאין כאן אישור לדרך אלא ההפך: "ורשא לא איתי לך עמי בגו דרתה די לי ולא מעל ולא מפק עלי אנתה חדד" – ורשות אין לך איתי בתוך הדירה (מקום המגורים – בית) שלי ולא להיכנס ולא לצאת אליי, אתה חדד (חדד הוא הקונה). כלומר במפורש הדרך לא נמכרה. זה כנראה המקרה הבא במשנה.
אפשר לדקדק שבשטר סתמי יש זכות לדרך ולכן המוכר נאלץ להגדיר במפורש שהמכר ללא דרך, אך רמת דיוק כזאת בשטרות הנידונים איננה מוצדקת, ואין ללמוד משטר זה האם הדרך נמכרה אוטומטית עם החדר או לא.
בשטר נחל צאלים 8א<sup class="footnote-marker">17</sup><i class="footnote">ירדני, תעודות, עמ' 71.</i> (מכפר בריו) הקונה קנה חדר מדירה אחרת ופתח לו פתח לביתו, ובמפורש נקבע שאין לקונה דרך בחצר. אפשר להסיק מהשטר שלולי משפט זה הייתה לקונה זכות כניסה, אך גם ייתכן שאין לקונה סתם זכות כניסה, ובשטר הדגישו את מה שבעצם ברור מאליו.
גם בשטרות מכירה שנתגלו בניצנה הלא-יהודית מציינים בשטר את הזכות של הקונה להיכנס ולצאת<sup class="footnote-marker">18</sup><i class="footnote">שטרות ניצנה הם משלהי המאה השביעית ומשקפים את היישוב הכפרי תחת ההשפעה ההלניסטית (אף שרובם נכתבו לאחר הכיבוש המוסלמי). ראו קרמר, ניצנה, ג, מס' 31, 32.</i>.
הבבלי מעמיד את המחלוקת סביב השאלה האם המוכר מוכר בעין יפה, ובוודאי לא התכוון שהלוקח לא יוכל להיכנס לשדה, או שיצטרך לקנות לו דרך בהון רב, או שמא המוכר משתדל למכור כמה שפחות. אפשר גם להעמיד את המחלוקת סביב שאלה משפטית אחרת, האם שדה כולל זכויות דרך. בדרך הטבע הכרחי שתהיה לשדה דרך או דרכים. זו אחת הזכויות המופיעות במסגרת הכללית של "תנאי יהושע", כלומר הסדרים שנועדו להגנת החברה כולה ולהסדרתה הטבעית. מחלוקת בנושא מצויה במשנת כתובות פי"ג מ"ז: "מי שהלך למדינת הים ואבדה דרך שדהו, אדמון אומר ילך בקצרה, וחכמים אומרים יקנה לו דרך במאה מנה, או יפרח באויר".
הרקע הריאלי להלכה הוא שדות המצויים ב"בקעה", כלומר שטח פתוח ללא גדרות. לכל שדה יש דרך בשדות האחרים שאיננה סלולה; זכות השימוש של השכן בדרך שבתוך שדה של אחר מעוגנת ב"חזקה" מזה שנים, כלומר כך היה מקובל בעבר, אף שאיש איננו זוכר מתי נקבע ההסדר ועל סמך מה. המדובר כאן בפלוני שנסע לשנים רבות והדרך היטשטשה והוא ו/או שכניו אינם זוכרים את מיקומה המדויק. לדעת אדמון יש לקונה זכות לדרך לשדהו (כחלק מהשדה), וזו הדרך המיטבית (גם לו וגם לבעל השדה, או רק לאחד מהם), ולדעת חכמים יקנה את הדרך, אפילו בעד הון תועפות. חכמים סבורים שמכיוון שאין לבעל השדה ראיה קונקרטית על הימצאות דרך במקום ידוע, הרי שאין לו זכות להפקיע דרך מהשכן ועליו לרכוש דרך חדשה. ככל עסקה, ההסכמה לרכישה ולגובה התשלום נתונים לרצון המוכר – ברצותו ימכור וברצותו יסרב.
נראה כי הלכה זו של חכמים, העומדת על קוצו של יו"ד משפטי, אינה מאפשרת חיי שכנות, ועל כן סביר שלא יושמה באופן מעשי. ואכן, במקורות האחרים ברור שיש לשכנים זכות הליכה בשדה אחר. זכות זו נשמרת בגבולות הגיוניים. כן שנינו: "מי שיש לו בור לפנים מביתו שלחבירו, נכנס בשעה שדרך בני אדם ניכנסים ויוציא בשעה שדרך בני אדן יצאים, ואינו מכניס את בהמתו ומשקה מבורו, אלא ממלא ומשקה מבחוץ. זה עושה לו פותחת וזה עושה לו פותחת" (משנה, להלן פ"ו מ"ה). כמו כן: "מי שיש לו גנה לפנים מגנתו שלחבירו, ניכנס בשעה שדרך בני אדן ניכנסים ויוצא בשעה שדרך בני אדן יוצאין, ואינו מכניס לתוכה תגרים, ולא ייכנס מתוכה לתוך שדה אחרת, והחיצון זורע את הדרך. נתנו לו דרך מן הצד, מדעת שניהם, ניכנס בשעה שהוא רוצה ומכניס לתוכה תגרים, ולא ייכנס מתוכה לתוך שדה אחרת, וזה וזה אינן ראשיין לזורעה" (שם מ"ו).
אם כן, המוכר משאיר לקונה דרך מסודרת והקונה צריך לנהוג בה מנהג איפוק, ולהיכנס רק בזמן שאנשים נכנסים. הלכה אחרת אוסרת לקלקל דרך של רבים בתוך שדה יחיד. ניתן לקבוע, אפוא, כי אם בעל השדה פגע בדרך (בזכות ההליכה בשדהו) או חסם את הדרך הרי הוא גזלן (משנה, להלן פ"ו מ"ז; בבלי, בבא קמא כח ע"א). אם נוצר מצב שבו הדרך נשכחה, אות הוא שבעל זכות ההליכה לא מימש את זכותו, מן הסתם משום שנטש את רכושו לזמן מה מסיבה כלשהי. עד כאן ההלכה, אבל המדרש מציג את הדברים באופן שונה: "מושלו משל למה הדבר דומה? למלך בשר ודם שהיו לו שתי גנות זו לפנים מזו, מכר את הפנימית והניח את החיצונה. בא לוקח להכנס ולא הניחו שומר. אמר לו בשם המלך, ולא קבל עליו. הראהו טבעת, ולא קיבל עליו. נהג המלך ובא. כיון שראה שומר את המלך, התחיל בורח. אמר לו מה לך בורח? אמר לו לא מלפניך אני בורח, אלא מלפני המלך אני בורח" (מכילתא דרבי שמעון בן יוחאי, פי"ד כא, עמ' 61).
המדרש משקף אפוא מערכת שכנים נוגדת להלכה ולשכל הישר. ברם אין לשאול על המדרש, שכן הרעיון הדתי חשוב לדרשן יותר ממציאות כלכלית, גאוגרפית או הלכתית.
המקורות שהבאנו עוסקים במצב נתון ומסדירים את יחסי השכנים, ואילו משנת כתובות דנה במקרה מזווית של דיני ראיות – העדר ראיה על קיום דרך ספציפית. אף על פי כן, עמדת חכמים אינה נראית תואמת להלכות הנזכרות. התלמודים חשו בבעיה זו, ועל כן יש מהאמוראים שצמצמו את עמדת חכמים בהתאם. אך כפשוטם דברי חכמים חורגים מנורמת השכנות הטובה ונותנים כוח רב ביד בעלי השדות המקיפים שדות אחרים, במקרה של העדרות ממושכת. באופן כזה המשנה נותנת משמעות ל"חזקה" – התערערות השימוש של בעל השדה הנעדר וחיזוק אחיזתו של בעל השדה הסמוך בדרך שאבדה.
חכמים מעדיפים את הזכות המשפטית של בעל השדה החיצוני. אדמון, לעומת זאת, כופה הסדר מציאותי; הבעלים נדרשים לוותר על זכותם הפורמלית, והשני נדרש לעשות שימוש מועט ככל האפשר בזכות זו. עם זאת, אין כאן בהכרח עמדות עקרוניות שונות אלא דיון במקרה קיצוני ומיוחד. המסורת ההלכתית המאוחרת, זו שציטוטים ממנה הבאנו, מקבלת את רוח גישתו של אדמון. במשנתנו מדובר על מכירה, אבל מי שסבור ששדה זקוק לדרך סבור שעל הציבור לדאוג למימוש מצב זה. לפיכך תנא קמא (חכמים) מתעלם מכך שהדבר אינו כתוב בשטר במפורש, ואילו רבי עקיבא סבור ששדה אינו חייב לכלול דרך, ובעל השדה צריך לכתוב את דבר הענקת הזכות לשימוש בדרך במפורש, ואם לא נכתב דבר על בעל השדה הפנימי למצוא לעצמו פתרון.
<b>מכרן לאחר</b> – בעל הבית מכר את הבור והדות לאחר, ולא הזכיר את הדרך כלל, <b>רבי עקיבה אומר אינו צריך ליקח לו דרך</b> – הקונה צריך לקנות במפורש את הדרך, שכן מתוך הזכרת הבור והדות ניתן ללמוד שהדרך מכורה עם הבית. <b>וחכמים אומרים צריך ליקח לו דרך</b> – אין לומדים מרמזים כאלו. בעל הבית רמז משהו במוכרו את הבור והדות לחוד, ולכן העמדות לגבי הדרך מתחלפות. הירושלמי (יד ע"ד) מוסיף ומסיק שהמחלוקת היא במקרה הסתמי; אם ברור שיש לבית דרך היא נמכרת עם הבית, ואם ברור שאין לבית זכות כניסה צמודה הדרך צריכה להופיע בפירוט, וכל הדיון הוא במקרה הסתמי, כשלא ברור האם לבית יש זכויות כניסה ויציאה. ספק אם זו פרשנות, או פרשנות יוצרת המטה לדעת רבי עקיבא.
לעומת זאת בבבלי (סא ע"ב) אביי מסכם שצריך לכתוב את עניין הדרך במפורש.
הבעיות המשפטיות פרושות במשנה ומבטאות מחלוקת על מעמד הדרך, והוספנו שבמקורות מקבילים ברור שלבית או לשדה צריך להגיע ולשם כך המערכת צריכה להתגמש. בפ"ו מ"ז מדובר במקרה ההפוך, שדרך לשדות רבים עוברת בתחום פלוני, וברור שהדרך היא זכות מעוגנת מדורי דורות ואי אפשר לפגוע בה. זו גם דעת אדמון במסכת כתובות. חכמים שם חולקים וסוברים שאם אבדה הדרך יש לקנות אותה מחדש, אבל קשה להאמין שהיה נוצר מצב שבו לא הייתה לאדם כניסה לביתו או לשדהו. באופן מעשי מצב כזה בלתי אפשרי, ובכפר הערבי המסורתי בעלי שדות שכנים התגמשו בנושא.
לפי ההלכה אפילו מי שאיבד דרכו רשאי להתוות לעצמו דרך בכרם ולהזיק קמעא, קל וחומר בעל שדה שללא דרך יאבד את כל רכושו. כן מפרש הבבלי לעניין אחר: "רבי יהודה אומר משום רבי אליעזר: רבים שבררו דרך לעצמן – מה שבררו בררו. איני? והאמר רב גידל אמר רב: והוא שאבדה להן דרך באותו שדה! וכי תימא: הכא נמי כגון שאבדה לה דרך באותה חצר? והאמר רבי חנינא: עד מקום מחיצה מחלוקת! אימא: על מקום מחיצה מחלוקת. ואיבעית אימא: בצידי רשות הרבים קמיפלגי; דרבי אליעזר סבר: צידי רשות הרבים כרשות הרבים דמו, ורבנן סברי: צידי רשות הרבים לאו כרשות הרבים דמו" (עירובין צד ע"א; כאן ק ע"א). אם כן, אם לא הייתה דרך ה"רבים" רשאים לברור לעצמם דרך, ואם הייתה דרך ואבדה אז זכותם מוגבלת יותר, אך עדיין ברור שיימצא לה פתרון. "יפרח באוויר" איננו פתרון אפשרי. המימרה היא תוספתא להלן פ"ב הט"ו, ואומנם רבי יהודה חולק עליה אך רק במקרה מיוחד שבו נעסוק להלן בפירושנו למשנה ט.
כמו כן: "חבירו שטעה תופסו בידו ומפסגו בשדות וכרמים, עד שמגיע לעיר או לדרך. וכשם שמצוה על ידי חבירו כך מצוה על ידי עצמו, הוא עצמו שטעה מפסג בשדות וכרמים עד שמגיע לדרך או לעיר. <u>שעל מנת כן הנחיל יהושע לישראל את הארץ</u>" (תוס', בבא מציעא פ"ב הכ"ח). הווה אומר שאומנם אין כאן זכות משפטית, אבל אחד מ"תנאי יהושע" הוא אפוא ששכן מוותר לחברו, יש בין השדות דרכים שבהן הכול רשאים ללכת, ואם אין דרך כובש אדם לעצמו את הדרך. אדם אינו נאלץ לפרוח באוויר, זו אינה דרך פתרון אפשרית.
בתוספתא יש תוספת למשנתנו: "ואם אמר לו הוא ומה שבתוכו אני מוכר לך הרי כולן מכורין. ואף על פי שאומר לו הוא וכל מה שבתוכו אני מוכר לך, לא מכר לו את הבאר<sup class="footnote-marker">19</sup><i class="footnote">באר מתחלפת עם בור, ולא נראה שבלשון חכמים העניקו משמעות להבדל הכתיב.</i> ולא את השידה, ולא את הדותות, והיציעים, ולא את המערות שבתוכו. אם כן למה כתב עומקא ורומא? שאם רצה להגביה מגביה, להשפיל משפיל" (פ"ג ה"א). אם כן אפילו המשפט "הוא וכל מה שבתוכו" איננו מצרף לבית מתקנים בנויים. גם משפט זה הוא מטופס השטרות, ואיננו בשרידי השטרות שבידינו.
ראוי לציון ההבדל הסגנוני בין משנתנו למשנת פסחים. משנת פסחים (פ"א מ"ג) מדברת על מרתף, והתוספתא שם (פ"א ה"ג) על אוצר, ואילו אצלנו מונחים אלו חסרים ומופיעה הצורה הפשוטה והכללית יותר, "בור" ו"דות".

Mishnah 3

<small>עפ”י כתב יד קופמן</small>
<b>המוכר את הבית מכר את הדלת</b> – המחוברת לקרקע,<b> אבל לא את המפתיח</b> – שהוא חפץ מיטלטל.<b> מכר את המכתשת קבוע</b> – משמשת לכתישת זרעונים, גרעינים. אם היא קבועה היא חלק ממכירת הבית, <b>אבל לא את המטלטלת</b> – את המכתשת המיטלטלת (איור 31).<b> מכר את האסטרוביל</b> – החלק העליון הנייד של כלי הטחינה (לעיל פ"ב מ"א) (איור 32), <b>אבל לא את הקלת</b> – החלק התחתון, שהוא בעל היקף גדול יותר. הקלת איננה קבועה בקרקע, אבל בגלל משקלה הרב גם איננה מיטלטלת.<b> מכר תנור מכר כירים</b> – הם בדרך כלל קבועים בקרקע (ודאי שהדבר נכון לגבי התנור), אבל הקיבוע הוא בטיח דק, והם ניתנים לטלטול.<b> בזמן שאמר לו הוא וכל מה שבתוכו הרי כולם מכורים</b> – חפצים כאלה מיטלטלים נמכרים עם הבית אם נעשה שימוש במינוח "הוא וכל מה שבתוכו".
בתוספתא מופיעה דעתו החולקת של רבי אליעזר: "רבי אליעזר אומר כל המחובר בקרקע הרי זה מכור" (פ"ג ה"א). רבי אליעזר (2) אינו חולק ממש אלא מציע ניסוח כוללני ומשפטי יותר. בפועל ייתכן שיהיה מקרה שבו הניסוח המשפטי ייצור שינוי הלכתי בין הכלל לרשימת הדוגמאות. הירושלמי (יד ע"ג) מפרש: "המוכר את הבית כו' כיני מתניתא מכר את המכתשת החקוקה אבל לא את הקבועה", אם כן לא כרבי אליעזר שאמר מכר כל מה שקבוע, אלא רק מה שחצוב ברצפה. כנראה זה מקרה שהניסוח של רבי אליעזר יגרום למחלוקת עם התנא הראשון.
לפנינו דוגמה יפה לעיצוב ההלכה. חכמים מציעים רשימת דוגמאות (הלכה "כזואיסטית") ורבי אליעזר כלל. מגמת שני הניסוחים דומה למדי, אבל ההבדל בניסוח יוצר גם "נפקא מינה" הלכתית.
בשטר נחל צאלים 21<sup class="footnote-marker">20</sup><i class="footnote">ירדני, תעודות, עמ' 41.</i> עם המבנה נכללים אבניא, כותליא, שריתא, קרקעא, עומקא ורומא, ותאעא ומפתחא (שער ומפתח). אין ללמוד על ההלכה הכללית אלא שבמכר זה הקפידו, והוא שנאמר במשנה שבזמן שמכרן ופירט – מה שפירט נמכר, ומה שלא פירט לא נמכר.
כמו כן בתוספתא: "1. המוכר את הבית, מכר את הדלת, ואת הנגר, ואת המנעול, ואת המכתשת החקוקה, אבל לא מכר את התנור, ולא את הכריים, ולא את הריחים, ולא את המכתשת הקבועה. 2. רבי אליעזר אומר, כל המחובר בקרקע הרי זה מכור" (פ"ג ה"א). המשך הברייתא מקביל להמשך המשניות, ונביאו להלן. הדלת והנגר נמכרים אך לא המפתח, כמו במשנה, וכמו ה"כיני מתניתין" של הירושלמי. התוספתא מקבילה למשנה, כמו במשניות הקודמות בפרק.
הבבלי מביא דעה שהמוכר שדה מכר את כלי העבודה (סה ע"ב) ומסיק שזו עמדת רבי מאיר החולק על משנתנו. אולי יש בנושא הבדל בין כרם לבית, אך גם ייתכן שלדעת רבי מאיר כל המיטלטלים הנחוצים לקיום הבית נמכרים עימו, גם אם הדבר לא נכתב במפורש.

Mishnah 4

<small>עפ”י כתב יד קופמן</small>
<b>המוכר את החצר</b> – החצר היא הקומפלקס כולו הכולל חצרות ובתים ומתקנים. לעיתים "חצר" היא חצר השותפים (להלן), ולעיתים היא חצר פרטית. החצר הפרטית נראית כחצר השותפים, אבל היא רכוש פרטי. במקרה זה מדובר בחצר פרטית (ראו להלן). <b>מכר בתים בורות שיחים ומערות</b> – כל מה שאיננו נכלל בבית נכלל במכירת החצר, <b>אבל לא את המטלטלין</b> – אלו אינם חלק מהרכוש הקרקעי הנמכר.<b> בזמן שאמר לו הוא וכל מה שבתוכה</b> – מינוח זה כולל מטלטלין,<b> הרי כולם מכורים</b> – כל המטלטלין מכורים.<b> בין כך ובין כך לא מכר את המרחץ</b> – בית מרחץ הוא חלק מהחצר אבל מקום נכבד בפני עצמו, ומכירת החצר כוללת רק מבנים רגילים. <b>ולא את בית הבד שבתוכה רבי אלעזר אומר המוכר את החצר לא מכר אלא אוירה שלחצר</b> – אוויר הוא החלל הריק. גיל מציע לגזור את המילה מיוונית<sup class="footnote-marker">21</sup><i class="footnote">גיל, חצר.</i>: aule – αùλῆ, שמשמעו גם החלל הריק וגם פתח.
בתוספתא ניסוח משפטי יותר: 1. "כל שאינו מוכר בבית, מכור בחצר. המוכר את החצר מכר את הבית, 2. המוכר הבית לא מכר את החצר, אלא אוירה של חצר. 3. המוכר את החצר מכר בתים הפנימים, ובתים החיצוניים, 4. אבל לא מכר את הוילאות ולא את הוילסאות ולא את המרחצאות שלפנים הימנו, ואם היו עשויין לתשמיש החצר הרי כולן מכורין. אצטבלן העשוי לתשמיש חצר מכור, לרבים אין מכור. חנויות הפתוחות לפנים מכורות עמה, לחוץ אין מכורות עמה, לפנים ולחוץ הרי אלו מכורות עמה" (פ"ג ה"א). 1. הוא הכלל, 2. הוא משפטו של רבי אליעזר המוצע בצורה אחרת. רבי אליעזר איננו חולק אלא מסביר את אשר התקשינו בו במשנה הקודמת. מי שמוכר בית בחצר איננו מוכר את חלקו בחצר, אבל הוא מוכר את זכות השימוש בחלל החצר. לפנינו ניסוח אחד של רבי אליעזר ושתי משמעויות שבהן נחלקו אליבא דשיטתו. וילאות הם אולי מלשון וילה, בית אחוזה. הווילה, vila בלטינית, היא הכינוי הרומי לבית אחוזה. בית אחוזה איננו מצוי, בדרך כלל, בחצר, אך התוספתא כללה אותו משום שהוא נדון בהמשך המשנה (המוכר את העיר). הצורה "וילאות" היא צורת ריבוי מובנת. במקבילה בבבלי אין "וילאות" אך יש "בית חולסאות" (סז ע"א).
גיל מציע שחולסאות הוא שיבוש של "אולסאות", הוא האלאוסיס (בכתיבים שונים – חצר פתוחה הנזכרת פעמים מספר). מבנה כזה מציין רחבה פתוחה לפני השער של טבריה ששימשה מקום לימוד תורה ידוע, כגון "ריש לקיש הוה יתיב לעי באוריתא בהדה אלסיס דטבריה, נפקין תרתין נשין מתמן..." (בראשית רבה, לד ז, עמ' 327 – ריש לקיש ישב ועסק [למד] תורה באותה אלסיס של טבריה). לפי ההקשר האלסיס היה ביציאה מהעיר, ושתי הנשים שעברו לידו בירכו על שיצאו מהעיר. האלאוסיס היה ליד הכניסה לעיר, זאת אנו לומדים לא רק מסיפור זה אלא מההשוואה בין שני הסיפורים הבאים:
האילפא של הפסיקתא היא אותה אלאוסיס, רחבת כניסה ליד הפילי, השער של טבריה. מבין כל הצעות הזיהוי והפירוש זו של גיל מתאימה ביותר, ויש לה אף אישור ארכאולוגי, שכן ליד השער בן המאה השלישית-רביעית הייתה רחבה פתוחה<sup class="footnote-marker">22</sup><i class="footnote">טרם פורסם פרסום מלא.</i>. אלאוסיס (אולוסיס) זה נקשר לכמה חכמים שישבו ולמדו שם (רות רבה, ד ג), כמו גם לריש לקיש הנזכר בסיפור שציטטנו.
אשר לחולסאות – ליברמן מפרש שחולסאות הן מחצב חול, ברם ברור שמחצב החול איננו בחצר עצמה. על דרך הדחק ניתן להציע שהכוונה לבית מלאכה לזכוכית. הבבלי (סז ע"א) מזכיר את החולסית עם המצולה, והיא אולי המילוסה (להלן), ומדובר כנראה בשני חלקים של אותו מתקן-מבנה.
עם זאת, התוספתא מסייגת את ההלכה שאם מבנים אלו פתוחים לחצר ונועדו לטובת דייריה הם חלק מהחצר. כן נזכרות בתוספתא החנויות (שהן כבתים), וכן אצטבלן. אצטבלן היא סטבלן (stablion – στάβλιον), מילה יוונית שמשמעה אבוס. וכבר ראינו לעיל במשנה ב שאבוס איננו נמכר עם הבית וגם לא עם החצר, שכן הוא מתקן בפני עצמו, חשוב יותר מהחצר כולה.
בבבלי (סז ע"א) מובא: "תנו רבנן: המוכר את החצר – מכר בתים החיצונים, ובתים הפנימים, ובית החולסאות. חנויות פתוחות לתוכה – נמכרות עמה, ושאין פתוחות לתוכה – אין נמכרות עמה; פתוחות לכאן ולכאן – [אלו] ואלו נמכרות עמה; רבי אליעזר אומר: המוכר את החצר – לא מכר אלא מילוסא של חצר". במקום אווירה של חצר נאמר כאן מילוסא של חצר, מילה המזכירה את החולסאות. מילוסה היא misulion – μεσσùλιον הנזכרת כחלק של בית, והכוונה לשער מפואר<sup class="footnote-marker">23</sup><i class="footnote">המילה מופיעה כמה פעמים, במיוחד בפפירוס ניצנה מס' 22 המשקף את תנאי ארץ ישראל. שם מדובר בחלוקת רכוש (חצר).</i>, בית שער ובהשאלה לקבר מפואר.
אזכור בית המרחץ, בית הבד והווילאות איננו מקרי, ואיננו רק ריאלי אלא גם ספרותי. בהמשך תעסוק המשנה במוכר את בית הבד, במוכר את בית המרחץ ובמוכר את העיר. העיר היא כאמור בית האחוזה (להלן), ושם מופיעים בשנית מבנים אלו כאלו שנכללים במכר הראשי.

Mishnah 5

<small>עפ”י כתב יד קופמן</small>
<b>המוכר את בית הבד מכר את הים ואת הממלל</b> – בכתב היד הממלל, ברוב עדי הנוסח ובמקבילות רבות "הממל". השם בא מהשורש למלול ולפיכך נטו רוב החוקרים לפרש שהים הוא מצע האבן הגדול שבו נע השכב, שהוא גם הממל (איור 33). ההבדל בין שכב של בית בד וממל עשוי להיות בחלוקת המשנֶה של אבני הפריכה. בטרם נמשיך בפירוש המשנה עלינו להציג את בית הבד הקדום.
מאות בתי בד נמצאו בארץ, והובחנו שיטות עבודה אחדות שכל אחת מהן הותירה שרידים אחרים<sup class="footnote-marker">24</sup><i class="footnote">הדיונים המהותיים בנושא הם של בראנד, בית בד; פרנקל, יין ושמן; פרנקל, בתי בד; פרנקל ואחרים, תעשיית השמן; מטינגלי, בית הבד.</i>. בכל השיטות שלושה שלבים לאחר המסיק שאותם ניתן לבצע ברצף, או עם הפסקה המשפרת את טיב השמן.
1. טחינה במתקן אבן שבו מרסקים את הזיתים, את הרסק מכניסים למטען, הוא סל שבמרכזו חור ובו הרסק של הזיתים. הרסק עשוי לזוב. בשלב זה זב רק מעט מאוד שמן, אם כי באיכות גבוהה (משנה, מנחות פ"ח מ"ה). אפשר שלאחר שלב זה יועלו הזיתים לגג להשהיה נוספת שתשפר את טיב השמן (ראו פירושנו שם)<sup class="footnote-marker">25</sup><i class="footnote">בתקופת המקרא נעשתה עבודה זו במתקן קטן בעל מצע אבן ריבועי ואבן אופקית המתגלגלת מעליו.</i> (איורים 35-34).
2. טעינה במשקל רב של הזיתים הטחונים על ידי קורת בית בד. בשלב זה רוב השמן זב.
3. טעינה שנייה להוצאת שרידי השמן. שלב זה התבצע גם על ידי חימום בתנור.
את שלב הטחינה ניתן לבצע ברחיים מסוגים שונים. תמיד היה בסיס אבן גדול, אבל אבן השכב הייתה עשויה להיות אבן אחת גדולה, או שתי אבנים בעלות צורה של עדשה שסובבו בידי שני אנשים, כל אחד ביצע חצי סיבוב. החיבור בין האבן העליונה לתחתונה נעשה בכמה צורות שהמשותף להן הוא כמובן ציר העץ, אך פרטיהן שונים והם תלויי אזור, כלומר בכל אזור היו צורות מעט שונות<sup class="footnote-marker">26</sup><i class="footnote">לכך הקדיש פרנקל, בתי בד, מאמץ רב.</i>.
לאחר שלבים 3-2 צריך היה לסנן את השמן מהמוהל, ואחר כך לסננו מהשמרים, משקע בוצי שנוצר בקרקעית כד האחסון. אך כל אלה אינם נעשים בשלב הייצור אלא בשלב השיווק.
שלב הטעינה הוא הלחיצה במתקן הלחיצה. אנו מכירים שש שיטות עיקריות של לחיצה וסחיטה, והמשותף לרובן (חוץ מהשיטה השישית) הוא קורה ארוכה שבסיסה בגומחה בקיר והקצה השני חופשי, ומרכז הקורה לוחץ על הזיתים. כוח הלחץ נקבע לפי המשקל שעל קצה הקורה, משקל המוכפל לפי חוקי המנוף. צורות הלחיצה שאנו מכירים<sup class="footnote-marker">27</sup><i class="footnote">סיכמנו זאת בפירושנו למסכת מנחות פ"ח מ"ב, עם כל האיורים המתאימים. </i>:
1. לחיצה על ידי קורה בלבד.
2. לחיצה על ידי קורה שאליה נקשרו אבנים או משקולות (איור 36).
3. לחיצה על ידי קורה; מעל קצה הקורה מתקן לחיצה עם בורג שאִפשר הכבדה איטית של הקורה (איור 37).
4. לחיצה על ידי קורה; מתחת לקצה הקורה בסיס אבן גדול שאליו נקשרה הקורה. ההכבדה נעשתה על ידי מתיחת החבל שבין הקורה לבסיס. ייתכן שבשלב מסוים התרומם הבסיס הכבד מעל הקרקע<sup class="footnote-marker">28</sup><i class="footnote">הצעה כזאת הוצעה במחקר. אנו מטילים בה ספק. </i>.
5. לחיצה על ידי קורה; הקורה הוכבדה על ידי משקולות הקשורות לקצה הקורה ומתקן מחבר את המשקולות לקורה. סיבוב המתקן אִפשר הכבדת הלחץ על הקורה (איור 38).
6. מתקן שיש בו בורג והוא לוחץ ישירות על הזיתים. הבורג דומה לשיטה מס' 3, אלא שאין תחתיו קורה כלל (איור 39).
<b>איור 34ג.</b> הכבישה במעטן. ציור על ואזה יוונית. לקסיקון העתיקות.
<b>איור 39ג.</b> מתקן לחיצה עם לולב, צילם י' בן יעקב בדרום הר חברון.
<b>איור 39ד.</b> בסיס של מתקן לחיצה ישיר בכורזין. צילמה ד' ספראי.
במנחות (פ"ח מ"ה) רבי יהודה מציע לחזור לשיטה הקדומה שנהגה בימי בית ראשון ולהכביד על עיסת הזיתים באבנים. אפשר גם שהוא מציע להכביד על הקורה באבנים (שיטה שנייה), וחכמים מציעים הכבדה בכל שיטה שהיא. אם אכן רבי יהודה מתכוון ללחיצה ללא קורה הרי שהוא מציע שלמקדש השתמשו בשמן הנסחט בשיטות שבימיו כבר היו ארכאיות ומיושנות. זו כמובן תופעה רווחת שלצורכי קודש משתמשים בשיטות ישנות ומסורתיות, ולא בחידושי הטכנולוגיה. במשנת מנחות שם מתנהל דיון על טיב השמן בשיטות הלחיצה השונות, וכפי שהראינו בפירוש משנת מנחות הדיון שם מעט אוטופי וספרותי ולא רק ריאלי. מגמתו ליצור מדרג של 3x3 סוגי שמנים, האחד טוב מחברו, וזו חלוקה ספרותית.
במקורות מקבילים אנו שומעים על שלושת השלבים של הפקת השמן, וזו הסיבה למחלוקת מהו גמר המלאכה של זיתים, הטעינה או הטחינה: "מאימתי תורמין את הזתים? משיטענו, ורבי שמעון אומר משייטחנו. רבי יוסה בי רבי יהודה אומר: מביא זתים בקופה, ונותן לתוך הממל ומהלך בהן שתי וערב. אמרו לו, אינו דומה ענבים לזתים, ענבים ריכות ונותקות את יינן, זתים קשין ואין נותקין את שמנן" (תוס', תרומות פ"ג הי"ג). שלוש דעות לפנינו בדבר ההגדרה של גמר מלאכת הזיתים: "משיטענו", כלומר שיתחיל שלב הלחיצה, "משייטחנו", כלומר הכתישה, או מראשית הכתישה. שלושת השלבים הללו אינם מתאימים לשלבים שמנינו.
נושא זה, מהו גמר מלאכה בזיתים, מורכב ביותר, ולא נעסוק בו במסגרת זו.
הקושי לפרש שהממל הוא אבני הפריכה נובע כבר מהמקור שציינו. מדובר שם על שלב הטעינה, כלומר הלחיצה, ונזכרת נתינה לתוך הממל, אם כן הממל הוא כלי קיבול. בדוחק ניתן לפרש שרבי יוסי לא דייק בלשונו והתכוון שנותנים לתוך הים שבו גם הממל, וגם הוא סבור שגמר המלאכה הוא תחילת הטחינה (מהלך שתי וערב, כלומר סיבוב אחד מלא של המלל, או שני סיבובים ברחיים של שתי עדשים [מפרכות]).
סיבה נוספת המקשה על זיהוי הממל עם אבני המפרכת היא משנת מעשרות המדברת על זמן מעשר, והוא תחילת המצב שבו קיים כבר שמן: "השמן משירד לעוקה. אף על פי שירד, נוטל מן העקל, ומבין הממל, ומבין הפצים, ונותן לחמטה ולתמחוי. אבל לא יתן לקדרה וללפס כשהן רותחין. רבי יהודה אומר לכל הוא נותן חוץ מדבר שיש בו חומץ וציר" (פ"א מ"ז). אם כן בזמן שהשמן יורד לעוקה, שהוא שלב הלחיצה, השמן חייב במעשרות, אבל באותו זמן ניתן לנגב מעט שמן ממקומות אחרים שבהם השמן טרם החל לזוב – מהעקל עצמו הנמצא בלחיצה, ומבין הממל. בשלב הפריכה עדיין אין שמן נוזלי. יתר על כן, בשעת הפריכה הזיתים אינם בעקלים. לפי משנה זו צריך להבין ש"בין המלל" הוא בשלב הלחיצה, כאשר קיימים כבר עקלים שמהם זב מעט שמן. רק בדוחק אפשר לפרש שהכוונה לזית המרוסק המצוי ב"ים".
הפצים הנזכרים במשנת מעשרות הם המקבילה לבתולות, ואכן הבתולות נראות כשתי מזוזות של פתח<sup class="footnote-marker">29</sup><i class="footnote">פצים, וברבים פצימים. פצימים הם מזוזות הבית. </i>. אם כן קרוב לפרש שממל שייך לשלב הלחיצה, וצריך עיון.
<b>ואת הבתולות</b> – הבתולות הן שני עמודי אבן מלבניים שהציבו משני צידי ערמת העקלים, בדרך כלל לפני בור האיגום (לעיל איור 36). תפקיד הבתולות למנוע התמוטטות ערמת העקלים, ומתן אפשרות להרים את הקורה ולהניחה בצד כדי לפרוק את ערמת העקלים הסחוטה. עמודי אבן כאלה נדרשו בעיקר בשיטות 5-4. על ערמת העקלים הייתה נקודת הכובד של הקורה (קצה אחד היה תקוע בקיר, והשני מתחת למשקלות המעיקים על הקורה). לעיתים נבנה על נקודה זו מתקן לחיצה נוסף שהתבסס על הקורות. שיטה זו נהגה בעיקר ביהודה במאה הראשונה ובראשית המאה השנייה (עד למרד בר כוכבא, אך גם בגליל). <b>אבל לא מכר את הכידון</b> – לפי שמו הוא ראש היתד המצוי בתוך מסגרת העץ ולוחץ על קצה הקורה (שיטות 3, 5). <b>ולא את הגלגל</b> – החבל המאפשר להעלות או להוריד את קצה הקורה ולהכביד עליה בקצה (שיטות 3, 5),<b> ולא את הקורא</b> – בעדי נוסח אחרים הקורה, <b>בזמן שאמר לו הוא וכל מה שבתוכו הרי כולם מכורין</b> – כל אלה מיטלטלים ואינם נמכרים עם המבנה, אלא אם אמר "הוא וכל מה שבתוכו".<b> רבי אלעזר אומר המוכר את בית הבד מכר את הקורא</b> – שכן עיקר בית הבד הוא הקורה. זה גם היה החפץ היקר במבנה: קורת עץ שאורכה 10-8 מ', עבה וכבדה, איננה מוצר נפוץ בארץ.
בתלמוד הבבלי (סז ע"ב) סדרת תרגומים ופירושים למונחי בית הבד: "ים – טלפחא. ממל – אמר רבי אבא בר ממל: מפרכתא. בתולות – אמר רבי יוחנן: כלונסות של ארז שמעמידין בהן את הקורה. עבירים – כבשי. גלגל – חומרתא. קורה – קורה". טלפחא משמעו עדשים, והוא מפרש אפוא שהים הוא הבסיס של המטחנה עם שתי האבנים דמויות העדשים. סגנון זה רווח בארץ בתקופה ההלניסטית. את המונח "ממל" הוא מפרש כאבני הפריכה, פירוש שהצענו, אך התקשינו בו. הבתולות של הבבלי הן עמודי עץ ששימשו לאותה מטרה, כמו שציינו. עבירים הם כבשי, כנראה האבנים המכבידות על הקורה. הגלגל נקרא חומרתא. הגלגל הוא כנראה מתקן החבלים שמיועד להעלות ולהוריד את הקורה (לעיל איור 38).
בתוספתא מצויים עוד פרטים על בית הבד: "המוכר את בית הבד מכר את היצרין ואת היקבים, את המפרכות ואת הרחיים התחתונה, אבל לא מכר את הסקין, ולא את המרצופין, ולא את הריחים העליונה. ואם אמר לו 'הוא ומה שבתוכו אני מוכר לך' – הרי כולן מכורין. ואף על פי שאמר לו 'הוא ומה שבתוכו אני מוכר לך', לא מכר לא את הבור, ולא את השיח, ולא את היציעין, ולא את הרותיות, ולא את המערות שבתוכו. ואם אמר לו 'הוא ומה שבתוכו אני מוכר לך'<sup class="footnote-marker">30</sup><i class="footnote">משפט אחרון זה סותר את קודמו, ואולי יש לגרוס "הוא וכל מה שבתוכו".</i> – הרי כולן מכורין" (פ"ג ה"ב). היצרין הם אולי הנצרים (ליברמן), וקשה, שכן השימוש היחיד לנצרים בבית בד הוא לעקלים, והם בוודאי מיטלטלים. אין בידינו הצעה טובה לנוסח זה, ואף לא לנוסחים החילופיים כגון "יצידין", ואולי הם מְכלי אגירה לשמן, לפי ההמשך. היקבים הם כמו יקבי היין, הבורות בקרקע לאחסון השמן (איור 40). המפרכות הן הממל או הים, כפי שהסביר הבבלי; הסקין והמרצופין הם כולם כלי קיבול מעור<sup class="footnote-marker">31</sup><i class="footnote">ראו פירושנו לשבת פ"ח מ"ה; כלים פ"כ מ"א.</i>.

Mishnah 6

<small>עפ”י כתב יד קופמן</small>
<b>המוכר את המרחץ</b> – בית המרחץ היה מתקן רווח בפוליס, וגם בעיירה הכפרית. בניגוד לבית הבד חלקיו לא נדונו באותה רמת אינטנסיביות<sup class="footnote-marker">32</sup><i class="footnote">ראו הדר, בתי מרחץ.</i>.<b> לא מכר לא את הנסרים</b> – הנסר הוא עץ שטוח ומלבני (מעובד). הנסרים שימשו להנחה על רצפת האבן הלוהטת כדי לאפשר הליכה עליה. הנסרים מונחים על הרצפה, אך אינם קבועים. <b>ולא את הספסלים</b> – ספסל בית המרחץ מתפרק ואיננו קבוע. שני מתקנים אלו נזכרים בהקשר של בית המרחץ (משנה, כלים פכ"ב מ"י): "ספסלין שבמרחץ ושתי רגליו של עץ טמא, אחת של עץ ואחת של אבן טהור. הנסרין שבמרחץ ששיגמן, רבי עקיבא מטמא וחכמים מטהרין". <b>ולא את הבלניות</b> – בלנאום הוא השם הלטיני לבית המרחץ, והכוונה כנראה לספסל שעליו הרוחץ יושב או מפעיל בית המרחץ שהיה עֶבֶד. כך גם במקבילות למשנה ז מדובר בעבד של בית האחוזה, שהוא חלק מבית האחוזה, ולכן היה מקום לחשוב שגם העבד המפעיל את בית המרחץ נמכר עם בית המרחץ. <b>בזמן שאמר לו היא וכל מה שבתוכה הרי כולם מכורין</b> – כל המיטלטלים מכורים, כמו במשניות הקודמות.<b> בין כך ובין כך לא מכר לא ואת המגורות שלמים</b> – בריכות המים (מאגרי המים) שעומדות בפני עצמן,<b> ולא את אוצרות שלעצים</b> – מחסני העצים. כל אלו נמצאים בתוך בית המרחץ או מחוץ לו, ברחבי העיר. מעניין שהמשנה איננה מדברת על אמת המים המספקת מים למרחץ, שאם אין למרחץ זכויות מים קשה יהיה להפעילו.
גם בתוספתא הבאה, כמו בתוספתא שעל המשנה הקודמת, יש תוספת פרטים: "המוכר את המרחץ – מכר בתים הפנימיים ובתים החיצונים, בית היורות, בית הקמין ובית האולייארין, אבל לא מכר לא את היורות, ולא את הקמין, ולא את המגדלים שבתוכו, ואם אמר לו 'הוא ומה שבתוכו אני מוכר לך' – הרי כולן מכורין. ואף על פי שאמרו לו הוא ומה שבתוכו אני מוכר לך לא מכר את הברכות המסתפקין מהן מים בין בימות החמה בין בימות הגשמים, ואף לא בית כנסת העצים, ואם אמר לו מרחץ וכל משמשיו אני מוכר לך – הרי כולן מכורין" (פ"ג ה"ג).
בית היורות צריך להיות מקום התנור, שכן יורה היא תנור. זה מתקן חשוב, אך הוא ללא ספק חלק מבית המרחץ (ואולי עיקרו של בית המרחץ). בית הקמין גם הוא מונח שקשור לתנור, אולי הם צינורות האבן שבהם מוזרם האוויר החם. האולייארין משמעו ביוונית שמן, והאולאריון מכר את השמן. בכל בית מרחץ הגון היה חדר שבו חילקו (מכרו) את השמן. זה היה חדר בגודל בינוני ובו שקערוריות בקיר (מעין ארונות קיר – איור 41). האולאריון עשוי להיות גם העבד המוכר את השמן. המגדלים הם מן הסתם פינות מצועצעות במבנה. "כנסת העצים" הוא שם אחר ל"אוצרות" שבמשנה.
הבבלי מציג ברייתא מקבילה ובה פרטים נוספים: "המוכר את המרחץ, מכר את בית הנסרין, ואת בית היקמין, ואת בית הספלים, ואת בית הוילאות. אבל לא את נסרין עצמן, ולא יקמין<sup class="footnote-marker">33</sup><i class="footnote">יקמין הוא הקמין שבתוספתא.</i> עצמן, ולא ספלים עצמן, ולא וילאות עצמן, ובזמן שאמר לו: היא וכל מה שבתוכה – הרי כולן מכורין; בין כך ובין כך, לא מכר לו את הבריכות המספקות לו מים" (סז ע"ב). הווילאות נראות כהעברה מהברייתא למשנה הקודמת. בית הנסרין, לעומת נסרין, נראה גם הוא כהרחבה טכנית.

Mishnah 7

<small>עפ”י כתב יד קופמן</small>
<b>המוכר את העיר</b> – העיר נדונה רבות במהלך פירושנו. לפי ההקשר כאן ברור שזהו בית האחוזה, שכן אדם פרטי איננו יכול למכור עיירה כפרית<sup class="footnote-marker">34</sup><i class="footnote">ראו בהרחבה הנספח למסכת דמאי. </i>. בית האחוזה הוא המבנה החקלאי ההלניסטי-רומי הרגיל. זה היה מצב של בעלות נעדרת. הבעל חי ופעל בעיר, והיה לו רכוש חקלאי במגזר הכפרי. בדיוננו עמדנו על טיפוסים עיקריים של בית אחוזה (איור 42): .
שיטת האריסים העצמאיים – מסירת האדמה לאריסים או לחוכרים. בשיטה זו מסר העשיר את אדמותיו וויתר על הניהול השוטף, שכן המרחק לא אִפשר לו פיקוח יום-יומי על רכושו. בשיטה זו הפכו האריסים בפועל לבעלי הקרקע, והאדון שלט באדמתו מרחוק ולמעשה איבד את הקשר הממשי עימה.
2. שיטת אריסות נשלטת – האדון מסר את אדמתו לאריסים או לחוכרים. הוא המשיך להתגורר בעיר ואת האחוזה ניהל פקיד מטעמו. בכך שמר האדון על שליטתו היום-יומית בנחלתו, ואִפשר צמיחת מעמד ביניים של משגיחים אמידים שאינם בעלי הקרקעות. זו השיטה שהיוותה את עמוד התווך של הנוף החקלאי במערב האימפריה.
3. הפעלה בשיטת בתי האחוזה – תתואר להלן.
4. הקמת כפר פרטי על אדמות העשיר – האדמה ניתנת באריסות, והניהול השוטף נעשה על ידי נציג של האדון. במרכז האחוזה מוקם מבנה מגורים למשגיח, ולאדון בבואו לבקר בכפרו. ההבדל בינה לבין שיטות 2, 3 הוא שהאריסים מתרכזים בכפר השייך כולו לאדון, וכך נוצרת זיקה בין הציבור המקומי והאחוזה.
<b>איור 42:</b> בית האחוזה ברקית שבכרמל, בתוכו נכלל בית כנסת (שומרוני), מתוך דר, רקית.
השיטות מגוונות למדי, וניתן היה גם לפתח מצבי ביניים בין השיטות הללו.
מאז שכתבנו את הדברים הוברר לנו שבגליל לא נמצאו, עד עתה, שרידים לאחוזות בשיטה השלישית. לעומת זאת סביבות הגליל נמצאה סדרה ארוכה למדי של מבנים כאלה. כמה מבנים מטיפוס זה נמצאו בכרמל – חורבת דרג<sup class="footnote-marker">35</sup><i class="footnote"> דר, סומקה. לרשימה ראו ספראי, עיור ותעשייה. </i>, חורבת רקית<sup class="footnote-marker">36</sup><i class="footnote">דר, רקית.</i>, בחורבת ג'למה (Galame) למרגלות הכרמל<sup class="footnote-marker">37</sup><i class="footnote">וינברג, ג'למה.</i> וכן בשער העמקים<sup class="footnote-marker">38</sup><i class="footnote">סגל, שער העמקים. המחבר סבר שחשף חלק מהפוליס של גבע, אך בפועל חפר בית אחוזה או חלק ממנו. </i>. בכרמל בתחום העיר חיפה נחפרו בשעתן שתי חוות, האחת ב"קיר עורבים" והאחרת ברושמיה<sup class="footnote-marker">39</sup><i class="footnote">ראו דר, כרמל.</i>, כן נחפרו בתי אחוזה בנחל חגית<sup class="footnote-marker">40</sup><i class="footnote">זליגמן, נחל חגית.</i> ובנחל תות<sup class="footnote-marker">41</sup><i class="footnote">אלכסנדר ואחרים, נחל תות.</i>. הירשפלד חשף עוד שני בתי אחוזה גדולים, האחד בחורבת עלאק והאחר בעין צור, ליד זיכרון יעקב בכרמל האמצעי<sup class="footnote-marker">42</sup><i class="footnote">הירשפלד, רמת הנדיב.</i>. כל בתי החווה שנזכרו מצויים בכרמל שבשולי הגליל; הייתה תקופה שהכרמל היה שייך לגליל, אך עדיין אין זה הגליל עצמו. בגליל עצמו כנראה הופעלו שיטות בעלות אחרות של עשירים, ובעיקר השיטה הרביעית של כפר פרטי<sup class="footnote-marker">43</sup><i class="footnote">על רקע הערה זו מעניין לקרוא את הוויכוח בין הירשפלד, בתי אחוזה, ובין ספראי, מבני השדה. ראו עוד הירשפלד, בתי אחוזה.</i>. בית אחוזה אחד, מימי בית שני, התגלה בחורבת רכש. מן הסתם היו בתי אחוזה נוספים, אך שיטה זו לא רווחה בגליל ההררי.
מכל מקום, המשנה מדברת על הפעלת העיר בשיטה הרומית המסורתית, זו שלא מצאנו (או טרם מצאנו?<sup class="footnote-marker">44</sup><i class="footnote">עמיצור, בתי אחוזה, זיהה בסקרים עשרות בתי אחוזה. חלק מגילויו מרשימים, אך בכולם הוא מתבסס רק על ממצאי סקר, כלומר מבנה בודד ללא שיוך קהילתי, עם סממני פאר. אלו נתונים חשובים המאפיינים כנראה את בית האחוזה, אך ברמת המידע שהמחקר הארץ-ישראלי מצוי בו נתוני סקר כאלה אינם מספיקים. </i>) בגליל היהודי.
<b>מכר בתים בורות שיחים ומערות</b> – כל המבנים והמתקנים הם חלק מהעיר, כמובן. <b>מרחציות</b> – אחד המבנים המאפיינים בית אחוזה ממבנה שדה רגיל הוא קיומו של בית מרחץ. בבתי אחוזה מהטיפוס הנדון נמצאו, כמעט תמיד, בתי מרחץ. כך ברמת הנדיב, "ארמון חלקיה"<sup class="footnote-marker">45</sup><i class="footnote">דמתי, ארמון חלקיה.</i> ועוד. באופן כללי העילית ההלניסטית נזקקה לבתי מרחץ דבר יום ביומו, וקיומו במבנה האחוזה הוא תנאי הכרחי. על כן אין להתפלא שבית המרחץ נחשב לחלק בלתי נפרד מכלל האחוזה. <b>שובכות</b> – לבית האחוזה עשוי להיות גם שובך, שבצורתו עסקנו לעיל (פ"ב מ"ה-מ"ו).<b> בית הבדים</b> – בתי בד,<b> ובית השלחים</b> – שדה מושקה,<b> אבל לא את המטלטלין</b> – שכן בדרך כלל אין מוכרים אותם עם הבית. <b>בזמן שאמר לו היא וכל מה שבתוכה אפילו היו בה בהמה ועבדים הרי כולן מכורים</b> – כמו במשניות הקודמות.<b> רבן שמעון בן גמליאל אומר המוכר את העיר מכר את הסנטר</b> – הסנטר הוא מעבדיה המובהקים של האחוזה (הווילה רומית). שלושת העבדים הבולטים המנהלים את בית האחוזה הם האפוטרופוס, האויקונומוס והסלטריוס (saltarius)<sup class="footnote-marker">46</sup><i class="footnote">ראו הנספח למסכת דמאי.</i>. בבבלי (סח ע"א): "רבן שמעון בן גמליאל אומר: המוכר את העיר – מכר את הסנטר. מאי סנטר? הכא תרגימו: בר מחווניתא; שמעון בן אבטולמוס אומר: באגי...". בר מחווניתא פירושו מודד ובאגי פירושו שדה, כלומר העבד הממונה על עבודת השדה. מה תפקידו המיוחד של המודד, והאם היה מודד לכל בית אחוזה, איננו יודעים.
הבבלי מוסיף (שם ע"ב): "רבי יהודה אומר: סנטר אינו מכור, אנקולמוס מכור", וגם כאן הבבלי שואל מה פירוש המונח: "מאי לאו מדאנקולמוס גברא, סנטר נמי גברא?". בַהמשך הבבלי מתדיין אם הכוונה למכשיר או לעבד, ולפי הכרת בתי האחוזה בעולם הרומי ברור שסנטר הוא עבד, והאנקולמוס הוא האויקונומוס, פקיד כללי בעל תפקיד כלכלי שהפך למונח למנהל הכלכלי (והכללי) של הווילה הכפרית. בשולי הדיון נעיר שכנראה המונחים הללו, התדירים באימפריה הרומית, היו בלתי מוכרים בבבל, והדבר תמוה, שכן חכמי בבל הכירו מונחים אחרים מהתרבות הרומית במזרח.
לכאורה המשנה מנוסחת כמחלוקת, ברם רבן שמעון בן גמליאל איננו חולק על תנא קמא. תנא קמא מדבר על מתקנים ומבנים ורבן שמעון בן גמליאל על העבדים המשרתים באחוזה, ומנהלים אותה מטעם האדון. כל תנא עוסק בנושא אחר, ולא פליגי.
בתוספתא (פ"ג ה"ד): "המוכר את השדה לא מכר את הגת ולא את השמירה<sup class="footnote-marker">47</sup><i class="footnote">שומירה.</i>, אף על פי שהן כרם. אבא שאול אומר אף לא מחיצה הקנים שהיא בית רובע. מכר לו כל האילנות, חוץ מחרוב המורכב וסדן שיקמה", שהם עצים חשובים ואינם חלק מהשדה (וקל וחומר אילן פרי), ובהמשך (שם ה"ה): "וכל שאינו מכור בשדה מכור בעיר. המוכר העיר, רבי יהודה אומר סנטר מכור, אונקולמוס אין מכור<sup class="footnote-marker">48</sup><i class="footnote">וכן בבבלי שציטטנו לעיל.</i>, ואם אמר לו היא וכל מה שבתוכה אני מוכר לך, הרי כולן מכורין. ואף על פי שאמר לו הוא וכל מה שבתוכה אני מוכר לך, לא מכר את שיריה ולא את בנותיה ולא את החורשין המוקצין בפני עצמן ולא את הביברין של חייה ושל עופות ושל דגים". מרכיבים אלו מופיעים גם בבבלי (סח ע"א).
שיריה הם כנראה מבני שדה, ביברים הם בריכות מים לגידול דגים, bibarium בלטינית (איור 43), חורשים המוקצים הם שטחי מרעה מיוערים שאינם בבעלות האחוזה אלא הם שטחי הפקר, שלבעל האחוזה כמו לשכניו זכות לנצלם למרעה.

Mishnah 8

<small>עפ”י כתב יד קופמן</small>
<b>המוכר את השדה</b> – סתם שדה הוא שדה מזרע (שדה לבן), בניגוד לשדה אילן או לכרם. משנה ט היא משנת ראי של משנתנו (משנתנו מונה את שנמכר עם השדה, ומשנה ט את שלא נמכר עימו). בהמשך המשנה נזכרים גם הכרם והשומרה. גם השומרה מתאימה יותר לכרם מאשר לשדה לבן, לפיכך יש לומר ששדה נמכר כמות שהוא: כשדה לבן ללא עצים, ובמטע (שדה אילן או כרם) העצים הם הם השדה. <b>מכר את האבנים</b> – התלושות,<b> שהן לצ</b>[<b>ו</b>]<b>רכה</b> (האות וי"ו מחוקה בקו) – לצורך בניית גדר או סמוכות וכדומה, <b>ואת הקנים שבכרם</b> – ייתכן שהכוונה לגדר קנים שהייתה סביב הכרם, אבל סביר יותר שהקנים נועדו להדליית הגפנים, ולכן הם מוגדרים "לצורכה".<b> הקנים שהן לצ</b>[<b>ו</b>]<b>רכו</b> (האות וי"ו מחוקה בקו) – לצורך הגפנים, <b>ואת התבואה שהיא מחוברת לקרקע</b> – אבל תבואה שנקצרה היא כמטלטלין,<b> ואת מחיצת הקנים שהיא פחותה מבית רובע</b> – רובע הוא רבע קב, ובסאה 6 קבים. רובע הוא אפוא אחד חלקי 48, כ-2%. בית סאה הוא 50 אמה על 50 אמה, ובית רובע קצת יותר מאמה על אמה. סביב משבצת קטנה זו תקועים קנים; אם הקנים מקיפים שטח זה, הם חלק מהשדה. לשם מה ננעצו הקנים? כנראה כדי להגן על שתיל מיוחד, או על צמחים מיוחדים. מחיצת קנים סביב שטח קטן יותר היא כקנים הנעוצים סתם, ואינה נמכרת עם השדה. <b>ואת השומרה</b> [<b>שאינה</b>]– בכתב היד המילה נמחקה, וקיימת בעדי הנוסח הטובים, <b>עשויה בטיט</b> – מהמשנה משמע שהיו שני סוגי שומרות: תקועה בטיט, והיא מבנה קבע, ושאינה קבועה בטיט. השומרה משמשת לשמירה, והיא מן הסתם מעין מגדל עץ נייד. שומרה שאינה קבועה בטיט איננה מבנה, ולכן נמכרת עם השדה.
ייתכן שיש מקום לקבל את גרסת כתב היד. שומרה שמחוברת לקרקע היא חלק מהשדה ונמכרת, ואם איננה מחוברת היא כמטלטלין שאינם נמכרים עם השדה. בתוספתא: "המוכר את השדה לא מכר את הגת ולא את השמירה, אף על פי שהן כרם. אבא שאול אומר, אף לא מחיצה הקנים שהיא בית רובע. מכר לו כל האילנות חוץ מחרוב המורכב וסדן שיקמה" (פ"ג ה"ד). אם כן התוספתא כמשנתנו, ומשנתנו מכלילה דעות שונות המצויות בתוספתא. עוד אנו שומעים ששומרה היא בדרך כלל מתקן בכרם, וכן במשנה הבאה. <b>ואת החרוב שאינו מורכב</b>[<b>ו</b>] (האות וי"ו מחוקה בקו) – וממילא איננו מניב פירות, ולכן נמכר עם השדה כנספח לה.<b> את בתולת שיקמה</b> – לשקמה יש פירות (גמזיות), אך אלו היו בעלי ערך מועט. בעצם בתולת השקמה היא דוגמה לעץ סרק, והוא חלק מהשדה.

Mishnah 9

<small>עפ”י כתב יד קופמן</small>
<b>אבל לא מכר לא את האבנים שאינן לצ</b>[<b>ו</b>]<b>רכו</b> (האות וי"ו מחוקה בקו) – הן מטלטלין,<b> ולא</b> [<b>ולא</b>](המילה שבסוגריים מחוקה בקו)<b> את הקנים שבכרם שאינן לצ</b>[<b>ו</b>]<b>רכו</b> (האות וי"ו מחוקה בקו) – כאמור בקנה השתמשו להדלות את הגפנים, וקנים מיותרים הם כמטלטלין,<b> ולא את התבואה שהיא תלושה מן הקרקע</b> – גם היא נחשבת למטלטלין בלבד, ואינה נמכרת עם השדה. כך בכל הפרק. הבבלי קישר זאת עם השאלה האם ניתן למכור מטלטלין אגב השדה, בבחינת "נכסים שאין להם אחריות נמכרים עם נכסים שיש להם אחריות", אך לא זו השאלה בפרקנו. נכסים שנמכרים אגב נכסים אחרים הם שאלה של דרך הקניין<sup class="footnote-marker">49</sup><i class="footnote">עם זאת, בתוספתא בסוף פרק ב יש דיון ארוך בשאלת דרכי הקנייה. נושא זה, שבמשנה הוא שולי, היה חשוב לעורך התוספתא להביאו דווקא כאן. </i>, האם מעשה בחפץ אחד מהווה קניין גם לחפץ השני, ואילו במשנתנו הנושא הוא מה נמכר במסגרת השם "שדה".<b> בזמן שאמר לו היא וכל מה שבתוכה הרי כולם מכורין</b> – כמו במשניות הקודמות, <b>בין כך ובין כך לא מכר לא את מחצית הקנים שהיא בית רובע</b> – מחיצה היוצרת שדה פנימי מוגדר, ואם היא נמכרת יש להדגיש זאת במפורש,<b> ולא את השומרה העשויה בטיט</b> – כפי שהסברנו במשנה הקודמת, <b>ולא את החרוב המורכב</b> – הוא עץ בפני עצמו ואיננו נמכר במסגרת שדה לבן,<b> ולא את סדן שיקמה</b> – שקמה שכבר נכרתה והגזע שלה משמש לאספקת עץ.<b> לא את הבור ולא את הגת ולא את השובך בין חריבים בין שלימים</b> – כל אלה מתקנים עצמאיים.
השומרה מופיעה במשנתנו ובמקבילות בעיקר בהקשר של כרם: "שומרה שבכרם גבוהה עשרה ורחבה ארבע זורעין בתוכה, ואם היה שער כותש אסור" (משנה, כלאים פ"ה מ"ג). הערוך מפרש: "בית דירה שעושין לשומר השדה עשויה בקנים בקש או בעצים"<sup class="footnote-marker">50</sup><i class="footnote">ערוך השלם, ערך "שמר" כח, עמ' 106.</i>. בעל הערוך פירש כן משום ששורש המילה הוא שמ"ר. בפועל השומרה נזכרת כאחד המבנים מרמה נמוכה הנמצאים בשדה (משנתנו). השומרה שימשה למגורים בעונה הבוערת, כמו המגדל או הבורגין, אך ברמה נמוכה מהם. גם מגדלי השדה המאפיינים את מערב השומרון היו קשורים לתעשיית היין ושימשו מקום אחסון ליין ומקום מנוחה ותצפית לשומר הכרם<sup class="footnote-marker">51</sup><i class="footnote">דר, תפרוסת, עמ' 195-148. מאז פרסום המחקר נחפרו עוד עשרות מגדלים, והתברר שלא כולם מהתקופה ההלניסטית הקדומה. חלקם רומיים וחלקם ביזאנטיים. ליד רבים מהמגדלים ה"חדשים" הללו נמצאו גתות. </i>.
בתוספתא, כרגיל בפרקנו, מצוי חומר מקביל למשנה בתוספת הלכות, והיא אף מדגישה שההלכות שבמשנה הן גם במוכר כרם: "המוכר את הכרם מכר את הקנים, ואת הדוקרנין<sup class="footnote-marker">52</sup><i class="footnote">קנה בעל ראש מפוצל. דיו היא מילית שמשמעה בלטינית שניים או זוג. </i>, ואת זמורות שקמה שבתוכו, אבל לא מכר לא את העצים, ולא את האבנים סוירות<sup class="footnote-marker">53</sup><i class="footnote">מסוידות? או מלשון סואר, שמרוכזים בערמה מסודרת?</i>, בין לנירו<sup class="footnote-marker">54</sup><i class="footnote">אבנים לסימון ראשי שורות, או להכנת גדר.</i> ובין לגדרו, ולא את זבלים ולא את קירות שקמה שבתוכו. אבא שאול אומר, כל העושה לתשמיש הכרם הרי זה מכור. מכר לו כל האילנות חוץ מחצי חרוב מורכב שבמקום פלוני, ומחצי סדן שיקמה שבמקום פלוני, ושאר כל החרובין אינן מכורין ושאר כל הסדנין אינן מכורין" (פ"ג ה"ו).
<b>צריך ליקח לו דרך דברי רבי עקיבה וחכמים אומרים אינו צריך ליקח לו דרך</b> – כמו במשנה ב לעיל לגבי קניית דרך לבית. <b>מודה רבי עקיבה בזמן שאמר לו חוץ מאלו שאינו צריך ליקח לו דרך</b> – אם המוכר אמר (כתב) שמכר את השדה חוץ מהשובך (והבור) הרי שדקדק בלשונו, ואם לא הזכיר את הדרך סימן שהיא באמת לא נמכרה, ולא התכוון המוכר למוכרה. כל זאת כמו במשנה ב. משנתנו כופלת חומר המצוי במשנה ב. במצב רגיל היינו מסבירים את ההכפלה במקורות שונים, אבל בפרקנו<sup class="footnote-marker">55</sup><i class="footnote">למעשה בכל היחידה, כאמור בראשית פרק ד.</i> כל המשניות מקורן במקור אחד, והן ערוכות בסגנון מלוכד ובסדר שיטתי. על כן צריך לומר שהעורך לא חשש להכפיל את דבריו ולחזור על פרטים; ואכן מניין לנו שחזרה על פרטים היא מיותרת? אולי זה הסגנון של העורך, כשם ששיר עשוי לחזור על שורה מסוימת או על משפט מסוים. במקרה זה החזרה נועדה לפתח את הנושא בשיטת "במי דברים אמורים".
<b>מכרן</b> – בעל השדה מכר את הבור או את השובך,<b> לאחר רבי עקיבה אומר אינו צריך ליקח לו דרך וחכמים אומרים צריך ליקח לו דרך</b> – אף שהמכירה מוכיחה שדקדק בלשונו.<b> במי דברין אמורין במוכר אבל בנותן מתנה נותן את כולם</b> – הנותן מתנה מתכוון להעניק לזולתו שדה טוב ופעיל, ומן הסתם נתן לו את כל השדה. כך מסביר הבבלי בקובעו שמחלוקת רבי עקיבא וחכמים היא האם המוכר בעין יפה מוכר (לעיל משנה ב – לז ע"א ועוד). המינוח הנזכר בבלי, אך אפשר שהוא כוונת המשנה. את המשנה עצמה אפשר גם להסביר בכך שבמכר מקפידים על ניסוח מדויק, ואילו במתנה הניסוח איננו מוקפד. מן הסתם היו גם מתנות בעל פה, ולכן אין לצמצם את המתנה<sup class="footnote-marker">56</sup><i class="footnote">כך אנו מבינים מהסבר הבבלי עא ע"א. </i>.
בתשובות הגאונים הרכבי (קנא) מתנהל דיון האם אמירה זו נאמרה רק על מחלוקת רבי עקיבא וחכמים, או שמא היא חלה על כל הפרק<sup class="footnote-marker">57</sup><i class="footnote">ראו עוד להלן פ"ה מ"ו.</i>. מהירושלמי (יד ע"ד) עולה שהמחלוקת חלה על עוד פרטים בפרק, אך אין להסיק מכך שהיא חלה על כל הפרק.
מן הראוי להעיר ששטרות המכר והמתנה שבידינו (בעיקר ממדבר יהודה) מפורטים, וכתוב בהם אילו עצים נמכרים וגם הזכות לבוא ולצאת מהשדה.
עד עתה דנה המשנה בהיקף המונחים "בית", "שדה" וכו', ועתה היא עוברת לדרכי קניין של מכלול שלם. חלוקה בנכסים של שותפות שפורקה (אחים שותפים) וחזרת רכוש של גר (שמת ואין יורשים ואין מי שנותן את החפץ). צירוף זה הופיע גם בסוף יחידת המשנה בפרק ג משנה ג (דיני חזקה). זו תופעה ספרותית מעניינת והיא מעידה, מן הסתם, שדיני חזקה ופרקנו באו ממקור אחד. המשך היחידה הזאת (של משנה ד) מצוי בראשית פרק ה (דיני המוכר את... מכר את..."). באמצע יחידה זו בחר העורך לסטות מגוף היחידה לטובת נושא מעט אחר. הקרבה בין הנושאים ברורה. המוכר את הבית מכיוון שהחזיק בבית קנה את כל חלקיו הנמכרים עימו, וכן המוכר בית בד, שדה או עיר. עם זאת, עדיין לפנינו סטייה מהנושא. בתוספתא (פ"ג ופ"ד) יש יחידה מקבילה, היא מסודרת כמעט כמו המשנה, אבל בתוספתא הסדר מעט פרוע יותר ויש בו יותר חזרות. עם זאת גם בתוספתא ההלכה האחרונה בפרק ג סוטה לעניין האחים שחלקו, וההלכה הראשונה בפרק הבא עוסקת במוכר את הספינה. אם כן גם הסטייה מצויה במקביל בשתי העריכות וגם מיקומה, וחלוקת הפרקים זהה פחות או יותר.
הסטייה מדיני "המוכר את..." מתחילה במשפט "במה דברים אמורים..."; משפט זה מצוי במשנתנו ומתחיל לעסוק בדיני מתנה, בדיני אחים, המחזיק בנכסי הגר וכו'. זה אוסף הלכות חסרות מיקוד ומכנה משותף. כל אלו סטייה ברורה מתוכן הפרק העוסק ב"המוכר את x מכר את...", וכפי שכתבנו כבר המשפט הקודם, "צריך לקחת לו דרך", הובא כנראה ממקור אחר, שכן הוא מכפיל את הדיון במשנה ב. עלינו להסיק אפוא שהחצי השני של משנתנו, מהמילים "צריך ליקח לו דרך", נלקח על ידי העורך ממקור אחר ושולב ביחידה שלנו. מאותו מקור נעלם נלקטה גם משנה ד בפרק ט העוסקת גם היא באחים שותפים. התוספתא המקבילה אכן קרובה גם למשנה שלנו, אך גם למשנה: "האחין שחלקו את שלהן במקום אחד, אפילו הוא ביהודה והן בגליל, הוא בגליל והן ביהודה..." (פ"ג ה"ז). נמצא אפוא שאיתרנו עקבות ליחידת משנה קדומה שנושאיה היו קשורים לעריכת משנתנו, וממנו סופחו קטעים למשנת בבא בתרא. בתוספתא למשנתנו (פ"ב הי"א) מובא גם קטע מהמשנה לעיל בפ"ג: "המחזיק בנכסי הגר נעל גדר פרץ כל שהוא הרי זו חזקה", ובהמשך דיון ארוך בשיטות קניין שאיננו נוגע למשנתנו, אבל נכלל כנראה באותה משנה קדומה שממנו ליקטו המשנה והתוספתא את ההלכה הזאת.
<b>האחים שחלקו</b> – אחים שחילקו את נחלת אביהם לאחר שנפטר. המציאות תוארה לעיל פ"ג מ"ג. <b>זכו בשדה זכו בכולם</b> – לעיל (פ"ג מ"ג) נקבע שאין להם דין חזקה (כלומר אם החזיקו בשדה אין זו ראיה לבעלותם), וכאן שאם החזיק אחד מהם בשדה כולם נחשבו למחזיקים. המונח "חזקה" משותף לשתי המשניות (שלנו ופ"ג מ"ג), אבל במשמעות שונה. <b>המחזיק בניכסי הגר</b> – כפי שכתבנו לעיל (שם) הגר הוא דוגמה לקניין שבו אין דעת מקנה, שכן הגר אין לו יורשים ונכסיו הפקר, וכל הקודם זכה בהם.<b> החזיק בשדה החזיק בכולם</b> – די אם החזיק בשדה אחד, קנה את כל השדות של הגר.<b> המקדיש</b> [<b>את השדה</b>]<b> הקדיש את כולם</b> – וכן מי שהקדיש שדה. אמירה להקדש כמסירה להדיוט, לכן אמירה אחת מהווה הקדשה של כל מה שהחליט להקדיש.<b> רבי שמעון אומר המקדיש שדה לא היקדיש אלא את החרוב המורכב ואת סדן שיקמה</b> – הקדשת שדה מצומצמת למה שאיננו נכלל בשדה עצמו, אבל את השדה צריך להקדיש במעשה. בכך משנת הגר והאחים מתחברת לפרק; היא מהווה הגבלה לדיני "המוכר את...", כלומר המוכר את הבית כלל במכירה את זה ואת זה, אבל הנותן במתנה, המקדיש והמחזיק דינם אחר.
עדיין לא הבנו מה רצה העורך לרמוז בהציגו את משנתנו ואת משנת פ"ג מ"ג באותו מבנה, אבל ברור שלפחות כאן המשנה מחוברת לפרק.
בתוספתא מצויות אותן הלכות כמו במשנה, בסידור שונה במקצת ובתוספת פרטים: "האחין שחלקו את שלהן במקום אחד, אפילו הוא ביהודה והן בגליל, הוא בגליל והן ביהודה, או שהיו במקום אחד, כיון שזכה את אחד מהן, זכה בכולן. 1. אם היה עמו במדינה, כיון שקבל עליו הרי זה זכה. 2. רבי יוסי אומר, אם עתידין להטיל גורלות, עד שיטילו גורלות. 3. רבי יהודה אומר [כל שקנה הדיוט קנה הקדש, כל שלא קנה הדיוט לא קנה הקדש<sup class="footnote-marker">58</sup><i class="footnote">זו אמירה כללית על כל הפרק, כלומר גם על המקדיש "בית" או "עיר" או "שדה". </i>. רבי שמעון אומר], אף המקדיש את השדה לא הקדיש אלא חרוב מורכב וסדן שקמה, מפני שהן יונקין משדה הקדש" (פ"ג ה"ז, וכן הנימוק בירו', יד ע"ד). את החידושים בתוספתא מספרנו. מתברר שלגבי חלוקה של נחלת אב הקלו חכמי אושא. רבי יהודה הסתפק בהסכמה ורבי יוסי בגורל, והרי הם כקניין. זו הקלה רבה, אולי כדי למנוע מצב שבו הקרקע נטושה בגלל העדר מעשה קניין. עוד בתוספתא חוליית קישור בין דין האחים לדין הקדש. אפשר שבכך התוספתא מסבירה את הקשר בין המקרים שהיו במשנה שאת עריכתה הכירה, ואפשר ההפך, שהמשנה השתמשה בעריכת התוספתא וסיכמה את דין הקדש, מתוך הידיעה שבתוספתא הוא מובא בהקשר של ההלכות הנדונות כאן.
סיכום
בכל הפרק מבנה ספרותי דומה הבא לידי ביטוי גם בספרות שסביבו (תוספתא ותלמודים). המשניות בנויות בצורה אחידה: המוכר את x – זה וזה לא נמכר עימו, בזמן שאמר הוא וכל מה שבתוכו – נמכר עימו, אבל מטלטלין אינם נמכרים עימו. מבנה זה של עריכה ממשיך בפרק הבא. בתוספתא יש תוספת פרטים ללא מחלוקת, ובבבלי תרגום וזיהוי של פריטי המשנה, בעיקר דרך תרגומם לארמית. דומה שלבבלי הייתה משנה מתורגמת לארמית, או לפחות תרגומי המונחים. במקרה שלפנינו חלק מה"תרגומים" מתאים אולי למציאות בבלית, אך אינו משקף את הווי ארץ ישראל במדויק.

Chapter 5



Mishnah 1

<small>עפ”י כתב יד קופמן</small>
<b>המוכר את הספינה</b> – כמו במשניות הפרק הקודם המוכר נקב בשם החפץ, והשאלה היא מה נכלל במינוח. אומנם פרק ד הסתיים במעין סיום ספרותי, שאת טיבו בחנו, הרי שבעצם היחידה ממשיכה באותו סגנון ובאותו נושא. ההבדל הוא שספינה היא לכאורה מטלטלין, ברם אין אלו מטלטלין רגילים. החמור או הבהמה לאכילה הם מטלטלין בעלי ערך מיוחד, וכן הכלל ההלכתי הוא שכלי "הבא במידה", כלומר שנפחו 4 כור ומעלה, חדל להיות רהיט והופך למעין בניין. הדוגמה המובהקת לכך היא "ספינה אלכסנדרונית": "אלו מביאים וחוצצים, השידה, והתיבה, והמגדל, כוורת הקש, כוורת הקנים, ובור ספינה אלכסנדרית, שיש להן שולים והן מחזיקים ארבעים סאה בלח, שהם כוריים ביבש" (משנה, אהלות פ"ח מ"א; מ"ג; כלים פט"ו מ"א ומקבילות).
<b>מכר</b> – בתוך המונח "ספינה" נכללים: <b>את התורן</b> – העמוד שהמפרש תלוי עליו. תֹרן (תורן) הוא עמוד, ככתוב בישעיהו ל יז: "אֶלֶף אֶחָד מִפְּנֵי גַּעֲרַת אֶחָד מִפְּנֵי גַּעֲרַת חֲמִשָּׁה תָּנֻסוּ עַד אִם נוֹתַרְתֶּם כַּתֹּרֶן עַל רֹאשׁ הָהָר וְכַנֵּס עַל הַגִּבְעָה", וכן: "נִטְּשׁוּ חֲבָלָיִךְ בַּל יְחַזְּקוּ כֵן תָּרְנָם בַּל פָּרְשׂוּ נֵס אָז חֻלַּק עַד שָׁלָל מַרְבֶּה פִּסְחִים בָּזְזוּ בַז" (שם לג כג).<b> ואת הנס</b> – עמוד קטן יותר המשמש כסמל של הספינה.בדרך כלל "נס" בהקשר של ים הכוונה לנסוס, הוא νῆσοσ – nesos, שהוא אי. בהקשר של משנתנו פירוש זה איננו אפשרי, אם כי הוא הכרחי במקורות אחרים, אלא הכוונה: "וְשִׂים אֹתוֹ עַל נֵס וְהָיָה כָּל הַנָּשׁוּךְ וְרָאָה אֹתוֹ וָחָי" (במדבר כא ח). תרגום יונתן מתרגם "אתר תלוי", כלומר "מקום תלוי". בתרגום המכונה ירושלמי: סימאה, והכוונה לסימניות של הצבא, שהוא שיבוש של המילה הלטינית signum, שמשמעה סימן. הנס הצבאי הוא "דגלו" של הלגיון, ובו ניתנו אותות הצעדים הטקטיים של היחידה. הוא עשוי היה כמוט קצר (1.2 מ' בערך) ועליו לוחיות עגולות ובהן צורות שונות (איור 44). ואכן בתרגום השבעים המילה σημείου מתורגמת "נס", בהקשר זה semeion, שמשמעה סימן. בתרגום אונקלוס התרגום הוא "על את", וכן בישעיהו ל יז, "אִם נוֹתַרְתֶּם כַּתֹּרֶן עַל רֹאשׁ הָהָר וְכַנֵּס עַל הַגִּבְעָה", התרגום הארמי מתרגם "כאת על רמתא", כלומר כאות, סימן, כמו ביוונית. אבל בתרגום ניאופיטי "על תר", והוא אולי על תֹרן, בעקבות משנתנו. מכל מקום הנס דומה לתורן, רק קטן יותר (לפי התרגום לישעיהו).
<b>ואת ההוגין</b> – בחלק מעדי הנוסח ב-ע' ("עוגין"), והוא העוגן. לעיתים העוגן הוא אבן בינונית שבמרכזה חור, ולעיתים עמוד עץ גדול שבראשו אנקול מתכתי<sup class="footnote-marker">1</sup><i class="footnote">שפרבר, נאוטיקה, עמ' 139.</i>. הדבר תלוי בעומק המים, בחוזקו של זרם המים ובגודל הספינה (איור 45). <b>ואת כל המנהגים אותה</b> – המנהיגים הם שני משוטים מקבילים ששימשו להכוונת הספינה. <b>אבל לא מכר לא את העבדים</b> – אזכור העבדים מלמד שלפנינו ספינת מפרש (עם תורן) ועם חותרים, שכן תפקיד העבדים היה בעיקר לחתור. <b>ולא את המרצפים</b> – מרצוף הוא נוד עור או נצרים, כפי שהבאנו בפירושנו לפ"ד מ"ה. <b>ולא את האנתיקי</b> – המרכיב הלשוני המהותי הוא הסיומת "תיקי", כלומר מדובר באחד מסוגי התיקים, מן הסתם שק גדול של עור. אנתיקי הוא מה שבתוך התיק, כלומר המטען של הספינה (ἑντῆκα – enthca).
<b>בזמן שאמר לו היא וכל מה שבתוכה הרי כולם מכורין</b> – כל המטלטלין המצויים בתוך הספינה נמכרים עם מכירת הספינה. ההלכה היא כמו במשניות הקודמות. ברשימה זו חסרים המשוטים לחתירה. בסירה רגילה שני משוטי כיוון המחוברים להגה הספינה והם ה"מנהיגים", בנוסף היו משוטים לאורך הספינה שלא היו מחוברים כלל לגוף הספינה. כנראה לעורך היה ברור שהמשוטים מנותקים מגוף הספינה ואינם נמכרים עימה.
בתוספתא, כרגיל ביחידה, מצויות הוספות: "המוכר את הספינה מכר את האסקלה, ואת בית המים שבתוכה. אבל לא מכר לא את היציעין, ולא את הישוין, ולא את האיזקפה, ולא את הבצות. סימכוס אומר מכר את הדוגית" (פ"ד ה"א; כעינו בירו', טו ע"א). האסקלה היא כבש לירידה מהספינה, כפי שעולה מהשוואת מסורת המשנה לזו של התוספתא בדבר הגעתם של חכמי ארץ ישראל:
כבר פירש אביי שם (בבלי, שבת קכב ע"א) שסקלה מציינת כבש בלטינית (scala), ולמעשה מקור אחד תרגם את המקור האחר. תופעה זו מוכרת לנו יפה גם ממקורות אחרים. אפשטיין, שעסק בהרחבה בחילופי הנוסח במשנה, בחר לפתוח את חיבורו המונומנטלי "מבוא לנוסח המשנה" בסוגיה זו<sup class="footnote-marker">2</sup><i class="footnote">אפשטיין, מבוא, עמ' 1, וראו פירושנו לשבת פט"ז מ"ד ולשבת פ"ו מ"ד; שפרבר, נאוטיקה, עמ' 146.</i>. אולם ספק אם יש לראות בעדות זו משום חילוף נוסח למשנה, ונראה שיש לפנינו רק חילוף לשוני בין שתי מסורות מקבילות המשתמשות במונחים קרובים שבחיי היום-יום התחלפו (איור 46).
בית המים הוא מן הסתם מיכל לאחסון מים טריים. הוא אמור להיות פיטס גדול מחרס. היציעין הם יציע בתוך הספינה הבנויה (לעיל פ"ד מ"א). המדרש בפרקי דרבי אליעזר (מהדורת חורב כד ג) תיאר לעצמו גם את תיבת נח כבנויה על יציעים. כך נראו ספינות גדולות, כגון הספינה המשוחזרת במוזאון בודרום (תורכיה של היום) (איור 47). אלו מעין מרפסות הבנויות בגוף הספינה ומאפשרות את ניצול חלל הספינה. פירוש אחר, קשה יותר, הוא שהכוונה ליצוע, כלומר מיטות. אבל מיטות הן מטלטלין לכל דבר, ואינן מתקשרות דווקא לספינה.
אשר לישוין – בנוסח כתב יד רוזנטל "שבוין"; ליברמן<sup class="footnote-marker">3</sup><i class="footnote">תוספתא כפשוטה לבבא בתרא פ"ה ה"א, עמ' 369.</i> קשר זאת עם היציעין שאותם פירש כמצעים, כלומר מיטות או מושבים. ציוד כזה אינו נמכר עם הספינה. לדעתו "שוי" הוא התרגום המקובל ליצוע מיטה ("אָז חִלַּלְתָּ יְצוּעִי עָלָה" – בראשית מט ד<sup class="footnote-marker">4</sup><i class="footnote">כל התרגומים חוץ מניאופטי.</i> ועוד). אפשר שהישוין קשורים ל"אשווה". האשווה מחזיקה את הצמר, והיא כנראה מתקן דמוי מאוורר שהיה פלך משוכלל, ועליו כרכו חוט צמר גס. אם נחבר את כל ההיקרויות של המילה, הרי שהכוונה כנראה למדפים שנבנו לאורך צלעות הספינה ועליהם ישנו המלחים. לפי פירוש זה הישוין אינם מטלטלין אלא מתקן עץ, כמו הסקלה (כבש הספינה) הנזכרת שם באותה תוספתא (איור 46 לעיל). אולי הוא גלגל עץ שעליו נכרך החבל של העוגן. לפירוש זה אין הנמקה, אך מתקן זה חסר ברשימה.
האיזקפה, בצות ודוגית הם כולם מונחים לסירות קטנות, מן הסתם סירות להצלה ולקשר. איזקפה היא σκάφη – skafe<sup class="footnote-marker">5</sup><i class="footnote">ליברמן, תוספתא כפשוטה על אתר; שפרבר, תרבות חומרית, עמ' 131.</i>, והבצות והדוגית מתפרשות בבבלי כסירות (להלן).
בבבלי כרכו את פירושי המילים לארמית: "תורן – איסקריא<sup class="footnote-marker">6</sup><i class="footnote">תורן. שפרבר, שם, עמ' 132.</i>, וכן הוא אומר: 'ארז מלבנון לקחו לעשות תורן עליך' (יחזקאל כז ה). נס – אדרא<sup class="footnote-marker">7</sup><i class="footnote">אדרא הוא גורן, ואין זה מתאים כאן. כנראה הבבלי סבר ש"נס" הוא המפרש. </i>, וכן הוא אומר: 'שש ברקמה ממצרים היה מפרשך להיות לך לנס'. עוגין – תני רבי חייא: אלו עוגינין שלה, וכן הוא אומר: 'הלהן תשברנה עד אשר יגדלו הלהן תעגנה לבלתי היות לאיש'. מנהיגין – אמר רבי אבא: אלו המשוטין שלה, וכן הוא אומר: 'אלונים מבשן עשו משוטיך'... תנו רבנן: המוכר את הספינה – מכר את האיסכלה ואת בור המים שבתוכה. רבי נתן אומר: המוכר את הספינה – מכר את הביצית. סומכוס אומר: המוכר את הספינה – מכר את הדוגית. אמר רבא: ביצית היינו דוגית, רבי נתן בבלאה הוה קארי לה בוצית, כדאמרי אינשי: בוציאתא דמיאשן; סומכוס דבר ארץ ישראל קארי לה דוגית, כדכתיב: 'ואחריתכן בסירות דוגה' " (עג ע"א). אם כן בוצית היא מינוח לדוגית, ובבבל רגיל מונח זה: "בוציות של מישן". מיאשן הוא כתיב מלא של השם מישן. הבוצית היא סירת נהר העשויה מחומרים פשוטים, וקטנה. מישן (מישאן) הייתה יישוב יהודי חשוב בשפך הנהרות (פרת וחידקל) בדרום בבל. בוצית של מישן היא אפוא סוג של סירה מקומית. הגמרא הבבלית (עז ע"ב) ממשיכה: "אבל לא מכר לא את העבדים ולא את המרצופין ולא את האנתיקי וכו'. מאי אנתיקי? אמר רב פפא: עיסקא דבגווה". "עיסקא דבגווה" משמעה הסחורה שבפנים, כפי שפירשנו.
<b>מכר את הקרון</b> – במשנה חסר כביכול המשפט "המוכר את הקרון", וזה סגנון המשנה, שמאחר שכל הקטעים הקודמים החלו כך (המוכר את xx), אין עוד צורך לחזור עליו. הקרון הוא אחד מהמונחים הלטיניים לעגלה. בעולם הרומי היו סוגי עגלות רבים, חלקם פתוחים למסע מטען, וחלקם סגורים לשימוש בני אדם. קרון הוא למסע בני אדם. <b>לא מכר את הפרדות</b> – סתם קרון רתום לפרדות, אך אין הן חלק מהקרון. בבבלי (עז ע"ב) מובאת מסורת חולקת שמכר את הפרדות, והתלמוד מסביר שמדובר בכגון שהפרדות רתומות. כפשוטה זו מחלוקת.<b> מכר את הפרדות לא מכר את הקרון</b> – הפרדות נועדו בעיקר למשוך את הקרון, אך אינן חלק ממנו, וניתן להעבירן (ורגיל להעבירן) מקרון לקרון.
עד כאן עסקה המשנה במוצרים בלתי רגילים באורח החיים היהודי. גם הספינה וגם הקרון היו נדירים. הקרון שימש לבני עילית (רומית) בלבד, וגם הספינה מופיעה במקורותינו רק מעט. נראה שבדרך כלל מלחי הספינה לא היו יהודים. עבור הבבלי (עג ע"ב ואילך) אזכור הספינה, למשל, הוא פתח לסיפור אגדות על נסיעות מרהיבות בארצות רחוקות, סיפורי מעשיות שמעורבים בהם קטעי מידע וקטעי דמיון. עם זאת בספרות חז"ל מצוי מידע על ספינות, וריכז וחקר אותו שפרבר<sup class="footnote-marker">8</sup><i class="footnote">שפרבר, נאוטיקה.</i>. נוסיף עוד שבמכתבו ה-25 של סינזיוס אב הכנסייה מצפון אפריקה מתוארת לפרטיה הפלגה מרתקת באונייה שכל מלחיה יהודים והם שומרים שבת, עד שהסערה הופכת ל"פיקוח נפש"<sup class="footnote-marker">9</sup><i class="footnote">המונח וההסבר ההלכתי הוא פרשנות שלנו; בעיני אב הכנסייה המלומד כל מעשיהם תמוהים.</i> והם מתחילים לתפקד כמלחים ומתגלים כבעלי מקצוע מעולים.
<b>מכר את הצמד</b> – אדם שמכר "צמד" התכוון לצמד שוורים או פרות, <b>לא מכר את הבקר</b> – מכר צמד שוורים ולא את כל השוורים המשמשים לחרישה. היו שפירשו שצמד הוא העול או המחרשה, אבל אין סיבה שלמתקן נייד זה יקראו "צמד", וגם אין חשש שהמוכר מחרשה מכר את הבקר.<b> מכר את הבקר</b> – אדם שמכר לחברו "בקר" סתם,<b> לא את הצמד</b> – צמד שורי החרישה אינו נמכר עם שאר הבקר; הוא כמו חרוב מורכב, נמכר לעצמו ובמפורש. להבנת המשנה יש לזכור שאומנם ניתן לחרוש בשור או בפרה יחידים, ואפילו בחמור או גמל, אבל החריש הרגיל הוא בצמד, כאמור בערכין פ"ו מ"ג:"אם היה אומן נותנין לו שני כלי אומנות מכל מין ומין. חרש נותנין שני מעצדין ושתי מגרות, רבי אליעזר אומר אם היה אכר נותנין לו את צמדו, חמר נותנין לו את חמורו". הצמד נחשב לכלי אחד, וכן עולה מהתוספתא שם: "רבי אליעזר אומר אם היה אכר נותנין לו צמדו רבי אליעזר אומר חמר נותנין לו שני חמורים" (ערכין פ"ד ה"ו, עמ' 547). צמד הוא אחד, וזו דעת חכמים, ורבי אליעזר דורש שהממשכן ישאיר ללווה שניים מכל כלי עבודה, כלומר שני חמורים.
רמב"ם למשנתנו מפרש שצמד הוא מכשיר המחרשה, ופירוש זה התקבל על ידי פרשנים נוספים כרע"ב ואלבק. בתוספתא אכן עולה השאלה הזאת: "מכר את העול מכר את הפרות, [מכר את הפרות]<sup class="footnote-marker">10</sup><i class="footnote">כך יש להשלים לפי כתב יד ערפורט (ליברמן, תוספתא כפשוטה על אתר).</i> לא מכר את העול. מכר את הצמד לא מכר את הבקר, מכר את הבקר לא מכר את הצמד. רבי יהודה אומר הכל לפי הדמים" (פ"ד ה"א). אם כן ההלכה עוסקת במכירת המחרשה בלבד, אבל היא מכנה את מכשיר החרישה "עול", ו"עול" איננו צמד. פירוש רמב"ם מבוסס על המשנה הבאה, שם השאלה היא האם "חמור" משמעו חמור וכליו או רק החמור, ברם אין הכרח שבכל המשניות תידון רק שאלה אחת. כפי שנראה דווקא המשנה להלן היא חריגה גם בכך שיש בה דעות שונות, והיא מעלה כנראה שאלה שונה מזו של יתר המשניות ביחידה.
הבבלי מעמיד את הבעיה במשנה כבעיה לשונית, מה משמעות המילים "צמד" ו"בקר", וכנראה הכיר מציאות שבה חל טשטוש לשוני ולצמד הבקר קראו סתם "בקר".
<b>רבי יהודה אומר הדמים מודעין</b> – אפשר לברר את כוונת המוכר והקונה לפי גובה המחיר של העִסקה. <b>כיצד אמר לו מכור לי צימדך במאתים זוז הדבר ידוע שאין הצמד במאתים זוז</b> – הקונה הציע סכום גבוה בהרבה, מכאן שלא התכוון רק לצמד החורש אלא לכלל השוורים. <b>וחכמים אומרים אין לדמים ראייה</b> – ייתכן שהצעת המחיר הגבוהה נובעת מסיבות אחרות. המחלוקת בין חכמים ורבי יהודה עשויה להיות נקודתית על מכירת צמד בלבד, אבל אפשר שהיא חלה גם על מקרים נוספים בפרק, ובעיקר על המקרים שלהלן. ההנחה המשתמעת מדברי רבי יהודה היא שלכל חפץ מחיר ידוע ומקובל. בפירושנו לדיני אונאה (פ"ד מ"ג ואילך) עמדנו על כך שבכלכלה הקדומה לכל חפץ היה מחיר קבוע, חוץ מלקרקעות ולכמה מוצרי מותרות. הביקוש היה קשיח, והרעיון ה"מניפולטיבי" שאם הביקוש גדל זו הזדמנות להעלות את מחירו טרם תפס מקום. על כן הטיעון של רבי יהודה מובן. חכמים מן הסתם אינם חולקים על המציאות הכלכלית, אך סבורים שאין זו ראיה משפטית בת תוקף, ועדיין נדרש הסבר לכך. לעיתים פער המחירים קטן ואיננו מלמד על היקף העסקה, אבל מה יאמרו חכמים במקרים "רגילים" שבהם פער המחירים גדול, ולכאורה המחיר יכול להוות פרשנות להיקף המכירה?

Mishnah 2

<small>עפ”י כתב יד קופמן</small>
<b>המוכר את החמור לא מכר את כליו</b> – כאן ברור שהשאלה היא האם "חמור" פירושו בהמה בלבד או בהמה לעבודה, כלומר כולל כל כליה. <b>נחום המדי אומר מכר את כליו</b> – נחום המדי לא חלק ביתר המשניות. ברור שכרם הוא כרם ללא כלי העבודה, וספינה היא רק הספינה. המצב שונה בחמור שהחבק והאוכף מולבשים עליו באורח קבע.
נחום המדי היה אחד החכמים הקדומים שפעלו בירושלים בסוף ימי בית שני. בפרק יג במסכת כתובות מופיעים חנן (המצרי) ואדמון, המכונים "דייני גזרות", ובמסורת מאוחרת יותר נמנה גם נחום המדי עם דייני הגזרות<sup class="footnote-marker">11</sup><i class="footnote">תוס', פ"ט ה"א; בבלי, כתובות קה ע"א; ירו', שם פי"ג ה"א, לה ע"ג.</i>. דייני הגזרות פוסקים בכמה הלכות חשובות נגד "בני כוהנים גדולים". לא ברור אם דייני הגזרות היו מינוי פרושי, או שמא הם דיינים שאינם מזוהים לחלוטין עם חכמים פרושים. מכל מקום נחום המדי חי גם אחר החורבן, והתיר את נדרם של נזירים שבאו לארץ מיד לאחר החורבן ולא ידעו שעתיד המקדש להיחרב (נזיר פ"ה מ"ד). באותו מקור נאמר "טעה נחום המדי...", ויש בביטוי הבוטה משום רמז שלא היה חכם רגיל, שכן לא כך דיברו חכמים זה על זה. לפיכך ייתכן שנחום המדי ניצב במידת מה מחוץ לבית המדרש. עם זאת נחום המדי משתתף בדיונים הלכתיים שונים, וכנראה השתקע בעולמם של חכמים<sup class="footnote-marker">12</sup><i class="footnote">כגון משנתנו; תוס', עבודה זרה פ"א ה"א ועוד, וכן יוצא ממשנת שבת פ"ב מ"א.</i>. נחום זה הגיע ממדי הרחוקה, והוא חלק מתהליך כללי של השתלבות של בני התפוצות, ובני העילית מהפריפריה בארץ ישראל עצמה, בהנהגה הירושלמית. מבין ארבעה חכמי הגזרות הידועים לנו שניים הם מהתפוצות (נחום המדי וחנן המצרי). זאת בנוסף לעדות על מנהיגים יהודים שעלו לירושלים מהגליל, כרבי חנינא בן דוסא ורבן יוחנן בן זכאי, שפעלו בערב שבגליל ובשלהי ימיהם פעלו בירושלים (להלן פט"ז מ"ז).
נחום זה עלה ככל הנראה ממדי. אין הוא הדוגמה היחידה לחכם שעלה מן התפוצות ומילא תפקיד מרכזי בהנהגה הירושלמית. נראה שבני ירושלים משכו אליהם בכוונה מנהיגים מהתפוצות כדי שישתלבו בעילית הדתית והפוליטית כאחת.
<b>רבי יהודה אומר פעמים מכורים ופעמים שאינן מכורין</b> – גם דעת רבי יהודה מתייחסת רק למשנתנו. <b>כיצד היה חמור לפניו וכליו עליו אמר לו מכור לי חמורך זו</b> – הדגש הוא על חמורך זו, כלומר מעשה הקניין והמשא והמתן מתייחסים לחמור המיוחד כמות שהוא (רתום עם כליו). <b>כיליו מכורים</b> – לעומת זאת אם אמר <b>חמורך ההוא</b> – סתם חמור כלשהו,<b> אין כליו מכורין</b> – כלומר סתם חמור אינו כולל את כליו אלא אם אמר "חמורך זו".
בתוספתא מופיעה אותה דעה: "כיצד חמור וכליו אני מוכר לך? מכר את המרדעת, ואת האוכף, ואת השליף, ואת הקלקי, ואת החביק. אבל לא מכר לא את הזוג, ולא את הקרקש, ולא את פרומביא, ולא את דוסיקה, ולא את כומני, ולא את השק. רבי שמעון אומר היה עליו שליף מלא, נופצו ונותנו לו. ואם אמר לו 'חמור וכל מה שעליו אני מוכר לך', הרי כולן מכורין" (פ"ד ה"ב<sup class="footnote-marker">13</sup><i class="footnote">בבבלי, עח ע"א, רשימה מעט שונה. </i>). אם כן חמור סתם אינו כולל כלים, אם אמר "חמור וכליו" – המכירה כוללת חלק מהכלים, והם:
<b>כלי החמור</b>
<u>המרדעת</u> של החמור היא הכיסוי על גב החמור שהרוכב יושב עליו (איור 48). הלכה זו תואמת את האמור בכלאים (פ"ט מ"ב) שהכרים והכסתות שהאדם שוכב או יושב עליהם אין בהם משום כלאיים. כן שנינו: "תכריכי המת ומרדעת של חמור אין בהם משום כלאים" (משנה, כלאים פ"ט מ"ד) – המת נקבר בבד שכורכים על גופו. אין מלבישים את המת, אלא כורכים אותו. המקורות התנאיים והאמוראיים מזכירים לעולם תכריכים, והפעולה היא כריכת המת בתכריכיו. המשנה קובעת שרשאים לכרוך את המת בתכריכים שיש בהם כלאיים, ובתוספתא נאמר: "בגד שאבד בו כלאים לא ימכרנו לגוי... אבל יעשה ממנו תכריך למתים" (כלאים פ"ה הי"ט). כמו כן המרדעת היא בגד שעוטפים בו את גוף החמור: "חמור יוצא במרדעת בזמן שהיא קשורה לו" (משנה, שבת פ"ה מ"ב). המרדעת כרוכה וקשורה.
המרדעת הייתה משני צידי החמור<sup class="footnote-marker">14</sup><i class="footnote">לכן דימוי המרדעת על חמור כטלית על אדם: ירו', ביכורים פ"ג ה"ג, סה ע"ד.</i>, אם כי ניתן היה להכין מרדעת גם לצד אחד בלבד (בבלי, שבת קיד ע"א). למצב כזה המדרש הארץ-ישראלי קורא "פלגו מרדעא" (חצי מרדעת – בראשית רבה, לג א, עמ' 301).
<u>האוכף</u> דומה למרדעת, והבבלי מתחבט מה ההבדל ביניהם, שכן את המרדעת מותר להניח בשבת ואת האוכף אסור להניח. מסקנת הבבלי היא ששניהם דומים ביותר, אבל האוכף יורד מאליו, והמרדעת קשורה ואיננה נופלת לבד (בבלי, שבת נג ע"א). זה ההבדל שהתלמוד מוצא כדי להסביר את ההבדל ההלכתי בין אוכף לבין מרדעת. לפי הדיון שם הסבר זה
דחוק, וחלק מהאמוראים מהססים לפני מתן תשובה זו. על כל פנים זה ההבדל החשוב להלכה, אבל מבחינה טכנית קיימים הבדלים אחרים.
<u>המרדעת</u> קשורה רק לחמור, ואילו האוכף שייך לכל הבהמות. כך למשל נזכר אוכף הנאקה (משנה, כלים כג מ"ב). האוכף מופיע שם כאחד ממיני האוכפים שעליהם רוכבים בישיבה או בעמידה; לכל בהמה שם מינוח אחר לאוכף. האוכף מתקשר לחמור ולנאקה, וכן לגמל, כמו ששנינו: "שיירא שחנתה בבקעה והקיפוה בגמלין, באוכפות, בעביטין, בשליפין, בקנים, בקולחות – מטלטלין בתוכה, ובלבד שלא יהא בין גמל לגמל כמלא גמל, ובין אוכף לאוכף כמלא אוכף, ובין עביט לעביט כמלא עביט<sup class="footnote-marker">15</sup><i class="footnote">עביט הוא אוכף הגמל: "אלו טמאין משום מרכב: זריז האשקלוני, ומדוכה המדית, ועביט של גמל, וטפיטן של סוס. רבי יוסי אומר אף טפיטן של סוס טמא משום מושב, מפני שעומדין עליו בקומפון. אבל אוכף של נאקה טמא" (משנה, כלים פכ"ג מ"ב).</i>" (בבלי, עירובין טו ע"ב – טז ע"א, וכעינו ירו', שם פ"א ה"ח, יט ע"ב).
לאוכף יש תוך: "האוכף שנקרע הנוגע במה שבתוכו טמא, מפני שהתפר מחברו" (משנה, כלים פכ"ג מ"א). האוכף שימש אפוא לישיבה על החמור והיה מעט רך, כמו כר. בניגוד לכך המרדעת נועדה גם לחמם את החמור, אך גם להוות שכבת חיכוך בינו לבין המטען שעליו.
<u>השליף</u> מופיע כאמור באותה קבוצה עם העביט של הגמל והאוכף, כך גם בבבלי עירובין ובמקבילתו בירושלמי שהבאנו. כמו כן: "כיצד במסירה? אחזה בטלפה, בשערה, באוכף שעליה, בשליף שעליה, בפרומביא שבפיה, ובזוג שבצוארה – קנאה" (בבלי, קידושין כב ע"ב, וכעינו בבא קמא יז ע"ב; בבא בתרא עה ע"ב). אבל במקבילה לתוספתא שלנו בבבלי בבא בתרא עח ע"א השליף איננו נזכר. השליף הוא שק, שכן שנינו: "רבי שמעון אומר, היה עליו שליף מלא נופצו ונותנו לו" (תוס', פ"ד ה"ב). רבי שמעון מסכים עם תנא קמא וטוען שהשליף נמכר עם החמור, ואם היה מלא "נופצו", כלומר מרוקן אותו ומנער ממנו את הקש (כמו ניפוץ הצמר). לחמור שני סוגי שקים. האחד צמד שקים משני צידי החמור שבהם מניחים את מטענו, והאחר שק ובו קש לאכילה. השקים נקראים בתוספתא "שקים", ולכן השליף צריך להיות שקית האוכל הקשורה לראש החמור. כך גם נבין מדוע השליף איננו נזכר במקבילה הבבלית לתוספתא: כנראה אמוראי בבל חלקו על התוספתא וסברו שהשליף הוא כשק.
כן שנינו: "תניא, רבי שמעון בן יוחי אומר, היתה בהמתו טעונה שליף של תבואה, מניח ראשו תחתיה, ומסלקו לצד אחר, והוא נופל מאליו" (בבלי, שבת קנד ע"ב). השליף קשור לראש החמור, מתחתיו. הבעל מסובב את השליף כך שראש החמור יהיה תחת השליף, ואז השליף נופל מעצמו.
<u>הקלקי</u>, או קילקי, נקרא כך על שם הפרובינציה קיליקיה, וכנראה משם הובא חומר גלם זה. קלקי מופיע כסוג של בגד או אריג: "נימי כפה של זקנה, והגומדין של ערביין, והקולקין והפונדא והמעפורת והפרגוד נימיהן כל שהן" (משנה, כלים פכ"ט מ"א, בכתב יד קופמן: "הקילקים"). סביר שאין זה ה-calcus הרומי, שהוא סוג נעל, אלא בגד מקיליקיה.בעל פירוש הגאונים לטהרות גוזר את המילה מערבית כתיק או בגד הקלוע משֵער<sup class="footnote-marker">16</sup><i class="footnote">אפשטיין, פירוש הגאונים, עמ' 75.</i>. בהקשר של משנתנו הקלקי הוא סוג מרדעת הקלוע משֵער. קילקיס מופיע גם כשֵער הגוף<sup class="footnote-marker">17</sup><i class="footnote">ראו למשל ספרא, מצורע, זבים פרק ג, עו ע"ג: "בבשר הזב ולא בצואה שעליו ולא בקילקיס שעליו...". למילה צורות כתיב שונות.</i>, על כן ברור שלפנינו אריג קלוע משֵער.
<u>החבק</u> מופיע במשנת כלים: "שירי מיזרן שבעה טפחים כדי לעשותו חבק לחמור" (פי"ט מ"ג). המזרן נזכר רק במשנה ובתוספתא. מההקשר נראה שהמזרן מונח על המיטה, ואפילו כורכים בו את המיטה, כלומר הוא עוטף אותה (מ"ה). מצד שני המזרן משמש ככלי עצמאי שעליו נושאים אדם או מת, כלומר הוא יריעת בד, או אולי אפילו מתקן מעין אלונקה. משיירי המזרן מכינים חבק לחמור, כאמור במשנה.
בעל פירוש הגאונים, ובעקבותיו בעל ערוך השלם, מפרשים שמזרן הוא בגד ששמים על המיטה ושוליו יורדים ממנה, כלומר מעין ציפוי למיטה. בספרות היוונית הציפוי למיטה מכונה "טפידס" (τάπιδες – tapides)<sup class="footnote-marker">18</sup><i class="footnote">רנסום, ספסלים ומיטות, עמ' 110.</i>, הוא טפטן-טפיטן, הסוס שנזכיר בהמשך. לעומת זאת רמב"ם מפרש שהוא כעין חבל שקושרים בו את המיטה. אולם לפי ההמשך מתברר שבמזרן ממש עטפו את המיטה, ופירוש רמב"ם קשה. יתר על כן, מהמזרן מכינים חבק לחמור; אם הכוונה לחבל סביב החמור הרי שאורך שבעה טפחים אינו מספיק להקפת צוואר החמור, וודאי לא להקפת גופו.
חביק החמור או חבק החמור אינו החבל שעל החמור, המכונה "מוסרה", אלא כנראה יריעת הבד המוטלת עליו. המקבילה בסוס היא "טפיטן של סוס" (משנה, כלים פכ"ג מ"ב). כן פירש בעל פירוש הגאונים לטהרות שחבק הוא ג'ל, שמשמעו יריעה או מכסה. אם כן נראה שהמזרן הוא בד שהניחו מעל המיטה כציפוי חיצוני, ולעיתים היה רחב מהמיטה, כמו ששנינו בכלים (פכ"ג מ"ג)<sup class="footnote-marker">19</sup><i class="footnote">קירשנבאום, ריהוט, עמ' 203-184.</i>. ייתכן שהחבק איננו אריג אלא חוט או חבל, והוא החבל שהפרומביה קשורה בו (להלן), כפי שנראה באיור (איור 49).
<u>הזוג</u> הוא הפעמון שבצוואר החמור. בפסיפס בית אלפא מופיע זוג כזה על צוואר החמור (איור 50).
<u>הקרקש</u> הוא כנראה סוג של פעמון; לפי משמעות המילה זה כלי שמיועד לעשות בו רעש. כן שנינו: "אין מקרקשין לא את הזוג ולא את הקרקש לתינוק בשבת" (תוס', שבת פי"ג הי"ז)<sup class="footnote-marker">20</sup><i class="footnote">לפועל "לקרקש" ראו עוד בבלי, נידה יז ע"א; כתובות פו ע"א.</i>. בירושלמי שנינו: "מטלטלין את השופר להשקות בו את התינוק, ואת הפנקס ואת הקרקש ואת המראה לכסות בהן את הכלים" (שבת פ"ו ה"א, ז ע"ד; ביצה פ"א הי"ב, סא ע"א). אם כן הקרקש הוא בעל צורה כיפתית או שטוחה כלוח מתכת, כנראה שני לוחות כאלה, ועושים בהם רעש. על צוואר החמור המצויר בפסיפס כיסופים קשור חפץ הנראה כלוחית עגולה, והוא כנראה הקרקש (לעיל איור 48ב).
<u>פרומביה</u> – במשנת כלים (פי"א מ"ה) שנינו: "עקרב של פרומביא טמאה"<b> –</b> ביוונית ά<sup class="footnote-marker">21</sup><i class="footnote">ראו שינויי הנוסחאות אצל ראטנער, אהבת ציון וירושלים, עמ' 63.</i> (forbeia) הוא רסן או מעין טבעת שנותנים על פי החמור או הגמל (לעיל איור 48ב), וצירוף הלשון "פרומביא שבפיה" רגיל בתלמוד<sup class="footnote-marker">22</sup><i class="footnote">בבלי, קידושין כב ע"ב; בבא מציעא עה ע"ב.</i>. העקרב מופיע כחוד של ברזל (כלים פי"ב מ"ג).בהקשר של הבהמה הכוונה מן הסתם לוו המחבר את שני חבלי הרסן הבאים משני הצדדים. הפרומביה מתחלפת לעיתים בשרשרת (שלשלת): "אפרומביא טהורה עשה בה שלשלת טמאה" (תוס', כלים בבא מציעא פ"ד ה"ו, עמ' 582), ובהמשך שם: "שלשלת שעשאה אפרומביא טמאה מפני שהוא ככלינס<sup class="footnote-marker">23</sup><i class="footnote">כלונס.</i>. שלשה דברים טמאין בסוס<sup class="footnote-marker">24</sup><i class="footnote">בכתב יד וינה: "בשוק".</i> השילין (חשיל בכתב יד וינה) והפגר והכולוניס. הכלוניס של סוס טמא בפני עצמו. המשיחות והרצועות תפורות חיבור וקשורות אינן חיבור" (ה"ז)<sup class="footnote-marker">25</sup><i class="footnote">ראו עוד תוס', בבא בתרא פ"ד ה"ב; ירו', ביצה פ"ב ה"ח, סא ע"ג.</i>. הכולוניס הוא כנראה מוט קצר המחבר את הרסן למושבות. המשפט קשה, ואולי אפשר לפרשו לפי התוספתא בכלים (פ"ט ה"ה, עמ' 588): "החוט שהשילו למחט", כלומר שהשחילו. שלושה דברים טמאים בסוס: מה שמושחל לפיו (הרסן), הפגר והכלונס, כלומר מוט המחובר לו כדי לכוונו. הפגר הוא אולי נבלת הסוס עצמה, והובא רק כדי ליצור טומאה נוספת, או שמא הכוונה לכלי בשם זה, וקשה.
אם כן, במקורות יש מחלוקת לגבי הפרומביה. במשנה היא טמאה בסתם, כולל העקרב כשלעצמו, ובתוספתא היא טמאה רק כשחוברה לה שלשלת. הפרומביה עצמה היא מעור.
<u>דוסיקה</u> או דיסקיה (בבלי, עח ע"א) היא δισσύκκιον (dusikkion) שמשמעו שק או כיס כפול (ליברמן). כאמור לחמור שני כיסים-שקים משני הצדדים, כמודגם באיור (איור 48א)<sup class="footnote-marker">26</sup><i class="footnote">בבבלי נאמר שהשק, הדיסקיה והכומני הם לרכיבה (עח ע"א), בניגוד לחמור שבו הם למטען.</i>.
<u>כומני</u> פורש בבבלי (עח ע"א) כ"מרכבתא דנשי", כלומר האוכף שנשים רוכבות עליו. הנשים יושבות כששתי רגליהן מצד אחד, וכנראה היה להן מתקן מותאם שלא היה קבוע על החמור. אולי הכומני הוא שק ובו כיס אחד מהצד המנוגד לצד שהאישה יושבת עליו. באחד האיורים (לעיל איור 48א) מופיע חמור ועל גבו שני מוטות קצרים; אולי הם משענת לגב האישה, כומני של המקורות (איור 51).
<u>שק</u> – כמשמעו.

Mishnah 3

<small>עפ”י כתב יד קופמן</small>
<b>המוכר את החמור לא מכר את הסייח</b> – חמור הוא לשון זכר ונקבה כאחת, והכוונה במשנה לאתון מניקה שהסייח צמוד אליה, ואף על פי כן אין הוא נמכר עם אימו אלא אם כן נאמר הדבר במפורש.<b> מכר פרה</b> [<b>ו</b>]<b>לא מכר את בנה</b> (האות וי"ו מחוקה בקו) – העגל היונק ממנה.כן מודגש בתוספתא: "שפחה מעוברת אני מוכר לך, פרה מעוברת אני מוכר לך, מכר את הולד<sup class="footnote-marker">27</sup><i class="footnote">כלומר גם את העובר.</i>. שפחה מניקה אני מוכר לך, פרה מיניקה אני מוכר לך, לא מכר את הולד" (פ"ד ה"ד). אם הפרה מעוברת העובר שטרם נולד נמכר איתה, אבל אם מכר פרה, ואפילו פרה מניקה, אין העובר נמכר איתה, כמו במשנה.
<b>מכר אשפות מכר זיבלה</b> – אשפות הוא מקום הזבל. האשפה עצמה איננה נכס נדל"ני, להפך, לעיתים הזבל נערם ברשות הרבים (בבא מציעא פ"י מ"ה; עירובין פ"י מ"ז). אשפה היא למעשה מערום קטן של זבל. כך למשל "עד כמה מזבלין, עד שלש שלש אשפתות לבית סאה, של עשר עשר משפלות, של לתך לתך. מוסיפין על המשפלות ואין מוסיפין על האשפתות, רבי שמעון אומר אף על האשפתות" (משנה, שביעית פ"ג מ"ב). השאלה הבסיסית היא מאיזו תקופה בשנה השביעית מותר להתחיל להוציא את הזבל מן החצר לאשפתות שבשדה. האשפה היא מצבור של זבל מעופות הבית ומן הבהמות שבחצר, או מן הרפת שבחצר. את הזבל היו צוברים באשפתות שבחצר או בשדה, ומן האשפתות שבשדה היו מזבלים את השדות. הזיבול אסור בשביעית, כשאר העבודות בשדה המכוונות לזריעה עליה ולגידול תבואה ופירות: "ומנין שאין מזבלים ואין מפרקים ואין מעשנים בעלים ואין מאבקים בעלים, תלמוד לומר 'שדך לא...' (ויקרא כה ד)" (ספרא בחוקותי, פרשה א ה"ה, קה ע"ב). ההלכה במשנתנו מניחה כהלכה ברורה שאף אין מוציאים בשנה השביעית את הזבל לשדה. מסוגיית הירושלמי (לד ע"ג) עולה כי אין להוציא את הזבל לשדות מפני מראית עין, שלא ייראה כמזבל ואף כעובד את אדמתו בשביעית. שדה עם ערמות כאלה איננו שדה לזיבול, אלא ברור שהוא מערום אשפה.
אבל לעיתים "אשפה" היא המקום, כלומר הקרקע, כמו "הקדיש בור מלא מים, אשפה מלאה זבל, שובך מלא יונים, אילן מלא פירות, שדה מלאה עשבים, מועלין בהם ובמה שבתוכן" (משנה מעילה פ"ג מ"ו)<sup class="footnote-marker">28</sup><i class="footnote">הבבלי (עט ע"א) מציג משנה זו כקושיה, שכן מהמשנה משמע שאשפה היא ללא זבל. מבחינת פירוש המשנה אפשר שהמילה אשפה משמעה כפול, ופרשנות המונח תלויה במצב, אם האשפה מלאה או לא. נראה שכך גם פירש הבבלי, אלא שהתלמוד ממקד את השאלה על ההלכה ואנו מתייחסים בעיקר לפירוש המונח. </i>. משנה זו דומה למשנתנו גם בהרכב הרשימה (אשפה, בור, שובך), והם כנראה קבוצה ספרותית.
<b>מכר בור מכר מימיו</b> – הבור נמכר כמות שהוא, כלומר עם המים.הבבלי (עט ע"א) מדגיש שמשנתנו היא כרבי נתן, אך יש גם החולקים על מכירת הבור. לא ברור האם המחלוקת היא גם על יתר הסעיפים או רק על העמדת המשנה כרבי נתן. אגב, הבבלי טוען שעמדה זו יחידאית, כלומר שדברי רבי נתן נדחו. מכל מקום סתם בור הוא בור מים.
<b>מכר שובך מכר יונים</b> – השובך הוא שובך יונים מלא, ואין משמעות למכירה של המתקן לבד<sup class="footnote-marker">29</sup><i class="footnote">לשובך היונים ראו לעיל פירושנו לפ"ב מ"ו. </i>.<b> מכר כוורת מכר דבורים</b> – גם לכוורת אין קיום ככלי עצמאי, אלא במסגרת תפקודה עם הדבורים.<b> הלוקח פרות שובך</b> – כלומר את היונים עצמן,<b> מפריח ב</b>[<b>ו</b>]<b>רך הראשונה</b> (האות וי"ו מחוקה בקו) –בכתבי היד הטובים "בורך", והכתיב המקורי מדויק, אלא שהמעתיק נרתע ממנו משום מה ו"תיקן" את מה שהיה מתוקן מקודם. בדפוס "בריכה", כלומר היבול הראשון. היונים מטילות כל חודש בערך, ואם אין נוטלים את הגוזלים אין הן מטילות עוד אלא מטפלות בגוזלים. הקונה מבריח את מחזור הלידה הראשון, שהוא חלק מהשובך, ורק אחר כך יכול לקחת את יתר הוולדות. מחזור הלידה הראשון הוא חלק מהשובך, וקונה זה לא קנה את השובך אלא רק את הוולדות. הבבלי מסביר שהבריכה הראשונה היא זו שאחרי הוולד הראשון, כלומר בעצם מפריח שתי בריכות. בעינינו נראית מסורת זו כחולקת על המשנה, אך התלמוד מעמיד את המשנה כדעה זו.
<b>פרות כוורת</b> – הקונה את פירות הכוורת ולא את הכוורת עצמה,<b> נוטל שלשה נחילים</b> – מהכוורת יוצאים נחילים פורשים. הדבר מתרחש כאשר נולדת עוד מלכה אם, והיא פורשת מהקן עם "חסידיה". <b>ומסרס</b> – גורם לכך שהדבורים תפסקנה להוליד, לא יהיו עוד פירות כוורת, וכל אונן יופנה לייצור דבש. מסרס איננו חובה, אלא שרשאי לסרס. הבבלי (פ ע"א) טוען שאכילת חרדל גורמת לסירוס הדבורה. <b>חלות דבש</b> – הקונה את חלות הדבש של כוורת,<b> מניח שתי חלות</b> – בשביל אוכל לדבורים, ונוטל את כל השאר.כמו כן בתוספתא<b>:</b> "מכר את שובך מכר את יוניו, מכר את יונין מכר את שובך. מכר כוורת מכר דבורים, מכר דבורים מכר כוורת. חלות דבש, אין רשיי לסרס את כולן כאחד, אלא מניח שתי חלות החיצונות, והשאר עולות. ואם אין שם אלא הן, אין רשיי ליגע בהן" (פ"ד ה"ז).
התוספתא משתמשת במשחק לשון: מסרס במשמעות של משרש. "מסרס דבורים" הוא מונח ברור ומקורי (גורם לאם לא להוליד), אבל "מסרס חלת דבש" משמעו סתם מוציא, והביטוי מלאכותי. התוספתא משמשת למעשה בלשון המשנה<sup class="footnote-marker">30</sup><i class="footnote">כלומר שעריכת התוספתא מאוחרת למשנה. בדוחק ניתן לטעון שלהפך, התוספתא היא המקור, והמינוח "מסרס" נבחר בגלל רמיזתו ל"לשרש". המשנה התקשתה במונח והוסיפה משפט על הנחילים כדי להשתמש במונח סירוס בצורתו המקורית. עלינו להעיר שאיננו יודעים כיצד ניתן לסרס (לעקר) דבורה, וספק אם הם סברו שהם יודעים כיצד לבצע את הדבר (ההצעה של הבבלי, פ ע"א, בלתי מעשית, והיא ספרותית ומבוססת רק על הצירוף חרדל-דבורים לעיל פ"ב מ"י). אם כן יש מקום להציע שהמשנה ספרותית בלבד.</i>.
עד עתה הסברנו כמו הבבלי שמסרס משמעו גורם לא להוליד, כמו סריס אדם. ברם המילה "לסרס" משמעה גם לקרוא מהסוף להתחלה: "רבי לוי אמר פחז סרסהו, זע"ת, ח"רדת, פ"רח חטא מעליך, ד"א פחז פ"סעת על דת, ח"יללת בכורתך, ז"ר נעשת כמים" (בראשית רבה, ק, לישנא אחרינא, עמ' 1277). רבי לוי מציע אפוא לקרוא את המילה כראשי תיבות מהסוף להתחלה: פחז=זפח – זעת, חרדת, פרח חטא מעליך, כלומר אתה זועזת וחרדת, הרי זו חזרה בתשובה (של ראובן על חטאו). פירוש זה כמובן איננו מתאים למשנתנו.
ברם במסכת מגילה (פ"ב מ"ב) נאמר שאם קרא את המגילה לסירוגין (בהפסקות) לא יצא ידי חובה; בתלמודים נוסף על כך ש"סירוגים יצא, סירוסים לא יצא"<sup class="footnote-marker">31</sup><i class="footnote">ירו', מגילה פ"א ה"ב, עג ע"א; בבלי, שם יח ע"א-ע"ב; ראו דנציג, שרטוט.</i>. בירושלמי מוסבר שסירוגין הוא קריאה בהפסקות וסירוסין הוא "חד פרה חד". כנראה יש לפרש שם "אחד לפני האחד", כלומר מהסוף להתחלה. פירוש אחר שהוצע לסירוס הוא קריאת אחד כן ואחד לא. פירוש כזה מאפשר לפרש גם אצלנו, שאחרי שתי חלות נוטל חצי מהחלות. הפירוש פחות מתאים לנוסח התוספתא, ברם לאחר שבמדרש ברור שסירוס הוא קריאה מהסוף להתחלה, הרי שסירוסין של התלמודים למגילה משמעו זהה: קריאה של אחד לפני השני (חד פרה [קודם] חד). אם כן הפירוש של מסרס – לוקח חלה אחת ומשאיר אחת – איננו מתאים לפירוש המילה "מסרס" כפי שהיא במדרש.
<b>זיתים לקוץ</b> – קנה זיתים כדי לכרות אותם,<b> מניח שתי גרופיות</b> – איננו כורת את כל המטע אלא משאיר שני ענפים להמשך העץ, ורשאי לכרות את השאר. כריתת ענפים היא פעולה רגילה של עיצוב העץ, ומכונה במשנה "מפסל" (שביעית פ"ב מ"ג, ראו פירושנו לה). כמו כן בתוספתא: "זתים לקוץ, אין רשיי לשרש את כולן, אלא מניח שתי גרופות בעיקרן, ונוטל את השאר. בארזים ובדקלים משרש ונוטל, בזמורות ובקנים נוטל את ההגין" (פ"ד ה"ז).
הבבלי מצטט ברייתא שרוח הדברים בה שונה: "תנו רבנן: הלוקח אילן מחבירו לקוץ מגביה מן הקרקע טפח וקוצץ. בתולת השקמה שלשה טפחים, סדן השקמה שני טפחים. בקנים ובגפנים – מן הפקק ולמעלה, בדקלים ובארזים – חופר ומשרש, לפי שאין גזען מחליף" (פ ע"ב). אומנם המשנה איננה מזכירה זיתים אבל משמע ממנה שאסור לקצוץ את רוב האילנות, ויש להניח בגוף הגזע מעט, ולא שתי גרופיות כמו במשנתנו. שני המקורות הללו (הברייתא ומשנתנו) מניחים שאסור לשרש אילן מניב, אך הם שונים בשיעור שיש להשאיר. עסקנו באיסור זה בפירושנו לבבא קמא פ"ח מ"ו.

Mishnah 4

<small>עפ”י כתב יד קופמן</small>
<b>הקונה שתי אילנות בתוך שלחבירו הרי זה לא קנה קרקע רבי מאיר אומר קנה קרקע</b> – השאלה כפשוטה היא האם מי שקנה שני אילנות (עצי פרי) קנה גם את האדמה שסביבם וביניהם. הרקע הריאלי הוא שדות מזרע שבתוכם צומחים אילנות בודדים. זאת בניגוד ל"שדה אילן", שהוא מטע של ממש. ההגדרה של שדה אילן היא: "איזהו שדה אילן? כל שלשה אילנות לבית סאה. אם ראויין לעשות ככר דבילה, של ששים מנה באיטלקי<sup class="footnote-marker">32</sup><i class="footnote">למנה זה ראו פירושנו למסכת שביעית פ"א מ"ב.</i>" (משנה, שביעית פ"א מ"ב). שלושה אילנות הנטועים בשטח אדמה שזורעים בו סאה חיטה, והוא חמישים אמה על חמישים אמה, שהן 2,500 אמות מרובעות. בדרך כלל קבוצה של שלושה אילנות מהווה מטע. כך לעניין חריש במטע בשביעית. תנאי נוסף הוא שהעצים מניבים פרי כדי כיכר דבֵלה, כיכר של תאנים מיובשות ודחוסות בצורת כיכר שמשקלו שישים מנה. אם כן מופיעים כאן כמה מרכיבים: עצים מספר, בצפיפות, ועצים ראויים. מכל שלושת התנאים שבמשנת שביעית משנתנו מתמקדת רק במספר העצים, ואיננו יודעים האם איננה דורשת עצים גדולים, וצפיפות, או שהיא מתייחסת להגדרות של מסכת שביעית כמובנות מאליהן.
שלושה אילנות בשטח מוגדר הם בבחינת "מטע", כך גם לעניין ביכורים, והתלמוד הבבלי למשנתנו (פא ע"א) מביא משנה זו: "הקונה שני אילנות בתוך של חבירו מביא ואינו קורא. רבי<u> </u>יהודה [מאיר]<sup class="footnote-marker">33</sup><i class="footnote">בשוליים של כתב יד קופמן תוקן "רבי מאיר" – וכן (רבי מאיר) בכ"י פרמא (פ) לאחר תיקון, בקטע גניזה (ג11) ובדפוס וילנא. הנוסח "רבי יהודה" בכ"י קופמן לפני התיקון, גם בפירושו של רבי יצחק בן מלכי צדק למשנת ביכורים לפי כ"י אחד, ובכל יתר עדי הנוסח. אולם אין ספק כי הנוסח "רבי יהודה" הוא שיבוש, בגלל ההלכה בהמשך המשנה בביכורים שבה נזכר רבי יהודה. רבי מאיר נזכר בהלכה זו (בבא בתרא) וכן בהמשך הפרק במשנת ביכורים פ"א מי"א.</i> אומר מביא וקורא". מדובר במקרה שבקנייה לא נקבע במפורש כי קנה אף את הקרקע. ספק אם קנה קרקע עימהם אם לאו, וספק, אפוא, אם יכול להביא ביכורים מאילנות אלו. לכן: מביא ביכורים אך איננו קורא את הפסוקים המצווים על הבאת ביכורים, כדי לסמל שאין זו הבאת ביכורים שלמה. בשני התלמודים (ירו', ביכורים פ"א ה"ו, סד רע"ב; בבלי, בבא בתרא פא ע"ב) עולה כי לדעת רבי מאיר הקונה שני אילנות קנה בוודאי קרקע ולכן הוא מביא ביכורים וקורא, אך לדעת חכמים זה מצב של ספק<sup class="footnote-marker">34</sup><i class="footnote">כפשוטם של דברים אפשר לפרש שלחכמים ברור שהקונה שני אילנות לא קנה קרקע, והספק הוא ספק הלכתי האם מי שאיננו בעל קרקע רשאי להביא ביכורים. לדעתם גם מי שאיננו בעל קרקע רשאי להביא פירות למקדש, אך אין הוא קורא. </i> האם קנה קרקע ולכן הוא יכול להביא, אך לא לקרוא. מעין השלמה למחלוקת זו ערוכה בתוספתא: "הקונה אילן אחד בתוך שדהו של חבירו, הרי זה מביא ולא קורא, מפני שלא קנה קרקע, דברי רבי מאיר, וחכמים אומרים לא מביא ולא קורא" (ביכורים פ"א ה"ב). בקונה שני אילנות ספק להם לחכמים אם קנה קרקע, אך בקונה אילן אחד ברור להם שלא קנה קרקע ולכן אינו מביא ואינו קורא, ולרבי מאיר ספק אם קנה קרקע ומשום כך מביא ואינו קורא. בסוף פרק א בביכורים במי"א: "הקונה שלשה אילנות בתוך של חברו מביא וקורא". בשלושה אילנות אף לחכמים ודאי שקנה קרקע ומביא וקורא. המשנה ממשיכה: "רבי מאיר אומר אפילו שנים". כל המקרים והמחלוקות הם כשלא קנה במפורש את האילן וקרקעו, אבל "קנה אילן וקרקעו מביא וקורא" (שם).
אם כן, שלושה עצים בצפיפות מסוימת (משנתנו מתעלמת כאמור ממרכיב זה של צפיפות) הם מטע, אבל במשנת סוטה (פ"ז מ"ב) חמישה אילנות הם מטע, וחוזרים בשבילם ממלחמה. אין כאן סתירה הלכתית, אלא שינוי קונספטואלי. הצירוף "חמישה אילנות" מופיע רק בהקשר של חזרה מערכי מלחמה במשנה, בתוספתא ובתלמודים למשנה שם, וכן במדרש ספרי הזהה למשנה בעניין זה (דברים, קצה, עמ' 235). לעניין זה דין מטע כדין כרם.
עוד נעיר שהבבלי כאן מביא מסורות שלפיהן רבי מאיר חולק על כל העיקרון של משנת ביכורים וסבור שגם המביא מעץ בודד מביא וקורא, וכן הקונה פירות בשוק (שאין לו קרקע כלל). הבבלי מתרץ בצורה הרמוניסטית את הברייתות; לפי דרכנו אלו מסורות חולקות הסבורות שעמדת רבי מאיר איננה קשורה להגדרת הקניין, אלא רק לעניין תנאי הבאת ביכורים. ברם משנתנו מקשרת בבירור את עניין הקנייה לעניין ביכורים, והמחלוקת היא האם מי שקנה שני אילנות קרובים קנה את הקרקע שבין העצים (לכל היותר בית סאה).
<b>היגדילו</b> – שני העצים גדלו והנוף מתפרס על שטח נרחב יותר ממה שהיה בזמן הקנייה, <b>לא יישפה</b> – בעל הקרקע אינו רשאי לקצוץ את הענפים. אומנם הענפים נוטים לתוך שדהו, ובעיקרון במקרה זה בעל הקרקע רשאי לקצוץ את ענפי האילן הנוטה לשדהו (לעיל פ"ב מי"ג), אבל מכיוון שהקונה קנה את העצים מאותו בעל של הקרקע סביבם, הרי שתנאי המכר הסמוי הוא שיחד עם העץ הוקנו זכויות שימוש בקרקע הנחוצה לעץ. בעל הקרקע איננו רשאי להגביל את הסתעפות העץ. <b>העולה מן הגזע שלו</b> – של בעל העץ,<b> ומן השרשים שלבעל הבית</b> – הקרקע שייכת לבעל הבית והעולה מן השורשים צמח וינק מהקרקע, לכן הרווח העתידי שייך לבעל הקרקע. <b>ואם מתו</b> – העצים, <b>אין לו</b> – לבעל העצים,<b> קרקע</b> – משום שהקונה שני עצים קנה רק אותם ולא את הקרקע שסביבם.
<b>קנה שלשה</b> – עצים,<b> קנה קרקע</b> – לדעת הכול.<b> היגדילו יישפה</b> – אם הענפים גדלו בעל הקרקע רשאי לטעון "מכרתי לך רק קרקע בגודל מסוים". הגודל הוא כאמור בית סאה, זאת אם משנתנו כמשנת שביעית.<b> והעולה מן השרשים שלו</b> – של בעל העצים, שכן הקרקע שלו,<b> ואם מתו יש לו קרקע</b> – הקרקע נקנתה, ומה שעתיד לקרות לעצים כבר איננו מעניינו של בעל הקרקע המקורי.
הבבלי שואל כמה קרקע יש למי שקנה שלושה עצים, ועונה: "אמר רבי חייא בר אבא אמר רבי יוחנן: הרי זה קנה תחתיהן וביניהן וחוצה להן כמלוא אורה וסלו" (פב ע"א), וכן מסביר הירושלמי: "רב יהודה בשם שמואל, רבי אבהו בשם רבי יוחנן, הקונה שלשה אילנות בתוך שלחבירו, רחוקים מטע עשר לבית סאה, קרובין כדי שיהא הבקר עובר בכליו, קנה קרקע שתחתיהן. קרקע שביניהן, שחוצה להן, מלא האורה וסלו" (שביעית פ"א ה"ב, לג ע"ב).
במשנת שביעית עצמה התשובה אחרת: כדי מלוא בית סאה, כפי שציטטנו ממשנת שביעית (ונצטטה שנית להלן), ורק בעל שני אילנות חורש סביב העץ וחוצה לו מלוא אורה וסלו. בתוספתא למשנת שביעית שנינו: "שלשה אילנות בתוך בית סאה הרי אלו מצטרפין וחורשין כל בית סאה בשבילן, ובלבד שתהא מטעתן ממטע עשרה לבית סאה, דברי רבי מאיר ורבי יהודה. רבי יוסה ורבי שמעון אומרים אין חורשין להן אלא צרכן" (פ"א ה"א)<sup class="footnote-marker">35</sup><i class="footnote">משנת שביעית היא אפוא משנתם של רבי מאיר ורבי יהודה. כך הוא לפי מה שהעתקנו על פי כתב יד וינה. אולם בכ"י ערפורט: "דברי רבי מאיר. רבי יהודה ורבי יוסי אומרים"; רבי שמעון אינו נזכר, ומשנתנו היא רק כדברי רבי מאיר. ובדפוס ראשון: "דברי רבי מאיר ורבי יהודה ורבי יוסי, ורבי שמעון אומר", כלומר משנתנו כרבי מאיר, רבי יהודה ורבי יוסי, ורק רבי שמעון חולק עליהם. תופעה זו של שינויים בשמות החולקים מצויה במסורות נוספות. המדובר במקרה מיוחד למדי, ובו משתתפים במחלוקת כל ארבעת החכמים הבולטים של דור אושא: רבי מאיר, רבי יהודה, רבי יוסי ורבי שמעון. אבל במסורות השונות חלו שינויים במקומו של הפסיק (או וי"ו החיבור), והחלוקה הפנימית בין הדוברים אינה ברורה. כמו כן אירעו מקרים של השמטת אחד השמות או הוספתו, כגון משנה, ערכין פ"ז מ"ה; תוס', נזיר פ"ג הי"ח; תמורה פ"א ה"ח, עמ' 551 ועוד.</i>. אם כן הייתה קיימת דעה (במסגרת הלכות שביעית) שהקרקע היא רק "כדי צורכן". בדרך כלל השורשים מתפרסים במקביל לשורשים, ו"כדי צורכן" שווה ל"כנגד המשקולת" (בבא מציעא פ"ב מי"ג ולהלן)<sup class="footnote-marker">36</sup><i class="footnote">התוספתא אינה מזכירה את תנובת האילנות, אך דורשת כי האילנות יהיו בפיזור ראוי בתוך שטח בית הסאה, שלא יהיו רחוקים זה מזה יותר מעשרה אילנות בבית סאה. בית סאה הוא חמישים על חמישים אמה, שהם אלפיים וחמש מאות אמה מרובעות, ואם נוטעים עשרה אילנות בבית סאה יגיעו לכל אילן מאתיים וחמש אמות מרובעות, כלומר שש עשרה אמה על שש עשרה אמה פחות משהו, והוא המרחק ששנינו בהלכות כלאיים, כדעת בית הלל לעניין קרחת הכרם, משנה, כלאים פ"ד מ"א. פרשני המשנה התחבטו כיצד ממקמים עשרה עצים בבית סאה, הרי אם השדה רבוע ניתן למקם בו רק תשעה או שישה עשר עצים. ברם השאלה היא ספרותית בלבד; השדות לא היו רבועים ואפילו לא מרובעים, וכל המידות כאן הן ממוצעות, כפי שהתלמוד הירושלמי מדגיש (לג ע"ב), וראו פליקס, שביעית א, עמ' 32.</i>, וקרוב לכדי "אורה וסלו''.
בירושלמי שלנו יש גם דעה נוספת, שהקונה שלושה אילנות גם הוא לא קנה קרקע: "אמר רבי לעזר קרקע אין לו, ומלוא אורה ומלוא סלו יש" (טו ע"א לפי כתב יד אסקוריאל). זו כמובן דעה חולקת, שגם לקונה שלושה אילנות יש רק זכות שימוש בקרקע, ורק מלוא אורה וסלו. מן הסתם יחלוק רבי אלעזר על כל המשנה שלנו, וגם על משנת שביעית ומשנת ביכורים<sup class="footnote-marker">37</sup><i class="footnote">בפירושנו לביכורים ולשביעית לא עמדנו על כך. </i>.
עדיין קשה למה אם אין לקונה קרקע בעל הקרקע חייב להשאיר את הענפים שגדלו, ואם קנה קרקע בעל הקרקע זכאי לקצץ את הענפים. יש להסביר שהקונה שני עצים קנה את זכות השימוש בקרקע מתחת לענפים, והקונה עץ בודד זכאי לאחת מכמה הגדרות:
א. אורה וסלו – כלומר שטח הענפים ועוד מקום עמידה לאוסף הפירות, כמו ששנינו במשנת שביעית שכבר ציטטנו: "איזהו שדה אילן? כל שלשה אילנות לבית סאה. אם ראויין לעשות ככר דבילה, של ששים מנה באיטלקי – חורשים כל בית סאה בשבילן. פחות מכאן אין חורשין להן אלא מלא האורה וסלו חוצה לו" (פ"א מ"ב).
ב. כנגד המשקולת – "כל האילן כנגד המשקֹלת" (לעיל פ"ב מי"ד), כלומר רק השטח שמתחת לעלוות העץ. כפי שהסברנו "כנגד המשקולת" פירושו השטח של הענפים, זאת משום שהשורשים משתרעים מתחת לענפים, וכך החריש הוא לטובת האילן.
ג. כדי צורכן – הגדרה כללית, וכאמור לדעתנו היא בעצם מקבילה ל"כנגד המשקולת". מידה זו שנויה בתוספתא שביעית שציטטנו לעיל. כך מידת הקרקע של הקונה שלושה אילנות, וקל וחומר שהקונה שני אילנות לא יזכה ביותר.
הדיונים הללו עוסקים בחרישה בשביעית, וכאמור דינה דומה לקנייה, כלומר הקונה שני אילנות קנה זכות שימוש בקרקע לפחות כנגד העלווה.
נמצאנו למדים שהקונה שלושה אילנות קנה את הקרקע סביבם, והקונה שניים (לפי חכמים) קנה רק זכויות מצומצמות בקרקע. אך לעיתים זכויות אלו גדולות משל הרוכש את הקרקע, שהרוכש קרקע (קנה שלושה אילנות) קנה אדמה בשטח מוגדר שתָנאים נחלקו מה גודלו, והקונה שני אילנות קנה זכויות שימוש בשטח, אך לא את השטח עצמו. אך זכות זו עשויה להשתרע על שטח גדל והולך, או קטן והולך, לפי התפתחות העץ.

Mishnah 5

<small>עפ”י כתב יד קופמן</small>
<b>המוכר את הראש בבהמה גסה לא מכר את הרגלים</b> – אלו חלקים נפרדים, ומכר רק את הראש. זו הלכה שאיננה צריכה להיאמר, לכאורה היא פשוטה. <b>מכר את הרגלים לא מכר את הראש</b> – כי אלו חלקים נפרדים. <b>מכר את הקונה</b> – הקנה, איבר הנשימה,<b> לא מכר את הכבד</b> – גם כאן אלו איברים נפרדים.<b> מכר את הכבד לא מכר את הקנה</b> – מאותה סיבה, שהם איברים נפרדים. אפשר שהמשנה באה להדגיש שהקנייה איננה כמו תהלוכת המקדש. העלאת איברים למזבח נעשתה בתהלוכה, וכל כוהן נשא חלקים אחרים מגוף הקורבן. הראש והרגל היו בראש התהלוכה (משנה, תמיד פ"ד מ"ג; שם פ"ג מ"א; יומא פ"א מ"ב). ברם הקנה והכבד אינם נזכרים בתהלוכת האיברים במקדש, לכן ספק אם תהלוכה זו הייתה השראה למשנתנו.
השראה ספרותית אפשרית אחרת היא הברייתא בתוספתא נדרים: "הנודר מן הבשר אסור בכל מין בשר, אסור בראש וברגלים, בקנה..." (פ"ג ה"ה). ההדגשה מוכיחה שהראש, הרגליים והקנה לא נחשבו לחלק מהבהמה. בברייתא המקבילה בשני התלמודים הנוסח הפוך. בירושלמי: "דתני הנודר מן הבשר אסור בכל מין בשר, <u>ומותר</u> בראש ובכרעים ובקנה ובלב ובכבד. ומותר בבשר דגים וחגבים, וכן היה רבן שמעון בן גמליאל אומר, קרבייא לאו בשר ואכליהון לאו אינש" (נדרים פ"ז ה"א, מ ע"ב). מנהגי האכילה של הקדמונים עשויים להיראות בעינינו מוזרים, אך לא בכך עסקנו<sup class="footnote-marker">38</sup><i class="footnote">הראש באמת קשה לאכילה, אך הכבד נחשב היום למאכל תאווה, וכן הקנה (גרוגרות בלשוננו), שאומנם קשה לאכילה אך מתאים לבישול. רגלי בהמה הן שוב חלק מהחלקים הנאכלים היום לתיאבון.</i>. הירושלמי מצרף את הכבד לקנה, ורואה בכולם חלק נפרד מ"בשר" חלקים שאינם ראויים לאכילה אלא בדוחק. אבל בבבלי הנוסח כמו בתוספתא: "<u>אסור</u> בראש וברגלים ובקנה ובכבד" (נדרים נד ע"ב; מעילה כ ע"ב); לדעת הבבלי איברים אלו אסורים כמו ההלכה בתוספתא.
אמור מעתה בשפת העם: "בשר" לא כלל ראש, רגל, קנה וכבד, ואולי גם את יתר האיברים הפנימיים<sup class="footnote-marker">39</sup><i class="footnote">ראו בבלי, שבת קיט ע"ב.</i>. בשאלה האם הם כשרים נחלקו תנאים, אך מבחינתנו חשוב שהם נחשבו לחלקים נפרדים מגוף הבהמה, ולכן עולה ההצעה שהם נמכרים ביחד. הרישא כמובן באה לנגד את הסיפא.
<b>אבל בבהמה דקה מכר את הראש מכר את הרגלים</b> – האיברים הללו, שאינם חלק מהכבש או העז, נמכרים יחדיו. <b>מכר את הרגלים לא מכר את הראש</b> – אבל הראש לא נגרר אחר הרגליים. אין לכך סיבה הלכתית, אלא שזו לשון הרחוב.<b> מכר את הקנה מכר</b> [<b>את הכבד</b> – בלשון העם שני האיברים הללו נחשבו לאחד ונמכרו כאחד.<b> מכר</b>]<b> את הכבד לא מכר את הקנה</b> – הקנה אינו נגרר אחר הכבד. הכבד חשוב יותר והוא עצמאי, הקנה בלתי חשוב ומי שקונה "קָנֶה" מתכוון לקניית הכבד איתו.
כמו כן במעילה פ"ו מ"א (בסוגריים רבועים השלמות שלנו להסבר): <b>"אמר לו [בעל הבית לשליח], תן בשר לאורחים ונתן להם [השליח לאורחים] כבד, כבד [תן להם כבד<sup class="footnote-marker">40</sup><i class="footnote">איננו בכתב יד קופמן, ונוסף לפי יתר עדי הנוסח. </i>]) ונתן להם בשר [של הקדש] ה</b>שליח מעל". האשמה על השליח, שכן לא נתן להם מה שבעל הבית ציווה אלא מוצר אחר, שכן בעל הבית הורה לשליח להביא בשר רגיל, והכבד הוא בשר שונה שאינו נחשב בשר כלל.
טענתו של רבי יהודה שניתן לברר את מהות המכירה לפי הערך הכספי (לעיל מ"א) משכנעת מאוד במקרה זה; לכאורה זה באמת מקרה שבו הדמים "מודיעים", שהרי מן הסתם לבשר "מחיר קבוע", ואכן הבבלי מעלה את השאלה בצורה עקיפה. אולי באמת רבי יהודה חולק גם במקרה של משנתנו.

Mishnah 6

<small>עפ”י כתב יד קופמן</small>
במשנה זו מתחילה יחידה חדשה העוסקת בדיני מכירה. כבר היחידה הקודמת עסקה במכירה, אבל רק בהיבט מיוחד – מה נכלל במכירה, היבט שהוא המשך הנושא של המשניות מהפרק הקודם ועד למשנה הקודמת. עתה נדונות שאלות אחרות הקשורות לזמן המכירה ולהיקפה
<b>ארבע מדות במוכרים</b> – המשנה מסודרת בצורה ריבועית, ארבעה סוגי מכירה. המשנה חוזרת לדיני אונאה שבהם עסקה המשנה לעיל (בבא מציעא פ"ד מ"ט). קשה להבין מדוע סטתה המשנה מהעיסוק שלה בשאלת היקף המכירה וחוזרת לנושא שכבר נידון לעיל (כאמור במבוא לבבא קמא, שלוש ה"בבות" הן בעצם מסכת אחת). "מוכרים" איננו ניסוח מדויק, אלא הכוונה לסוגי מכירות. כפשוטה כל המשנה מדברת על מצב שבו המכר נגמר (נעשה קניין), אחרת כל אחד רשאי לחזור בו, ואין עליו אלא טענה מוסרית של "מי שפרע" (פ"ד מ"ב). א. <b>מכר לו חיטים יפות ונימצאו רעות הלוקיח יכול לחזור בו</b> – כי זה מיקח טעות, או הונאה. ההבדל בין הונאה לטעות הוא בשאלה האם המוכר התכוון להטעות, ועסקנו בכך במבוא לחטיבת הונאה (בבא מציעא פ"ד מ"ג). ב.<b> רעות ונימצאו יפות המוכר יכול לחזור בו</b> – גם זה מיקח טעות, אף על פי שבוודאי אין כאן כוונת הונאה. ג. <b>רעות ונימצאו רעות</b> – או <b>יפות ונימצאו יפות</b> – המכר אומנם חריג והתוצר יוצא דופן, לטובה או לרעה, אבל שני הצדדים הסכימו לכך שהחיטים תהיינה יפות או שהסכימו שתהיינה גרועות. לכן:<b> אין אחד מהן יכול לחזור בו</b> – כי זו הייתה כוונת המכירה המקורית. ד1. <b>שמתית ונימצאת לבנה</b> – חיטה שמתית היא זן של חיטה, כנראה כהה בצבעה, בניגוד לחיטה "לבנה". במשנה כאן ברוב הנוסחאות שחמתית, ועל פניו הדבר נראה כתיקון של סופר שבא להנגיד את זן החיטה הזה לעומת החיטה הלבנה. בירושלמי מופיעה חיטה שמתית בניגוד לאגדון (תרומות פ"ב ה"ד, מא ע"ד; מעשר שני פ"ד ה"א, נד ע"ד), ושם היא מכונה שמתית, אבל במקבילה (נזיר פ"ה ה"א, נד ע"א) "שחמתית". "אגדון" היא לדעתנו "אגרון", כלומר חיטת בר הגדלה ב"אגר", בשדה, והשמתית או השחמתית היא חיטת תרבות מטופחת.לאחר שנפתח הכד הסגור או השק הסגור שבהם הגרעינים התברר שנמכר זן חיטים אחר משתוכנן.בבבלי (פד ע"א) רב פפא מסיק שאם הניגוד ל"שמתית" הוא לבנה, הרי שהחיטה השמתית היא אדומה (כהה): "האי שמשא סומקתי<sup class="footnote-marker">41</sup><i class="footnote">בכתב יד וטיקן 115: "שימשא סומקתא". המשך הסוגיה עוסק בצל ואור, וברור אפוא שהבבלי הבין ששמשא הוא סוג החיטה, אף על פי שבגוף עדי הנוסח כתוב "שחמתית".</i> היא". נראה שגרס "שמתית" או "שמשתית" ולא "שחמתית". "שמשתית" היא אולי חיטה שספגה קרינת שמש עזה. ד2.<b> לבנה ונימצאת שמתית</b> – כנראה שני זני החיטים נחשבו לזהים בטיבם, ואין כאן "רעות ונמצאו יפות" או ההפך. שניהם יכולים לחזור. יש כאן טעות שאיננה לטובת אף אחד מהם, ולא הייתה מוסכמת מראש. כמו כן:
<b>עצים שלזית ונימצאו שלשקמה</b> – שני אלו עצים טובים, ואין במקורות עדות שאחד מהם הועדף. לכאורה הכוונה לעצים כרותים, שכן בעצים חיים כמעט לא תיתכן טעות, ויותר מזה, זיתים הם עץ פרי חשוב ושקמה עץ פרי נחות ביותר, והרי זה בבחינת "יפות ונמצאו רעות", והנפגע רשאי לחזור בו.להלן, ולפי ההמשך, נציע שאכן מדובר בעצים שתולים ומניבים, ואכן יש כאן הבדל גדול במחיר, ואולי זו דעה אחרת במשנה. <b>שלשקמה ונימצאו שלזית</b> – שוב טעות בתום לב שאין לה משמעות גדולה.<b> יין ונימצא חומץ חומץ ונימצא יין</b> – ברור שיין עדיף מחומץ, אבל זו טעות של שניהם בתום לב, או אולי כשנמכר הכד היה בו יין והפך לחומץ. המקרה ההפוך, שחומץ הפך ליין, הוא בלתי אפשרי, ואין זאת אלא ששניהם סברו שבכד יש חומץ ונתגלה בו יין. אם כן ספק רב אם מדובר ביין שהחמיץ, זאת אף שלהלן נראה שפירוש כזה יש בו יתרון מה להבנת המשנה. עוד נוסיף שהמשנה להלן קבעה: "המוכר יין לחבירו והחמיץ אינו חייב באחריותו, אם ידוע שיינו מחמיץ הרי זה מקח טעות..." (להלן פ"ו מ"ג). המשנה להלן מסבירה את ההלכה, ואם אכן משנתנו מדברת על יין שהחמיץ הרי שהיא סותרת את משנתנו, שכן אצלנו שניהם רשאים לחזור, ובפרק הבא המכר תקף. במשנה זו ובהבדל בין יין לשמן נעסוק להלן.
<b>שניהן יכולים לחזור בהן</b> – הסברנו שבשני המקרים הראשונים (שמתית, עצים) זו טעות חסרת חשיבות, אבל הסבר כזה קשה, שכן בחומץ ויין זה ממש המקרה של "יפות ונמצאו רעות". על כן יש לפרש שבשתי הבבות הללו מדובר בהפרש גדול בערך הכספי (זית מניב לעומת שקמה, שהיא מניבה מעט "גמזיות"), וכנראה ההבדל ההלכתי בין מקרה ד למקרים א-ב הוא שבמקרים א-ב הטעות הייתה של אחד הצדדים וכאן זו טעות של שניהם. וקשה.
הבבלי מציין שאכן משנתנו היא רק לפי רבי ולא לפי חכמים, ורק רבי סבור שחומץ ויין נחשבים למין אחד. אם כן לפי הבבלי אכן יש החולק על משנתנו, אבל ברישא (סעיפים א-ב) גם מדובר במין אחד, כך ששאלת הסתירה במשנה עדיין עומדת. הבבלי מתחבט לאיזה עניין המחלוקת שהוא מביא בשאלה אם חומץ ויין הם מין אחד או שניים – האם למתן תרומות מזה על זה? לנדרים, למכירה או לנושא אחר? נראה שהבבלי סבר שהדין זהה לכל הנושאים. מכל מקום, הברייתא שהבבלי הביא מצויה במסכת תרומות (תוס', פ"ד ה"ז) ועוסקת בבירור בתרומה (או לפחות גם בתרומה): "התורם חבית של יין, ונמצאת של חומץ. אם ידוע שהיתה של חומץ, עד שלא תרם אינה תרומה. ואם משתרמה החמיצה, הרי זו תרומה. ספק תרומה ויחזור ויתרום, דברי רבי. שרבי אומר, יין וחומץ שני מינין, וחכמים אומרים מין אחד". הבבלי הכיר אפוא את החלק השני של הברייתא, ולא הכיר את שיבוצה בתוספתא תרומות. זו מסקנה מעניינת לשחזור היחס בין הבבלי לתוספתא, אך לא בכך עסקנו.
מהירושלמי תרומות (פ"ב ה"ג, מא ע"ד) משמע שהבינו שמדובר בתרומה, אך הוא הדין גם לכלאיים, והמחלוקת אם אלו מין אחד או שניים חלה על נושאים מספר. עם זאת, המסקנה שהיא חלה על ענייננו עדיין מסופקת.
מבחינה עניינית, החומץ נוצר מעיבוד שגוי של היין וממשך הזמן שהוא נחשף לחמצון. יין וחומץ הם ממש מין בוטני אחד, אבל כמובן לעניין מכירה אלו מוצרים שונים בעלי ערך כספי שונה. אם אכן לכך המשנה מתכוונת הרי שהקִרבה הבוטנית חלה גם על תפיסת המכירה, אף על פי שלכאורה יש כאן הפסד מרובה של צד אחד.
המשנה אינה מזכירה את דין הונאה, שהוא המינוח ההלכתי המאפשר חזרה. לפי המשנה לעיל (בבא מציעא פ"ד מ"ט) אם הסטייה היא בשישית זו עילה לחזרה, ושם גם ראינו שזכות ההונאה היא רק לקונה או למוכר התמים, ולא לתגר. כל המגבלות הללו אינן במשנתנו, כולל זה שהמשנה איננה מזכירה את המונח. במקרה ב ודאי אין מדובר בהונאה (שהרי הטעות היא לרעת המוכר), ואין לכך השפעה על ההלכה. נראה אפוא שמשנתנו חולקת על המשנה הקודמת, או שלפחות כתובה בשפה הלכתית שונה. עוד יותר קשה הוא הירושלמי (יד ע"ד), המזכיר בקשר למשנה את דין מי שפרע, כלומר היה ער לבעיית ההונאה ולא דן בה.
הירושלמי (שם) מסביר שמשנתנו עוסקת בשלב שבו טרם הוציאו לפועל את העסקה, ואיננה לדעת התנא הטוען שמי שחוזר מדיבורו עובר על "מי שפרע". כך גם מסבירה התוספתא: "במי<sup class="footnote-marker">42</sup><i class="footnote">או "במה דברים אמורים".</i> דברים אמורים, במדה שאינה של שניהם. אבל אם היתה בידו של אחד מהן, ראשון קנה. במי דברים אמורים, ברשות הרבים או בחצר שאינה של שניהם. ברשות הלוקח, כיון שקיבל עליו הרי זה קנה. ברשות המוכר, עד שיגביה או עד שיוציא מרשות הבעלים. ברשות זה המופקדין אצלו, עד שיקבל עליו או עד שישכור את מקומו" (פ"ה ה"א). אם כן מדובר במכירה שטרם בוצעה, אבל לאחר מעשה הקניין אין מקום לחזרה. ייתכן שבכך רצו חכמים להסביר מדוע אין כאן הונאה. משנתנו אינה עוסקת בשאלה מה הדין אם נעשה הקניין. אם נעשה – חזר דין הונאה, והשאלה איננה האם המכירה נעשתה בטעות אלא האם היא ביותר משישית. במשנה להלן פ"ו מ"ג נאמר שהמוכר יין לחברו והחמיץ אינו חייב באחריותו; אם במשנתנו מדובר כשהקניין כבר חל תסתור משנתנו את המשנה הבאה, שהרי במשנתנו נאמר שבכל טעות הקונה רשאי לחזור בו.
להערכתנו זה תירוץ הרמוניסטי, ודין הונאה איננו מקובל על עורך משנתנו, או שהוא מקובל אך אין הוא דן בו, אלא רק בהיבט אחר של מכירה. כפי שהסברנו במבוא לדיני הונאה (במסגרת המבוא למסכת בבא מציעא) הרקע לדיני הונאה הוא המתח החברתי בין התגר לחקלאי הפשוט בכפר, ומשנתנו עוסקת בסחר רגיל ובטעויות בין כפריים. כאן אין לאחד הצדדים הגנה מופלגת של ההלכה (אפליה מתקנת), אלא מסחר רגיל.
מכל מקום המשנה הבאה דנה בדיני קניין, חלק ממנה במצב שהקניין חל וחלק כשהקניין טרם חל. על כן, מבחינת סדר המשניות, ניתן להעמיד את משנתנו באחד משני המצבים, או גם במצב ביניים.
בדקנו אפוא את האפשרויות:
1. הקניין טרם חל (תוספתא והתלמודים), ואז רוח המשנה סותרת את דין "מי שפרע". מהמשנה יוצא שגם בטרם קניין כבר אין היתר לחזור מהעסקה אלא אם כן היה בה פגם כלשהו (והמשנה מגדירה מהו הפגם). משנתנו תחלוק אפוא על פ"ד מ"ב בשלוש נקודות:
-  א. על החוזר בו בטרם קניין חל "מי שפרע", ובמשנתנו אין קביעה כזאת.
-  ב. אין גם קביעה ברורה שלאחר הקניין אין הקונה רשאי לחזור בו (כמעט בכל מצב).
-  ג. משנתנו תהלום את המשנה להלן פ"ו מ"ג.
2. הקניין חל, ומותר למי שהוטעה לחזור.
3.  –  א. במקרה זה ידוע לנו שמשנתנו כרבי, וחכמים חולקים עליה (לפחות בנושא יין והחמיץ).
-  ב. משנתנו תסתור את המשנה להלן פ"ו, והמשנה להלן תוסבר בכך שהיא כדעת חכמים בתוספתא תרומות.
אם כן ניתן להעמיד את משנתנו בדרך כלשהי, אבל אנו עדיין חשים שחסרים במשנה המונחים הרגילים: קניין, הונאה.
על רקע זה אולי צריך להציע הצעה הנראית חריגה. במצב המשפטי שאליו הגיעה החשיבה התנאית נוצרה חלוקה ברורה בין 1. קנה, 2. לא קנה, ונוצרו שני מצבי ביניים: 3א. קנה, אבל יש מקום לחזרה מדין אונאה, 3ב. לא קנה, אבל ראוי לאדם שלא יחזור בו (מי שפרע...). משנתנו משקפת שלב חשיבה קדום יותר שבו הקניין מצוי במצב ביניים. באותו סטטוס של פעילות, יש מקרים שבהם הקניין חל ויש שאינו חל. החלוקה איננה לפי מרכיב הקניין (קנה או לא קנה), אלא האם המכר נעשה מתוך הסכמה או בטעות. במהלך הדורות התגברה החשיבה המשפטית, זו הבאה לידי ביטוי בתוספתא ובתלמודים, שלפיה מה שקובע הוא מצב הקניין (אלא אם כן הייתה "הונאה").
לומדי תלמוד עשויים להתפלא כיצד זה המשנה מדלגת על הנושא העיקרי, מה הוא רגע הקניין, ואיזו פעולה מעבירה את החפץ מאחד לחברו. ברם חשיבה משפטית מסודרת זו היא פרי של ההישג המשפטי, של מחשבת הדורות ושל בניין משפטי משוכלל. במשפט הרומי ובמערכות המשפט הסובבות את חז"ל<sup class="footnote-marker">43</sup><i class="footnote">ראו במבוא למסכת נזיקין. </i> עניין זה של רגע הקניין איננו תופס מקום כלל. כך גם במחשבה העממית כיום. בתחושת העם ברור מתי חפץ נמכר, ואין תשובה לשאלה מתי הוא רגע הקניין. זו שאלה משפטית שהציבור אינו נותן דעתו עליה. במסחר יהלומים כיום, למשל, מקובל שרגע הקניין הוא תקיעת הכף, ואמירת מילים סמליות למחצה, "מזל וברכה". אם כן משנתנו משקפת גישה טרום-משפטית. המכר נמצא במצב ביניים בעת המדידה. התוספתא והתלמודים לא יכלו לקבל מצב ביניים, שכן התפיסה המשפטית נועדה, במהותה, למנוע מצבי ביניים כאלה. על כן הם הגבילו את המשנה למצב מסוים, בדרך של פרשנות יוצרת.

Mishnah 7

<small>עפ”י כתב יד קופמן</small>
<b>המוכר פירות לחבירו</b> – כדי שהמכירה תחול צריך להתבצע מעשה קניין. כידוע, במשפט העברי הנוהג, תשלום המחיר איננו מהווה קניין, וגם עניין זה נדון בבבא מציעא פ"ד מ"א (כמו שהנושא הקודם נדון במשנה שם באותו פרק). שם ראינו שהיה שלב שבו נחשבה המדידה לקניין. הנחה זו, שהמדידה איננה סתם פעולה אלא דרך קניין אפשרית, עומדת בבסיס המשנה, והמשנה דוחה אותה. אך עצם הדיון מלמד שהייתה "הוה אמינא", או נוהג עממי שחכמים דחו, שמדידה היא מעשה קניין. <b>משך ולא מדד קנה</b> – משיכה היא אחד מסוגי הקניין הברורים. המדידה היא חלק מהעסקה, אך איננה סוג קניין. לכן אם משך קנה, אפילו בטרם מדידה ובטרם נקבע המחיר הסופי. <b>מדד ולא משך לא קנה</b> – לא היה מעשה קניין, אף על פי שהייתה גמירות דעת.
<b>אם היה פיקיח</b> – המשנה נותנת עצה טובה כיצד לגמור מעשה קניין במאמץ קל (ללא משיכה פיזית):<b> סוכר</b> – שוכר,<b> את מקומן</b> – קרקע נקנית בכסף, בשטר ובחזקה (משנה, קידושין פ"א מ"ה)<sup class="footnote-marker">44</sup><i class="footnote">שלושת אלו הם דרכי קניין קרקע הקבועים במקורות. כך, למשל, במדרש: "והיו לכם לאחוזה, הרי הם כאחוזה מה אחוזה נקנית בכסף בשטר ובחזקה, אף עבדים נקנים בכסף בשטר ובחזקה" (ספרא, בהר, פרשה ו ה"ד, קי ע"א), וכן במקורות נוספים המסתמכים על דרכים אלו של קניין הקרקע כדבר ידוע ומוכר, כגון בבלי, בבא קמא יב ע"א; עט ע"א; בבא מציעא צט ע"ב. שני התלמודים מוצאים לקניינים אלו אסמכתא מהכתובים המקראיים (ירו', קידושין פ"א ה"ה, ס ע"ג; בבלי, שם ב ע"ב; כו ע"א, ועוד).</i>, לכן השכירות נעשית בשטר או בתשלום סמלי של כסף, ואגב הקרקע נקנים המטלטלין הצבורים עליה, וזו אשר שנינו בקידושין פ"א מ"ה: "נכסים שיש להם אחריות נקנין בכסף ובשטר ובחזקה, ושאין להם אחריות<sup class="footnote-marker">45</sup><i class="footnote">כלומר מטלטלין. המטלטלין נקראו כך משום שבעבר לא נחשבו לעירבון לחוב. אומנם מאוחר יותר החלו לראות גם במטלטלין עירבון לחוב, אבל המשנה מתייחסת אליהם לפי הנורמה המשפטית ההיסטורית, כמי שאינם מהווים עירבון לחוב. מסתבר שהמשנה לא הכירה את החידוש המשפטי של גבייה ממטלטלין, אבל גם ייתכן שחידוש זה טרם חדר ללשון המשפטית. על כל פנים, אף בזמנים שגבו ממטלטלין, ברור כי מידת ה"אחריות" שלהם כשִעבוד הייתה קטנה בהרבה, ולא כל מטלטלין שימשו כעירבון אלא רק סחורות יקרות, כמנהג המקום. ראו פירושנו לקידושין פ"א מ"א ומ"ה.</i> אין נקנין אלא במשיכה. נכסים שאין להם אחריות נקנין עם נכסים שיש להם אחריות, בכסף ובשטר ובחזקה...".
<b>קניינים</b>
מקורו ההלכתי של קניין משיכה זה גם הוא אינו ברור. מחלוקת אמוראי ארץ ישראל בשאלה זו מצוטטת בתלמודים, האם משיכה היא קניין מהתורה או לא<sup class="footnote-marker">46</sup><i class="footnote">ירו', שביעית פ"ח ה"א, לח ע"א; בבא מציעא פ"ד ה"ט, ט ע"ד; בבלי, כח ע"ב; בבא מציעא מז ע"ב; בכורות יג ע"ב, ועוד.</i>. לפי הבנתנו מחלוקת כזאת אינה מחלוקת על האמת ה"היסטורית", אלא על עוצמתם של סוגי הקניין<sup class="footnote-marker">47</sup><i class="footnote">על משמעות זו של דבר תורה ("דאורייתא") לעומת דבר סופרים ("דרבנן") עמדנו במבוא הכללי לפירוש המשניות.</i>. כנגד העמדה שקניין משיכה הוא מן התורה מוצע כי מהתורה מסירת המעות היא המכוננת את הקניין, ואילו חכמים תיקנו שהמשיכה תקבע את הקניין, "גזירה שמא יאמר לו נשרפו חיטיך בעלייה" (בבלי, קידושין כח ע"ב). לפי עמדה זו, קניין משיכה והדומים לו נקבעו כדי ליצור זהות בין רגע העברת הטובין ובין הקניין, זאת על מנת למנוע מצב שהקניין כבר התבצע מבחינה משפטית בשעה שהשליטה הפיזית על הטובין עדיין בידי המוכר.
נראה כי המחלוקת בעניין זה משקפת את המתח שבין התפיסה הכלכלית העממית, הרואה את העברת הכסף כמכוננת את הקניין, ובין התפיסה ההלכתית המזהה את רגע העברת השליטה כיוצרת את הקניין. באופן מופשט יותר ניתן לראות בכך שתי תפיסות של קניין: הדגשת התמורה המתקבלת, או הדגשת השליטה. אולם השליטה אף היא יכולה להיות מיוצגת במישור הסמלי.
זאת ועוד; במשניות האחרונות גישות שונות לגבי הכסף: האם קביעת המחיר (סכום הכסף) מוכיחה על קניין? האם נתינת הכסף מהווה קניין? האם גמירת הדעת לגבי המחיר מהווה קניין? האם טעות במחיר היא עילה לביטול הקניין? כל השאלות הללו משקפות יחס שונה (מחלוקת) לכסף כסמל. בתקופות קדומות היה השימוש בכסף מצומצם, והוא לא סימל את המכירה, בניגוד לתקופות מאוחרות שבהן היה הכסף הדרך הרגילה לביצוע עסקאות, וממילא הוא המסמל את העברת הבעלות בפועל ואת סיום שלב המשא והמתן החופשי.
נראה לסכם שהתנאים סברו שהזזת החפץ במישרין (גרירה/משיכה/הגבהה) או בעקיפין (מסירה במוסֵרה) היא קניין חוקי. לעומת זאת האמוראים רצו את הקניין המוחשי ביותר, הגבהה, וצמצמו את קניין המשיכה למקרים שבהם אי אפשר להגביה, וכך גם המעיטו בעוצמתו. אמוראים נטו, אפוא, לקניין מוחשי יותר, ואלה גם אלה הסתייגו מקניין סמלי לגמרי. בשלב הקדם-תנאי שימש הכסף כמסמל את המכירה, וכן המדידה, ושתי דרכים אלו נדחו בעקבות הגיבוש המשפטי.
קניין משיכה הוא הנזכר ברוב המקורות ובדרך כלל מוצג כדרך הרגילה, כגון "היה עומד ולוקח וראה טוען אחר יפה ממנו מותר להחזיר מפני שלא משך" (משנה, דמאי פ"ג מ"ב); "כל המטלטלין נקנין במשיכה, וכל המקיים את דברו רוח חכמים נוחה ממנו" (משנה, שביעית פ"י מ"ט), וכן: "ספינה נקנית במשיכה, רבי נתן<sup class="footnote-marker">48</sup><i class="footnote">רבי נתן יסבור שבהמה דקה נקנית במשיכה, וחכמים של משנה ד חולקים על הסבר זה המרחיב את המונח "משיכה". </i> אומר ספינה ואותיות נקנות במשיכה ובשטר. אי זה הוא משיכה? בין שמשך בין שהנהיג, בין שקרא לה ובאת אחריו הרי זו משיכה" (תוס', קידושין פ"א ה"ז).
כמו כן: "רבי אליעזר אומר, נכסים שיש להן אחריות נקנין בכסף ובשטר ובחזקה, ושאין להן אחריות אין נקנין אלא במשיכה. אמר רבי אליעזר מעשה במרוני אחד שהיה בירושלם, והיו לו מטלטלין הרבה, וביקש ליתנם במתנה. אמרו לו אין את יכול, מפני שאין לך קרקע. עמד וקנה סלע אחד סמוך לירושלם, אמר צפונו של זה לפלני, ועמו מאה צאן ומאה חביות. דרומו של זה לפלוני, ועמו מאה צאן ומאה חביות. וקיימו חכמים את דבריו. במה דברים אמורים בחול, אבל בשבת לא יעשה, ואם עשה עשוי" (תוס', פ"י הי"ב). זה המקור הראשון לקניין אגב שבו נעסוק במשנה הבאה. אבל הצורך בחידוש שיטת קנייה זו נבע מכך שקניין רגיל הוא במשיכה. כמו כן: "רבי יצחק אומר בא הכתוב ללמדך על בהמה דקה שהיא נקנית במשיכה" (מכילתא דרבי ישמעאל, בא, מסכתא דפסחא יא, עמ' 36; מכילתא דרבי שמעון בן יוחאי, יב כא, עמ' 25), ועוד ועוד עשרות מקורות אמוראיים<sup class="footnote-marker">49</sup><i class="footnote">ירו', דמאי פ"ג ה"ב, כג ע"ג; כלאים פ"ח ה"ב, לא ע"ג; שביעית פ"ח ה"א, לז ע"א; מעשר שני פ"א ה"ג, נג ע"ב ועוד. גם בבבלי מצויות אמירות סתמיות שקניין הוא במשיכה, אך שם שלטת הדעה שקניין זה מצומצם וקניין הגבהה טוב יותר, כפי שנראה להלן. </i>. ברור שמשיכה היא דרך הקניין הרגילה להעברת בעלות. בדרך כלל המכר נמצא ברשות המוכר והמשיכה היא ברשות המוכר, ומשיכה מועילה.
עם זאת חכמים מבינים שקניין משיכה איננו טבעי אלא הוא תקנה (אינו דבר תורה) ואיננו קונה בגוי, כלומר הוא הסדר ממוני יהודי פנימי: "מיד עמיתך את צריך משיכה, אין את צריך משיכה מיד הגוי" (ירו', בבא מציעא פ"ד ה"ב, ט ע"ד). דווקא הבבלי, שעבורו קניין משיכה מצומצם יותר, קובע ש"משיכה בגוי קונה" (בבלי, עבודה זרה עא ע"א). אגב כך אנו שומעים שגם אצל הפרסים הייתה מצויה שיטה זו של העברת בעלות, דבר שאיננו יודעים מספרות החוק הפרסית הקטועה שבידינו.
עם כל זאת, מצאנו גם תנא החולק על שיטה זו של קניין: "כיצד? משך הימנו פירות ולא נתן לו מעות, אינו יכול לחזור בו. נתן לו מעות ולא משך הימנו פירות, יכול לחזור בו. אבל אמרו מי שפרע מאנשי דור המבול ומדור הפלגה הוא עתיד להפרע ממי שאינו עומד בדבורו. רבי שמעון אומר כל שהכסף בידו ידו על העליונה" (משנה, בבא מציעא פ"ד מ"ב). אם כן, רבי שמעון חולק וסובר שהחזקת הכסף היא מעשה הקניין. דעה זו לא נעלמה גם בספרות האמוראים, ומבצבצת מהסוגיה בירושלמי, קידושין פ"א ה"ו, ס ע"ד: "וזה כיון שכנס כמי שמשך. רבי בא רב המנונא רב אדא בר אחוה בשם<sup class="footnote-marker">50</sup><i class="footnote">כך הוא בנוסח הירושלמי של האקדמיה ללשון עברית. </i> רב, מכרה לו פרה בדמים דחזקיה, אמר ליה הב לי אינון פריטיא" (רבי אבא וכן רב המנונא וכן רב אדא בר אחוה בשם רב [אמר] מכר לו פרה בדמים [על דעתו של] חזקיה, אמר לו תן לי את הפרוטרוט הזה [ובכך תושלם המכירה]). אם כן "כנס לרשותו" הוא כמו משך, ורב סבור שמתן הכסף (התשלום) הוא מעשה המכירה. אלו דעות מיעוט שאינן בתלמוד הבבלי, וכנראה נידחו מההלכה הרווחת כבר בימי האמוראים.
מה ההבדל בין משיכה להגבהה? לכאורה ההסבר מצוי בתוספתא: "אימתי אמרו מטלטלין נקנין במשיכה? 1. ברשות הרבים, 2. או בחצר שאינה של שניהם, 3. ברשות הלוקח כיון שקיבל עליו קנה, 4. ברשות המוכר כיון שהגביה או עד שיוציאו מרשות הבעלים" (קידושין פ"א ה"ח, וכעינו תוס', בבא בתרא פ"ה הי"ב). אם כן משיכה היא ברשות שאינה של שניהם, כגון רשות הרבים, אבל ברשות הלוקח המשיכה צריכה להיות בהסכמת הקונה. זה תנאי פשוט וברור. למעשה גם בכל מקום אחר הקניין חל רק מדעת שניהם, אחרת זו גנבה, אבל ברשות המוכר משיכה של הקונה איננה מועילה, למרות הסכמת המוכר והקונה, אבל הגבהה מועילה. קל מאוד לתלמודים (בעיקר לתלמוד הבבלי, המעדיף כמעט תמיד פרשנות הרמוניסטית) לראות בכך פרשנות למשנה, ובכך גם להסביר מדוע בהמה דקה נקנית דווקא בהגבהה. אכן בדרך זו התלמוד מהלך בשתי הסוגיות העיקריות גם סביב משנת קידושין (מ"ד ומ"ה), וכן בבבלי בבא בתרא סביב המשנה שלנו (פה ע"א ואילך).
אבל הירושלמי הילך בדרך שונה והניח בפשטות ששתי דעות כאן, לגבי קניין משיכה. לאחר שהציג את ההלכה ש"המטלטלין נקנין במשיכה" התלמוד מוסיף: "מתניתין פליגא על רב, אימתי אמרו המטלטלין נקנין במשיכה? ברשות הרבים או בחצר שאינה שלשניהן. ברשות הלוקח כיון שקיבל עליו. ברשות המוכר לא קנה עד שיגביה או עד שימשוך, ויוצא את כל מרשות הבעלים..." (ירו', שביעית פ"י ה"ט, לט ע"ד). אם כן התוספתא מצוטטת בירושלמי כחולקת על המשנה. התלמוד מתרץ לבסוף בשיטת "הכא במאי עסקינן" לשיטת רב: "מה עבד לה רב? כאן כשהעמידו עמו כאן בשלא העמידו עמו" (ירו', שם שם). אם כן רב יכול לתרץ את הסתירה מהתוספתא, אבל המשנה איננה זקוקה לתירוץ זה ולפנינו מחלוקת. מי שאמר שמטלטלין נקנים במשיכה סבר שנקנים במשיכה בכל מקום, והתוספתא חולקת. כיצד תתפרש משנת קידושין (פ"א מ"ד) בדבר בהמה דקה? באופן פשוט רבי מאיר כמשנה, וחכמים כתוספתא.
אגב דיוננו אנו רואים שהירושלמי הבין ש"במה דברים אמורים" הוא עדות למחלוקת<sup class="footnote-marker">51</sup><i class="footnote">ראו פירושנו לבבא קמא פ"ב מ"ב, ולעיל פ"ג מ"א.</i>.
כמו כן בסוגיית הירושלמי למשנת קידושין זו: "רבי שמואל ורבי זעירא רבי חייה בר אשי בשם רב, אין משיכה קונה בחצר שאינה שלשניהן. תני רבי חייה ופליג, אימתי אמרו המטלטלין ניקנין במשיכה, ברשות הרבים או בחצר שאינה שלשניהן, אבל ברשות הלוקח כיון שקיבל עליו זכה. ברשות המוכר לא קנה עד שעה שיגביה או עד שעה שימשוך" (ירו', קידושין פ"א ה"ד, ס ע"ב). אם כן רב סבור שבחצר של שניים אין משיכה קונה, ורבי חייא חולק ואומר שגם ברשות הלוקח וברשות הרבים המשיכה איננה מהווה קניין<sup class="footnote-marker">52</sup><i class="footnote">ראו עוד ירו', מעשר שני פ"א ה"א, נב ע"ד, שם משמע שמשנתנו המצדדת במשיכה איננה כתוספתא קידושין.</i>.
למה הגבהה עדיפה? משום שמשיכה ברשות המוכר איננה סימן של בעלות (בבלי, עו ע"ב). רק הוצאה מרשות היא העברת בעלות והפגנתה, והגבהה היא הוצאה מרשות המוכר, שכן רשות המוכר היא רק במפלס הקרקע (עד עשרה טפחים). כך לפחות ההלכה לצורך דיני שבת, זאת אף שלמעשה המוכר רשאי לבנות למעלה מחצרו, כלומר שגם האוויר בבעלותו, אבל תפיסת הרשויות במסגרת דיני שבת נחשבה למשמעותית יותר. תפיסה כזאת מעידה כמובן על עירוב (או ערבוב) ספרותי-טכני של דיני שבת עם דיני משפט, והיא מצטרפת למרכיב האוטופי-ספרותי שבדיני נזיקין של חז"ל. במבוא לבבא קמא סיכמנו תופעה זו.
מאחר שאתינו להכא יש לומר שהמחלוקת במשנה (קידושין פ"א מ"ד) על קניין בהמה דקה בהגבהה (או גם במשיכה) אינה נובעת בהכרח משאלת ה"רשות" (חצרו של מי?). כאשר מושכים בהמה היא הולכת בעצמה, ולכן יש חשש שהמשיכה איננה מועילה משום שהזזת הבהמה נעשתה מרצונה של הבהמה. רק הגבהה היא פעולה המוכיחה בעלות.
מכל מקום, כפי שראינו קודם, משיכה היא הדרך הרגילה לקניין מטלטלין, והדעות המצמצמות דרך קניין זו באות לידי ביטוי מועט בלבד. הייתה דעה כזאת בתוספתא והבבלי השליט אותה על הדעה של המשנה, וכך צומצם קניין משיכה למקרה מיוחד.
<b>אשר להגבהה</b> – במקורות התנאיים ההגבהה נזכרת רק לגבי בהמה דקה וגנבה. אם היו לפנינו רק מקורות אלו היה מקום להסיק שבעצם היא הגבהה היא משיכה, ורק הבדלי סגנון בין רבי אליעזר וחכמים. התופעה שבמשנה מוצגים חכמים שונים בסגנון רבי x אומר ואין ביניהם מחלוקת אלא שינוי סגנון, היא תופעה נרחבת למדי. במשנה שתי דעות כאילו היו מחלוקת, אבל בפועל אין כאן מחלוקת אלא הבדלי סגנון, וכל תנא שנה בבית מדרשו בסגנונו, והעורך לא איחד את המונחים כהסבר הר"ש משנץ לפרה פ"ב מ"ה: "חייב אדם לומר בלשון רבו".
בפירוש המשנה שם (במסכת פרה) אספנו עוד דוגמאות לדרך עריכה זו. עוד אפשר להעמיד את משנתנו כברייתא בבבלי בבא קמא יא ע"ב: "דתניא, וחכמים אומרים: זו וזו במשיכה, רבי שמעון אומר: זו וזו בהגבהה". אם כן בהמה דקה דינה כגסה, ומכיוון שכך שתיהן בהגבהה או שתיהם במשיכה, ויש לפרש שגם בהמה דקה קשה להגביה, לכן חכמים שוללים הגבהה ורבי שמעון אומר גם בהגבהה. אם כן לפי ספרות התנאים הגבהה ומשיכה הן בעצם שתי פעולות דומות מבחינת משמעות, והיא היא, ואין ביניהן אלא הבדלי סגנון.
אבל בבבלי שנינו: "...הלבישו, הנעילו, הגביהו – קנאו; אמר רבי שמעון: לא תהא חזקה גדולה מהגבהה, <u>שהגבהה קונה בכל מקום</u>. מאי קאמר? אמר רב אשי: הגביהו הוא לרבו – קנאו, הגביהו רבו לו – לא קנאו, אמר רבי שמעון: לא תהא חזקה גדולה מהגבהה, שהגבהה קונה בכל מקום" (קידושין כב ע"ב; בבא בתרא נג ע"ב). דברי ריש לקיש (רבי שמעון) מעניקים עדיפות להגבהה. כל מה שלפניו מדבר על עבד המגביה את רבו, והרי זה סימן בעלות, שכן רק עבד מעניק שירות אישי כזה לרבו, כמו הלבשה והנעלה. אבל רבי שמעון מסיק מכאן שהגבהה עומדת בניגוד למשיכה.
במקבילה הארץ-ישראלית המסקנה שונה: "אמר רבי עבדים אינן כמטלטלין. דתני, אי זו היא חזקת עבדים? נעל לו מנעלו, והתיר לו מנעלו, נטל לפניו למרחץ. רבי שמעון אומר, אם הגביהו הרי זו חזקה, הגביה הוא את רבו אין חזקה גדולה מזו" (ירו', קידושין פ"א ה"ג, נט ע"ד). רבי שמעון הנזכר איננו האמורא אלא התנא, והוא סבור שהגבהה מועילה (הוא החולק לעיל על חשיבות המשיכה). גם הוא איננו מדבר על התנגדות למשיכה אלא על קניין עבד, שרק בו ההגבה מועילה. המשפט שהגבהה עדיפה בכל מקום הוא אפוא בבלי בלבד.
בירושלמי אין ביטויים נוספים לשימוש בהגבהה כקניין<sup class="footnote-marker">53</sup><i class="footnote">ירו', שקלים פ"ח ה"ד, נא ע"ב, עוסק בהקדש בלבד. </i>, אבל בבבלי הוצעה דרך זו לא רק כעדיפה (לעיל) אלא גם כבדרך אגב, כגון "משעת הגבהה הוא דקנה<sup class="footnote-marker">54</sup><i class="footnote">בבלי, גיטין נב ע"ב, וכן כתובות לא ע"א; לא ע"ב; בבא קמא קיז ע"א.</i>".
אם כן בספרות התנאים ובירושלמי משיכה היא דרך המלך והגבהה היא קניין שולי, והוא אולי אף איננו עומד בפני עצמו אלא סוג של משיכה. רוב התנאים מאפשרים קניין זה בכל מקום, אבל מצינו גם החולקים על עצם הקניין או מצמצמים את חלותו, וזו מחלוקת לכל דבר. אמוראי התלמוד הבבלי רצו לצמצם את דרך הקניין במשיכה. אנו מניחים שהדבר נבע מתפיסתם המשפטית האחידה. הם פירשו את הקניין בדרך המצמצמת של החולקים, והעלו את קניין ההגבהה במקומו. קניין הגבהה ברור יותר ומבטא מאמץ גופני רב יותר, אך גם פחות נוח. הוא יותר נוח וברור מבחינה משפטית, אך פחות נוח מבחינה כלכלית. האמוראים של כל אחת מהקהילות (ארץ ישראל ובבל) העדיפו כל אחד פן אחר של החיים.
במקורות דרכי קניין נוספים כקניין אגב, ועסקנו בכך בפירושנו לקידושין פרק ראשון.
התלמוד הבבלי מעלה שאלה נוספת, בדומה לדיון האמוראי שעליו עמדנו ברישא של המשנה: האם מעשה הקניין מספיק או שצריך גם תשלום של הערך הריאלי של העסקה (נא ע"א, ומקבילות). שאלות אלו אינן נידונות במקורות התנאיים, אם כי התוספתא שציטטנו מדגישה "וקיבל מעות", אלא ששם נדרשת קבלת המעות כדי להבהיר שהקניין כלל את המטלטלין, ושהם חלק מעסקת הקרקעות.
<b>הלוקיח פשתן מחבירו הרי זה לא קנה עד שיטלטלנו ממקום למקום</b> – זו המשיכה שעליה דובר בהתחלת המשנה, אם כי ניתן להבין שתלישה היא הגבהה. כאמור לעיל במשנה ברור שמשיכה היא הדרך העיקרית, אך בבבלי מערערים על כך. אין ספק שמשיכה והגבהה קונות כל אחת בראוי לה, השאלה היא מה עדיף במקרים שבהם שתי השיטות אפשריות. מעבר לכך, ראוי לשאול מה המשמעות של "עדיפות". אם המעשה קונה די בכך, ואין צורך לקבוע סדרי עדיפויות. הפשתן הוא דוגמה אחת מיני רבות, וקשה לקבוע למה דווקא דוגמה זו נבחרה.<b> ואם היה מחובר לקרקע ותלש כל שהוא קנה</b> – תלישה היא גם צורה של העברת בעלות. היא בעצם הגבהה הנזכרת במשנת קידושין (פ"א מ"ד), אך מעבר לכך זה מעשה בעלות, מעין חזקה הנעשית במחובר לקרקע (בלי קניית הקרקע עצמה). מעניין שמשנתנו איננה נזקקת למונח השגור "הגביה", ופעם נוספת אנו רואים שלמשנתנו שפה הלכתית שונה מזו של מסכתות משפטיות אחרות (במקרה זה משנת קידושין, במשנה הקודמת זו הייתה משנת בבא מציעא).
נושא זה של קניית פירות המחוברים לקרקע עולה במקורות אחרים, ודומה שחכמים לא ראו כל צורך לציין כיצד הפירות נמכרים ומתי העברת הבעלות מתבצעת בדיוק, כגון "האומר לחברו הילך איסר זה בעשר תאנים שאבור לי, בורר ואוכל. באשכול שאבור לי, מגרגר ואוכל. ברמון שאבור לי, פורט ואוכל. באבטיח שאבור לי, סופת ואוכל. אבל אם אמר לו בעשרים תאנים אלו, בשני אשכלות אלו, בשני רמונים אלו, בשני אבטיחים אלו, אוכל כדרכו ופטור, מפני שקנה במחובר לקרקע" (משנה, מעשרות פ"ב מ"ו). המשנה איננה עוסקת בדרכי העברת הקניין, איכשהו הפירות שייכים לקונה, אף על פי שבסך הכול שילם עבורם (אולי אפילו התשלום טרם התבצע). מבחינה פורמלית הקניין הוא כנראה התלישה מהקרקע, אבל המשנה רואה זאת כמובן מאליו.
גם לעיל בפ"ד מ"ח דובר על כך שהמוכר את השדה מכר פירות המחוברים לקרקע, אך לא את שאינם מחוברים. גם משנה זו, כמשנתנו, קובעת ש"מחובר לקרקע" נקנה עם הקרקע, והתלישה מנתקת אותו מהקרקע (במובן המשפטי), וגם שם לא נצרכה המשנה להסביר כיצד קונים פירות המחוברים לקרקע.
אם כן, לפי כל מה שהבאנו עד עתה המדידה איננה קניין. ההנחה היא שתוך כדי המדידה גם אין משיכה או הגבהה, או שהמדידה היא על ידי המוכר, בכליו או ברשותו, כהנחת הבבלי (פ"ה ע"ב – פ"ו ע"א). עם זאת, הזכרת המדידה במשנה מלמדת שהייתה איזושהי "הוה אמינא" לכך שקניין זה נחשב למשמעותי, הרי אחרת לא היה צריך לדון בכך כלל. היה זה אפוא אולי נוהג מקומי לראות בכך קניין, או אולי היה זה קניין קדום. רושם זה מתחזק במשנה הבאה.
בתוספתא: "אימתי אמרו מטלטלין נקנין במשיכה? 1. ברשות הרבים או בחצר שאינה של שניהם. 2. ברשות הלוקח כיון שקיבל עליו, הרי זה קנה. 3. ברשות המוכר עד שיגביה, או עד שיוציא מרשות הבעלין. 4. ברשות זה המופקד אצלו, עד שיקבל עליו או עד שישכיר לו את מקומו" (פ"ה ה"ב). זו תוספת למשנה המתייחסת אליה, ומפרטת עוד ארבע אפשרויות בצורה ריבועית. בתוכן התוספות עסקנו לעיל.

Mishnah 8

<small>עפ”י כתב יד קופמן</small>
<b>המוכר יין ושמן לחבירו והוקירו או שהזלו</b> – תוך כדי המשא והמתן חל שינוי במחיר לטובת אחד הצדדים,<b> אם עד שלא ניתמלאת המידה</b> – הרווח,<b> למוכר</b> – המוכר רשאי לדרוש את המחיר הגבוה, או לבטל את העִסקה בשל מחירה הנמוך, <b>ומשניתמלאת המידה ללוקיח</b> – הלוקח רשאי לדרוש את המחיר הזול העכשווי, או להישאר במחיר הזול ששרר בתקופת עריכת ההסכם. הבעיה המרכזית של המשנה היא מתי נעשה הקניין, או בלשון אחרת: בידי מי הפירות. מי שהפירות בידיו – ידו על העליונה. מהמשנה משתמע שרגע ה"אל-חזור" הוא המדידה, בניגוד בולט למשנה הקודמת. בכך נעסוק בסוף משנה ט; כרגע נסתפק בכך שהמדידה היא זו שמייצגת ומסמלת את רגע הקניין.
הביטויים "למוכר" ו"ללוקח" אינם נהירים. במקרה הראשון "למוכר" משמע שהוא יכול לנהוג באחת משתי דרכים: או לבטל את המיקח, או לקיים את המיקח והלוקח יצטרך לשלם את המחיר היקר יותר. האם בפני המוכר עומדות אותן שתי אפשרויות, או רק אחת מהן? האם המוכר רשאי לכפות את המיקח במחיר שלא הוסכם עליו? בתנאים של שוק סטטי שבו המחירים אחידים (אם כי משתנים לעיתים מזומנות), אולי הדבר אפשרי. אין על כך תשובה במשנה.
טענה משפטית אחרת היא ששני הצדדים צריכים לעמוד בדיבורם (כלומר להמשיך את העִסקה במחיר הקודם), או ששני הצדדים צריכים לקבל את המחיר החדש (כי זה כרגע מחיר השוק). אפשר היה לפסוק לפי גישה זו, אך המשנה הולכת בנתיב אחר. עבורה השאלה היא מי מחזיק את הפירות, ומי שמחזיק קובע באיזה שער תתבצע העִסקה.
בתוספתא: "1. אימתי אמרו מטלטלין נקנין במשיכה, ברשות הרבים או בחצר שאינה של שניהם, ברשות הלוקח כיון שקיבל עליו הרי זה קנה, ברשות המוכר עד שיגביה או עד שיוציא מרשות הבעלין, ברשות זה המופקד אצלו עד שיקבל עליו או עד שישכיר לו את מקומו. 2. עד שלא נתמלא המידה, נשברה המדה נשברה למוכר, משנתמלאת המדה נשברה ללוקח. רבי יהודה אומר אם היה סירסור ביניהן, נשברה חבית נשברה לסירסור" (פ"ה ה"ב). המשפט הראשון מקביל ומצמצם את המשנה הקודמת, ועסקנו בתוכנו. המשפט השני נראה מנותק מהראשון, והוא מדגיש את חשיבות המדידה. אפשר שהתוספתא רוצה להציג שרשור של המשניות, ואם כן הרי שזה שרשור מלאכותי אחרי שמשניות ז-ח כבר מונחות ברצף לפני הקורא.
אם כן התוספתא כמשנה, אלא שהתוספתא מדגישה את העובדה שהמדידה היא שקובעת את חלות הקניין ואת האחריות לנזק. בירושלמי (כאן ה"י, טו ע"א) מופיע מרכיב חדש, למי שייך כלי המידה; שוב המדידה היא רגע ה"אל-חזור". אך לא כל מדידה, אלא רק מדידה בכלי של הלוקח, ואת המשנה הירושלמי מעמיד במידה של איש אחר. זו טכניקה של "פרשנות יוצרת". התלמוד מדקדק הבחנה נוספת, שאיננה במשנה, "מפרש" את המשנה במקרה מסוים ולמעשה עוקר את דין המשנה ומותיר אותו על קנו רק במקרה מיוחד. הבבלי (פז ע"א) מהלך בדרך דומה ומחבר את שני חלקי המשנה. הדין ברישא הוא במידה של אדם אחר שאיננו סרסור, והסיפא בסרסור.
מבחינה ריאלית קשה להניח שאדם אחר, בלתי מעורב, תרם את כלי המידה שלו; זו הַעֲמָדה אפשרית מבחינה הלכתית, אך לא מעשית. אם כן משנה לחוד ותלמודים לחוד; התלמודים אינם מקבלים את המדידה כרגע ה"אל-חזור". אגב כך התלמודים מחדשים חידוש גדול, שהעברה לכלי של אחר גורמת להעברת בעלות; זה חידוש שאין לו בסיס במשנה, ודומה שגם האמוראים לא סברו כך, שהרי קניין כזה איננו מופיע. אלא אגב הניסיון הדיאלקטי לעמעם את המדידה כקניין, ולהעמיד את המשנה במקרה מיוחד, הציעו פתרון בעייתי מבחינה הלכתית. פתרון שהוא מעט פחות בעייתי מקניין מדידה.
בירושלמי קניין הכלים מופיע רק כאן. בבבלי הוא נזכר בסוגיות מספר המסיקות: "שמעת מינה: כליו של לוקח ברשות מוכר – קנה לוקח!"<sup class="footnote-marker">55</sup><i class="footnote">בבלי, גיטין עח ע"א; עט ע"ב; קידושין כה ע"ב; עבודה זרה עא ע"א.</i>, ובהמשך הסוגיה ראיה זו נדחית. כלומר בנושא נותרה מחלוקת ללא הכרעה, אך רוח הסוגיה היא שכליו של לוקח ברשות מוכר (כמו משנתנו) לא קנה. ואכן את משנתנו הבבלי מעמיד בעומדים ברשות הרבים (בסימטא – פה ע"ב; קידושין כה ע"ב). פעם אחת השאלה מוצגת כמחלוקת בין אמוראים לא ידועים: "ולמאן דאמר כליו של לוקח ברשות מוכר קנה לוקח" (בבלי, בבא מציעא סז ע"ב). בסוגיה למשנתנו זו שאלה שרב ששת שואל את רב הונא (פה ע"ב), והתשובה שכליו של קונה ברשות לוקח קונים.
המסקנה הפשוטה מהבבלי היא שקניין הכלים איננו תנאי, והמחלוקת האם כליו של קונה ברשות מוכר קנו או לא היא בבלית ואמוראית. אשר לירושלמי, שאלה זו עולה רק בתלמוד לסדר נזיקין, והדבר מצטרף למערכת הקשרים ההדוקה בין ירושלמי נזיקין והתלמוד הבבלי.
כל המקורות שהבאנו באים לצמצם את האמור במפורש במשנה. לפי משנתנו מדידה היא קניין, לא משום שזו הגבהה, אלא זה רגע ה"אל-חזור". אחריו אי אפשר להתחרט. במשמעות זו המדידה מופיעה גם במשנת עבודה זרה פ"ח מ"ז.
לכאורה קניין כלים עולה כבר במשנה, אם כי לא במינוח זה: "הזורק גט לאשתו והיא בתוך ביתה, או בתוך חצרה, הרי זו מגורשת. זרקו לה בתוך ביתו או בתוך חצרו, אפילו הוא עמה במטה, אינה מגורשת. לתוך חיקה או לתוך קלתה, הרי זו מגורשת" (משנה, גיטין פ"ח מ"א). הבבלי מסיק מכאן שכליו של לוקח קונים. הבבלי עצמו גם מסכם שאין זה מקרה של כליו של לוקח, שכן מדובר באישה העובדת עם הקלת (בבלי, גיטין עח ע"א). הסבר זה איננו העמדה הרמוניסטית של "הכא במאי עסקינן...", אלא משתמע מטיב המשנה ומטיב הכלי שנזכר בה.
קלת היא מילה מלטינית, Kalthus, שפירושה סל נצרים, ובסל כזה השתמשו להובלות או אפילו לסינון. הקלת היא כלי מובהק שבו משתמשת האישה. לתוך חיקה יכול להיות כמו לתוך ידיה, אבל היה גם כלי חרס שנקרא "חיק". המשנה אומרת שאדם בורר גריסים במועד ב"חיקו" (ביצה פ"א מ"ה). לכאורה הכוונה שבורר בידו, ברם "חיק" אינו "יד", ואי אפשר לברור בחיק. על כן יש היגיון בטיעונו של ברנד ש"חיקו" הוא סוג כלי. מדרש אחר מדבר על החזקת הנר בפנס (פנאס) או בחיקו. ברור ש"חיקו" אינו חלק מגוף האדם, ואי אפשר להחזיק בו נר<sup class="footnote-marker">56</sup><i class="footnote">בראנד, כלי חרס, עמ' שס הע' 273א; תוס', ברכות פ"ה (ו) הל"א, ומקבילות. עם זאת, אפשר להחזיק בחיק נר שאינו בוער.</i>. אם כן, החיק עשוי לשמש לנר ולברירת קטניות. לפי הסבר זה היה זה טס שטוח שעליו ניתן להניח את הנר, או לפרוס קטניות<sup class="footnote-marker">57</sup><i class="footnote">אפשר גם ש"חיק" הוא כינוי כללי לגוף האדם. "נר בחיק" הוא נר ביד, ו"ברירה בחיק" היא ברירה ביד.</i>. עם כל זאת קשה להוציא את המשפט מפשוטו, ומפשטם של מקורות רבים שבהם סתם "חיק" הוא חיקו של אדם.
במקרה שלנו זרק לתוך חיקה הוא כמו נתינה ביד, וברור שזו נתינה טובה, אחרת כיצד ניתן בכלל לתת גט לאישה. הגט תקף ("הרי זו מגורשת"), אף שלא מסר לידה במובן המילולי של הכתוב. המקרה שלנו מהווה אבן בוחן מעניינת לבחינת היחס בין המקרא ובין ההלכה. קריאה מילולית של הפסוק, ברוח הפרשנות של חז"ל, הייתה מובילה אותנו לדרוש טקס של נתינה פיזית של הגט מידי האיש לידה של האישה. בין אם מתוך מסורת ומנהג ובין אם מתוך פרשנות מחודשת, התנאים קוראים את הפסוק באופן בלתי מילולי ומחלצים ממנו את העיקרון שלפיו "ידה" מסמלת את רשותה המשפטית ואת מקומות הקיבול שעל גופה או בסמוך לגופה, ולא את ידה הפיזית. כלומר, התנאים הקפידו על הפסוקים כמסגרת המעצבת את ההלכה, תוך ויתור על קריאה מילולית קיצונית מחד גיסא ועל שחרור מכבלי הפסוקים מאידך גיסא. הקלת איננה אפוא סתם כלי שלה אלא כלי המצוי בידיה ממש, כמו "חיקה", ואין הוא דוגמה ל"כלי לוקח" אלא לידו של הלוקח, וזה קניין, אם כי לא הקניין הרגיל של משיכה או הגבהה.
לדעתנו את המשנה והתוספתא אין צורך להעביר לדיון בנושא בעלות על רכוש. אפשר להסבירם כשליטה של האישה, וכל מה שמגיע לשליטתה וקרבתה נחשב כנתינה. זאת לאור העובדה שדין זה מהווה הרחבה של "ידה" האמורה בתורה. לפי המשנה והתוספתא היד מבטאת את התחום שבשליטתה, אבל התלמודים מעצימים את נושא הקניין המופשט, ואילו המשנה מניחה שצריך משהו שהוא מובחן כשלה בפועל ומדגישה פחות את ההיבט המשפטי. התלמודים נדרשו, אפוא, לעסוק בשאלה כיצד יש לאישה רכוש, שאלה שהמקורות התנאיים ראוה כלא שייכת לעניין. אנו עסקנו בשאלה זו בהקשרים שונים, וראינו שאומנם לפי ההלכה כל מה שקנתה אישה קנה בעלה, אבל בפועל משניות מדברות על רכוש האישה, ועל נשים המנהלות את משק ביתן באופן עצמאי בחיי הבעל, בהסכמתו או אולי גם בהתנגדותו (ראו פירושנו לכתובות פ"ו מ"א; מעשר שני פ"ב מ"ד).
בפירושנו למשניות אלו סיכמנו ששאלת רכוש האישה היא דוגמה נאה לכמה עיקרים למחקר: עד כמה ספרות חז"ל רבגונית, ועד כמה החוק והמשפט (שאין לאישה רכוש משלה ואין היא הבעלים בפועל של מה שהביאה עימה) נותנים רק ביטוי חלקי למציאות החברתית. יתרה מזאת, ההלכה של חכמים אינה אחידה מבחינה משפטית, וייתכן מצב שבו מבחינה משפטית אין לאישה רכוש, אך למעשה יש בידה רכוש ונחלת קרקע. הלכות חז"ל משקפות גם את המורכבות החברתית, אף שניכרת בה חתירה לאחידות משפטית. עם כל זאת, כאמור, את משנת גיטין המדברת על קבלת גט בקלת ניתן להסביר גם ללא סוגיית הבעלות המשפטית על רכוש האישה, ורק הסברי האמוראים מחייבים בירור בכיוון זה.
ניתן אפוא לסכם שכל שאלת הקניין על ידי כלים היא נושא אמוראי. מה שגרם לחידוש זה הוא העיון המשפטי. אמוראים הבינו ששליטה היא סימן לבעלות, ואם כך יכולה להיות גם דרך לקבלת גט, ואם כך הרי שגם יכולה לשמש כקניין. אבל במשנה שלנו רעיון זה איננו. נכון שיש בו עקיבות משפטית, אבל תנאים טרם הילכו בדרך זו<sup class="footnote-marker">58</sup><i class="footnote">ראו עוד פירושנו לבבא מציעא פ"ה מ"א.</i>.
באופן כללי האמוראים חיפשו דרכים להקל אל דרכי הקניין ולבצע את העברת הבעלות בקלות. תנאים, לעומת זאת, דורשים טקס מכובד. על כן חכמים מאוחרים (האמוראים) מפתחים דרכי עקיפה של הטקס. קניין אגב קרקע אפשרי גם כשהמטלטלים אינם צבורים, שיטת החליפין משתכללת, התשלום הכספי הופך להיות יותר ויותר מעשי ומשמעותי. המחשבה התנאית רואה במכירה תופעה מיוחדת בלתי שגרתית שאין גם רצון להפוך אותה ליום יומית. המכירה עצמה היא עדיין מצב שמסתייגים ממנו. דוגמה לכך היא מכירת קרקע. בתקופה הקדומה לוותה זו בטקס של גינוי למוכר (ירו', קידושין פ"א ה"ח, ס ע"ג; בבלי, כתובות כח ע"ב). כבר בתקופת התנאים היה המנהג הטקסי הנזכר נדיר, ובתקופת האמוראים בלתי מוכר. לפנינו אפוא שלבים בהיסטוריה הכלכלית הלאומית: מגינוי למכירת קרקע עד להפיכתה לדבר יום יומי. כנראה כך היה לגבי כל מכירה בתלמוד. עוד זכר להסתייגויות הקדומות מעסקאות מסחר: "מדת בשר ודם – אדם מוכר חפץ לחבירו, מוכר עצב ולוקח שמח" (בבלי, ברכות ה ע"א). המכירה עצמה היא ויתור ללחצים כלכליים. כמובן כבר בסוף ימי התנאים, ועוד יותר במאות השלישית והרביעית (תקופת האמוראים), הפך המשק לפתוח יותר, אבל נשארו עדיין נימות אוטופיות של העדפת הייצור העצמי וגינוי החיים ה"מודרניים" המבוססים על מכירה<sup class="footnote-marker">59</sup><i class="footnote">לניתוח האוטופיה הכלכלית של חז"ל וניתוקה מהמציאות הכלכלית ראו ספראי, הכלכלה, עמ' 315-304. </i>.
גם בעולם ההלניסטי-רומי שררה אותה תפיסה אוטופית של משק סגור. נשות המנהיגים מתוארות עדיין כעובדות כפיים האורגות במו ידיהן את בגדי בעליהן, והבעלים לא לבשו מאומה מלבד מה שארגה רעייתם<sup class="footnote-marker">60</sup><i class="footnote">שם שם.</i>. כך גם הגבר השליט ענד טבעת ברזל פשוטה עם חותם, וטבעת הזהב הייתה סמל לשחיתות ולתאוות רכוש. אוטופיה זו מבטאת את הגעגועים הנוסטלגיים לעבר הנקי והמפואר (עבר שכנראה לא התקיים כמו שדמיינו אותו). אוטופיה זו השפיע גם על המבנה המשפטי. תנאים חותרים לטקס מכובד של מכירה, ואילו אמוראים מושפעים מעמעום האוטופיה מחד גיסא, ומצורכי המציאות והמסחר הגדל והולך מאידך גיסא, וחותרים להקל את דרכי הקניין ולפשטן. תהליך זה מסכם יפה את המסקנות שהעלינו בדבר דרכי הקניין, ועוד נשוב וניתן לכך דוגמאות נוספות.
דוגמה לכך יש גם בממכר מטלטלין. בתקופה הקדומה (ההלניסטית) עסקות מסחר פשוטות תועדו והתיעוד נשמר בארכיון העירוני<sup class="footnote-marker">61</sup><i class="footnote">דוגמה לכך היא האוסטרקונים מאדום שנמצאו בארכיון כלשהו, ומאות מהם הגיעו דרך אותו ארכיון לשוק העתיקות (למוזאונים ולאספנים). האוסטרקונים מתעדים עסקאות קטנות, סביב שנת 332 לפני הספירה, ואפילו מכירות פשוטות נדרשו לטקס של כתיבה. כך באדום (ראו פורטן וירדני, אוסטרקונים; אפעל ונוה, אוסטרקונים, ועוד). כך היה גם באזור היהודי, ראו ירדני, קרנים. הפרסום האחרון הוא של אוסטרקונים המתעדים משק משפחתי, ואילו הפרסומים של פורטן וירדני משקפים את המצאי בארכיון עירוני (במקידה?) שריכז את המסמכים. </i>. השמירה בארכיון של עסקות קטנות לא נועדה רק לצורכי שימור וניהול, אלא יש בה ביטוי טקסי שבו המכירה נעשית בחסות מוסדות העיר<sup class="footnote-marker">62</sup><i class="footnote">דוגמה לכך היא מעשה בועז שבו קניית קרקע ונישואי אישה נעשו ב"שער העיר", במעמד פומבי. אלא שבמגילת רות מדובר בהסדר קרקעי, שהוא כמובן נדיר יותר מסתם מסחר, וחשוב יותר, וטקסי יותר. </i>, במעמד ציבורי. מאוחר יותר נשמרו שטרות דומים רק מעסקי נדל"ן.
לא נרחיב בתמונה הכלכלית, ונסתפק כאן בקביעה שהמציאות הכלכלית התבטאה בטקסים ובדרכים משפטיות (דרכי קניין, עדים וכו'). המציאות המשפטית והטקסית השתנתה זמן רב אחרי שהמציאות הכלכלית השתנתה. במקורות שלנו מגיח מעט מהשינוי המשפטי, ועוד פחות מהשינוי הטקסי. עסקנו בכך במבוא למסכת.
<b>היה סרסור ביניהן</b> – סרסור הוא מתווך, איש ביניים. התגר הוא טיפוס כזה של סרסור(לעיל פ"ד מ"ג)<b>.</b> הוא נזכר מעט משום שרוב המסחר התנהל ללא מתווכים; התגר היה בדרך כלל טיפוס עירוני ויחסיו עם הכפריים היה בהם עירוב של תלות, טינה, עוינות וחשד<sup class="footnote-marker">63</sup><i class="footnote">ראו פירושנו לעיל פ"ד מ"ג.</i>.<b> נישברה החבית נשברה לסרסור</b> – המתווך אחראי אם נשברה החבית, כלומר בקנייתו את החבית היא הפכה לשלו. המשנה כבר איננה עוסקת במקרה הראשוני של "הוזלו" או "התייקרו", אלא רק בקביעה שהסרסור נחשב לקונה הפירות אף על פי שבעצם לא התכוון לקנות לעצמו אלא רק לתווך. מה יהיה אם הפירות הוזלו? מן הסתם הסרסור נחשב לקונה כלפי המוכר, ולמוכר כלפי הקונה, וחל עליו הדין הקודם במשנה – בהתאמה. <b>חייב</b> – כל מוכר (או כל סרסור?),<b> להטיף לו שלש טיפין</b> – להוסיף מעט על הכמות כדי למנוע מצב שבו מעט נוזלים נשארו דבוקים בכד. חשש זה קיים ביין, ועוד יותר במכירת שמן. מעבר לכך, בשוטטויות ארוכות בשוק הערבי המסורתי נוכחנו בתופעה שהמוכר שוקל ומקפיד על קוצו של יו"ד ועל קוצו של משקל, ואחר כך מוסיף "בקשיש", תוספת המבטאת נדיבות לב, רעוּת (זו שבין מוכר וקונה), תודה על ברכת ה'. ככל שהמוכר ברמה נמוכה יותר כך הנדיבות גדולה יותר, והקפדנות מידה מגונה. ביטוי אחר לכך הוא מילוי כלי הקיבול של הקונה מעבר לשפה (מילוי מרבי) וכן "מיצוי המידות", דהיינו מאמץ גדול למנוע השארת טיפות בכלי. <b>הירכינה ומצאת הרי שללוקיח</b> – המוכר מיצה את המידה, דהיינו הפך את הכד והמתין לצאת הטיפות האחרונות, שהרי הן של הלוקח, שקנה את הכלי מלא. <b>והחנווני חייב להטיף לו שלש טיפין</b> – בנוסף למיצוי,<b> רבי יהודה אומר בלילי שבת עם חשיכה פטור</b> – כולם ממהרים, והמוכר אינו חייב להשתהות. אבל בירושלמי מובאת הצעת תיקון: "תמן תנינן 'הרכינה ומיצת הרי היא שלמוכר'. אמר רבי יוחנן, לית כאן שלמוכר אלא שללוקח. והכא את אמר הכין?" (תרומות פי"א ה"ה, מח ע"א). המדובר בגמרא שם במקרה אחר של ירק שקונב, והוא של הקונה. התלמוד רואה את משנתנו כדוגמה, ושואל למה טיפות השמן במשנתנו הן של המוכר. הירושלמי גרס "של מוכר", והנוסח אצלנו הוא תיקון בעקבות דברי רבי יוחנן. לפי תיקון זה משנתנו סותרת את הדין בתרומות. לגוף הסתירה ניתן לענות שטיפות שמן אחרונות אינן כפסולת של ירק, אך חשוב שלתלמוד הייתה גרסה אחרת במשנה, וגרסת המשנה תוקנה לפי התלמוד.
מכל מקום ערב שבת עם חשכה הוא הזמן ה"בוער". כולם ממהרים, ויש לכך ביטוי בסדרת הלכות<sup class="footnote-marker">64</sup><i class="footnote">משנה, תרומות פ"ה מ"ג; דמאי פ"ה מ"א ופירושנו לבבא קמא פ"ב ה"ו; תוס', שם פ"ב הי"א.</i>. כמו במשנה אחרת רבי יהודה מערב בדיני ממונות את הלכות הפולחן, ומטמיע אותן בתוך הלכות ממון. כך בנר חנוכה (בבא קמא פ"ו מ"ו; תוס', שם פ"ב הי"א). זו דרכם של תנאים להנכיח את הלכות החג בדיני ממונות, או אולי דרכם של חכמים להנכיח את המציאות בתוך ההלכה העקרונית.
על מיצוי המידות אנו שומעים כמנהג חסידי של מוכרים יראי שמיים: "מעשה באבא שאול בן בטנית שהיה ממלא מדותיו מערב יום טוב, ונותנן ללקוחות ביום טוב. אבא שאול אומר אף במועד עושה כן, מפני ברורי המדות. וחכמים אומרים אף בחול עושה כן, מפני מצוי המדות" (משנה, ביצה פ"ג מ"ח). גם במשנתנו מיצוי המידות איננו הלכה, אלא שאם עושה כן תבוא עליו ברכה.
אלבק מפרש שאבא שאול בן בטנית הקפיד למכור כהלכה ולא ליהנות מאבק גזלה. בזמן המכירה קיים חשש שלא כל השמן ייזל מהכלי. המוכר ירוקן כלי שיש בו סאה, אך הקונה יקבל מעט פחות, משום שחלק קטן מהשמן יישאר בכלי. לפי הסבר זה העמיד אבא שאול את כלי המידה על הכלי של הקונה זמן רב, כדי שכל השמן ייזל ממנו. מבחינה ריאלית ההסבר קשה ביותר. אי אפשר להציב, במשך זמן רב, כלי על כלי כך שיטפטף ממנו כל החומר. סביר יותר שהחשש היה מהקצף שנוצר בעת המזיגה. כאשר מוזגים יין או שמן מחבית נוצר מעט קצף, כך שהקונה מוכר סאה, אך כעבור זמן הקצף יורד ומתברר שהכלי אינו מלא עד תומו. אבא שאול בן בטנית הכין סדרה של כלים קטנים ובהם שמן, או יין, במידה קבועה, כך שהקצף לא יפריע למדידה. בתוספתא מובא סיפור שונה במקצת, על כמויות שמן ויין גדולות שנאספו מ"ברורי המידות", והחנווני<sup class="footnote-marker">65</sup><i class="footnote">בתוספתא מדובר כל הזמן בשני חנוונים: אבא שאול ורבי אלעזר ברבי צדוק, אך סיפור זה מתייחס רק לאחד מהם: "אף הוא...".</i> הביאן לגזברי המקדש והם עשו מהן "צורכי ציבור" (או "צורכי רבים" – תוס', ביצה פ"ג ה"ח; בבלי, ביצה כט ע"א; ירו', ביצה שם, סב ע"ב). ההבדל בין מידה ממוצה לבלתי ממוצה אולי איננו גדול, אבל בתנאי השוק הקדום כל השפעה על "מיצוי המידות" הייתה משמעותית<sup class="footnote-marker">66</sup><i class="footnote">ראו גם משנה, כלים פי"ז מט"ז ופירושנו לה.</i>.
אם כן, ראינו שלוש הנמקות לנוהג של חכמים-חנוונים אלו: הראשונה קושרת את מעשיהם לפרט הלכתי טכני בהלכות חול המועד, השנייה ללימוד תורה והשלישית להתנהגות מוסרית ראויה. מקור קצר זה מהווה מעין מיקרוקוסמוס של מחשבת חז"ל; שלוש ההנמקות הללו קיימות בעולמם של חכמים. אין הן עומדות בניגוד זו לזו, אלא בהשלמה. עם זאת יש בכל אחת מהן משום הדגש אחר, וביטוי לסדר קדימויות דתי. תוך כדי הדיון ההלכתי-טכני שבמשנה מוצגים רעיונות בדבר התנהגות מוסרית, אבל עורך המשנה מתחבט מהו באמת המניע החשוב שצריך לכוון את האדם, ההלכה הטכנית או ההיבט המוסרי.
המשנה להלן תעסוק בעוד דרכים חילופיות ונוספות למכור מעט יותר סחורה (להשפיע ולהכריע). ניתן לומר שזו מידה שחכמים מטיפים לה (תרתי משמע), אבל היא עומדת על הגבול שבין ההלכה לבין הנכונות האישית ויראת השמיים. אבא שאול נהג מעשה חסידות מיוחד. גם המשנה מציגה את ההרכנה והמיצוי כרשות ולא כחובה. מצד שני במשנה האחרונה בפרק מוצגות דרכי מכירה אלו כחובה.
הכפילות בין חוק למוסר אינה מפתיעה. מסכת נזיקין כוללת גם חוקים וגם הדרכות רעיוניות, והחסד והמשפט מתערבים ללא תקנה ולעיתים לא הבחנה ברורה ביניהם.

Mishnah 9

<small>עפ”י כתב יד קופמן</small>
<b>השולח את בנו אצל החנווני</b> – בחלק קטן מעדי הנוסח של הבבלי נוסף "ופונדיון בידו". המילים אינן בעדי הנוסח של המשנה, וברוב עדי הנוסח לבבלי. לאמיתו של דבר כל עניין התשלום איננו מהווה חלק מעצם הקנייה והעברת הבעלות, שהרי הכסף איננו קונה. מי שהוסיף את המילים היה כנראה מעתיק בעל תחושה מציאותית שהניח שאין העִסקה נגמרת ללא תשלום, אך מבחינה משפטית התשלום אינו מעלה ואינו מוריד. יתר על כן, החנווני "מקיף", דהיינו מוכר בהלוואה<sup class="footnote-marker">67</sup><i class="footnote">לעיל פירושנו לבבא מציעא פ"ג מי"א. </i>, ואדם השולח את בנו הקטן לחנות הוא תמונה יום-יומית. לעיתים יש לו מעט כסף בידו, ולעיתים החנווני רושם את החוב. מכל מקום בהמשך מדובר בתינוק ששילם עבור השמן.
<b>ומדד לו באסר שמן ונתן לו את האסר</b> – הייתה מדידה והיה תשלום. כאמור התשלום איננו חשוב מבחינה משפטית, אבל התמונה מציאותית, והעורך רצה להדגיש שהמכירה הסתיימה. <b>שבר את הצלוחית</b> – לא ברור מי שבר את הצלוחית. לפי ההמשך הצלוחית בידי החנווני, אם כן הוא זה ששברה. אם כך למה דווקא תינוק, הרי החנווני עלול לשבור באותה מידה כלי של מבוגר. אין זאת אלא ששניהם עוסקים בצלוחית ובפך השמן וחלוקת האחריות בלתי ברורה, על כל פנים גם התינוק משתתף באחריות המעשית, <b>ואיבד את האסר</b> – התינוק איבד את הכסף וממילא החנווני לא קיבל אותו.
<b>החנווני חייב</b> – חייב לספק שמן חדש.<b> רבי יהודה פוטר</b> – את החנווני,<b> שעל מנת כן שילחו</b> – האב ששלח את התינוק ידע שיש חשש שילד קטן יתבלבל, הכלי יישבר או התשלום לא יתבצע כהלכה, ואם בכל זאת שלח את בנו קיבל עליו את הסיכון שהבן יבצע את המלאכה שלא כהלכה.
<b>ומודים חכמים לרבי יהודה</b> – שהחנווני איננו צריך לספק שמן חדש. <b>בזמן שהצלוחית ביד התינוק ומדד החנווני לתוכה החנוני פטור</b> – בכך הם מודים, כלומר כאשר הכול מתבצע בידי התינוק עצמו החנווני פטור. בתוספתא יש מעט הסבר: "מודים חכמים לרבי יהודה בזמן שהצלוחית ביד התינוק וחנוני מערה לתוכה שמן, ונפלה<sup class="footnote-marker">68</sup><i class="footnote">החבית.</i> ונשברה, שחייב על השמן ופטור על הצלוחית. [ואם הטה<sup class="footnote-marker">69</sup><i class="footnote">החנווני.</i> צלוחית ושברה חייב אף על הצלוחית], ורבי יהודה פוטר, שעל מנת כן שלח בנו אצל חנוני, על מנת שיאבד את האיסר וישבר את הצלוחית" (פ"ה ה"ב).
בנו מקביל ל"תינוק". מן הסתם הבן צעיר מאוד, אבל מסוגל להופיע בחנות ולייצג את אביו. את המשנה שלנו צריך ללמוד לא רק על בסיס משפטי. מבחינה משפטית ספק אם התינוק זכאי לקנות במובן המשפטי. מצד שני הוא השליח של האב והאב עשה אותו כשלוחו, וידו כאביו. מבחינה משפטית טרם נעשה קניין, והשמן באחריות המוכר. רק אם התינוק שפך ושבר בעצמו אולי החנווני פטור. הדעת נותנת שגם אם הקטן שפך את השמן החנווני יכול לכל היותר לתבוע אותו, וכידוע קטן שהזיק פטור (משנה, בבא קמא פ"ו מ"ד), אבל לשון המשנה איננה מדברת על חובת הקטן אלא על חיוב החנווני. הביטוי איננו מתאים למצב המשפטי, החנווני אינו חייב כלום, לכל היותר הפסיד את שמנו. צריך היה לכתוב אחרת, שהקטן פטור, או שהחנווני איננו יכול לתבוע.
אין זאת אלא שעיקר המשנה איננו משפטי אלא מתאר מציאות חפה מעיון משפטי. קטן פטור מתשלום על נזק שגרם, אבל החנווני כועס עליו, והאב כועס על החנווני. דברי רבי יהודה מעידים עד כמה המשנה מתארת סיטואציה חברתית שהמשפט הוא רק חלק ממנה. ברגע שהקטן מעורב אין כאן בעיה משפטית, אלא שאלה חברתית של אחריות וסימפטיה. רבי יהודה מטיל את חובת האחריות על מעשה הבן על האב: הוא שלח את בנו, ולקח על עצמו את הסיכון.
חכמים חושבים שהעובדה שהחנווני מוכן למכור לילד קטן ומאפשר לו להיכנס לחנות מטילה על החנווני אחריות. לא זו בלבד, אלא שהחנווני מתאמץ למשוך את הילדים הקטנים לחצרו, כמו ששנינו: "רבי יהודה אומר לא יחלק החנוני קליות ואגוזין לתינוקות מפני שהוא מרגילן לבא אצלו, וחכמים מתירין" (משנה, בבא מציעא פ"ד מי"ב). אם כן מקובל היה שהחנווני השתדל למשוך ילדים לחנותו, על כן הוא האחראי על נזקים הנגרמים מכניסתם לחנות. זה חלק מהסיכון שהוא נוטל על עצמו. על כן השאלה המשפטית נשפטת לא רק לפי דיני נזיקין וקניין, אלא לפי המוסכמות החברתיות והנהגים החברתיים.
גם ממשנה זו עולה בפשטות שהמדידה קשורה לקניין, אבל המדידה עצמה איננה קניין מלא, שאם היה השמן כולו בידי התינוק (כגון לאחר שכבר יצא מן החנות) בוודאי היה החנווני פטור. אם כן התשלום והמדידה לא הפכו את התינוק לבעל השמן, בניגוד למשנה הקודמת.
אם כן, משנה ז ומשנה ט מדגישות שהמדידה איננה קניין, ואילו משנה ח קובעת בפשטות, או מניחה כבדרך אגב, שהמדידה היא הקניין. ההנחה שהמדידה איננה קונה איננה פשוטה, הרי במדידה יש גם מרכיב של הגבהה ומשיכה, ואכן הבבלי מצטט: "תא שמע ארבע מדות במוכרין: עד שלא נתמלאה מדה – למוכר, משנתמלאה מדה – ללוקח; במה דברים אמורים? במדה שאינה של שניהן, אבל אם היתה מדה של אחד מהן – ראשון ראשון קנה. במה דברים אמורים? ברשות הרבים ובחצר שאינה של שניהן, אבל ברשות מוכר – לא קנה עד שיגביהנה או עד שיוציאנה מרשותו" (פה ע"א). אם כן מדידה קונה לעיתים אבל לא בחצרו של מוכר, ומשיכה קונה גם בחצר הקונה.
אפילו הנחה זו זוכה לדיון ולערעור בבבלי (פה ע"א). חשוב לציין שעניין ה"רשות" אינו מופיע במשנה. הניסוח של המשנה שלנו כללי מאוד, איננו נכנס כלל לעניין ה"רשות" ומפריד קטגורית בין מדידה למשיכה, בעוד שהבבלי למעשה מצמצם מאוד את ההבדלים בין שני קניינים אלו. בתוספתא למשנה ז יש עירוב אחר של נושא הרשות לתוך דברי המשנה, ודומה שהבבלי עיבד את התוספתא.
בתוספתא, שחלקה כבר צוטט לעניין אחר: "עד שלא נתמלא המידה, נשברה המדה נשברה למוכר, משנתמלאת המדה נשברה ללוקח" (פ"ה ה"ב). אם כן סיום המדידה מהווה קניין, ואם ישאל השואל איזה שלב במדידה הוא רגע ה"אל-חזור" – התשובה של התוספתא היא ביום המדידה. כן משמע מהמשנה העוסקת במי שקיבל בשכרו יין של עבודה זרה (יין נסך, האסור בהנאה): "המוכר יינו לנכרי, פסק עד שלא מדד, דמיו מותרין. מדד עד שלא פסק, דמיו אסורין" (משנה, עבודה זרה פ"ה מ"ז). מצד אחד הרגע הקובע מתי החפץ שייך לעבודה זרה הוא "משנכנס לרשותו" (בבא קמא קט ע"ב<sup class="footnote-marker">70</sup><i class="footnote">הביטוי הבבלי עוסק בעניין אחר, אך דומה.</i> – יין הנסך נכנס לרשות היהודי ויין נסך אסור בהנאה, ולא נותר לשכיר היהודי אלא להשמיד את היין). אבל אם יין הנסך טרם נכנס לרשותו של השכיר היהודי, רשאי היהודי לתבוע תשלום אחר או תשלום תמורת היין. מצד שני אם "פסק", כלומר נקבע המחיר ונגמרו הדיבורים על תנאי העבודה, אין בכך קניין. אבל המדידה היא קניין, ולאחר המדידה היין ברשות היהודי. אם כן המדידה מהווה קניין, והיא ביטוי מעשי של "נכנס לרשותו". משנה זו מצוטטת גם בירושלמי, קידושין פ"א ה"ד, ס ע"ב, ובבבלי על הסוגיה, ללא ערעור.
לפנינו אפוא שלוש אפשרויות. האחת היא שהייתה עמדה פחות משפטית, שמדידה קונה. גם משנה ט בעצם מניחה שמדידה קונה, אבל מסיבות חברתיות מדידה של קטן (תינוק) איננה קניין. משנה ז, המדגישה שמדידה איננה קניין, באה לשלול עמדה אחרת, חולקת, שלפיה המדידה מהווה קניין.
אפשרות שנייה היא שמדידה כשלעצמה איננה קניין, אבל למעשה אגב המדידה מתבצע קניין של משיכה, ואולי גם הגבהה.
אפשרות שלישית היא ששני מישורים לפנינו. ברובד המשפטי מדידה איננה קניין; ברובד המעשי מדידה היא העברת בעלות, ובחיי היום-יום אין מקפידים על הדרישה המשפטית. כך גם נתינת הכסף היא מעשה קניין, אף שמבחינה משפטית-פורמלית היא איננה תקפה.
אנו נוטים לפירוש השלישי, אך שני האחרים אינם דחויים.
משנתנו מעלה תמונה מחיי היום-יום של יחסי שכנים ומסחר. האב או האם שולחים את התינוק לחנות השכונתית. כולם מכירים את כולם; מציאות דומה עולה ממשנת מעילה: "שלח ביד חרש שוטה וקטן, אם עשו שליחותו בעל הבית מעל, לא עשו שליחותו החנוני מעל" (פ"ו מ"ב). הקטן שליח לכל דבר, וידו כיד אביו. זו בעצם עמדתו של רבי יהודה, לפחות בפן החברתי שלה. מה שמיוחד בדיני הקדש הוא שאם לא עשו שליחותם, לא רק שנתבטלה השליחות אלא שהחטא מתגלגל על החנווני.

Mishnah 10

המשנה האחרונה חרגה מהתחום המשפטי לתחום ההתנהלות החברתית. משנה ח אף עסקה במפורש בחובת החנווני למכור ביושר, ומשנתנו ממשיכה בהלכות יושרה. הדין בתורה ברור:
<u>דברים פרק כה </u>
(יג) לֹא יִהְיֶה לְךָ בְּכִיסְךָ אֶבֶן וָאָבֶן גְּדוֹלָה וּקְטַנָּה:
(יד) לֹא יִהְיֶה לְךָ בְּבֵיתְךָ אֵיפָה וְאֵיפָה גְּדוֹלָה וּקְטַנָּה:
(טו) אֶבֶן שְׁלֵמָה וָצֶדֶק יִהְיֶה לָּךְ אֵיפָה שְׁלֵמָה וָצֶדֶק יִהְיֶה לָּךְ לְמַעַן יַאֲרִיכוּ יָמֶיךָ עַל הָאֲדָמָה אֲשֶׁר ה' אֱלֹהֶיךָ נֹתֵן לָךְ:
(טז) כִּי תוֹעֲבַת ה' אֱלֹהֶיךָ כָּל עֹשֵׂה אֵלֶּה כֹּל עֹשֵׂה עָוֶל:
פסוקים אלו התפרשו כחובה כללית לדאוג למערכת משקל ראויה ומדויקת.
<small>עפ”י כתב יד קופמן</small>
<b>הסיטון</b> – "סיטון" היא מילה יוונית שמשמעה מוכר תבואה גדול (σιτώνης – sitones). במשנת דמאי הוא מופיע כדוגמה לאלו "המשפיעין במדה גסה, כגון הסיטונות ומוכרי תבואה" (פ"ב מ"ד). ההשפעה היא מכירה בעודף, כפי שהסברנו במשנה ח. הסיטון מוכר קמח (גרעינים) בכמות גדולה, ומשפיע. "המשפיעים" הם המוכרים במידה גדולה, ואלו הם הסיטונות ומוכרי התבואה. בתוספתא נזכר הסיטון בלבד (דמאי פ"ג הי"ג). לא מן הנמנע שהמילים "מוכרי תבואה" נוספו כתוספת הסבר, או שבשפת היום-יום קיבל המונח "סיטון" משמעות רחבה יותר של כל סוחר גדול. אבל גם לפי פירוש זה ודאי שמוכרי תבואה הם בכלל הסיטונות. על כן נראה ש"מוכרי תבואה" הם אכן פירוש לסיטון, פירוש שחדר לטקסט בשלב קדום והוא מופיע בכל עדי הנוסח.
את הסיטון פטרו מהפרשת דמאי בגלל ההיקף הגדול של מסחרו, והפרשת מעשרות מתוך ספק משמעה נזק כלכלי כבד. הסיטון התחרה, באופן טבעי, עם הסוחרים הגדולים שהיו נוכרים, ואם היה חייב בדמאי לא היה יכול לעמוד בתחרות נגדם. יתר על כן, אולי הוא אף מכר לגויים, ומעולם לא דרשו שירימו דמאי מתבואה הנמכרת לנוכרים.
מכירת התבואה היא הדוגמה התדירה למכירה בכלל, ולמכירה הגדולה בפרט, שכן חקלאים רבים בארץ לא גידלו את תבואתם בעצמם. החל מהמאה השנייה לערך חל שינוי במבנה החקלאי של הארץ. עד אז היה המשק אוטרקי ברובו, ואדם גידל את רוב תצרוכתו בעצמו. החל מתקופה זו החל תהליך של פיתוח, והמשק הפך בהדרגה לפתוח יותר. הארץ ייצאה שמן, יין ופשתן וייבאה כמויות גדולות של תבואה<sup class="footnote-marker">71</sup><i class="footnote">זאת המסקנה המרכזית של ספראי, הכלכלה. </i>. עם זאת, עדיין היו רבים שגידלו את תבואתם בעצמם. צריכת החיטה הייתה בין שני שליש לשלושה רבעים מסל המזונות<sup class="footnote-marker">72</sup><i class="footnote">ראו פירושנו לפאה פ"ח מ"ה-מ"ו.</i>, וממילא ברור שאפילו אם הייבוא היה רק רבע, או פחות, מהצריכה הלאומית, עדיין חייב הדבר מסחר ער בתבואה, וסוחרים גדולים שייבאו את התבואה ממצרים.
<b>מקניח את מדותיו אחת לשלושים יום</b> – המידה היא כלי למדידת נפח. יש לנגבה כדי שלא יידבקו חומרים לתוך הכלי, וכך יקבל הקונה פחות ממה שמדד.<b> בעל הבית אחת לשנים עשר חודש</b> – גם בעל הבית מוכר ושוקל, אבל לעיתים רחוקות יותר, ולכן מספיק שינקה את מידותיו אחת לשנה.<b> רבן שמעון בן גמליאל אומר חילוף הדברים</b> – זו מחלוקת במציאות. רבן גמליאל אומר שבגלל המכירה לעיתים רחוקות יש חשש להידבקות גרעינים או שאריות קמח, והסיטון משתמש במידותיו כל יום, לכן לא יצטבר שם לכלוך. המחלוקת מעידה שלפנינו דרישה הבאה מבית המדרש ולא מחיי המעשה. חכמים נזעקים להגן על הצדק, ואין הם מבטאים מציאות, שכן במציאות הייתה מן הסתם תשובה ברורה לשאלה אילו מידות עשויות להיפגם יותר. <b>החנווני מקניח את מדותיו פעמים בשבת</b> – החנווני מוכר הרבה יותר פעמים מבעל הבית, ופחות מהסיטון, לכן הוא צריך לנגב את המידות פעמיים בשבוע,<b> וממחה את משקלותיו</b> – מנגב את המשקולות,<b> פעם אחת בשבת</b> – פעם בשבוע, <b>וקנה מאזנים על כל משקל ומשקל</b> – קנה המאזניים מושפע מכל תוספת קלה ולכן צריך לנגבו כל בדיקה מחדש. להערכתנו זו כבר תביעה מופרזת ומעידה על צדקנות, ולא על חשש משפטי. המשפט האחרון חל מן הסתם על כל המשנה.

Mishnah 11

<small>עפ”י כתב יד קופמן</small>
<b>אמר רבן שמעון בן גמליאל במי דברים אמורים</b> – ביטוי זה בא לעיתים כפירוש ולעיתים כמחלוקת. התלמוד הבבלי מציג זאת כשאלה סגנונית המאפיינת את רבי יהודה: "אמר רבי יהושע בן לוי: כל מקום שאמר רבי יהודה אימתי ובמה במשנתינו – אינו אלא לפרש דברי חכמים, ורבי יוחנן אמר: אימתי – לפרש, ובמה – לחלוק" (בבלי, עירובין פב ע"א). במקבילה בסנהדרין (כה ע"א): "רבי יוחנן אמר: אימתי – לפרש, ובמה – לחלוק". במהלך פירושנו עסקנו במונחים אלו במשניות השונות, וראינו כי יש שהם מתארים מחלוקת ויש שהם בוודאי פרשנות (לעיל פ"ה מ"ה; פ"ז מ"א), או שינוי הלכתי מוסכם (משנה, מגילה פ"א מ"ג), ולעיתים הם מחלוקת.
כך, למשל, במסכת שבועות פ"ז מ"ו יש מחלוקת במשנה; בתוספתא שם (פ"ו ה"ד) דברי רבי יהודה מנוסחים בלשון "במה דברים אמורים", ובתלמודים בלשון "אימתי" (ירו', שם, לח ע"א; בבלי, שם מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א), "במה דברים אמורים" בא לציין מחלוקת.
להלן פ"ח מ"ז ומקבילותיה (קידושין פ"א מ"ה; שביעית פ"י מ"ט) נקבע שמטלטלין נקנים במשיכה. בתוספתא הברייתא מסייגת בלשון "במה דברים אמורים..." (כאן פ"ה ה"א וה"ב; קידושין פ"א ה"ה). בדיוננו נראה שבמקרה זה המונח "במה דברים אמורים" מבטא מחלוקת, וכי קרוב לוודאי שהברייתא חולקת על המשנה, אבל הבבלי (כאן פה ע"א) מפרש שזו רק הסתייגות המקובלת גם על המשנה (ראו דיוננו להלן), משמע שהבבלי אינו רואה בה סתירה למשנה אלא פרשנות בלבד. אבל בירושלמי הברייתא מובאת בלשון "תני רבי חייה ופליג"<sup class="footnote-marker">73</sup><i class="footnote">ירו', קידושין פ"א ה"ד, ס ע"ב; שביעית פ"י ה"ט, לט ע"ד (בשמות אחרים); גיטין פ"ח ה"א, מט ע"ב; בבלי, גיטין פה ע"א, והשוו שם עו ע"ב.</i>, ומשמע שהתלמוד ראה בסייגים הללו מחלוקת של תנאים (רבי מאיר ורבי אלעזר) על המשנה. במקומות אחרים שהמשפטים "במה דברים אמורים" או "אימתי" משובצים בהם עדיף לעיתים לפרשם כמחלוקת ולעיתים הם באמת פירוש. לא מצינו הבדל שיטתי בין המשמעות של שימוש המונח בדברי רבי יהודה לבין שימושו בפי חכמים אחרים.
מכל מקום, הבבלי מדגיש את שימושו של רבי יהודה במונחים אלו, ואכן המונח "אימתי" מופיע במשנה כ-55 פעמים, שליש מהן קשור לרבי יהודה. הווה אומר שחכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע מספר פעמים קרוב (במשנה ובתוספתא), אך רק כשלושים פעם מתוך קרוב ל-250 הופעות בשמו של רבי יהודה, ודומה שאין זה מונח ייחודי לו.
<b>בלח</b> – הסיטון מוכר לא רק תבואה אלא גם נוזלים, והמשנה לעיל עסקה רק בנוזלים, <b>אבל ביבש אינו צריך</b> – לנגב לעיתים קרובות, או לנגב כלל. <b>חייב להכריע לו טפח</b> – ההכרעה היא במשקל מאזניים. יש להגיע למצב שבו המאזניים לא רק מאוזנות, אלא המשקל נוטה במפורש כך שהמכר כבד מהמשקל. בציורים קדומים בדרך כלל המאזניים מאוזנים, אבל דווקא בצילום מחיי הכפר הערבי המסורתי המאזניים נראים במצב של הכרעה (איור 52).בתוספתא: "מקום שנהגו להשפיע, משפיע לו כל צרכו. עד שלא נתמלאו אחורי מדה ושולי מדה. להכריע, מכריע לו כל צרכו. רבי נתן אומר טפח. מלא החוט המאזנים, ובטורטני, טפח שהן שני טפחים בלח, דברי רבי. רבי נתן אומר, כל המשקלות שאמרו בשיעור לטמאו כך שיעור להכריעו. מקום שנהגו שלא להשפיע ושלא להכריע נותן לו גירומין, אחד מעשרה בלח ואחד בעשרים ליבש" (פ"ה ה"ג). אם כן משנתנו כרבי נתן, ובמבוא עמדנו על המשניות כרבי נתן שהן תופעה מיוחדת ובולטת במסכת<b>.</b>
<b>היה שוקל לו עין בעין</b> – עין בעין הוא ביטוי ספרותי: שוקל מעט מעט.<b> נותן לו גרומים אחד לעשרה</b> – תוספת של 10%, <b>בלח ואחד לעשרים ביבש</b> – התוספת היא ההכרעה או ההשפעה הנזכרות לעיל. <b>מקום שנהגו למוד בדקה לא ימוד בגסא</b> – במידה גסה התוצאה כמובן מדויקת פחות. <b>בגסא לא ימוד בדקה</b> – מודד לפי המשקל ומידת הנפח המקובלת.<b> למחוק לא יגדוש ליגדוש לא ימחוק</b> – למחוק הוא ליישר את קו הגובה של כלי הנפח, לגדוש הוא לאשר לפני הכלי לקבל צורה של גבעה, שיש בה מעט יותר חומר. אנו לומדים מהמשנה שאכן היו נוהגי מכירה שונים, וחכמים מקדשים את הנוהג הקיים והופכים את השימוש בו לחוק (הלכה).
במשנה ובתוספתא אין מדובר על מיצוי המידות, כמו לעיל במשנה ח, אלא על דרכים מקבילות למנוע אבק גזלה או אבק הטעיה, ומוצעות שתי דרכים – האחת "להשפיע", כלומר למכור בשפע, קצת יותר ממה שסוכם (על נוהג מאוחר דומה עמדנו לעיל), ונוהג אחר הוא "להכריע", כלומר בעת המכירה במאזניים שוקלים את הסחורה ודואגים שהסחורה תכריע את המאזניים, כלומר שכף המאזניים שבה הסחורה תיטה כלפי מטה לפחות טפח או שניים.
חז"ל הבינו את דברי התורה "אֶבֶן שְׁלֵמָה וָצֶדֶק יִהְיֶה לָּךְ אֵיפָה שְׁלֵמָה וָצֶדֶק יִהְיֶה לָּךְ" כמצוות עשה לכל דבר, המוטלת לא רק על היחיד אלא על הציבור, כלומר כהוראה לקהילה לדאוג למערכת משקל אחידה ומהימנה. לשם כך פיתחה הקהילה היהודית מערכת של משקלות ומידות. בהנהגת הקהילה היה ממונה, "אגורנומוס", שהיה אחראי לכל התחום הזה, כולל, לעיתים, פיקוח מסוים על מחירים, וכמובן להפקת מידות ומשקלות, בדיקתן של המידות והמשקלות הנהוגות בשוק, וכן הלאה. קשה לקבוע האם הפסוק, ופרשנותם של חכמים, היו המקור ליצירת מערכת הפיקוח על חיי המסחר, או שמא אימצה בכך הקהילה היהודית את המקובל בפוליס ההלניסטית-רומית. על כל פנים, גם בקהילה היהודית בעל התפקיד נקרא "אגורנומוס". זה היה המונח ההלניסטי של הממונה על האגורה, היא השוק המרכזי בעיר ההלניסטית-רומית. סמכויותיו ותפקידיו של האגורנומוס בקהילה היהודית דמו לאלו המקובלים בפוליס ונשאבו מהם. כן פעלו בקהילה היהודית בעיירות הכפריות (לפחות בגדולות שבהן) אסטינימוי (אסטינימוס ביחיד) ואויקונומוס – כל אלו ממונים בתחום הכלכלי שאב הטיפוס שלהם, כמו גם המינוח, נשאבו מהפוליס ההלניסטית.
הפעילות הכלכלית של הקהילה התנגשה, באופן טבעי, בפעולות של הפוליס השולטת על הטריטוריה הכפרית, ובמיוחד על הקהילה בערים הגדולות, שהיו מעורבות ופעלו בהן קהילות יהודיות בחסות הנהגת הפוליס הנוכרית. נדרש אפוא שיתוף פעולה והכרה הדדית בין הקהילה היהודית, הפוליס הנוכרית והמנגנון הנציבותי, שכולם פעלו בתחום הכלכלי, וכולם פעלו למען אותן מטרות מוצהרות, אבל גם זו נגד זו. במערכת שיווי משקל זו עסקנו במבוא. במשנה שלנו עצמה אין רמז לפעילות הפוליס או הקהילה היהודית בנושא; המשנה שלנו עוסקת בחובת היחיד, וברמה המוסרית-אוטופית, כיצד ראוי שינהג הסוחר או בעל הבית.

Chapter 6



Mishnah 1

במשנה זו מתחילה תת-יחידה חדשה המתחברת ישירות לפרק ה משנה ה ולחטיבת "המוכר את ה-xx מכר את...". אלא שביחידה שלפנינו השאלה היא לא אילו פריטים נמכרו, אלא איזה טיב מוצר נמכר; מה טיב הפירות הנמכרים ובאיזו איכות יש למוכרם. בין שני החלקים הללו משתרעת יחידה אחרת המתחילה במשנה ו בפרק הקודם ועוסקת בחרטה במכירה ובהגדרת רגע הקניין. שתי היחידות שלובות, שכן רגע הקניין הוא מועד ה"אל-חזור" שאחריו אין חרטה אלא אם היה המיקח מיקח טעות. מיקח נחשב למיקח טעות אם יש פער גדול מדי בין הציפיות של הלוקח לציפיות של המוכר, או בין הציפיות של אחד מהם לתוצאה המציאותית. ה"ציפיות" נקבעות לפי ההגדרה מה נכלל במכירה, ובאיזה טיב הפירות אמורים להיות. יחידת הביניים כוללת אפוא גם הנחיות לגבי טוהר המידות והמשקלות וכמויות הפרי האמורות להימכר. כתוצאה מכך בתחילת הפרק מעורבים שני הנושאים: משנה א עוסקת באיכות פרי, משנה ב בכמות הפסולת המותרת, משנה ג במצב של מכירת פרי שהתקלקל, ולמעשה במשנה נשאלת השאלה העקרונית מהו המונח "יין"; כמה ואיזו פסולת נכללת עדיין במכירה של סתם "יין".
<small>עפ”י כתב יד קופמן</small>
<b>המוכר פרות לחבירו</b> – לזרעים,<b> ולא צימחו</b> – הזרעים שנקנו לא הניבו פרי. יש כאן כישלון בטיב הזרעים. בפועל מתפתח ויכוח בין המגדל למוכר במי האשמה לחוסר היבול. כדרכה של המשנה היא מתעלמת משלב זה של בירור, והנחת המשנה היא שהוכח שהזרעים אשמים. כלומר זהו מקרה שהמוכר מקבל עליו אחריות, או שבית דין פסק שהזרעים הם הגורם לחוסר היבול (ולא בצורת, צורת העיבוד וכו').הבעיה שהמשנה מעלה איננה בתחום העובדתי. ברור שהזרעים היו פגומים, אבל בעל הזרעים אומר שמכר פירות לאכילה, כלומר גרעיני חיטים לטחינה, ולא התכוון שהם טובים לזריעה, ואילו הקונה טוען שקנה את הגרעינים לזורעם, והם היו תוצרת פגומה.
<b>אפילו זרע פישתן</b> – הזרע עצמו זול, אבל הפשתן עצמו הוא יבול יקר<sup class="footnote-marker">1</sup><i class="footnote">ספראי, פשתן.</i>. הבבלי מדגיש שכך הדין אפילו בזרע פשתן, שכן זרע פשתן כמעט אינו משמש לאכילה אלא בעיקר לזריעה (צג ע"א). זרעי פשתן אכן אינם נאכלים, אבל משמשים להכנת תרופות, להכנת שמן וכמרכיב בהכנת צבע. להערכתנו הדגש המיוחד על פשתן נובע משילוב של השימוש המיוחד בזרעים (בעיקר לזריעה) יחד עם המחיר הגבוה של הנזק.
<b>אינו חייב באחריותן</b> – המוכר מכר פירות תקינים, ולא התחייב לכך שיהיו טובים גם כזרעים, אף על פי שפירות הפשתן הם בעיקר לזריעה בלבד (ורק מיעוטם למטרתו אחרות, משניות בחשיבותן). זאת בניגוד לבצלים, למשל, שעשויים לשמש כפירות או כזרעים. <b>רבן שמעון בן גמליאל אומר זרעוני גנה שאינן נאכלין</b> – כגון זרעי פשתן, שהם עצמם אינם אוכל רגיל ומשמשים רק לזריעה,<b> חייבין באחריותן</b> – לא נאמר מה המשמעות של אחריות זו: האם המוכר צריך לפצות את הקונה בכל הרווח שנגרע ממנו (מחיר יבול פשתן מלא) או שהוא חייב בפיצוי אחר, מוקטן, כגון מחיר הזרעים עצמם.
לפי צורת הניסוח של המשנה לפנינו מחלוקת: לדעת חכמים תמיד אינו חייב באחריות על טיבם של הפירות לזריעה, אלא אם כן נאמרה התניה זו במפורש, ולדעת רבן שמעון בן גמליאל זרעוני גינה שאינם נאכלים (כגון זרע פשתן) יש כאילו תנאי מפורש במכירתם שהמוכר מוכר אותם לזריעה, ולכן המוכר אחראי על טיבם כזרעים.
ברם התוספתא משלימה: "המוכר זרעוני גינה לחבירו זרעים הנאכלין זרען ולא צימחו, רבי יהודה אומר נותן לו דמי הזרע אבל לא דמי הוצאה<sup class="footnote-marker">2</sup><i class="footnote">דמי הוצאה הם יותר מדמי הזרעים והם כוללים את מחיר הזרעים ואת העבודה שנעשתה לשווא, אבל לא את היבול שהיה אמור להיאסף אם הזריעה הייתה מצליחה. </i>. אמרו לו הרבה מבקשים אותם לדברים אחרים" (פ"ו ה"א). אם כן חכמים מדברים במפורש על זרעים נאכלים. לדעת רבי יהודה "חייב באחריותן" הוא החזר ההוצאות של דמי זרע, וחכמים סבורים שאפילו דמי זרע אין המוכר חייב, שכן אולי הפירות נקנו למטרה אחרת. קרוב להניח שמשנתנו היא משנת רבי יהודה. גם בירושלמי (טו ע"ב) זו מחלוקת – דמי זרעו או דמי הוצאותיו.
הבבלי (צג ע"א-ע"ב) מציג ברייתא דומה לתוספתא: "דתניא: המוכר פירות לחברו וזרען ולא צמחו, זרעוני גינה שאין נאכלין חייב באחריותן, זרע פשתן אינו חייב באחריותן; רבי יוסי אומר נותן לו דמי זרע, אמרו לו: הרבה לוקחין אותו לדברים אחרים". אם כן לדעת רבי יוסי זרעי גינה שאינם נאכלים חייב באחריותם, וחכמים חולקים. כמו כן אנו שומעים מהבבלי שזרעי פשתן הם כזרעים הנאכלים. החילוף רבי יהודה (בתוספתא) ורבי יוסי (בברייתא שבבבלי) עשוי לנבוע מכתיב מקוצר, ר"י.
המוכר זרעים ולא צמחו
הבבלי מתעמק בהבחנות אלו. מבחינת המשנה חשוב לציין שחכמים אינם מדברים על טיב הזרעים, וההלכה שלהם כללית. ניסינו להסיק מכך (בטבלה, בעקבות הבבלי) שלדעת תנא קמא במשנה זרעים הנאכלים ושאינם נאכלים זהים בדינם, ברם אין הכרח לפרש את תנא קמא של המשנה לפי רבן שמעון בן גמליאל ולפי התוספתא. אדרבה, דומה שתנא קמא במשנה אינו נכנס כלל להבחנות המשנה וקובע דין כללי; רבן שמעון בן גמליאל אינו חלוק אלא מציג חלוקה שאיננה במשנה, ואיננו יודעים מה עמדת תנא קמא על כך.

Mishnah 2

<small>עפ”י כתב יד קופמן</small>
<b>המוכר פרות לחבירו</b> – המכירה כוללת פיצוי על פירות מקולקלים (רקובים). בפועל המוכר נדרש להוסיף מעט על מה שנתן כדי שהמחיר יכלול את כל כמות הפירות. בכך משנה זו מתקשרת למשנה בסוף הפרק הקודם שקבעה שהמוכר צריך להעדיף מעט. <b>הרי זה מקבל עליו רובע טנפת לסאה</b> – רובע קב הוא אחד חלקי 48 בסאה (כשני אחוזים מהתוצרת). בתוספתא (פ"ו ה"ב) נוסף: "...רובע טינופות לסאה. שעורים – מקבל עליו רובע קטניות לסאה...", אם כן המשנה עוסקת בחיטים. טינופת (בכתיבים דומים) היא לכלוך, ובבבלי (בעיקר) המונח נקשר גם ללכלוך מיני, או נכון יותר אברי המין כונו לכלוך<sup class="footnote-marker">3</sup><i class="footnote">בבלי, ברכות י ע"א, ועוד.</i>. בהקשר שלנו הטינופת היא פירות רקובים, קליפות וכדומה, או מיני עשבים שצמחו בשדה, או אף שאריות עפר ("עפרורית" – בבלי, צג ע"ב). התוספת שבתוספתא ("שעורים – מקבל עליו רובע קטניות לסאה") היא עדות חקלאית מעניינת במיוחד. מתברר שבשדה שעורים מעורבבות גם קטניות, שאריות יבול השנה הקודמת. אבל שדה חיטים לא ייזרע על גבי קטנית, או אולי שדה חיטים ייחרש טוב יותר, ויטופל בצורה טובה יותר משדה שעורים, כך הקטניות לא תישארנה מהשנה הקודמת. בדרך כלל במחזור זרעים בשנה אחת השדה נזרע חיטים או שעורים ובשנייה גידול "קל" יותר כמו אספסת, אבטיחים או קטניות.
בתוספתא שבדפוס נוסף: "פיגים לסאה", והכוונה מן הסתם ל"פגום", כלומר שעורים פגומות. קשה להניח שמילה ייחודית כזאת נוספה בידי מעתיק<sup class="footnote-marker">4</sup><i class="footnote">ליברמן, הביאור הארוך על אתר. </i>. שני אחוזים של פסולת הם כמות קטנה וסבירה. ברם מעבר לכך, היחס של רובע לסאה חוזר במקורות נוספים, כגון להלן: "בית כור עפר אני מוכר לך... אפילו פחת רובע לסאה או הותיר רובע לסאה היגיעו יתר מיכן יעשה חשבון" (פ"ז מ"ב). כמו כן: "כל סאה שיש בו רובע ממין אחר ימעט" (משנה, כלאים פ"ב מ"א), וכן: "כמה יהא חורש? כתלמי הרביעה. אבא שאול אומר, כדי שלא ישייר רובע לבית סאה" (שם פ"ב מ"ג). השיעור המדויק אפוא ספרותי ואחיד, אך משקף מציאות כללית.
דיון אחר על היחס בין הטינופת לגוף הפרי יש בירושלמי תרומות (פ"ה ה"ט, מג ע"ד; נזיר פ"ו ה"ט, נה ע"ג): "1. רב ביבי בעי, טינופת של תרומה מהו שתצרף עם החולין לעלות את התרומה? מן מה דאמר רב הונא קילפי איסור מצטרפין להיתר, הדא אמר טינופת של תרומה מצטרפת עם החולין לעלות את התרומה. 2. רב הונא אמר קילפי איסור מעלין את ההיתר. סאה תרומה שנפלה למאה אין אתה מוציא זונין טנופת שבה לפחות ממאה, אתה מוציא זונין טנופת שבה. 3. וכן לוג יין צלול שנפל למאה לוג יין עכור, אין את מוציא שמרין שבו. לוג יין עכור שנפל למאה לוג יין צלול, את מוציא שמרין שבו". אם כן הדוגמאות לטינופת הן קליפות, זונים (זן עשב בר) שהתערבו בחיטה<sup class="footnote-marker">5</sup><i class="footnote">ראו משנה, כלאים פ"א מ"א ופירושנו לה.</i>, שמרים ביין וכדומה.
בבבלי יש תוספת דוגמאות: "המוכר פירות לחברו, חטין – מקבל עליו רובע קטנית לסאה, שעורים – מקבל עליו רובע נישובת לסאה<sup class="footnote-marker">6</sup><i class="footnote">נישובת הוא מה שהרוח נשבה, כלומר קליפות ותבן. </i>, עדשים – מקבל עליו רובע עפרורית לסאה" (צד ע"א). לעומת זאת בפירות נקבע שיעור שונה לחלוטין.
<b>תאינים</b> – המוכר תאנים לחברו, <b>מקבל עליו עשר מתליעות למאה</b> – צריך להעדיף 10% כדי לפצות על תאנים שיש בהן תולעים. בזכרוננו מטיולים בארץ בשנות החמישים אכן אחוז התאנים עם תולעים היה גבוה מאוד, אך איננו יודעים להעריכו מבחינה כמותית. <b>מרתף שליין מקבל עליו עשר קוססות למאה קינקינים</b> – צריך להעדיף 10% של כדים "קוססים", שהיין בהם התקלקל. הספירה היא לפי מניין הכדים. המונח "קוסס" הוא מן הסתם תוסס, דהיינו היין מקציף ומאבד מטעמו. <b>בשרון מקבל עליו עשר פוטסות למאה</b> – גם כאן 10%, אבל המונח "פוטסות" קשה.
בתוספתא: "קנקנים, מקבל עליו עשר נאות, פיטסות, מגופרות למאה, יתיר על כן, בכולן מחזיר לו את השאר ונוטל ממנו דמים" (פ"ו ה"ג). "נאות מגופרות" משמעו לכאורה שהקנקנים נאים במיוחד בכך שהם "מגופרים", דהיינו שהקנקנים נמשחו בגופר, מעין זפת לשמירה טובה יותר על תכולת היין. רבנו חננאל פירש שמגופר הוא לגנאי, שהפיטס שואב את היין החוצה<sup class="footnote-marker">7</sup><i class="footnote">ליברמן, הפירוש הארוך על אתר. </i>. הר"ח פירש שהתוספתא כמשנה, אבל אולי היא להפך. במכירה של 100 קנקנים סתם, המוכר מקבל עליו גם 10% של קנקנים טובים במיוחד. פיטסות בוודאי אינן פיטס, שהוא כלי חרס גדול, אלו נמכרו לעצמם ולא אגב קנקנים, שהם כלים אחרים קטנים הרבה יותר. יפה פירש ליברמן שפיטסות היא צורה עברית של πιοοωταί – pisswtai, שמשמעו זפותות, כמו "מגופרות". המשנה קובעת שכך מקובל בשרון, ובתוספתא זו מופיעה כדרישה כללית.
לדעתנו יש לקבל את הצעת ליברמן, המבוססת על דברי רבי ברוך מחלב<sup class="footnote-marker">8</sup><i class="footnote">כן פירש רמב"ם, מבלי להיכנס לבירור המילה עצמה. ר"י מיגש פירש שהקנקנים בלתי צרופים, ובכל זאת נאים. כלומר הוא הכיר את פירוש רמב"ם שהבאנו, אך לא בירר לעצמו את מקורו הלשוני וסבר ש"נאות" פירושו יפות-ראויות. </i>. "נא" הוא מלשון "בלתי אפוי", כלומר קנקנים שלא נצרפו כל צורכם<sup class="footnote-marker">9</sup><i class="footnote">ראו תוס', כלים בבא קמא פ"ז ה"ב לפי נוסחת הר"ש, הגורס הכלים שהוסקו, והנאים טמאים. </i>, וכדי לחזקם ציפו אותם בזפת מבפנים<sup class="footnote-marker">10</sup><i class="footnote">לציפוי זפת מבפנים ראו פירושנו לכלים פ"ג מ"ב.</i>, ואולי הם הנאות המגופרות או הנאות הפיטסיות. "מגופרות" הוא פירוש ל"פיטסיות", כלומר הקונה מקבל עליו שעשרה אחוזים מהקנקנים הם קנקנים סוג ב'.
כן שנינו בתוספתא: "הלוקח קנקנים מחבירו ונמצאו פיטסות, ונשתברו, חייב להעמיד לו דמי קנקנים, אבל לא דמי יין" (פ"ו ה"ד).
אשר לקוסס, נראה שיין קוסס דומה ליין תוסס (תוס', תרומות פ"ז הט"ו), והוא שלב לפני יין שהפך לחומץ, כדברי המדרש: "משל לאחד שהיה לו מרתף אחד של יין, פתח חבית אחת ומצאה של חומץ, שניה כן, שלישית ומצאה קוסס. אמרין ליה קוסס הוא! אמר להון ואית הכא טב מינה? אמר ליה לא" (אמר להם יש טוב ממנו? אמרו לו לא – בראשית רבה, ל ט, עמ' 276-275). היין הקוסס נזכר בבבלי רק סביב משנתנו, ובירושלמי גם בנושאים אחרים. היין התוסס מופיע בבבלי ובירושלמי במסורות שאינן סביב משנתנו.
היין הקוסס הוא פחוּת בטיבו אך עדיין נחשב לאוכל, ומערבים עליו ומקדשים עליו (ירו', סוטה פ"ח ה"ה, כב ע"ד), אך אינו מהודר ואינו ראוי למזבח (תוס', מנחות פ"ט ה"ט).בתוספתא הנוסח הוא: "המוכר מרתף לחבירו סתם, בזה אמרו מקבל עליו עשר כוסות למאה" (פ"ו ה"ו). "כוסות" הוא "כוססות", או שיבוש מפיטסאות, פיטסות.
השאלה המרכזית במשנה היא מי הוא הרי <u>זה</u> מקבל עליו. האם "זה" הוא המוכר, שצריך להעדיף מראש שני אחוזים או עשרה אחוזים (להלן), שהם הפחת של הסחורה, או שמא הקונה מקבל עליו עשרה אחוזים של סחורה פגומה (או פסולת), ואיננו יכול להתלונן על המוכר שמכר לו סחורה פסולה. מבחינה מסחרית סביר שהרישא עוסקת במוכר, והוא צריך להעדיף שני אחוזים מנפח הסחורה, ובסיפא הקונה מקבל עליו שעשרה אחוזים מהקנקנים פגומים. הרי קנקן מגופר איננו פסול, והיין שבו הוא במצב סיכון גבוה יותר, אך טרם התקלקל. על כן קשה לפרש שהמוכר צריך למכור עודף של עשרה אחוזים כרזרבה לנזק שטרם נגרם, ואולי לא ייגרם. בכלל, למה ברישא הנזק המוערך הוא בסביבות שני אחוזים ובסיפא עשרה אחוזים? על כן אנו מציעים לפרש שברישא המוכר מקבל עליו למכור פירות נוספים, ובסיפא הקונה מקבל עליו את הסיכון. נחזור לכך במשנה הבאה.

Mishnah 3

<small>עפ”י כתב יד קופמן</small>
<b>המוכר יין לחבירו והחמיץ</b> – לאחר היין הקוסס שהוזכר במשנה הקודמת המשנה עוסקת ביין שהתקלקל והפך למוצר אחר. החומץ הוא יין שהחמיץ; טיבו נחות ומחירו נמוך, אך הוא מוצר בפני עצמו. <b>אינו חייב באחריותו</b> – טיבו של יין שמחמיץ, או נכון יותר שעלול להחמיץ. לעיל פ"ה מ"ה נקבע שהמוכר יין ונמצא חומץ שניהם יכולים לחזור בהם. שם גם ראינו מחלוקת תנאים (רבי וחכמים) האם יין וחומץ הם מינים שונים או אותו מין. הדיון הוא על מי שתרם יין ונמצא חומץ. בטרם נשווה בין משנתנו למשנת פרק ה יש להתעמק במשנה שלפנינו.
המוכר זרעים ולא צימחו אינו חייב באחריותם. הדיון התנאי נע סביב השאלה האם המוכר התחייב לכך שהפירות ישמשו לכל שימוש שהוא, כולל לזרעים, אבל אם המוכר יכול לטעון שהפירות משמשים לתפקיד אחר (חוץ מזריעה) אין הוא חייב באחריות על כך שהם אינם זרעים טובים. לפי זה המוכר יין אחראי לכך שהיין יהיה יין. אם מכר יין פחות טוב, ודאי שיש כאן הפרת הסכם הגוררת ביטול המיקח. כן שנינו במשנה הקודמת שהקונה מקבל עליו ירידה מסוימת בערך הפירות (ואולי המוכר צריך מראש לפצותו על כך), אבל משמע מכך שאם הסחורה כולה התקלקלה המוכר חייב לפצות את הקונה. מדובר במשנה ב ביין שקסס; אין זה נזק חמור באותה מידה כמו יין שהחמיץ, אך זה נזק משמעותי. הקונה מקבל עליו מעט נזק אפשרי (עד עשרה אחוזים), ומשמע שאם הנזק גדול יותר מכך הקונה זכאי לפיצוי. מדוע קביעה זו אינה חלה גם על החמצה?
ממשנתנו משמע שהחמצת היין נחשבת לתוצאה אפשרית, תקלה הבאה משמיים, שהמוכר מתנער מאחריות עליה, בניגוד לכל הנזקים האחרים<sup class="footnote-marker">11</sup><i class="footnote">גם כאן התלמודים מעמידים את המשנה במצב שהקניין טרם נעשה (ירו', טו ע"ב; בבלי, צח ע"ב), מכיוון שהכלים הם של הלוקח, וראו הסברנו לעיל פ"ה מ"ו.</i>.
מעתה עלינו לחזור לפרק ה מ"ו, שם יין שהחמיץ מהווה עילה לביטול המיקח, כמו מין שונה (של זית ומצא של שקמה). לכאורה ניתן ליישב ששם מדובר לפני גמר המיקח (לפני עשיית הקניין), ברם כל המשנה שם מדברת על מצב שבו נעשה קניין. אם טרם נעשה הקניין כל אחד רשאי לחזור בו, גם ללא סיבה רצינית, ורק ברמה המוסרית יש ביקורת על מי שחוזר בו מסיכום בעל פה.
כפי שהראינו בפירושנו לעיל פ"ה מ"ו לגבי יין וחומץ קיימת מחלוקת תנאית: רבי סבור שהם מין אחד, וגישה זו משתקפת גם במשנתנו, וחכמים רואים בכך מוצר אחר, והם יחלקו על משנתנו. כן משמע מהירושלמי טו ע"ב<sup class="footnote-marker">12</sup><i class="footnote">בירושלמי זו מחלוקת בין רבי שמעון וחכם אחר ששמו לא נמסר.</i>.
<b>אם ידוע שיינו מחמיץ</b> – היין ידוע כבר כחשוד בהחמצה. הסיבה לכך היא הרכב היין מתחילתו, או תנאי אחסון כושלים, ולא תקלה נקודתית בטיפול ביין. <b>הרי זה מקח טעות</b> – יש לפרש את המשנה שידוע בדיעבד שהיין חשוד. אם מלכתחילה הקונה ידע זאת, מן הסתם גם קנה את היין בזול, ואין לו לבוא בטענות של הטעיה. <b>אם אמר לו יין מבוסס אני מוכר לך</b> – יין שעירבו בו תבלינים לריח וטעם,<b> חייב להעמיד לו עד העצרת ישן משל אישתקד מיושן משלש שנים</b> – ניתן לקרוא משפט זה בשתי צורות:
א. <b>אם אמר לו יין מבוסס אני מוכר לך</b>, <b>חייב להעמיד לו עד העצרת</b> – יין שיהיה מבושם וטוב עד העצרת.<b> ישן משל אישתקד</b> – אם מכר לו "יין ישן", הכוונה משל אשתקד; <b>מיושן משלש שנים</b> – אם התנה המוכר שימכור יין מיושן, הכוונה ליין בן שלוש שנים.
ב. <b>אם אמר לו יין מבוסס אני מוכר לך</b>, <b>חייב להעמיד לו</b> – יין מבושם,<b> עד העצרת</b> – אם התחייב לתת לו יין עד העצרת (שבועות), <b>ישן משל אישתקד</b> – המוכר צריך לתת לו יין ישן משל אשתקד, שכן עד העצרת אין עדיין יין חדש. <b>מיושן משלש שנים</b> – אם התנה המוכר שימכור יין מיושן, הכוונה ליין בן שלוש שנים.
התוספתא פירשה כפירוש הראשון: "המוכר יין לחבירו סתם, חייב באחריותו עד הפסח. מבוסם, חייב באחריותו עד עצרת. נתיישן (מיושן) חייב באחריותו עד החג" (פ"ו ה"ה). אם כן המשנה עוסקת במוכר יין מבושם, והיין צריך להחזיק מעמד כיין (לא לקסוס ולא לתסוס ולא להחמיץ) עד העצרת. אם נמכר יין סתם והחמיץ לפני הפסח המוכר חייב להעמיד יין אחר. משנה זו מסייגת את המשנה לעיל שהמוכר יין לחברו והחמיץ פטור רק אחרי פסח, ועד הפסח חייב. כפשוטה הסיפא חולקת על הרישא, אך ייתכן שלפנינו פרשנות.
הירושלמי (טו ע"ג) מעמיד את התוספתא בגליל, שבו בוצרים את הכרמים עד החג, אבל ביהודה חישוב הזמנים שונה. סביר להניח שהירושלמי הבין שהמשנה מדברת ביהודה, ולכן אין המשנה מדברת על "החג" (סוכות) כתאריך קובע<sup class="footnote-marker">13</sup><i class="footnote">אם כן המשנה מדברת על המצב ביהודה, והתוספתא מציגה "עדכון" של ההלכה והתאמתה לתנאי הגליל למצב כזה. ראו עוד פירושנו לבבא קמא פ"י מ"א; כתובות פ"ה מ"ה. </i>. התירוץ קשה מבחינה ריאלית. בגליל ההררי כמעט לא נמצאו גתות, ולכן קשה לדבר על מנהג הגליל בגידול יין. אפשר שהכוונה לעמק יזרעאל שבו מצויות גתות גדולות (במורדות הצפוניים של הרי מנשה, סמוך למישור. אפשר גם שלפנינו שוב תבנית ספרותית, ובעצם הירושלמי מציע הסבר ספרותי לסתירה בין מקורות. במבוא אספנו עוד הלכות בלתי ריאליות, ראו למשל במשנה הבאה, ופירושנו לה.
התוספתא לכל המשניות האחרונות היא מקבילה למשנה, מסודרת לפי סדר המשנה, קרובה לה בתוכן, אך עצמאית בניסוחיה ובהלכותיה. ניכר שהתוספתא מאוחרת יותר ומוסיפה הנמקות הלכתיות וכללים משפטיים.

Mishnah 4

<small>עפ”י כתב יד קופמן</small>
כפי שכתבנו בתחילת הפרק משנה ד מתחילה תת-יחידה חדשה הקשורה לפרק ה, והנושא הוא כמה שטח נכלל בהגדרה של מכירת שטח ל"בית", וכן בהמשך הפרק עד סוף פרק ז.
<b>המוכר מקום לחבירו לבנות לו בית</b> – הרקע הריאלי למשנה הוא החצר המשותפת. על דעת השותפים ניתנה לאחד מהם זכות לבנות בית לבנו לצורכי המשפחה הגדלה, כלומר חדר נוסף. <b>וכן המקבל מחבירו לבנות לו</b> [<b>בית</b>](מחוק בקו)<b> בית חתנות לבנו</b> – זו כמובן דוגמה ("דיבר הכותב בהווה"; "מלתא אגב אורחיה" – בבלי, צח ע"ב) המסבירה מדוע אדם נזקק לתוספת חדר לביתו.<b> או לבית אלמנות לבתו</b> – הבת האלמנה חוזרת לבית אביה ונזקקת לחדר נוסף,<b> בונה ארבע אמות על שש דברי רבי עקיבה</b> – גודל חדר כזה הוא ארבע על שש אמות, כלומר 3.5-2.5 מטר מרובע בערך (מן הסתם אלו מידות חיצוניות, שטח לבנייה). מניסיוננו זה חדר קטן יחסית, וזה שטחו כולל הקירות; אם הקיר עוביו כ-30 ס"מ הרי שהמידות הפנימיות של חדר כזה תהיינה 2.9-1.9 מטר מרובע אפילו אם החדר החדש נשען על שני קירות קיימים, הרי החדר החדש יהיה קטן למדי, פחות מגודל החדרים הרגיל בתקופה העתיקה<sup class="footnote-marker">14</sup><i class="footnote">אין מחקר מסכם על גודל ממוצע של חדרים, אך מניסיוננו זה חדר קטן יחסית ליתר מבני התקופה. </i>. ממקור זה ברור ש"בית" בלשון חכמים הוא מה שאנו מכנים "חדר".
<b>רבי ישמעאל אומר רפת בקר היא זו</b> – זו אינה מידה של חדר מכובד וראוי לשמו. לחדר צריך להקציב שטח נרחב יותר. <b>הרוצה לעשות רפת בקר בונה ארבע אמות על שש</b> – כפשוטה זו שיטת רבי ישמעאל, ולא תהא רפת בקר גדולה משל חדר מגורים. הבבלי (צח ע"ב) מתייחס להסבר המשנה בצורה משפטית בלבד, ולפיכך שוקל ברצינות האם אין אלו דברי רבי עקיבא. <b>בית קטן</b> – שטחו יהא <b>שש על שמונה</b> – אמות.<b> גדול שמונה על עשר</b> – אמות (4.5x5.5 מ"ר בערך), זה בהחלט חדר כפרי גדול יחסית.<b> טריקלין</b> – באופן מילולי טרקלין הוא חדר מיטות שבו שלוש "קלינה", שלוש מיטות הסבה. בשפת היום-יום הפך מונח לחדר ראשי בבית מורכב. <b>עשר על עשר</b> – אמות. זה שטח גדול מאוד יחסית. הירושלמי מוסיף עוד טיפוס של חדר, "קנטינר", שמידותיו 12x12 אמה<sup class="footnote-marker">15</sup><i class="footnote">בכתב יד רוזנטל "הנטינר", וזה שיבוש של "קנטינר", וכן בתוספתא, פ"ו הכ"ד, "קנטינר". קנטינר ביוונית הוא מחסן גדול. הבבלי מתרגם תרבץ אפדני (צח ע"ב), שמשמעו ארמון. </i>.
המשנה איננה מאוזנת. רבי עקיבא נקט מידה אחת, של בית, ואילו רבי ישמעאל הציע סדרת מידות. בדרך כלל במקרה כזה גם לרבי עקיבא תהא סדרת מידות קטנה מזו של רבי ישמעאל. מה שלרבי ישמעאל הוא רפת לרבי עקיבא הוא בית, ומה שלרבי ישמעאל בית קטן הוא לרבי עקיבא בית גדול, וכן הלאה.
<b>רומו כחצי ארכו וכחצי רחבו</b> – לפי המשנה גובה החדר תלוי באורכו, וטרקלין למשל גובהו 5 אמות. הבית הערבי המסורתי היה גבוה מהבית המקובל כיום בחברה המערבית וגובהו כ-3 מטר בערך. בתי עשירים ברומא היו כמובן גבוהים יותר. אם חדר קטן מידותיו 6x8 אמות הרי גובהו 4-3 אמות, וזה גובה מועט למדי. <b>וראיה לדבר רבן שמעון בן גמליאל אומר כביניין ההיכל</b> – בדפוס: "הכל כבנין ההיכל". ההיכל היה מאה על מאה על רום מאה, כלומר גובהו כחצי אורכו וחצי רוחבו כאחד (מידות פ"ד מ"ו)<sup class="footnote-marker">16</sup><i class="footnote">אפשר שהיה לתנאים נתון אחר על גובה ההיכל, אך גם יוספוס מתאר מבנה גבוה ביותר, חריג בגובהו. </i>. אם כן, בית שמידותיו עשר על עשר אמות (טרקלין לרבי ישמעאל) גובהו עשר אמות, וזה גובה תמוה ביותר. אילולא התוספת "כבניין היכל" אפשר היה להבין שהגובה צריך להיות ממוצע של חצי אורכו וחצי רוכבו, כלומר בניין ששטחו 6x8 אמות גובהו שבע אמות, וזה גובה סביר בתנאי התקופה. אך ההגדרה "כבניין היכל" היא של מבנה רבוע (100x100x100 אמה), אם כן מידה זו ספרותית ואיננה מעשית; או שכל קביעת הגובה ספרותית, או שרק המשפט "וראיה לדבר..." היא ספרותית. אבל יכול הטוען לטעון שאם כך הרי שכל המידות הנקובות הן ספרותיות.
קביעת שיעורים כמידות ההיכל חוזרת במקורות. גובה פתח לעירובין הוא כפתח ההיכל (עירובין פ"א מ"א); גובה מרבי של סוכה הוא כפתח ההיכל (סוכה פ"א מ"א); צבע לבן שבנגע הוא כסיד ההיכל (נגעים פ"א מ"א), וקוטר מקדח גדול הוא כמקדח הלשכה (כלים פי"ז מי"ב ועוד). אין זה מקרה שכל המידות "כהיכל" (חוץ ממשנתנו ומשנת כלים) מצויות במסגרת פתיחה חגיגית של המסכת. בפועל מידות אלו במידת מה ספרותיות. ודאי שאיש לא יכול היה לזכור בדיוק את גוון הלבן של "כסיד שבהיכל"; המטרה בנקיטת מידות כאלה אינה רק לציין נתון פיזי, אלא יש לה גם משמעות דתית של הנכחת ההיכל בחיי היום-יום הדתיים. מעין הצהרה: "אנו נוהגים בחיי היום-יום הדתיים על פי המקדש, נאמנים לאורחותיו, והוא מהווה עבור היהודי דגל ומודל לחיקוי". במקרה שלנו הריאליה היא ה"מחיר" עבור השימוש במודל הספרותי.
הירושלמי מציע אגב אורחא הסבר אחר. התלמוד שם עוסק לתומו, כבדרך אגב, בגובה אהל מועד. מידות מקדש שלמה היו 60x20x30 אמה (מלכים א ו כ), לכך הירושלמי מציע נוסח אחר או פרשנות אחרת<sup class="footnote-marker">17</sup><i class="footnote">בנוסח כתב יד רוזנטל הנוסח שונה, אך על כל פנים מדובר במקדש שלמה.</i> שגובהו היה עשרים אמה בלבד, אבל חשבונו של רבן גמליאל איננו מתאים גם למידות אלו (לפיהן צריך היה גובה ההיכל להיות ארבעים אמה, וזאת לפי הנוסח שרוחבו עשרים אמה). אלא אם כן גרס הירושלמי שמידות היכל שלמה היו 40x20 אמה, ואם קומת ההיכל חצי אורכו ורוחבו, הרי שגובהו שלושים אמה כאמור בפסוק. ברם אם באנו להציע תיקונים בפסוק, ניתן להציע כל תיקון כך שיתאים לכל חשבון. גם הבבלי שאל את השאלה וניסה לתרץ על בסיס מידות חלקים של היכל שלמה. מכל מקום כל השיעורים שהם "כהיכל" מתייחסים לבית שני ולא להיכל שלמה, וקשה!
לשם מה נקבע גובהו של בית? עד עתה הייתה השאלה ריאלית. השותפים הקצו למבקש (מכרו) חלק מהחצר כדי להקים "בית", והשאלה היא כמה שטח הקצו, ואיזה חדר הוא רשאי להוסיף (מה גודלו). אך מה אכפת לשותפים מה הגובה של הבית? אין כל עדות שהיה גורם כלשהו שהקפיד או מנע בנייה לגובה, וגם החשש שמא יבנה מישהו מגדל של עשרים קומות היה בלתי מציאותי. זהו השלב שבו המשנה עוברת, בעדינות כמעט בלתי נתפסת, מדיני משפט לעבר הנחיות בלתי משפטיות. אדם רשאי לבנות כרצונו, ולהוסיף קומה על קומה כרצונו, כפי שנקבע במפורש לעיל (פ"ג מ"ז), אלא שהמשנה מלמדת דרך ארץ, או אם תרצו "הלכות" בנאים, מה צריך להיות גובה בית. כפי שראינו ההנחיה בלתי ריאלית, והיא ספרותית-מדרשית בלבד.
גם החצי הראשון של המשנה איננו רק משפט. אנו שומעים ממנו גם מתי ראוי שאדם ירחיב את ביתו, ונרמז בו שמן הראוי שהשכנים יסייעו בידו להרחיב את הבית במקרה כזה (חתונה או מוות). השכנים אינם חייבים להרשות הרחבת בית של יחיד, והיחיד איננו חייב לבקש, אבל כך חכמים מתארים לעצמם את החיים הראויים בחצר המשותפת, והדברים מצטרפים לתמונה השמרנית של שימור חיי החצר המשותפת המתבטאים בהלכות בסוף פרק י במסכת בבא מציעא ובתחילת המסכת הזאת. את החצר ואת השותפות יש לשמר, חוץ ממקרים חריגים ו"מוצדקים", ואז יש מקום לשינוי "צנוע".

Mishnah 5

<small>עפ”י כתב יד קופמן</small>
<b>מי שיש לו בור לפנים מביתו שלחבירו</b> – או בתוך בית חברו, או בור בחלק מהחצר שנשאר ברשות השני. כיצד נוצר מצב מעין זה? בדור קודם מכר אדם בית בלי בור, או חצר בלי בור. כבר ראינו את המחלוקת האם הקונה חייב לקנות לעצמו דרך במפורש, או שהדרך מוקנית לו מאליה (פ"ד מ"ו), אבל ברור שיש לבעל הבור דרך, כלומר זכות כניסה לבור. <b>נכנס בשעה שדרך בני אדם ניכנסים ויוציא בשעה שדרך בני אדן יצאים</b> – איננו נכנס ויוצא בצורה חסרת גבולות אלא במשורה ובשעות סבירות<sup class="footnote-marker">18</sup><i class="footnote">שטר מס' 32 מניצנה (קרמר, ניצנה, ג) מתעד מכירה של נכסים כולל רבע מהבור, וזכות כניסה ויציאה אליו וממנו.</i>, <b>ואינו מכניס את בהמתו ומשקה מבורו</b> – זכות הכניסה היא אישית ולא לבהמה. אם הוא רוצה להשקות את הבהמה לא יכניס אותה לבית חברו, <b>אלא ממלא</b> – כלי מים,<b> ומשקה מבחוץ</b> – משקה את הבהמה מחוץ לחדר.<b> זה עושה לו פותחת וזה עושה לו פותחת</b> – פותחת היא מפתח לדלת או למכסה הבור. כלומר אם יש שם דלת סגורה כל אחד מהם צריך ורשאי לעשות לו מפתח לחוד.
התוספתא משלימה את ההלכה שבמשנה: "בנה בית לפנים מביתו, אין לו בחצר אלא ארבע אמות בלבד. חלק בית לפנים מביתו, וגינה לפנים מגינתו, אין לו בחצר אלא ארבע אמות בלבד" (פי"א הט"ו). זכויות הפתח נשארו כשהיו, אך נוספו כאמור זכויות הדרך, ולעיל שנינו מחלוקת האם את זכויות הדרך עליו לקנות או שהן נגררות מההיתר שקיבל להוסיף עוד בית בחצר. בתוספתא הלכה זו שייכת לגוש המשניות של פרק ד, מה היקף המכירה.

Mishnah 6

<small>עפ”י כתב יד קופמן</small>
<b>מי שיש לו גנה לפנים מגנתו שלחבירו</b> – הגינה היא שטח חקלאי אינטנסיבי שלעיתים קרובות היה בסמוך לבית המגורים<sup class="footnote-marker">19</sup><i class="footnote">ראו הנספח למסכת עירובין, ופירושנו לבבא קמא פ"ו מ"ב.</i>. בדרך כלל הגינה מוקפת גדר, אך לא תמיד. <b>ניכנס בשעה שדרך בני אדן ניכנסים ויוצא בשעה שדרך בני אדן יוצאין</b> – כמו מי שיש לו בור בתוך "ביתו של חבירו" (במשנה הקודמת),<b> ואינו מכניס לתוכה תגרים</b> – התגר הוא הסוחר הגדול, וכניסתו של אדם זר למרחב הפרטי כבר מהווה מטרד. הדמיון הספרותי למשנה הקודמת בולט. במשנה הקודמת דובר בבהמה, ועתה בתגר. רמז זה מעיד על דימויו הספרותי של התגר במערך החברתי. עסקנו בכך לעיל בפירושנו לבבא מציעא פ"ד מ"ד<sup class="footnote-marker">20</sup><i class="footnote">ראו המבוא למסכת בבא מציעא.</i>, וראינו שהתגר מסמל לעורכי המשנה את דמות הזר, העוין במידת מה, בעל דברים בלתי קרוא לחברה הכפרית.
בהמה ותגר
הבהמה במשנה ה תופסת את מקום התגר במשנה ו. ההבדל הוא שקל להסביר מדוע אין להכניס בהמה לבית של אדם אחר, אך קשה יותר להסביר מה כל כך נורא בהכנסת התגר. הרי בהמות המשא נכנסות בין כך ובין כך, אז איזה נזק גורם התגר? זה ההבדל בין הסבר משפטי טכני (המספק את צורכי משנה ה) לבין הסבר חברתי המסביר את משנה ו.
<b>ולא ייכנס מתוכה לתוך שדה אחרת</b> – אסור לבעל הגינה להפוך את הגינה של שכנו לדרך המשמשת לצרכים אחרים מאשר כניסה לשדה, <b>והחיצון זוריע את הדרך</b> – שכן הוא בעל הדרך.<b> נתנו לו דרך מן הצד מדעת שניהם</b> – שלא ייכנס דרך לב הגינה אלא מצידה.<b> ניכנס בשעה שהוא רוצה</b> – מכיוון שהדרך בצד אין כאן נזק והפרעה, <b>ומכניס לתוכה תגרים</b> – דבר האסור בדרך העוברת בלב השדה,<b> ולא ייכנס מתוכה לשדה אחרת</b> – אסור לבעל הגינה הפנימית להשתמש בדרך למטרות אחרות (חוץ מהכניסה לשדה), <b>וזה וזה אינן רשאיין לזורעה</b> – הדרך של שניהם, שהרי היה כאן הסכם הדדי וויתור הדדי.
למשנה ברור שבעל שטח פנימי זכאי לדרך ויש לו זכויות שימוש בדרך גם ללא הסכם הדדי. אם הדרך ניתנה מתוך הסכם הוא הופך להיות ממש שותף בה.

Mishnah 7

<small>עפ”י כתב יד קופמן</small>
<b>מי שהיתה דרך הרבים עוברת לתוך שדהו</b> – בתוך הנחלה הפרטית מצויה דרך ציבורית. כמו בסוף מסכת בבא מציעא ובתחילת מסכת זו, הדרך עצמה היא ירושת העבר, זה המצב שנוצר בשטח מקדמת דנא. למעשה זו דרך שמשני צידיה נחלות של אותו אדם. בדרך כלל באזורים ההרריים של ארץ ישראל הדרך מגודרת היטב בגדר מצד אחד לפחות, ובדרך כלל גדר משני צדדים, או גדר מצד אחד ומדרגה מצד שני (איור 53). דרך כזאת נשמרת ואיננה "הולכת לאיבוד".<b> נטלה ונתן להן מן הצד</b> – בעל השדה מציע לציבור דרך חילופית שלא תעבור במרכז שדהו אלא בצד. כפי שראינו במשנה הקודמת דרך בלב השדה שייכת לבעל השדה, דרך בצד היא בהגדרתה פחות רכוש פרטי, ושייכת למשתמשים ההולכים בה (במקרה זה לציבור). <b>מה שנתן נתן</b> – הדרך שניתנה לציבור נשארת רכוש ציבורי, ובעל השדה איננו יכול לבטל את נתינתו. זאת למרות:<b> ושלו לא היגיעו</b> – הדרך הקודמת (העוברת בתוך השדה) נשארת גם היא רכוש ציבורי. בעל השדה רוצה להזיז את המפגע מלב שדהו, ואולי גם "לחסוך" את שטח הגדרות, ומציע תוואי חילופי. ההלכה בעניין נוטה בבירור לצד הציבור. הנתינה נתינה, והלקיחה איננה תקפה. ניתן היה גם לנסח את ההלכה "אסור לבעל השדה לתת דרך חילופית (אחרת)". הניסוח האבסורדי בא להזהיר את בעל השדה לא לעשות עסקאות מפוקפקות כאלה ולשמור על הדרך הציבורית<sup class="footnote-marker">21</sup><i class="footnote">הירושלמי לפי כ"י רוזנטל מצטט משפט זה בשם "תמן תנינן". או שהסוגיה מועברת ממקום אחר ומצטטת את משנתנו בשם "תמן אמרין", או שמה שאצלנו במשנה היה לפני הירושלמי כברייתא.</i>.
הבבלי הבין ש"שלו לא הגיעו" משום שאין בכוחו לכפות על הרבים להשתמש בדרך החדשה. הבבלי שואל מדוע לא ינקוט הבעל פשוט אמצעי אלימות וימנע את המעבר. משמע שלדעתו בעצם הנתינה החדשה תקפה והדרך הקודמת בוטלה, רק אין מנגנון שיכפה על הדבר, שכן עם הרבים אי אפשר לבצע עסקאות מכיוון שהם אינם מיוצגים בצורה מוסדרת. כל השאלה באה על רקע בבלי, של אוזלת יד הציבור. מי שמסוגל לכפות הפקעת קרקע לבניית דרך, מסוגל גם
למנוע שימוש בלתי חוקי בה. אלא שעם הציבור אי אפשר לבצע עסקאות. לציבור אין נציג הרשאי לוותר על הדרך הישנה. לכן מה שנתן נתן, ועל הדרך הישנה איש אינו רשאי (מוסמך), מבחינה משפטית ומוסרית, לוותר, גם תמורת דרך אחרת. זהו שהביא הרע"ב: "דאמר רב יהודה: מיצר שהחזיקו בו רבים – אסור לקלקלו" (בבלי, בבא קמא כח ע"א). מעבר לצד המשפטי מוצגת כאן בבירור מגמתם הספרותית-חברתית של חכמים לשמר את כוח הציבור ואת ההסדרים שנעשו מקדמת דנא ולא לפתוח את נושא הארגון של המרחב האגררי והעירוני למשא ומתן חדש.
<b>דרך היחיד ארבע אמות</b> – חכמים קובעים מה צריך להיות (ראוי להיות) רוחב הדרך, ומחלקים את הדרכים לכמה רמות: א. דרך ה"יחיד", ב. דרך הרבים, ג. דרך המלך, ד. דרך הקבר. דרך היחיד אמורה להיות רחבה ארבע אמות. להלן נברר את הריאליה הגאוגרפית והחברתית של הקביעה. <b>ודרך הרבים שש עשרה אמה</b> – רוחבה שש עשרה אמה. <b>דרך המלך אין לה שעור</b> – אמורה להיות רחבה ללא קצבה.<b> ודרך הקבר אין לה שעור</b> – דרך המובילה לקבר, ובעת הלוויה פוסעים בה רבים, רחבה ללא קצבה (איור 53ג). [<b>ודרך הקבר אין לה שיעור</b>]– משפט מיותר שנמחק. <b>המעמד</b> – זו הכותרת. שטח המעמד הוא:<b> דייני ציפורין אמרו בית ארבעת קבים</b> – המעמד הוא טקס ציבורי הנערך בעת הלוויה.המשנה במגילה קובעת: "ואין עושין מעמד ומושב... פחות מעשרה" (פ"ד מ"ג). כלומר אין עורכים את המעמד של "מעמד ומושב" בהלוויית המת אלא בעשרה. בשני התלמודים למשנת מגילה מבואר שמעמד זה פירושו קריאת "עמדו יקרים שבו יקרים" (ירו', מגילה פ"ד ה"ד, עה סוף ע"א; בבלי, כג ע"ב), ובתלמוד הירושלמי נוסף: "עמדו יקרים שבו יקרים שבעה פעמים", והיא ברייתא בתוספתא: "אין עושין מעמד ומושב פחות מעשרה, ואין מעמד ומושב פחות משבעה פעמים"<sup class="footnote-marker">22</sup><i class="footnote">תוס', מגילה פ"ג [ד] הי"ד; פסחים פ"ג [ב] הט"ו; בבלי, בבא בתרא ק ע"ב.</i>. בתלמודים שלפנינו אין רמז מתי נערך מעמד זה. רש"י (בבלי, מגילה כג ע"ב ד"ה אין עושין) ומפרשים רבים אחריו פירשו: "כשנושאין את המת לקוברו", אולם מתוך ברייתא למשנתנו בבבא בתרא ק ע"ב נראה כי המעמד נערך לאחר הקבורה, שכן נאמר שם שאם הקבורה הייתה סמוכה לכניסת השבת "אף בשבת מותר לעשות כן", ובסוגיה שם התריס רב יוסף כנגד חכם אחד שעשה את המעמד בעיר ולא בבית הקברות<sup class="footnote-marker">23</sup><i class="footnote">המאירי בפירושו מביא תחילה את פירושו של רש"י ואחר כך מוסיף: "ועיקר הפירוש... שבשעה שהיו חוזרין מבית הקברות וכן פרשנוהו בחבור התשובה". רב האי גאון, בפירוש שנשתייר בספר הערוך ערך "ברך" (כרך ב עמ' קצב), כותב: "ומנהגא דילה הכי הוה: אחר שקוברין את המת נקבצין ועומדין במעמד... אחרי קבורה יש להן מקום קבוע מוכן ברחבה ומכריזין ואומרין שבו יקרים" וכו'. הפירוש נמצא בחלקו גם בשיטה מקובצת לכתובות ח ע"ב סד"ה "ברחבה" בשם רב האי ורב שרירא, וראו אוצר הגאונים לכתובות, עמ' 33. "שבו יקרים" ו"עמדו יקרים" הן נוסחאות המופיעות בירושלמי מגילה פ"ד ה"ד, עה ע"א ובבבלי מגילה כג ע"ב; בבא בתרא ק ע"ב.</i>. רבא אף טען שאין עושים אלא במקום שנהגו ושם, במקום מושבו של אותו חכם, או בבבל בכלל, לא נהגו כך. באותה ברייתא אף נאמר: "אמר רבי יהודה ביהודה בראשונה לא היו פוחתין משבעה מעמדות ומושבות למת". אין לדעת האם עדותו של רב יהודה מוסבת רק על מספר המעמדות שהיה נהוג בראשונה ביהודה ובוטל, או שמא כל אותו מעמד לא היה אלא לפנים ביהודה ובימיהם של חכמי אושא, בדורו של רבי יהודה, כבר לא נהגו בכל אותו מעמד.
בית סאה הוא 50x50 אמה. בית ארבעה קבים הוא שטח שמידותיו שליש מבית סאה (שני קבים על שני קבים); אם בית סאה הוא 30x30 מ' הרי שבית ארבעה קבים הוא 10x10 מ'.
בטיבם של דייני ציפורי נעסוק להלן.
<b>הדרכים</b>
הצירוף של דרך היחיד לעומת דרך הרבים מופיע בסדרת מקורות. שני אלו מהווים הפסקה של השדה לעניין פאה וכלאיים (פאה פ"ב מ"א; כלאים פ"ד מ"ז; ביכורים פ"א מ"א)<sup class="footnote-marker">24</sup><i class="footnote">בבירור התפקיד של הדרכים עסקנו כמובן גם בפירוש המשניות הנזכרות, וראו הנספח למסכת ביכורים.</i>. לעומת זאת המונח "דרך המלך" מופיע רק כאן ובמשנת סנהדרין, המעבירה את המשפט ממשנתנו<sup class="footnote-marker">25</sup><i class="footnote">אנו מציעים שהמקור הוא במשנתנו והועבר לסנהדרין, משום שבמשנתנו המשפט מעוגן היטב בתוכן המשנה ובסגנונה ואילו בסנהדרין הוא שתול בצורה מלאכותית. נדון בכך בפירושנו למשנת סנהדרין. </i>: "ומוציא למלחמת הרשות על פי בית דין של שבעים ואחד, ופורץ לעשות לו דרך ואין ממחין בידו, דרך המלך אין לו שיעור" (פ"ב מ"ד).
נפתח במושג "דרך". בתקופת המשנה והתלמוד רושתה ארץ ישראל ברשת כבישים מפותחת. את הכבישים סלל הצבא הרומי לצרכיו. כבישים אלו מכונים במקורות חז"ל איסטרטא, שהיא strata, כביש בלטינית (איור 54). האסטרטא כמעט אינה מופיעה בספרות ההלכה. חכמים לא יכלו להורות על מידותיה ולא להנחות את הפעילות שבה, שכן על אלו פיקח השלטון הרומי. לכל היותר היו חכמים יכולים להחליט האם ניתן להתקין לה עירוב תחומין<sup class="footnote-marker">26</sup><i class="footnote">ראו פירושנו לשבת פ"א מ"א.</i>. עם זאת, בספרות האגדה משתקף כמובן הווי החיים בכבישים.
בנוסף ובמקביל לרשת הכבישים נפרשה רשת של דרכים כפריות. באלו עסקו חכמים רבות. הם קבעו מתי יש להתקין דרך, מהו רוחב הדרך, מי מטפל בהחזקתה ושאלות נוספות כיוצא באלו, שחלקן נדון במשנתנו, ושלא כאן המקום לברר את כולן<sup class="footnote-marker">27</sup><i class="footnote">ראו בהרחבה ספראי, הקהילה, עמ' 202-189; דר, תפרוסת, עמ' 229-196.</i>. הדרך לא הייתה נתיב הליכה מקרי אלא ציר שנבחר בקפידה כך שיעבור בקו הקצר והנוח ביותר. הדרך עקפה בתבונה את המכשולים הגאוגרפיים ואפשרה תנועה שוטפת. את הדרך בנו, אך לא סללו. הווה אומר: במורדות נבנה לה קיר תמך מסיבי, ובשטחים פנויים נבנו לה גדרות נמוכות משני צידיה. הדרך יושרה באופן גס, אך לא נסלל לה ציפוי. לעיתים הותירו סלעים באמצע הדרך, ובמשך הזמן נשחקו אלו או סותתו במתוכנן. לדרך נבנתה תשתית, ברם היא לא נועדה בהכרח לרכב גלגלי. רוב הדרכים התאימו למעבר רגלים או חמורים בלבד, ורק בדרכים מעטות ניתן היה לנוע בעגלה. הדבר נבע מכך שמרבית התחבורה בארץ לא הייתה בעגלות, אלא בחמורים. כל העיירות הכפריות קושרו זו לזו בדרכים בנויות למרחק 5-3 ק"מ. בנוסף לכך היו דרכים אזוריות, והייתה גם לכל עיירה מערכת דרכים מהעיירה לשדות שסביבה (איור 55, ואיור 53 לעיל).
לצמד המושגים "יחיד" ו"רבים" מובנים מספר. מבחינה הלכתית (במסגרת דיני ממונות) רשות היחיד שייכת לאדם או לקבוצת שותפים, ורשות הרבים שייכת לציבור שהוא בני העיר או בני המדינה כולה. בלשון חז"ל רווח המונח "בני העיר" או "הרבים". כך, למשל, אנו שומעים על בורות מים השייכים לרבים (להלן)<sup class="footnote-marker">28</sup><i class="footnote">ראו פירושנו לביצה פ"ה מ"ו; תוס', בבא קמא פ"ו הט"ו.</i>.
בהקשר לדיני שבת, רשות היחיד היא שטח המוקף קירות ורשות הרבים היא שטח פתוח ללא קירות. מבחינה רעיונית יש למונחים אלו קשר גם לשאלת הבעלות. רשות יחיד אמורה להיות שייכת לאדם אחד, אבל לצורך הלכות שבת די בבעלות אחידה, סמלית, בצורת סעודה משותפת. עם זאת, אין זהות בין ההגדרות. כך, למשל, בית כנסת הוא רשות היחיד לעניין שבת ורשות הרבים מבחינה ממונית, ואילו שדה פרטי נטול גדרות הוא רשות הרבים לעניין שבת.
במסגרת הלכות טומאה וטהרה "יחיד" ו"רבים" מבטאים קריטריון אחר. החלוקה נקבעת לפי מספר המשתמשים בדרך ולא לפי הבעלות עליה, או קיומן של גדרות. מספר המשתמשים קבע את הסיווג בדרך או במבנה, ללא קשר לצורתו הארכיטקטונית או לבעלות ההלכתית על המבנה. על כן המשנה שונה רשימה של מקומות שהם רשות היחיד לעניין שבת (מוקפים קירות) אך רשות הרבים לעניין טומאה, ולכן: "השבילים המפולשים לבורות ולשיחים ולמערות ולגיתות – רשות היחיד לשבת ורשות הרבים לטומאה. הבקעה בימות החמה – רשות היחיד לשבת ורשות הרבים לטומאה, ובימות הגשמים רשות היחיד לכך ולכך. בסילקי – רשות היחיד לשבת ורשות הרבים לטומאה. רבי יהודה אומר, אם עומד הוא בפתח הזה ורואה את הנכנסין ואת היוצאין בפתח הלז – רשות היחיד לכך ולכך, ואם לאו – רשות היחיד לשבת ורשות הרבים לטומאה. הפרן – רשות היחיד לשבת ורשות הרבים לטומאה... האסטוונית – רשות היחיד לשבת ורשות הרבים לטומאה. חצר שהרבים נכנסים בזו ויוצאים בזו – רשות היחיד לשבת ורשות הרבים לטומאה" (משנה, טהרות פ"ו מ"ו-מ"ט).
מתוך כל הרשימה נבהיר הלכה אחת. הבסיליקי היא מבנה ציבורי, לכן בשבת היא רשות היחיד, שכן היא בית לכל דבר, מוקפת קירות, אך היא רשות הרבים לטומאה, שכן רבים מהלכים בה. כך גם הבקעה המוקפת גדרות, אלא שבימי גשמים אין הרבים מהלכים בבקעה ולכן בימים אלו היא רשות היחיד גם לטומאה, וכן ביתר ההלכות.
בקשר לדיני הדרך הנזכרים כאן, למונחים "יחיד" ו"רבים" משמעות נוספת (רביעית) הבאה לידי ביטוי במשנתנו (וכן בתוס', שמחות פי"ד הי"א, עמ' 208). המדובר בדרך ש"אבדה", כלומר נשכחה ונטמעה, ועתה באים לשחזר אותה. ההלכה נוגעת גם למקרה שבו באים לבנות דרך מחודשת. בשני המקרים מדובר בדרך השייכת לציבור, שהרי אם היא שייכת לאדם פרטי אין ההלכה יכולה לקבוע את מידותיה. כל אדם רשאי לעשות באדמתו כרצונו<sup class="footnote-marker">29</sup><i class="footnote">הרישא של המשנה עוסקת ב"מי שהיתה דרך הרבים עוברת בתוך שדהו", אבל אין לרישא זו קשר מלא לסיפא שציטטנו בגוף הטקסט, והרישא והסיפא עוסקות במקרים שונים. </i>. אם כן, ההבדל בין דרך היחיד ודרך הרבים הוא בעיקר ברוחב הדרך. הגדרה זו קרובה להגדרת ה"יחיד" וה"רבים" של דיני טומאה. בדיני טומאה ההגדרה מתייחסת לפומביות הדרך ולמידת השימוש בה. יש להניח שרוחב הדרך מבטא את מידת השימוש בה. עם זאת, המרכיב העיקרי של הגדרת הדרך הוא רוחבה בלבד.
רוחב הדרכים נדון גם בהלכות אחרות. הבבלי למשנתנו (ק ע"א) דן בנושא: "דרך היחיד ארבע אמות. תנא, אחרים אומרים: כדי שיעבור חמור במשאו. אמר רב הונא: הלכה כאחרים. (ותניא אידך) דייני גולה (אומרים): שני גמדים ומחצה, ואמר רב הונא: הלכה כדייני גולה. והאמר רב הונא: הלכה כאחרים? אידי ואידי חד שיעורא הוא" (זה וזה שיעור אחד הוא). התלמוד דן בשאלת רוחב הדרך ומביא ברייתא בשם "אחרים" שהרוחב הנדרש הוא "כדי שיעבור חמור במשאו", ורב הונא פוסק כ"אחרים". ברייתא שנייה היא בשם דייני הגולה; זה המינוח לחכמי בבל הקדומים, ובעיקר לקרנא. קרנא היה בין החכמים הפעילים בבבל עוד לפני ירידתו של רב לבבל (בבלי, סנהדרין יז ע"ב)<sup class="footnote-marker">30</sup><i class="footnote">דייני הגולה מופיעים בהלכות אחדות, ובדרך כלל הם עומדים במחלוקת עם "דייני ארץ ישראל". התלמוד הבבלי פוסק כדייני הגולה בכמה נושאים, כגון נא ע"א; ע ע"ב; קז ע"ב, ואין בכך פלא, שכן זו מסורת הפסיקה המקומית. דייני הגולה הם עדות למסורת הלימוד של יהדות בבל עוד לפני פריחתן של ישיבות בבל במאה השנייה לספירה. התלמוד הבבלי מציג את רב כמי שהעניק תנופה רבה למערכת הלימוד בבבל; עם זאת, הייתה מסורת לימוד שקדמה לו ושמואל הוא מייצגה הבולט. חכמים בבליים נוספים הם קרנא ושילה, ובדורות קודמים (דורות התנאים) רבי יהושע בן בתירא, חנניה בן אחי רבי יהושע (ראו הנספח למסכת ראש השנה) ואביו של שמואל. יש להניח שדייני הגולה הם תנאים, תלמידי רבי יהודה בן בתירא. פומבדיתא מכונה לעיתים בשם "הגולה" ("מאי גולה? אמר רב יוסף: זו פומבדיתא" בבלי, ראש השנה כג ע"ב), ואולי דייני הגולה הם הדיינים שפעלו בעיר יהודית חשובה זו, עיר שבה פעל רבי יהודה בן בתירא, ולימים קמה בה ישיבה גדולה ומרכזית ובה כיהן שמואל הבבלי. נושא זה של צמיחת מסגרות הלימוד בבבל מחייב, כמובן, הרחבה שלא כאן מקומה, וראו הנספח למסכת ראש השנה.</i>.
מכל מקום, דייני הגולה מסתפקים ברוחב מועט יותר, "שני גמדים ומחצה"; גומד הוא המונח בארמית בבלית לאמה, וההלכה של דייני הגולה נמסרת במדויק במינוח בבלי: רוחב הדרך הוא שתי אמות ומחצה בלבד. עד כאן לפנינו שלוש דעות או שתיים, שכן לא ברור מהו הרוחב של "חמור ומשאו". הבעיה היא שרב הונא פסק גם כ"אחרים" וגם כ"דייני הגולה", ולא יכול להיות שהוא יסתור את פסיקת עצמו. הסבר התלמוד הוא ששניהם שיעור אחד אמרו, אם כן "חמור ומשאו" זהה לשתי אמות ומחצה. אם כן, חכמי בבל פסקו שדרך היחיד היא 2.5 אמות, ובארץ ישראל הנורמה הייתה 4 אמות. ההבדל הוא פשוט. בארץ ישראל ההררית מדובר בדרך שקיר תמך בצידה האחד וגדר בצידה האחר, ואילו בבבל מדובר בדרך ללא שוליים (נטו), או שהשוליים לא נחשבו לצורך ההקשר שבו נאמרה ההלכה, או שבבבל לא היו הדרכים בנויות ולא היו להן שוליים. מכל מקום, במשנה מדובר על הפקעת קרקע, וממילא מדובר על רוחב הדרך כולל שוליה.
במסורת אחרת אנו שומעים על שלוש רמות של דרכים בארץ ישראל: "(1) דרך הרבים שש עשרה אמה. תנו רבנן: (2) דרך היחיד – ארבע אמות; (3) דרך מעיר לעיר – שמונה אמות" (בבלי, ק ע"א). אומנם זו מסורת בבלית, אך היא באה לפרש את משנתנו ונראה שהיא משקפת את המסורות הארץ-ישראליות, אם כי אולי לא במדויק כפי שנראה להלן. יש להניח שכל נושא הדרכים היה מפותח פחות בבבל, שהייתה מחוץ לאימפריה הרומית, ושם לא היו יותר מדרכי יחיד צרות ובלתי בנויות.
מסורת ארץ-ישראלית אחרת עוסקת במי שבונה לעצמו בית אחוזה ("עיר"): "רבי שמואל בשם רבי יונתן הרוצה לבנות עיר כתחילה נותנין לו ארבעה דרכים לארבע רוחות העולם. רבי חנינה בעי קומי רבי מנא מה מארבע אמות עד שמונה או משמונה עד שש עשרה אמר לו משמונה ועד שש עשרה כדי שיהא קרון הולך וקרון בא" (ירו', טו ע"א). אם כן אנו חוזרים לשתי רמות של דרכים, אלא שרוחבן גמיש יותר. דרך היחיד רוחבה מארבע אמות ועד שמונה, ודרך הרבים משמונה ועד שש עשרה אמה. רוחב זה בא לאפשר נסיעה דו-סטרית. מסורת זו מכילה בתוכה את המסורת הבבלית שהובאה לעיל.
המקבילה הבבלית להלכה זו שונה בכמה פרטים: "אמר רבי שמואל בר נחמני אמר רבי יונתן: הלוקח עיר בארץ ישראל, כופין אותו ליקח לה דרך מארבע רוחותיה, משום ישוב ארץ ישראל" (בבלי, בבא קמא פ ע"ב)<sup class="footnote-marker">31</sup><i class="footnote">הבדל נוסף בין התלמודים הוא שהבבלי עוסק בחיוב היחיד לבנות לו דרכים ואילו הירושלמי מדבר על הפקעת קרקע בידי השלטונות האוטונומיים היהודיים. הנימוק "משום ישוב ארץ ישראל" נאמר רק בבבלי אך הוא מייצג כנראה עמדה כללית, והוא מסביר גם את ההלכה הארץ-ישראלית.</i>. לענייננו אין במסורת זו קביעה של רוחב הדרך.
נמצאנו למדים שבארץ ישראל היו שני סוגים של דרכים: של יחיד ושל רבים. שניהם שייכים לציבור, וההבדל היה ברוחבן. היו דרכים ברוחבים שונים, והמידות של ארבע אמות או שש עשרה אמה הן סכמטיות בלבד. בפועל נע רוחב הדרך בין "גבולות גזרה" אלו (16-4 אמות). הרוחב של שמונה אמות נזכר בהקשר של רוחב נהר או שלולית, אך בהקשר של דרך הוא בבלי בלבד, וחשוד כמלאכותי.
בתוספתא נקבע שהדרך מפרידה בין שדות לעניין כלאיים, ושם לא נקבע מה רוחב הדרך, ואין תביעה לרוחב קבוע (תוס', כלאים פ"ב ה"ו).
ברחבי ארץ ישראל נמצאו אלפי דרכים חקלאיות מעין אלו שתיארנו. ההשתמרות הטובה ביותר היא באזור השומרון, שם נבנו דרכים רבות והפיתוח היישובי טרם פגע בהן. לעומת זאת בגליל, למשל, פגע הפיתוח החקלאי בעשרות השנים האחרונות בשרידים הקדומים<sup class="footnote-marker">32</sup><i class="footnote">ראו דר, תפרוסת; ספראי, הקהילה.</i>. הדרכים הצרות רוחבן 4-3 אמות (2.5-2 מ'), כולל השוליים. הדרכים הרחבות יותר מגיעות עד לרוחב 8 מ', כ-16 אמות. עם זאת אין לדרך רוחב קבוע. יתר על כן, רוחב הדרך משתנה ממקום למקום ואותה דרך משנה את רוחבה, לעיתים ללא סיבה נראית לעין. יש להניח שלפחות בחלק מהמקרים הדבר נובע מתנאי השטח, הבעלות בשדות הנושקים לדרך ושאר נתונים שכיום קשה לזהותם. כך או כך רוחב הדרך משתנה, והביטוי בברייתא "מארבע ועד שמונה" או "משמונה ועד שש עשרה" מבטא את המציאות.
למשנה מקבילות בתוספתא (פ"א ה"ח) ובספרא (קדושים פרשה א, פ"ב ה"א-ה"ב, פז ע"ג-ע"ד), ועד עתה אין בהן תוספת או שינוי מהמשנה.
לשם מה קבעו חכמים את רוחב הדרך? ניתן להציע כמה הצעות:
1 כפי שרמזנו הדרך אבדה, ורוצים לשחזר את הדרך הקדומה.
2 בונים דרך חדשה.
3 חכמים קובעים את הראוי והנכון אף על פי שבאופן מעשי בני העיר רשאים לקבוע את רוחב הדרך כרצונם.
ההלכה בדבר דרך המלך ודאי איננה משפטית. המלך לא שאל את חכמים איזו דרך לסלול ומה יהיה רוחבה. הדברים נכונים על מלכי החשמונאים כמו גם על מלכי בית הורדוס ועל נציבי רומא. אפשר אפוא שלא צריך לחפש לקביעות הללו משמעות משפטית. בפועל הדרכים נקבעו על ידי הציבור באופן טבעי ו"זורם". הציבור הוא גם שהחליט מה יהיה רוחב הדרך, ובכך קבע את הגדרתה כדרך יחיד או דרך רבים. אלא שלפנינו עוד הד לעמדותיהם של חכמים בנושא "צווילי"-"חילוני"<sup class="footnote-marker">33</sup><i class="footnote">מונח כזה לא היה בעולם הקדום.</i>. הדרך צריכה לספק את צורכי הציבור, ופיתוח מערכת הדרכים הוא משום יישוב ארץ ישראל.
המשנה מציגה את עצמה (את חכמים) כמי שקובעת את כל המתחולל בארץ ישראל, וכמי שאחראית על כל ההסדרים. זו הַעֲמָדה מעט אוטופית. בפועל לא רק ה"מלך" לא שעה לדבריהם אלא גם העיר הייתה למעשה אוטונומית, אבל זו הצגת הדברים הקבועה בהלכה. חכמים מציגים עצמם גם כקובעי המדיניות במקדש. בפועל הם היו גורם חשוב במקדש, אפילו אולי גורם מכריע, אך לא הגורם היחיד. במקדש היו גם צדוקים, וגם ממסד כוהני שהיה לו מעמד. כך גם הסדר הרוכל (ההסדר שלפיו רוכלים יוצאים מכפר האם ומסתובבים בכפרי הבת, 5-4 כפרי בת ביום). לפי הבבלי (בבא קמא פב ע"א) גם זו אחת מתקנות עזרא. לדעתנו ההסדר (המנהג) לא נקבע, מן הסתם, בבית המדרש, אלא במציאות הכלכלית. אך המשנה עוסקת בהלכה, ומבחינת ההלכה הם הקובעים אותה. ניתן להגדיר זאת כמסגרת המשפטית, או כמסר ספרותי המבהיר כיצד היו חכמים רוצים לראות את החברה היהודית ואת ארץ ישראל.
בפועל, כמה קבעו חכמים את ההתרחשויות הלכה למעשה? זו שאלה נכבדה שנדונה במחקר בצורה אינטנסיבית, ולא כאן המקום להרחיב בה<sup class="footnote-marker">34</sup><i class="footnote">גפני, מחקר. ראו עוד לוין ושוורץ, שטרן.</i>.
עוד ראוי להעיר שלעיתים הדרכים מובילות מיישוב ליישוב או נפתחות בסופן לדרך אחרת, אבל לעיתים הדרך מובילה רק עד שדה פרטי מסוים ומסתיימת שם. אפשר שזו דרך יחיד, והיא מכונה כך משום שהקצה האחרון שלה משרת את היחיד, אך רוחב הדרך וטיבה אינו משתנה (איור 53, 55 לעיל). זאת כמובן עד כמה שאפשר להגדיר את הדרך הקדומה, שלפעמים במהלך הדורות עומעמה ונהרסה.
בנוסף לדרך היחיד ודרך הרבים, משנת פאה מזכירה את "ושביל הרבים" ו"ושביל היחיד הקבוע בימות החמה ובימות הגשמים" (פ"ב מ"א). שביל הוא כנראה מעבר שאינו בנוי או מוסדר. כאמור, הדרך הייתה בנויה ואילו השביל מעבר סתמי. מן הסתם השביל גם צר יותר מהדרך. הצירוף "שביל הרבים ושביל היחיד" מופיע רק במשנה זו (פאה) ובציטוטים שלה, וכן בהקשר של טהרות (פ"ה מ"א ועוד). ייתכן שהמונח "יחיד ורבים" ביחס לשביל הוא גררא של דרך היחיד ודרך הרבים – כך בכ"י קופמן, ב-<b>פ</b> (לפני התיקון) וב-<b>ג1</b>, אבל ביתר עדי הנוסח "הקבוע", כלומר שביל הרבים מפסיק אפילו אינו קבוע, אבל שביל היחיד מפסיק רק אם הוא קבוע, כל ימות השנה. בעדי נוסח אחדים הסדר הפוך, "שביל היחיד ושביל הרבים"<sup class="footnote-marker">35</sup><i class="footnote">ג11, ל, ס, פ. הרא"ש מסביר ששביל צר מדרך, אך קביעתו ששביל הוא מקום הליכה בלבד (דשקיל כרעא ומנח כרעא – שמוציא רגל ומניח רגל) היא כמובן העמדה מצמצמת ביותר. הרא"ש כנראה מצטט את הבבלי, ק ע"א, אלא שבנוסח שבידינו המשפט בא להסביר מונח הלכתי אחר.</i>, כך שההמשך מוסב על שביל הרבים, רק אם הוא קבוע הוא מפסיק. יש להניח ששביל הרבים מפסיק יותר משביל היחיד, על כן יש לפרש שלפי עדי נוסח אלו הדרישה שהשביל יהיה קבוע מתייחסת לשביל היחיד ולשביל הרבים כאחד. לכאורה אם כך הוא, מדוע לא אמרה המשנה סתם "שביל"? אלא שרצתה המשנה להבהיר את עצמה לבל יטעה הקורא.
בספרא (קדושים פרשה א, פ"ב ה"א-ה"ב, פז ע"ג-ע"ד) הנוסח הוא: "מיכן אמרו אילו מפסיקים לפאה הנחל והשלולית, דרך היחיד ודרך הרבים ושביל הרבים, ושביל היחיד הקבוע", כמו ברוב עדי הנוסח שהבאנו, וכן בשני ציטוטי המשנה בתלמוד הבבלי (נה ע"א; מנחות עא ע"ב). אבל בתוספתא ובירושלמי: "ושביל הרבים הקבוע..." (תוס', פאה פ"א ה"ח; ירו', שם פ"ב ה"א, טז ע"ג). מכל מקום, לפי נוסח כתב יד קופמן המשנה מדגישה שדרך תמיד מפסיקה, ושביל מפסיק רק אם הוא קבוע. בהלכה זו בא לידי ביטוי ההבדל בין דרך לשביל: דרך בנויה ושביל אינו בנוי, אבל אם הוא קבוע – דינו לעניין פאה כדרך.
<b>בניית הדרכים</b> 
אחד ממאפייני הנוף הכפרי בארץ היה ריבוי הדרכים בין הכפרים ומן הכפר לשדותיו (לעיל). חכמים ראו בריבוי הדרכים שיפור ברמת החיים והכלכלה. כן קבעו הלכות אחדות שנועדו לעודד בניית דרכים. בניגוד להלכות הקודמות שתוקפן העיקרי היה מוסרי וחינוכי, הרי שבתחום הדרכים מדובר במערכת משפטית המסוגלת להפקיע קרקעות, שכן ללא הפקעת אדמות וללא השקעת משאבים ציבוריים אי-אפשר לפתח רשת דרכים ענפה. רשת הדרכים, כפי שהיא מוכרת ממעט מקורות ספרותיים ומאלפי הדרכים ששרדו בארץ, מעידה על העדיפות שנתן הציבור למרכיב התחבורתי<sup class="footnote-marker">36</sup><i class="footnote">דר, תפרוסת, עמ' 229-196; ספראי, הכלכלה, עמ' 194-91.</i>. באחת ההלכות הקשורות לנושא מדובר בבניית ארבע דרכים ל"עיר" (בית אחוזה), וריבוי הדרכים מנומק בפירוש "משום ישוב ארץ ישראל" (בבלי, בבא קמא פ ע"ב). אומנם משפט זה חסר במקבילה שבירושלמי (טו ע"א), ברם מתוכן ההלכה ברור שהשיקול המכריע הוא טובת היישוב, הנתפסת כקודמת לזכויות הפרט. לאמיתו של דבר, לא מצאנו בתי אחוזה שלהם יותר משתי דרכים. ארבע דרכים היא תביעה מופרזת, ונראית יקרה מדי. התביעה מבטאת את סולם הערכים והעדיפויות של חכמים; בפועל היה הביצוע מצומצם יותר, אך עדיין מרשים בהיקפו.
הבבלי סומך את כל התקנת הדרכים ותולה אותה בתקנה של יהושע בן-נון, כובש הארץ: "יהושע אוהב ישראל היה, ועמד ותיקן להם דרכים וסרטיא" (סרטיות – כבישים, בבלי, עירובין כב ע"ב). הקישור ליהושע הוא כמובן דמיוני, ברם יש לו חשיבות משפטית-תאורטית, כפי שאמרנו (בבא קמא פ"ג מ"א). תנאי יהושע היו הצדקה משפטית להפקעת זכויות הפרט, כאילו ניתן הקניין הפרטי ליחיד בתנאי הגבלה מסוימים. בכך התלמוד הבבלי מסביר לא רק מדוע יש דרכים, אלא גם מה ההצדקה המשפטית לסלילתן.
איננו מכירים נימוק מקביל במקורות ארץ ישראל, ברם רוח הדברים נשמעת גם בירושלמי, המצדד בבניית דרכים רבות, אף מעבר למה שהיה מקובל בפועל. אין ספק שהלכה למעשה הופקעו קרקעות לשם בניית מערכות הדרכים הכפריות, וזאת ללא התערבות השלטונות הרומיים. יתרה מזו: אין במקורות עדות למערכת של פיצוי כספי לבעלי הקרקעות. בסיורים רבים נבדקו אלפי דרכים, ואלו עוברות, כמעט תמיד, בנתיב הטופוגרפי ההגיוני והנוח ביותר. הווה אומר שהגורמים המחליטים נהנו מחופש פעולה בבחירת תוואי הדרך האופטימלי, והדבר אפשרי רק אם נהנו מגיבוי משפטי וציבורי שאפשר הפקעת שטחים. עם זאת, קיימת התחושה שהדרכים עוברות, במידת האפשר, בשולי אדמות העידית, תוך מודעות למזעור הפגיעה בהן. הווה אומר שהגורם החקלאי נלקח בחשבון, אך המדיניות נטתה לטובת צורכי התחבורה הציבוריים.
יש להניח שבדרך כלל הנהגת העיר היא שבנתה את רשת הדרכים, ולכן הדרך הרגילה שייכת לעיר. אבל במקורות היהודיים נזכרים גם "בית הדין" המרכזי כגוף הבונה דרכים (ראו פירושנו לשקלים פ"א מ"א; מועד קטן פ"א מ"א). בשנים האחרונות נחשפות דרכים ראשיות ברמה על-עירונית, שכנראה קודמות למערכת הכבישים הרומית<sup class="footnote-marker">37</sup><i class="footnote">ראו טפר וטפר, דרכים; טפר וטפר, דרכי עולי לרגל.</i>.
דייני ציפורי הם חבורה בלתי מזוהה (הנזכרת רק במשנתנו). מן הסתם אלו היו הדיינים שבפוליס. השאלה היא האם אלו:
1. החברים היהודים שכיהנו כדיינים במסגרת הפוליס הנוכרית של ציפורי,
2. דיינים יהודים ולאו דווקא חכמי העיר. זאת על רקע טענתנו שבעצם לחכמים לא הייתה סמכות שיפוט. פנו אליהם כאל בוררים ובעלי כבוד וסמכות מוסרית, אך הסמכות המוסדית הפורמלית הייתה בידי הנהגת הקהל<sup class="footnote-marker">38</sup><i class="footnote">ספראי, גבוה, וראו הפירוש לסנהדרין פ"ג מ"ג.</i>. דייני ציפורי הם אותו גוף אזרחי יהודי שהנהיג את הקהילה היהודית, והיו להם קשרים טובים עם חכמים.
3. חכמים שכיהנו בבית הדין העירוני של ציפורי בתוקף מעמדם האישי.
אחד מאותם דייני ציפורי עשוי להיות רבי יוסי הגלילי, ועוד יותר בנו, רבי ישמעאל ברבי יוסי. רבי ישמעאל היה עשיר ומנהיג אזרחי, ומומחה לדיני ממונות. טבעי לזהות אותו כאחד מדייני ציפורי, שהיה במקרה גם ממנהיגי החכמים.
יש להניח שדייני ציפורי מקבילים ל"דייני הגזירות-גזילות" שפעלו בירושלים (ראו פירושנו לכתובות פי"ג מ"א), או לדייני הגולה, שהם אולי דייניו של ראש הגולה. בשני המקרים מדובר בדיינים אזרחיים (לאו דווקא חכמים) הפועלים במישור האזרחי מכוח הסכמת הציבור וראשיו.

Mishnah 8

<small>עפ”י כתב יד קופמן</small>
<b>המוכר מקום לחבירו לעשות לו קבר</b> – המוכר מכר את המקום ל"קבר" מבלי לפרט. בארץ ישראל היו שיטות קבורה אחדות, אך לפי ההמשך מדובר על טיפוס מסוים של קבר המכונה כיום "קברי כוכים". בטיפוס קבורה זה שלושה מרכיבים: חצר כניסה שצורתה מלבנית או ריבועית, חצובה בקרקע, ללא גג (1). ממנה נפתחת מערה ריבועית או מלבנית (לעיתים רחוקות בעלת צורה לא רגולרית – 2). ממנה נפתחים כוכים (3 ואילך) (איור 56). לעיתים נחצבה המערה במדרון ההר וכך לא היה צורך בחצר כניסה. מערות משוכללות היו מורכבות יותר, שתי חצרות פנימיות וכיוצא באלו. הקבורה בשיטה זו היא משפחתית, והכוונה שבני משפחה רב-דורית ייקברו כולם באותה מערה. בשיטה זו המערה משרתת 10-8 נקברים לכל היותר. לפי ההלכה נאסר שימוש חוזר בכוכים, ברם במקומות המעטים שנבדקו נתגלו שרידים של יותר מגופה אחת בכל כוך. זו הייתה השיטה המקובלת ביותר בתקופת המשנה והתלמוד, כפי שמעידה משנתנו.
<b>וכן המקבל מחבירו לעשות לו קבר</b> – פועל שמקבל תשלום להכין "קבר" לאדם אחר,<b> עושה תוכה שלמערה</b> – החצר הפנימית (2),<b> ארבע אמות על שש</b> – מלבן שמידותיו אלו, <b>ופותיח לתוכה שמונה כוכים שלשה מיכן ושלשה מיכן ושנים מכנגדן</b> – שלוש שלוש משתי הצלעות, ושני כוכים בקיר שכנגד הכניסה, <b>והכוכים אורכן ארבע אמות</b> – זו כמובן מידה סכמטית, אך מתאימה לגובה ממוצע של בני אדם. רוחב הכוך כאמה (כרוחב אדם), ובין כוך לכוך כחצי אמה קיר מפריד. כוך באורך זה קצת ארוך מדי: אדם ממוצע גובהו 3.5 אמות, אבל ברור שלפנינו שימוש במידה ספרותית המתאימה לכלל. <b>ורומן שבעה</b> – טפחים, כלומר בערך 70-60 ס"מ. די בזה להנחת גופה על הסלע החשוף, ולחציבת הכוך בתנוחה לא נוחה של עמידה על ארבע). המת נקבר ללא ארון. להנחת ארון נדרשים גובה כוכים ורוחב גדולים יותר.
<b>ורחבן ששה</b> – כלומר אמה, שהיא רוחב ראוי להנחת הגופה ולעבודת חציבה (רוחב אדם).<b> רבי שמעון אומר עושה תוכה שלמערה שש על שמונה</b> – מערה גדולה יותר,<b> ופותח לתוכה שלשה עשר</b> – כוכים,<b> כך ארבעה מיכן וארבעה מיכן</b> – משני הצדדים,<b> ושלשה מכנגדן</b> – כנגד פתח המערה. <b>אחד מימין הפתח ואחד מימין השמאל</b> – בצד שבו כרוי פתח המערה,<b> ועושה חצר על פתח המערה שש על שש כמלוא מטה</b> – רבי שמעון מדבר על מערה גדולה יותר, והמיוחד בה הם הכוכים בצלע של פתח המערה. כוכים כאלה מחייבים שהכניסה (4) לחצר הפנימית של המערה (2) תהיה ארוכה ככוך, או שלא תהיה למערה חצר חיצונית. <b>ופותיח לתוכה שתי מערות אחת מיכן ואחת מיכן</b> – החצר החיצונית נחצבת כך שבשני צדדיה בכל אחת מערת קבורה (איור 56).<b> רבי שמעון אומר</b> – רבי שמעון מציע מערה עוד יותר גדולה, משוכללת יותר. <b>ארבע</b> – מערות פנימיות, <b>לארבע רוחותיה</b> – ואז או שמוותרים על כוכים בצלע של פתח המערה, או שעושים למערה הפנימית כניסה ארוכה.מערה משוכללת כזאת טרם נתגלתה. רבי שמעון מציב אפוא דרישה אוטופית תאורטית מרבית (לקונה).<b> רבן שמעון בן גמליאל</b> [<b>אומר</b>]<b> הכל לפי הסלע</b> – לפי תנאי השטח.
האם המשנה הזאת שימשה כהנחיה לחוצבי מערות בפועל? יש לזכור שלעיתים איננו יודעים מה הייתה צורת המערה בגלל הרס, או היעדר חפירה. זאת ועוד, המערה היא מתקן "מתפתח" וניתן לחצוב בה עוד ועוד כוכים. ניתן תמיד לוותר על אחד הכוכים ולהתקין במקומו מעבר לחצר של מערה פנימית יותר. מצד שני נתגלו עד היום אלפי מערות מהתקופה, וניתן לסכם את גודלן ומידת המורכבות שלהן. בדרך כלל המערה בנויה מחצר קטנה יותר מהכתוב כאן, ומשניים עד שלושה כוכים בלבד. מערות מסוגננות בסגנון עמדת תנא קמא מצויות מעט, ומערות גדולות ומלאות כדברי רבי שמעון הן נדירות ביותר. מערות משוכללות כמו אלו שמציע רבן שמעון בן גמליאל כמעט אינן קיימות. קיימות מערכות מורכבות ביותר (איור 57), אך הן אינן משוכללות ואינן ריבועיות ככתוב במשנה. מן הראוי להעיר שמימי בית שני מצאנו מערות קבורה בגדלים שונים, כולל מערות מפוארות, אך מלאחר ימי בית שני מספר המערות המפוארות מתמעט.
התיאור במשנה הוא בבירור סכֵמתי וספרותי, ובפועל כל מערה נחצבה לפי הסלע ולפי הצרכים של המשפחה. עמדות רוב התנאים משקפות אפוא דרישה סכֵמטית, פשטנית ולא את המציאות המורכבת. כנראה כאלה הן כל המידות והתיאורים בפרק זה ובפרק הקודם.
בתוספתא עוד סדרת קביעות: "אילו ואילו שהיו אומרים גובהה של מערה ארבע אמות, ורומן של כוכין שבעה טפחים וטפח לגופה" (פ"ו הכ"ב). רום ארבע אמות גבוה מעט ממה שאנו מוצאים בשטח. בדרך כלל אדם עומד במערה, ורק אנשים גבוהים נדרשים לכופף מעט את ראשם.
בהלכה הבאה: "העושה חצר על פי מערה, שש על שש, מלֹא מטה אחת מיכן ואחת מיכן, ופתוח לתוכה שתי מערות, רבי שמעון אומר ארבעה מארבע רוחותיה. רבי יהודה אומר בסלע הבא בידים פותח את שתיהן מרוח אחת. אמרו לו אי איפשר לכן" (פ"ו הכ"ג). חכמים מעירים לרבי יהודה שאי אפשר לפתוח שתי מערות פנימיות באותה צלע של חצר חיצונית. הטענה איננה מדויקת. אם החצר גדולה יותר, ניתן לפתוח בה פתחים רבים, כמו במערה 20 בבית שערים (איור 58), אבל עצם הדיון מצביע על אופיו הספרותי. מי שיחצוב בשטח מערות יפתור לעצמו את הבעיה בדרך שיפתור. הדיון במשנה הוא מעין דיון אדריכלי של בית המדרש, חציבה בסלע המשפטי ולא בסלע "הבא בידים".
הירושלמי מייחס לרבי חייא הצעה לקבור ב"גרגרים" (או "גוגרים", בכתב יד ליידן "נגרין"), שמשמעו כנראה קבורה בעמידה, והתלמוד שולל זאת שכן "והלא כלבים אינן נקברין כן" (טו ע"ג). מבחינה הלכתית אולי זו שיטת קבורה מספקת, ואולי בכלל אין הלכה בנושא, אבל במציאות לא מצאנו קברים כאלה. כל ההצעה והדיון עליה הם ברמה הספרותית בלבד.

Chapter 7



Mishnah 1

<small>עפ”י כתב יד קופמן</small>
<b>האומר לחבירו בית כור עפר אני מוכר לך</b> – המכירה התייחסה לשדה נתון. להלן נדון בדרכים להגדיר את תחום המכירה, ולסמן את הגבולות של השטח הנמכר. <b>היו שם נקעים עמוקים</b> – שקעים או בורות, <b>עשרה טפחים או סלעים גבוהין עשרה טפחין</b> – מבחינה משפטית עומק (או גובה) של עשרה טפחים יוצר רשות אחרת; יש לכך משמעות בדיני עירוב ושבת, אך גם בדיני מכירה, <b>אינן נימדדין עמה</b> – אם אינם חלק מהשדה (ראו פירושנו לעיל פ"ד מ"ח). <b>פחות מיכן</b> – פחות עמוקים,<b> נימדדין עמה</b> – הם חלק מהשדה,<b> ואם אמר לו כבית<sup class="footnote-marker">1</sup><i class="footnote">בכתב יד קופמן כתוב "בבית" או "כבית", וכך גם במיל. במפ בבירור "כבית". להערכתנו בכל ההופעות הללו יש לגרוס "כבית". </i> כור</b> – ההבדל הוא במילית כ: בית כור עפר פירושו שטח שדה שמידתו כור בדיוק, ו"כבית" כור פירושו נחלה שגודלה בערך בית כור, והיא כוללת את הנספחים אליה. <b>אפילו היו שם נקעים עמוקים יתר מעשרה טפחין או סלעין גבוהין יתר מעשרה טפחין הרי אלו נימדדין עמה</b> – כל מה שבתוך השטח נכלל במכירה.
בתוספתא (פ"ו הכ"ד) מנויות כל השיטות לתיאור גבולות שדה:
א. <b>לפי גודל + עפר</b>, או <b>כ</b>... – זו משנתנו.
<b>ב. לפי גודל – בערך</b> – "בית כור עפר אני מוכר לך הן חסר הן יתיר, אפילו פיחת רובע לסאה או הותיר רובע לסאה, שהן שבעת קבין ומחצה לכור, הגיעו" (פ"ו הכ"ה). הלכה זו שנויה במשנה ב להלן.
ג. <b>לפי גודל מדויק</b> – "האומר לחבירו חצי שדי בית לתך אני מוכר לך, משמנין ביניהן ונוטל חצי שדה ובית לתך. אומר זה לזה חצי שדי בית לתך אני מוכר לך ולזה אומר חצי ובית לתך אני מוכר לך, משמנין ביניהן, זה נוטל חצי שדהו וזה נוטל חצי שדהו" (פ"ו הכ"ז).
ד. <b>לפי גבולות</b> – "בית כור עפר אני מוכר לך בסימניו ובמצרניו, אפילו פיחת שתות או הותיר שתות, בשום הדיינין, הגיעו. פחות מכן או יתר על כן, מחזירין זה לזה. מה הוא מחזיר לו? מעות כדרך שלקח הימנו, ואם רצה מחזיר לו קרקע" (פ"ו הכ"ה<sup class="footnote-marker">2</sup><i class="footnote">וכן בהכ"ו שם: "בית כור עפר אני מוכר לך בסימניו ובמצריו, אפלו פחות שתות או הותיר שתות כשום הדיינין, הגיעו. פחות מכן או יתר על כן מחזירין זה לזה. מהו מחזיר לו? מעות כדרך שלקח הימנו, ואם רצה מחזיר לו קרקע".</i>). הלכה זו מחילה למעשה את דין אונאה על קרקעות, אף על פי שלפי המשנה ששנינו אין הונאה לקרקעות מכיוון שאין להן גם מחיר קבוע. הברייתא בתוספתא ערה לבעיה זו של מחיר הקרקע ולכן קובעת שההונאה נמדדת "בשום הדיינין" – לפי קביעה של מומחים חיצוניים. ה"הונאה", או הסטייה, נקבעת לפי "שומה" של בית דין, כלומר לא הערכה אלא מדידה של השטח. ועדיין נותרה סתירת המשניות האם יש דין הונאה לקרקעות או לא.
ה. <b>לפי מדידה</b> – "מדה בחבל" (משנה ב).
הרשימה בתוספתא מעבדת אפוא את הרשימה שבמשנה, מקבילה לה ומוסיפה עליה.
<b>רישום קרקעות ומכירתן</b>
הממשל הרומי קיים מערכת מסודרת של רישום קרקעות. כל שנים מספר התקיים מפקד – קנסוס, וכל בעל רכוש הצהיר על רכושו בדיוק רב. ממצרים נשמרו עשרות הכרזות רכוש, ואף במדבר יהודה נתגלתה הצהרת רכוש של בבתא<sup class="footnote-marker">3</sup><i class="footnote">כגון לואיס, מסמכי מדבר יהודה, מס' 16. במצרים נמצאו עשרות רבות של פפירוסים דומים. על מפקד כזה אנו שומעים בברית החדשה (לוקס ב 1). הסיפור שם משולב בסיפור אגדי על הולדת ישו ועל התפקדות לפי השבטים שהיו בימי התנ"ך. זו כמובן אגדה, אבל המפקד התחולל, וגם יוספוס מספר עליו, ראו קדמוניות היהודים יח א2. זה היה המפקד הראשון שבו נתוודע העם לסדר הרומי, והוא עורר סערה רבתי. </i>. גם מכירת קרקעות הייתה מאורע פורמלי שנרשם על ידי השלטונות. את שטר המכירה כתב הסופר העירוני, והשטר הופקד בארכיון העירוני.
הארכיון היה חלק ממערכת השיפוט. בספרות חז"ל המונח ערכאות, או ערכיים, מתייחס גם לבתי המשפט וגם לארכיון שבו הופקדו השטרות. בדרך כלל התנגדו חכמים לפנייה לערכאות של גויים, אבל אין בדבריהם הסתייגות מרישום הקרקע בארכיון. ההפקדה ב"ערכיים" נחשבת לביצוע המעשי של המכירה והשלמתה (תוס’, פ"ח ה"ב). יתר על כן, ה"מעלה בערכיים" נזכר בכמה דיונים על היתרים לקנות קרקעות ביריד או בשבת. בכל המקרים הללו מדובר בסידור מיוחד הכולל היתר לבצע משהו האסור בדרך כלל. על הלכות אלו, המבטאות את המאבק לגאולת קרקע, כבר עמדנו לעיל. שלוש מההלכות הללו מסתיימות באזכור הארכיון, כגון "הולכין ליריד של גוים... [ואין]<sup class="footnote-marker">4</sup><i class="footnote">המילה "ואין" מופיעה בכתב יד ערפורט ובכתב יד וינה, אך לפי ההמשך עולה שאין לגרוס אותה. בבבלי (יג ע"א) המילה "ואין" חסרה (כך בדפוס). כן גורס הרשב"א (עבודה זרה יג ע"א), וכן מצוטט בילקוט שמעוני (רמז פב).</i> לוקחין מהם בתים שדות וכרמים... מפני שהוא כמציל מידם, וכותב ומעלה בערכאים..." (תוס', עבודה זרה פ"א ה"ח, עמ' 461). נמצאנו למדים שהכתיבה בערכאות הייתה סיומה הטבעי והקבוע של המכירה. מסתבר שגם חכמים שפעלו לאוטונומיה שיפוטית של הציבור היהודי הכירו בלגיטימיות של הארכיון לשימור המכירות.
יתר על כן, הדגש הוא על כך שההולך ליריד, הקונה בשבת (ירו', מועד קטן פ"ב ה"ד, פא ע"ב) או היוצא לחו"ל (תוס’, מועד קטן פ"ב ה"א), חייב לסיים את המכירה בהפקדת השטר. ייתכן שלעיתים היה הקונה משתדל לחמוק מחובה זו (ואולי גם המוכר נרתע מכך), אך חכמים תבעו שהקנייה תהיה מושלמת ותסתיים ברישום מסודר. יוספוס מזכיר ארכיון שהיה בירושלים ובו היו מופקדים שטרי חוב. מסתבר שבארכיון זה הופקדו גם שטרות מכירה (מלח', ב 427), מכאן שנוהג הרישום היה מקובל כבר בירושלים היהודית בסוף ימי בית שני. חז"ל אף מזכירים את הארכי הישנה של ציפורי, ומי שחתום שם על שטר – חזקה עליו שייחוסו מהודר<sup class="footnote-marker">5</sup><i class="footnote">משנה, קדושין פ"ד ה"ה; גולאק, קרקעות, 45.</i>. מכאן שבארכיון זה הייתה מעורבות יהודית, כראוי לציפורי שהייתה פוליס בעלת רוב יהודי.
אין להסיק שבכל יישוב היה "ערכי" – ארכיון, וקרוב לוודאי שרק בערי הפוליס פעל ארכיון כחלק ממערכת המשפט והמיסוי הרומי. כך למשל, בפטרה נחשף ארכיון מעין זה ובו שטרות מכר והלוואה. בארכיון רגיל היו שטרות מכירה, ובמשרדי השלטון – הצהרות הון, אך אין עדויות או רמזים למערכת מסודרת של רישום שיטתי, או למיפוי שטחים, ובתנאי חברה מסורתית גם לא היה צורך בכך. גולאק מנסה למצוא לכך סימוכין באגדה אחת שבה ראשי ירושלים מדווחים לטובי העיר בביתר על בן עירם שמכר את אדמתו (ירו', תענית פ"ד ה"ה, סט ע"א). ברם כל מה שניתן ללמוד מסיפור אגדי זה הוא שטובי העיר – המועצה המקומית – פועלים כבית דין, כמו במקורות רבים אחרים<sup class="footnote-marker">6</sup><i class="footnote">ספראי, הקהילה, עמ' 83-78; 97-89.</i>. מסתבר שרוב השטרות עסקו במכירת קרקעות, אך ספק אם היה נוהג של הפקדתם בארכיון קהילתי. מכל מקום, בספרות חז"ל סתם ערכאות הן ערכאות של גויים.
עם כל זאת לא היה רישום מסודר של חלקות, כלומר לא הייתה אפשרות להפנות בשטר המכירה את הקונה או את המוכר למשרד שבו הייתה רשומה חלוקת הקרקעות של הכפר, או מיפוי גרפי שלה. כל שהיה הוא שטרות אקראיים של חלקות שנמכרו בעבר. באותו משרד שבו נשמרו שטרות המכירה של קרקעות גם נשמרו הצהרות רכוש שכללו התייחסות לאותן קרקעות, אך אין "התכתבות הדדית" בין סוגי השטרות השונים או הפניה מזה לזה.
גם איננו יודעים מה היה היקף הרישום, האם אכן כל מכירה וכל חלוקת קרקעות נרשמה. בארכיון העיירה ניצנה, למשל, שהייתה עיירה כפרית גדולה, אך לא פוליס, נמצאו שטרות מכירה ושטרות חלוקה של שני אחים החולקים את נחלת אבותיהם<sup class="footnote-marker">7</sup><i class="footnote">קרמר, ניצנה ג, מס' 15, 16, 21, 22, 23, 31, 32.</i>. ניצנה היא דוגמה לעיירה לא יהודית, גדולה, שהיה בה ארכיון. נשמרו בו שטרות מכירה וחלוקת קרקע, כתבים העוסקים במיסים, נתונים מהמפקד ומעט שטרות העוסקים במכירת מטלטלים. אפשר לומר שרוב השטרות הפרטיים הם שטרי קרקעות, אך נרשמו גם עסקות הלוואה. לא ברור האם כך היה גם בכפר יהודי כמירון או כורזין. כאמור, סתם "ערכי" הוא של גויים, ומכאן ניתן אולי ללמוד שבעיירה היהודית מוסד זה לא היה נפוץ.
<b>תיאורי חלקות קרקע</b>
בעולם הקדום לא היה רישום מסודר של קרקעות וממילא היה צורך בתיאור של הקרקע, בעיקר לצורך מכירתה או הערכתה הכספית.
הדרך הרגילה ביותר לתאר רכוש הייתה על ידי תיאור של מצריו, כלומר השדות או הבתים שסביבו. בתיאורים אלה השדה נקרא על שם בעליו. תיאור רגיל של גבולות השדה מזכיר את החלקות הסמוכות על שם בעליהן, כך במצרים<sup class="footnote-marker">8</sup><i class="footnote">רוולנדסון, בעלי קרקע, עמ' 211-176.</i>, והוא הדין במסמכי מדבר יהודה<sup class="footnote-marker">9</sup><i class="footnote">כותון, מכירה; לואיס, מסמכי מדבר יהודה, מס' 11 ועוד; ירדני, נחל צאלים, מס' 9-7; מגילות מדבר יהודה ב, מס' 22; קרמר, ניצנה ג, מס' 16, 22 ועוד.</i>, במסמכי ניצנה, וכבר באוסטרקונים מאידומיאה (מאה רביעית לפני הספירה)<sup class="footnote-marker">10</sup><i class="footnote">פורטן וירדני, אוסטרקונים. </i>. בכלל הדרך הפשוטה ביותר לתאר שטח היא על ידי אזכור שם בעליו, והמוכר או המלווה עשויים להסתפק במשפט הקצר "השדה שלי" או "השדה שלך".<u></u>
אחת התופעות המעניינות בעולם הקדום היא מתן שמות לשדות, שם שיש בו מעין גילוי של חיבה ויחס מיוחד לקרקע. בהצהרת הרכוש של בבתא היא מדווחת על חלקות מספר, אחת מכונה "על גיף ימא", כלומר על חוף הים, והיא שכנה בין ים המלח לדרך (הכביש הרומי?). שטח החלקה בית זרע, שלוש סאין ושלשה קבים חיטים. חלקה שנייה היא מטע תמרים ומכונה "בית גלגלא", ושלישית "בית פריה"<sup class="footnote-marker">11</sup><i class="footnote">לואיס, מסמכי מדבר יהודה, מס' 16.</i>. בשטר אחר בבתא מוכרת את הפירות של שלושה שדות, שדה אחד הנקרא "פרורה" (הוא כנראה "בית פריה" שנזכר קודם), והאחרים "ניקרכוס" ו"מלכאיוס"<sup class="footnote-marker">12</sup><i class="footnote">שם, מספר 21 שורה 2.</i>. מלכאיוס או מלכיוס הוא שם נבטי מוכר ומקובל; נראה אפוא שהשדה נקרא כך על שם בעליו המקוריים, כלומר על שם מי שזכור כבעליו. הוא הדין ב"ניקרכוס" הנזכר באותו שטר שנמצא בנחל חבר<sup class="footnote-marker">13</sup><i class="footnote">פיצמאיר ואחרים, ארמית, מס' 64.</i>. ייתכן ש"פירורה" ו"גלגלא" גם הם שמות של בעלי קרקע בעבר. לכך יש מקבילה במכתב מרתק שכתב ליבניוס. הפילוסוף היווני מאנטיוכיה (מאה רביעית) מספר על אחוזה (חוריון) שירש מדודו המנוח; האחוזה מכונה "זוזן", על שם בעליה בעבר (ליבניוס, מכתב 37). כל זאת שנים רבות לאחר שהחליפה בעלות.
לעיתים שמו של השדה ניתן לו על שם טיבו: "בית חקל פרדסא" (ירדני, נחל צאלים, מס' 9), כלומר בית שדה פרדס, או "חקלא חיוורתא" (שדה לבן = דגנים) הנזכרת כנקודת גבול של אזור בית שאן בכתובת רחוב<sup class="footnote-marker">14</sup><i class="footnote">זוסמן, כתובת רחוב, עמ' 115.</i>. שמה של החלקה אינו מעיד על שימושי הקרקע הנוכחיים בה. כך קובעת ההלכה: "כרמא אני מוכר לך, אף על פי שאין בו גפנים, הרי זה מכור, שלא מכר לו אלא שמו. פרדיסא אני מוכר לך, אף על פי שאין בו אילנות, הרי זה מכור, שלא מכר לו אלא שמן" (ירו', כתובות פ"ח ה"ז, לב ע"ב; בבלי, בבא מציעא קד ע"א). אם כן בשטר, או בהסכם שבעל פה, נקבע שהכרם מכור, ברם מתברר שהמילה "כרם" אינה מונח לתיאור השדה אלא מעין שם פרטי של השדה, כמו בפפירוס ובכתובת שצוטטו.
בשטרות חכירה ואריסות רגילים אין תיאור של השדה כלל. כאן היה ברור לשני הצדדים מהו השדה ומה גבולותיו<sup class="footnote-marker">15</sup><i class="footnote">מגילות מדבר יהודה ב, מס' 24 ועוד; רוולנדסון, בעלי קרקע, עמ' 219-218.</i>.
כל שלושה דרכי התיאור האחרונים מעידים על מוביליות נמוכה. בסך הכול שדה הוא שדה, וכולם מכירים אותו ככזה, ועוד נשוב לכך. לעיתים קרובות היו לשדות שמות חוזרים. כך למשל השם "חקלא חיוורתא", "שדה הלבן" או "השדה הלבן" הוא גם שם סוג של שדה וגם שם פרטי המופיע במסמכים מספר מאזורים שונים. אנו מניחים שהצירוף היה "חקלא חיוורתא דפלוני", ושם כזה אפיין כיאות את שם השדה, והגדיר אותו לכל צורכיהם של הקונים והמוכרים הקדומים.
כיום גודל המגרש הוא נתון כמעט הכרחי בשטרות. גם בשטרות קדומים הופיע לעיתים נתון זה. בדרך כלל נמדד השטח בכמות הזרע שבו: "שלוש סאים ושלוש קבים" זרע חיטים או שעורים<sup class="footnote-marker">16</sup><i class="footnote">לואיס, מסמכי מדבר יהודה, מס' 16; ירדני, נחל צאלים, מס' 9 ורבים אחרים.</i>. גם מקורות חז"ל מזכירים בית כור או מידה אחרת, ובדרך כלל ברור שהכוונה אינה אלא לגודל שטח הנמדד בכמות הזרע. יש להניח כי אין הכוונה לכמות זרע, אלא לשטח הנקרא כך. "בית סאתים" למשל הוא 5,000 אמה מרובעות, ולא שטח מזרע מוגדר<sup class="footnote-marker">17</sup><i class="footnote">פליקס, דגנים, עמ' 140-139.</i>. אין הכוונה כי אכן השדה נזרע בכמות זו. המונחים "בית סאה" או "בית כור" הפכו להיות מושגים משפטיים קבועים, וכבר איבדו את הקשרם החקלאי-טכני המקורי.
בהצהרת הרכוש של בבתא, למשל, מדובר במטע תמרים ששטחו נקבע לפי בית זרע שעורים. הווה אומר שהמונח "בית זרע" הוא מידת שטח קבועה שכבר אין לה דבר עם מציאות ריאלית של השדה המיוחד הנמכר. זו גם המשמעות של המונח "בית כור" במשנתנו.
מידת השטח נחשבה לנתון מחייב, ברם בפועל מקובל היה להוסיף "אם חסר אם יתר" (אם חסר או יותר, משנה ב להלן) ומקבילות<sup class="footnote-marker">18</sup><i class="footnote">גולאק, קרקעות, עמ' 123.</i>. תוספת זו הפכה את המידה לנתון כללי המאפשר, לפי המשנה, סטייה של ארבעה אחוז בערך. בשטרות מכירת הקרקע שבידינו כלולה נוסחה זו, והדברים הולמים<sup class="footnote-marker">19</sup><i class="footnote">מגילות מדבר יהודה ב, מס' 30 ועוד; ראו הערה 14 אצל גולאק, שם.</i>.
כל דרכי התיאור של הקרקעות מופיעים בשטרות שבידינו, או נרמזים במקורות. בדרך כלל נעשה שימוש בצירוף של כמה מהם, אך אין כלל אחיד וקבוע בשטרות או במקורות המידע האחרים שבידינו, ולא היה "שטר תקני" קבוע<sup class="footnote-marker">20</sup><i class="footnote">ראו עוד גולאק, שטרות, עמ' 123-122.</i>. זאת בניגוד לחוק הדימוטי, למשל, שבו נקבע נוסח אחיד לכל שטרות מכירת הקרקע.
במבוא למסכת נזיקין (בבא קמא) סקרנו את ההלכות הנוגעות למכירת קרקעות הלכה למעשה ואת מקומה של הקרקע כתשלום. זיהינו שלושה שלבים ברורים. בראשון, שהוא קדום לספרות ההלכתית, הקרקע נחשבת לרכוש המשפחה המקודש. בשלב השני, שהוא התשתית ההלכתית, לקרקע מעמד מיוחד. היא כמעט אינה נמכרת, והיא משמשת אמצעי תשלום משום שמניחים שלאדם אין מזומנים. היא ערבות בלעדית ואולטימטיבית להלוואות; קרקע אינה נגזלת, ועוד הלכות המייחדות את הקרקע משאר חפצים. בשלב השלישי, המתחיל להתחולל כבר בספרות התנאית ובעיקר בירושלמי, מעמדה המיוחד של הקרקע מידרדר, והיא הופכת לנכס סחיר לכל דבר. כל רכוש יכול לשמש כערבות להלוואות. אדם הנדרש לשלם תשלום חריג עושה זאת גם מרכוש אחר. ראינו ששלב זה משתקף בירושלמי, ובתלמוד זה המקורות משקפים את שני השלבים כאחד. מצד אחד מצטטים את המקורות ה"קלאסיים" (מה שכינינו קודם כ"תשתית הלכתית") במסגרת דיונים משפטיים, ברם במקביל מצויות העדויות על השינוי במעמדה של הקרקע. בתלמוד הבבלי נשמרת יותר ההלכה העקרונית. הדבר נובע או מסיבות כלכליות (שימור מעמדה השמרני-מסורתי של הקרקע בבבל) או מסיבות משפטיות (עיסוק משפטי טהור המנותק מהשינויים הכלכליים).
<b>מעמדה של הקרקע</b> 
בנושא זה הרחבנו במבוא.

Mishnah 2

<small>עפ”י כתב יד קופמן</small>
<b>בית כור עפר אני מוכר לך מדה בחבל</b> – כפי שהצגנו לעיל זו שיטת המכירה הרביעית, המוכר נוקב בשיעור הקרקע ומצהיר על מדידה מדויקת.<b> פחת כל שהוא</b> – מהמידה הנקובה,<b> ינכה</b> – ממחיר העִסקה, אבל אין זו עילה לביטול העִסקה,<b> או הותיר כל שהוא</b> – מכר יותר מהמידה הנזכרת,<b> יחזיר</b> – הקונה חלק מהקרקע, <b>ואם אמר לו אם חסר אם יתר</b> – בשטר נקובה מידה, ואפילו נאמר שתהא מדידה בחבל, כלומר מדידה מדויקת, אבל נוסף גם משפט הסתייגות – "אם חסר אם יתר",<b> אפילו פחת רובע לסאה</b> – המוכר מכר שטח פחות ברובע לסאה, שהוא שיעור הטעות המקובלת (לעיל פ"ו מ"ב),<b> או הותיר רובע לסאה</b> – מכר עודף יותר משיעור זה (2%),<b> היגיעו</b> – המכר תקף.<b> יתר מיכן יעשה חשבון</b> – הטעות תילקח בחשבון.
<b>מה הוא מחזיר לו</b> – השאלה היא האם הקונה צריך להוסיף כסף (או המוכר לנכות כסף), או שמא הקונה יחזיר חלק מהקרקע? לעיל הסברנו את הלשון שאם המוכר טעה כלפי מטה ישיב כסף, ואם טעה כלפי מעלה יחזיר קרקע, אבל זו הייתה לשון המשנה, והכוונה הייתה בלתי מדויקת, כאילו נאמר רק שאחד יפצה את השני. <b>מעות</b> – ההתחשבנות מתבטאת בגובה הכסף.<b> אם רצה מחזיר לו קרקע</b> – הלשון מגומגמת, ויש להסבירה כך: באופן משפטי החלק היחסי (הטעות) מחייבת החזרת קרקע, אבל בפועל רגיל יותר שאחד מוותר לחברו ומסתפקים בתשלום כסף בהתאם לטעות.<b> ולמה אמרו מחזיר לו מעות</b> – למה הקביעה היא שההחזרה היא במעות?<b> אלא לייפות כוחו שלמוכר</b> – הכוונה היא שיד המוכר על העליונה. אם רצה המוכר הקונה חייב להוסיף כסף, ואם רצה המוכר אדמה חזרה – יחזיר הקונה מהאדמה. <b>שאם<sup class="footnote-marker">21</sup><i class="footnote">שאם כמו "ואם", ראו אונא, וו שין.</i> שייר בשדה בית תשעת קבים</b> – אבל אם העודף הוא שטח שהוא ממש שדה; תשעה קבים הוא שטח של שדה מינימלי, פחות מכך אין זה שטח קרקעי רווחי. בית תשעה קבים הוא בית סאה וחצי, 75x75 אמה<sup class="footnote-marker">22</sup><i class="footnote">בית סאה הוא 50x50 אמה.</i>, כ-2 דונם בערך. <b>ובגנה בית חצי קב</b> – גודל מינימלי של גינה הוא חצי קב מרובע, אחד חלקי 12 של בית סאה (17 מ"ר)<sup class="footnote-marker">23</sup><i class="footnote">החישובים נעשו לפי אמה של 0.6 מ'. בפועל האמה הייתה קצת קטנה יותר.</i>. <b>וכדברי רבי עקיבה בית רובע</b> – לדעת רבי עקיבא גינה מינימלית אורכה ורוחבה קטנים ב-50%, כלומר לא חצי קב אלא רבע קב (4.5 מ"ר).<b> מחזיר לו את הקרקע</b> – אם השטח המיותר הוא בחזקת שטח ראוי לעיבוד מחזיר קרקע (אם המוכר העדיף זאת), ואם השטח קטן מדי מתחשבנים בעזרת הכסף.<b> לא את הרובע בלבד הוא מחזיר לו את כל המותר</b> – כלומר כל המיקח בטל ולא רק הקרקע המיותרת.
לפני שנחזור למשנה נברר את המידות הנזכרות. כאמור, משנתנו מדברת על שטח קרקע בגודל המזערי הראוי לעיבוד. זו משנה במסכת כתובות: "רבן שמעון בן גמליאל אומר לעולם מכרה קיים עד שתהא שם כדי שתשייר בשדה בת תשעה קבים, ובגינה בת חצי קב, וכדברי רבי עקיבא בית רובע" (פי"א מ"ד). במשנה זו עסקנו לעיל פ"א מ"ו, השונה אותן מידות, ופירשנוה שם.
עדיין המשנה צריכה פירוש, ונעסוק בכך בסוף המשנה הבאה.

Mishnah 3

<small>עפ”י כתב יד קופמן</small><sup class="footnote-marker">24</sup><i class="footnote">בצד התוכן של משנה ג נוסף בצד [מדה בחבל ביטל אם חסר אם יתר], וזו טעות.</i>
משנה ג מסבירה את העיקרון ההלכתי של משנה ב.
אם אמר (כתב בשטר) <b>מדה</b> [<b>ו</b>][<b>ב</b>]<b>חבל<sup class="footnote-marker">25</sup><i class="footnote">בתחילה נכתב "וחבל" ותוקן "בחבל", וכן במשפט הבא.</i> אם חסר אם יתר</b> – הרי אלו שני משפטים סותרים, על כן<b> ביטל אם חסר ואם יתר</b> – המשפט "אם חסר אם יתר" ביטל את הקביעה של:<b> <sup class="footnote-marker">26</sup><i class="footnote">במל, מפ ועוד נוסף "את".</i>מדה</b> [<b>ו</b>][<b>ב</b>]<b>חבל</b> – המילים "מידה בחבל" נסתרות ומתבטלות. אבל אם כתב קודם "אם (הן)<sup class="footnote-marker">27</sup><i class="footnote">כלומר גם אם השדה חסר וגם אם השדה גדול יותר.</i> חסר אם יתר" ואחר כך נאמר (נכתב) "מידה בחבל", אזי<b> ביטל מדה</b> [<b>ו</b>][<b>ב</b>]<b>חבל את אם חסר ואת אם יתר</b> – המילים "מידה בחבל" ביטלו את הוויתור המשתמע מהמילים "אם חסר אם יתר", כלומר המילים האחרונות קובעות, <b>כדברי בן ננס</b> – אלו הם דברי בן ננס. המילית "כדברי" מופיעה רק בחלק מעדי הנוסח, והיא כמו "כדברי רבי עקיבא" שצוטטו במשנה הקודמת ובאה להדגשה בלבד.
פיסקנו והסברנו את המשנה כאילו כתוב בה:
 ... בטל מדה בחבל את אם חסר ואת אם יתר, כדברי בן ננס. בסימנין ובמצריו פחת שתות.... "בסימנין ובמצריו" אינם דברי בן ננס, אבל הרישא של המשנה היא דברי בן ננס. כפי שנראה להלן, כך גם הבינו התלמודים למשנת בבא מציעא פ"ח מ"ח (להלן). אבל במדרש איכה רבה (וילנא א כט) המשנה מצוטטת אגב דרשה כלשהי: "כההיא דתנן דברי בן ננס בסימניו ובמצרניו", וזה פיסוק בלתי נכון של המשנה.
שאלה כזאת של סתירה בלשון המכירה עלתה לעיל במשנת בבא מציעא פ"ח מ"ח. גם שם ההסכם כלל סתירה פנימית. מדוברשם ב"מעשה בצפורי באחד ששכר מרחץ מחבירו בשנים עשר [דינר] זהב לשנה מדינר זהב לחדש", ונתעברה שנה. לפי המשנה שם יחלקו את חודש העיבור – הנוסח של ההשכרה כלל גם אזכור לחודשים וגם סך שנתי: 12 לשנה ולא 13 לשנה.
הירושלמי (בבא מציעא פ"ח ה"ח, יא ע"ד) מעלה את השאלה לרמה משפטית כוללת, האם "ביטל לשון ראשון את אחרון", כלומר האם המינוח הראשון "שנים עשר דינר לשנה" בוטל על ידי הלשון האחרון "דינר לחודש". זו השאלה שמשנתנו עוסקת בה. במשנה עצמה המונחים המשפטיים "לשון ראשון" ו"לשון אחרון" אינם מופיעים. אלו מונחים אמוראיים ומשפטיים, אבל הנושא עומד כאן לבירור ומשנתנו קובעת "תפוס לשון אחרון" (כדברי בן ננס). בבבלי (קה ע"א): "חולקין עליו חביריו על בן ננס", וכן עמדה שלישית: "אמר רב יהודה אמר שמואל: זו דברי בן ננס, אבל חכמים אומרים: הלך אחר פחות שבלשונות".
על כל פנים בירושלמי (בבא מציעא פ"ח ה"ח, יא ע"ד) ובבבלי (קה ע"א) מקשרים את שתי המשניות, ולפנינו תפיסה משפטית המעוגנת בשני התלמודים, תוך העלאת הדיון מרמה נקודתית לרמה משפטית עקרונית<sup class="footnote-marker">28</sup><i class="footnote">הבבלי המשיך לפתח את המונח מהתחום המשפטי של הסכמי ממון ללשון נדר וקורבן (בבלי, מנחות פא ע"ב; קג ע"א; תמורה כו ע"א). גם המינוח המשפטי "תפוס לשון ראשון" או "אחרון" הם אמוראיים, ושניהם משולבים בשלב השני של הסוגיה. השלב הראשון היה עדיין נקודתי והוצע בו החיבור בין המשניות, ותו לא. </i>. כפי שהסברנו במשנת בבא מציעא, לתוספתא הסבר אחר לדילמה שיש במשנה. התוספתא לא העלתה שם את שאלת "תפוס לשון ראשון" או "תפוס לשון אחרון". כלומר לפי התוספתא שני ההסברים האמוראיים הללו אינם מכוונים לפשט המשנה.
הקורא במשנה תמה למה נכתבו או נאמרו מילים סותרות. בשטר מורבעת 30<sup class="footnote-marker">29</sup><i class="footnote">ירדני, תעודות, עמ' 51.</i> מכ"א תשרי שנת ארבע לגאולת ישראל<sup class="footnote-marker">30</sup><i class="footnote">תחילת השנה הרביעית למרד בר כוכבא. השטר נכתב בחג שמיני עצרת, ממש בימים האחרונים של המרד; המוכר והקונה היו מודעים כנראה לאסון הקרב ובא, והמוכר מכר את אדמתו בזול. כנראה בגלל זה התיר לעצמו למכור ולכתוב שטר בחול המועד. קשה יותר שפרנסי עין גדי, שהיו קצינים של בן כוסיבא (בר כוכבא), הם שכתבו את השטר. נראה שלא חששו לחילול החג, ואפילו לא הזכירו אותו, והדבר צריך עיון. </i> מכר פלוני לאלמוני "בית זרע חטים חמש סאים, אם יתיר או חסר ללוקח"; ברור שלפנינו שטר כזה שבו הלשון האחרון מבטל את הראשון. שטח השדה נקבע, ואם אין הוא מדויק הוא של הלוקח והמכר קיים. נראה אפוא שהמשנה אינה ממציאה שאלה מלאכותית אלא מתייחסת לנוסח מקובל. הנוסח מעיד על תרבות כתיבת שטרות בלתי מפותחת. שטר שאיננו מדוקדק ומכיל בתוכו ניסוחים שזקוקים לפרשנות מעיד על תרבות של מכירה ללא שטרות.
אם נכתב בשטר: <b>ב</b>[<b>י</b>]<b>סימנין וב</b>[נ][<b>מ</b>]<b>צריו</b> – כלומר מתוארים הגבולות של השדה, כגון הנחל או המדבר הם סימנים, ומצריו הם בעלי המצר, כלומר למי שייכים השדות מצפון או מדרום. <b>פחת שתות היגיעו עד שתות ינכה</b> – ובמקביל כתב גם את גודל השדה, לפני או אחרי תיאור הגבולות. ברור שתיאור הגבולות מבטל את המידה ("בית כור", "בית ארבעה כורים" וכד'), ואם שיעור השדה שנאמר קטן או גדול מהגבולות בפועל בשישית, <b>ינכה</b> – כלומר יעשה חשבון.
במשנה נזכרות כמה אפשרויות הסבר למינוח "ינכה": האם מדובר בכך שהקונה ישלם פחות (המוכר יחזיר חלק מהכסף), או שהמכר בטל. הכלל העקרוני הוא שהולכים אחרי הכתוב. אם שטח השדה כתוב הדבר קובע, ואם כתוב שהמכירה בערך "הן חסר הן יתר" המשפט תקף, ואז אין התחשבנות. אבל אם כתובים שני המשפטים – המילים האחרונות מבטלות את הראשונות. הכמות של "עד שתות" קשורה ונובעת מדין הונאה במכר, שגם הוא עד שתות.
לסיכום:
אם פחת במידה "יחזיר" – לכך כמה הצעות פרשנות (או דרכי פעולה):
1 המכר קיים תמיד, ומי שצריך יחזיר כסף.
2 המכר קיים תמיד, ומי שצריך יחזיר קרקע.
3 המכר בטל מעיקרו.
4 כרצון הקונה.
5 כרצון המוכר.
6 אם מה שנוסף (או פחת) הוא שדה של ממש – יחזיר קרקע, ואם הפער קטן – יחזיר כסף.
7 אם השדה קטן – יחזיר המוכר כסף, ואם השדה גדול – יחזיר המוכר קרקע.

Mishnah 4

<small>עפ”י כתב יד קופמן</small>
<b>האומר לחבירו חצי שדי אני מוכר לך משמנים ביניהן</b> – עושים ביניהם שומה על גודל השדה. לא ברור האם השומה כוללת הערכה של טיב הקרקע. לפי ההמשך "משמנים" הוא רק הערכת גודל.<b> ונוטל</b> – המקבל, <b>חצי שדהו</b> – של הנותן. הסכם כזה מאפיין חלוקה בין אחים או בין אב לבנו, אבל כמובן זו יכולה גם להיות מכירה רגילה. <b>חציה בדרום אני מוכר לך</b> – המוכר הגדיר שהוא נותן את החצי הדרומי.<b> משמנין ביניהם</b> – מבצעים שומה, כמקודם. במקרה זה ברור שהשומה כוללת רק מדידה או הערכה של הגודל. למרות חשיבות הקרקע, אין נדרשת מדידה ודי בשומה. זאת אף על פי שהייתה בעולם הקדום היכולת למדוד שדה בדיוק רב, ואף היה מנגנון לכך<sup class="footnote-marker">31</sup><i class="footnote">ראו פירושנו לעירובין פ"ד מ"ב ומי"א. </i>. הביטוי "משמנים" מופיע גם בבכורות (פ"ב מ"ו ומ"ח) והוא כנראה קשור לשומה, אבל בעיקרו הוא ביטוי להתחשבנות הדדית. במקרה שלנו אין כאן שומה, ומשמעות המילה היא ויתור הדדי, וכעינו בבבלי בבא מציעא (פז ע"א): "השוכר את הפועל ואמר לו 'כאחד וכשנים מבני העיר', נותן לו כפחות שבשכירות, דברי רבי יהושע, וחכמים אומרים: משמנין ביניהם". כלומר עושים פשרה המבוססת על מעין שומה.
כמו כן: "מה ת"ל וגם את המת יחצון מחצצין את המיתה ביניהן כמה נטלה (מיתד) מיתה מאתים זוז זה נוטל מנה וזה נוטל מנה וחצו את כספו מלמד ששמין לניזק בכסף ולמזיק בכסף משמנין ביניהן" (מכילתא דרבי שמעון בן יוחאי, כא לה, עמ' 188). משמנים הוא אפוא תהליך שמתחיל בהערכה (שומה) ומסתיים בפשרה או בהתחשבנות.
<b>ונוטל חציה בדרום</b> – לפי נוסח המתנה או המכירה,<b> ומקבל עליו מקום הגדר</b> – לא ברור מי הנושא של המשפט, המקבל או הנותן. לפי ההלכה בראש המסכת (פ"א מ"ב) בבקעה אין חייבים לבנות גדר, כלומר מי שמתנגד לכך איננו חייב לתרום מכספו או משטחו לגדר. ההלכה כאן נראית נוגדת את המשנה שם, ובעיקר היא מותירה את הלומד תמה מי חייב בגדר. <b>וחריץ</b> – תעלה לניקוז,<b> בן חריץ</b> – תעלת משנה<sup class="footnote-marker">32</sup><i class="footnote">הבבלי מתאר חריץ שהוא אחרי גדר, כלומר גדר ולפניה חפירה. כך היה נראה קו הלימס (קו ביצורי הגבול הרומי), אך לא גבול שדה. </i>. <b>כמה הוא חריץ ששה טפחין</b> – שישה טפחים הוא רוחב ממוצע של תעלת ניקוז כזאת. זאת בהחלט תעלה רחבה. <b>ובין חריץ שלשה</b> – רוחבו קטן מחריץ, בהתאם.
התוספתא (פ"ו הכ"ו-הכ"ח) חוזרת על המשנה בפירוט יתר.

Chapter 8



Mishnah 1

<small>עפ”י כתב יד קופמן</small>
למשנה מבנה ריבועי. מבנה ריבועי הוא צורה ספרותית המונה את ההלכות השונות כשהן מחולקות לארבעה סעיפים. המבנה הריבועי משרה על הקורא את התחושה שכך הנושא מוקף מכל צדדיו.
<b>יש נוחלים ומנחילים נוחלים ולא</b> [<b>מנחילין</b>]<b> מנחילים ולא נוחלים לא נוחלים ולא מנחילים</b> – ארבעת הסעיפים הם:
נוחל ומנחיל
נוחל ואינו מנחיל
לא נוחל, אבל מנחיל
אינו נוחל ואינו מנחיל
מנחיל הוא מילה אחרת למוריש, אבל המונח "להנחיל" הוא מונח מקראי ובלשון חכמים הנְחלה מתקשרת לחלוקת הארץ בימי יהושע. המשפט העברי והתורה שבעל פה חידשו את המונח "ירושה", או נכון יותר הפכו את המונח המקראי (בראשית טו ג; ויקרא כ כד ועוד הרבה) למונח השורר בלשון המשפטית, ואילו המונח "נוחל" מופיע בספרות חז"ל בהקשרים של חלוקת הארץ בימי יהושע. המונח "נחל" הוא גם המונח המובהק בפרשת בנות צלפחד, שיש לה השפעה רבה על פרקנו (להלן מ"ב ומ"ג). בכלל הפרק עוסק בדיני ירושה אך "מתכתב" עם פרשת בנות צלפחד במידה רבה.
השורש נח"ל מופיע גם בהקשר של קבלת חלק בעולם הבא, או סתם ירושה במובנים רעיוניים ופחות משפטיים, כגון "כל העושה מצוה אחת מטיבין לו, ומאריכין לו ימיו, ונוחל את הארץ, וכל שאינו עושה מצוה אחת – אין מטיבין לו, ואין מאריכין לו ימיו, ואינו נוחל את הארץ" (משנה, קידושין פ"א מ"י). בפירוש המשנה שם התחבטנו מה בדיוק עושה המצווה נוחל, אך ברור שההקשר איננו משפטי, כשם שאיננו משפטי במשנה אבות פ"ה מי"ט, "ונוחלין בעולם הבא". כמו כן משמש המונח "נחלה" לתיאור ההתיישבות בארץ במשניות אחרות (זבחים פי"ד מ"ח), ולעיתים רחוקות לירושה רגילה, אם כי עדיין בהקשרים המדגישים את הפן הדתי של הירושה (בכורות פ"ח מ"א).
משניות אחרות שעוסקות בהיבט המשפטי של הירושה גם הן משתמשות במונח "נוחל", אך מתוך זיקה למשנתנו, כגון "תנוק בן יום אחד מיטמא בזיבה, ומיטמא בנגעים, ומיטמא בטמא מת, וזוקק ליבום, ופוטר מן היבום, ומאכיל בתרומה, ופוסל מן התרומה, ונוחל ומנחיל, וההורגו חייב, והרי הוא לאביו ולאמו ולכל קרוביו כחתן שלם" (נידה פ"ה מ"ג). במשנה זו מדובר על ירושה רגילה, אך היא משתמשת במונח "נוחל ומנחיל" שהוא בהשראת משנתנו.
פירוט של דיני נחלה תופס מקום גם בתנ"ך וגם בדתות אחרות. כך בחוק הדמוטי, הרומי, הסורי-רומי, בקוראן ועוד. בכל המקורות הללו הירושה איננה רק בעלת היבט משפטי בדיני ממונות, אלא יש בה ממד דתי ברור. הירושה היא זכות דתית וסדריה הם כסדרי קורבנות, קבועים משמיים. אדם רשאי לעשות בחייו פחות או יותר כרצונו, אבל עם מותו חלים סדרים אלוהיים המוכתבים מלמעלה. נחלתו של אדם היא שלו, בחייו, אך לאחר מותו היא רכוש של המשפחה, הכפר או השבט. למען הדיוק, בדתות אחרות כמו ביהדות היו הגבלות גם על מכירת קרקע, ובעיקר על מכירת "נחלת אבות". נחלת אבות איננה רק רכוש פרטי אלא מקור לסטטוס חברתי, מעמד והיררכיה בציבור, וכמובן גם משרתת את כבוד המשפחה. היו הגבלות שבהן נעסוק בנספח למסכת.
ההגבלות על מכירת קרקע הפכו, עם התפתחות המשק והמסחר, להגבלות בתחום הסמלי והחברתי, ובפועל דעכו. אך נשארה התפיסה הדתית של חשיבות סדר הנחלה, כמצווה משמיים וכיסוד לחברה כולה. לפי הלכת חז"ל אדם רשאי לתת מתנה כרצונו, ובתנאי שזו לא תיחשב לצוואת מת או לירושה פורמלית. היא תקפה ובלבד שלא תכונה ירושה, שכן ירושה היא על פי חוקי המקרא וההלכה בלבד. זו סיבה נוספת לשימוש במונח "נחל", שיש בו כאמור היבט דתי ולא רק הסדר משפטי, וכן בתוספתא (פ"ז הט"ז).
מכאן המשנה מפרטת את היורשים והמורישים לפי הסדר של הרישא<sup class="footnote-marker">1</sup><i class="footnote">ראו בבלי, נדרים ב ע"א; נזיר ב ע"א.</i>.
<b>אלו נוחלים ומנחילים</b> – יורשים כרגיל, ואם מתו מורישים את נחלתם ליורשיהם,<b> האב את הבנים</b> – אם מתו הבנים (ללא ילדים) האב יורשם, <b>והבנים את האב</b> – אחר מות האב הבנים יורשים אותו, <b>והאחים מן האב נוחלים ומנחילים</b> – האח שמת ללא בנים מנחיל את אחיו. לא נאמר במשנה מי קודם, האב או האחים. גם בפרשת צלפחד, שבה מוצגים דיני ירושה, לא נזכרה ירושת האב את הבן, שכן נושא זה לא היה ריאלי בפרשה הנדונה. אבל חכמים מבינים את המובן מאליו, שהאב קודם לאחי הבן. אחי הבן בעצם יורשים את נחלת האב בהיעדרו מהעולם.
<b>האיש את אמו</b> – בן יורש את רכוש אמו. לכאורה אין לאישה רכוש פרטי, רכושה שייך לבעלה, אבל מבחינה משפטית נכסי צאן ברזל (קרקעות) שהאישה מביאה מבית אביה, או שקיבלה במתנה, שייכים לה. בעלה בחייו (ובחייה) מפעיל את הרכוש ונהנה מפירותיו, אך הרכוש שייך לאם. בפועל היה לאישה רכוש כזה ואף רכוש נוסף שבפועל היה שלה, ועסקנו בכך בפירושנו לכתובות פ"ה. את האם עצמה יורש הבן. עד כאן רשימת היורשים הרגילים (נוחל ומנחיל).
<b>והאיש את אשתו</b> – בעל יורש את אשתו הנפטרת, אבל איננו מוריש לה. כלומר אישה איננה יורשת את בעלה. <b>ובני אחיות</b> – בן אחות יורש את אימו כרגיל (כנאמר לעיל), אך היא איננה יורשת אותו, אלא רק אביו יורשו. בני האחות הם למעשה כבן ואימו רגילים; לכאורה זו חזרה, ולכן אולי עדיף לפרש שהבת שאין לה אחים (לכן היא נקראת אחות) מורישה את רכוש אביה לבנה, אבל הבן שלה איננו מוריש את רכושו לה. הוא מוריש את רכושו לבניו או לאביו, לאחיו וכן הלאה, אך לא לאימו. בסך הכול זו עדיין חזרה על הדין בסעיף הקודם. ילד יורש את אימו, והאם מורישה לבנה. <b>נוחלים ולא מנחילין</b> – כך הדין בכל אלו.
<b>האשה את בנה</b> – הבן יורש את אימו, אך היא איננה יורשת אותו. הבן נוחל ואינו מנחיל, והאם מנחילה ואינה נוחלת. למעשה סעיף זה כבר הופיע. הופעתו בשנית נועדה לצורכי הריבוע, והיא מעידה על כך שהסידור הספרותי הוא מאוחר, ונקבע אחרי שנקבעו ההלכות הפרטיות.
המשפט שהאישה מנחילה את בנה מתאים למה שנשנה לעיל שאין הבת יורשת בנכסי אימה, שכן המשנה מדגישה שרק את בנה היא "מנחילה" (מורישה לו). עניין זה של זכות הירושה של הבת יידון להלן במשנה ד. מכל מקום, הבבלי (קטו ע"א) מדגיש שאכן משנתנו סוברת כמי שאומר שהבת יורשת בנכסי האם: "איתיביה רבי יוחנן לרבי יהודה בן שמעון: האשה את בנה, והאשה את בעלה, ואחי האם – מנחילין ולא נוחלין! אמר ליה: משנתנו איני יודע מי שנאה! ולימא ליה: רבי זכריה בן הקצב היא, דלא דריש מטות! לא מיתוקמא מתניתין כרבי זכריה בן הקצב". כאמור, נדון בכך להלן, ולאחר שיתברר שיש בנושא מחלוקת תנאית נקל יהיה להעמיד את המשנה כמאן דאמר שהבת איננה יורשת את נכסי אימה. אבל מבחינה סגנונית בהחלט ייתכן שהמשנה רק רצתה להציג מקרה כזה של מנחיל ולא נוחל, ולא רצתה להיכנס למחלוקת בדבר ירושת הבת. לכן קבעה שהאישה מנחילה את בנה, לא להוציא מהדעת שתנחיל גם את בתה אלא כדי לא להיכנס למחלוקת, ולמשנתנו אין עמדה בנושא ירושת הבת.
<b>והאשה את בעלה</b> – בעל יורש את אשתו והאישה איננה יורשת את בעלה, כפי שנאמר לעיל. זו כמובן חזרה. <b>ואחי האם</b> – יורשים את האם (אם אין לה בעל), אך היא איננה יורשת. זו נגזרת מההלכה שכרגיל אישה איננה יורשת (אלא אם כן אין לה אחים). <b>מנחילים ולא נוחלים</b> – כל אלו שמנינו לעיל. <b>והאחים מן האם לא נוחלין ולא מנחילים</b> – לאם יש בנים ובעל והם היורשים, והאחים שלה אינם יורשים אותה. כמובן יש דוגמאות רבות נוספות ללא נוחלין ולא מנחילים, בראש ובראשונה אנשים זרים, שתי נשים (אפילו הן צרות זו לזו) ועוד רבות.

Mishnah 2

<small>עפ”י כתב יד קופמן</small>
<b>סדר הנחלות כך הוא</b> – הפתיחה היא הלכתית, כרגיל במשנה, אבל ההמשך הוא מדרש הלכה. את פסוקי המקרא במלואם הצגנו במבוא. הפסוקים העיקריים הם (במדבר כז):
(א) וַתִּקְרַבְנָה בְּנוֹת צְלָפְחָד בֶּן חֵפֶר...
(ד) לָמָּה יִגָּרַע שֵׁם אָבִינוּ מִתּוֹךְ מִשְׁפַּחְתּוֹ כִּי אֵין לוֹ בֵּן תְּנָה לָּנוּ אֲחֻזָּה בְּתוֹךְ אֲחֵי אָבִינוּ:
(ח) ...אִישׁ כִּי יָמוּת וּבֵן אֵין לוֹ וְהַעֲבַרְתֶּם אֶת נַחֲלָתוֹ לְבִתּוֹ:
(ט) וְאִם אֵין לוֹ בַּת וּנְתַתֶּם אֶת נַחֲלָתוֹ לְאֶחָיו:
(י) וְאִם אֵין לוֹ אַחִים וּנְתַתֶּם אֶת נַחֲלָתוֹ לַאֲחֵי אָבִיו:
(יא) וְאִם אֵין אַחִים לְאָבִיו וּנְתַתֶּם אֶת נַחֲלָתוֹ לִשְׁאֵרוֹ הַקָּרֹב אֵלָיו מִמִּשְׁפַּחְתּוֹ וְיָרַשׁ אֹתָהּ וְהָיְתָה לִבְנֵי יִשְׂרָאֵל לְחֻקַּת מִשְׁפָּט כַּאֲשֶׁר צִוָּה ה' אֶת מֹשֶׁה<b>:</b>
מפסוק ד ברור שהיורש הוא הבן החי או הבנים. [<b>ו</b>]<b>איש כי ימות ובן אין לו והעברתם וגו'</b> (האות וי"ו מחוקה בקו) – פסוק ד,<b> הבן קודם לבת</b> – זו מסקנה פשוטה והכרחית מהפסוק. <b>כל יוצאי יריכו שלבן קודמין לבת</b> – זו כבר מסקנה של חכמים שהזכות עוברת מדור לדור. אם הבן חי, אין לנכד כל תביעה, ואם הבן מת, הנכד בא במקום הבן.<b> הבת קודמת לאחים</b> – ככתוב בפסוק ט, בהעדר בן (או יוצאי חלציו) הירושה לבת. זו הייתה בקשתן של בנות צלפחד בתנ"ך (במדבר כז), והיא התקבלה.<b> וכל יוצאי ירכה שלבת קודמין לאחים</b> – בן הבת קודם לאח, וכן בת בת אם אין לבת בנים.<b> האחים קודמין לאחי האב</b> – כאן המשנה מבליעה שהאב יורש את הבן. את האב ירשו אחיו של הבן המוריש (שהרי כבר אמרנו שאין לבן המוריש בנים או בנות). [<b>כל יוצאי יריכן שלאחין קודמין לאחי האב</b>]<b> –</b> כמקודם! <b>זה הכלל כל הקודם בנחלה יוצאי ירכו קודמין</b> – כל הזכאי לירושה שנפטר, ויש לו יורשים, יורשיו קודמים לבעלי הזכות הבאים בתור.
<b>והאב קודם לכל יצאי ירכו</b> – האב קודם לבנים שלו; אחי האב קודם לילדים שלו וכו'. כפי שכתבנו, דין האב איננו כותב בתורה. במקרה זה הסיבה לכך פשוטה, שהרי "אבינו צלפחד מת", אבל במקרה שהאב חי הוא קודם לבניו. כמו כן בתוספתא: "כל שהוא לפנים מחבירו, הוא קודם את חבירו, ונחלה משמשת והולכת ועולה, אפילו עד ראובן בן<sup class="footnote-marker">2</sup><i class="footnote">מן הסתם יש להשלים "בן יעקב".</i>" (פ"ז ה"א).
אם כן בלשוננו:
• ירושה בדרך כלל אמורה לרדת לדור הבא: בן לפני הבת, והבת שנייה (אם אין בנים).
• אם אין בני הדור הבא הירושה עולה לדור הקודם.
• אם הדור הקודם (האב) מת יורשים אותו בני הדור שמתחתיו (בני הדור של המוריש – בני האב שהם אחי הבן המת).
• אם אין לאב יורשים יוצאי ירכו, יורש הסבא את הרכוש, ומוריש אותו לילדיו (אחי האב).
• וכן הלאה. הכלל הזה מאותגר במסורת האמוראית ולא ברור שאכן היורש עומד תמיד במקום אביו, ולא נרחיב בכך<sup class="footnote-marker">3</sup><i class="footnote">ראו דברי רב ענן בבבלי קכה ע"ב.</i>.
סדר הדברים זהה לפסוקי המקרא, וגם הסגנון הוא בעצם סגנון המקרא עם תוספות הלכתיות. אין כאן מדרש הלכה רגיל; במדרש הלכה רגיל היה נכתב, למשל, "האחים קודמים לאחי האב, שנאמר "וְאִם אֵין לוֹ אַחִים וּנְתַתֶּם אֶת נַחֲלָתוֹ לַאֲחֵי אָבִיו". הזיקה לתורה ברורה.
סגנון המשנה דומה לזה של מגילת המקדש של האיסיים. זו הרצאה של התורה עם תוספות מתאימות המבטאות את התורה שבעל פה. ספרות חז"ל מתאפיינת בהבחנה תוכנית וספרותית בין התורה שבכתב לזו שבעל פה. את התורה שבכתב מצטטים תמיד כלשונה, כשמקדים אותה המונח "שנאמר", "תלמוד לומר" או מונח דומה (מהשורש אמ"ר). דברי חכמים מובאים בלשון משנה: שנינו, שכן שנינו, אמרו וכו', והם אמורים בלשון חכמים. כאן לפנינו הבאת פסוקים כסיפור רצוף, והפסוקים משולבים עם מסקנות הלכתיות. כל זאת ללא אזכור חיצוני לכך שאלו ציטוטים.
כאמור לפנינו סגנון מיוחד של המשנה, אך הוא רווח בספרות הכיתתית מימי בית שני, ואולי זו גם ראיה לקדמותו, אך גם ראיה לקרבה ספרותית בין ספרות מדבר יהודה לזו של חז"ל; קרבה שהעריכה המאוחרת (של רבי ובני דורו) טשטשה אותה, אולי בכוונה. 

Mishnah 3

<small>עפ”י כתב יד קופמן</small>
<b>בנות צל</b>[<b>ו</b>]<b>פחד נטלו שלשה חלקין בנחלה</b> (האות וי"ו מחוקה בקו) – זו מסקנת המשנה מסדר הירושה, בהנחה שכל אחד מיוצאי מצרים<sup class="footnote-marker">4</sup><i class="footnote">בתוס', פ"ח ה"ח ובירו', טז ע"א מובאת גם דעה שהחיים בזמן המפקד בערבות מואב נחלו, וממילא הוא חולק על הדרשה שבנות צלפחד קיבלו שלושה חלקים. מהירושלמי משתמעת גם דעה שבנחלת הארץ התחלקו יוצאי מצרים ויוצאי "ערבות" (הנוכחים בערבות מואב), ובנות צלפחד זכו בחמישה חלקים (שלושה בזכות ההורים, עוד אחד בזכות חפר הסבא, וחלק נוסף בזכותן העצמית). כמובן לא כל החלקים שווים. האמורא איננו חושש לחלוק על המשנה. עוד שם דרשה שבכלל הן קיבלו רק חלק אחד, והפסוק "נתן תתן" נועד לריבוי חלקן במטלטלים. בבבלי קיז ע"א יש מחלוקת דומה, אך בשם תנאים, וכן מימרה אמוראית שבנות צלפחד נטלו ארבעה חלקים (קיט ע"א).</i> זכה בנחלה, ושהחלוקה נעשתה לפי יוצאי מצרים ולא לפי באי הארץ (אחרת לא היה צלפחד זוכה לנחלה). לפיכך צלפחד משתתף בחלוקה, ובנותיו יורשות אותו (את חלקו), אך לא קיבלו נחלה בזכות עצמן. כך גם חפר קיבל נחלה בנוסף לנחלת צאצאיו. זה כמובן מדרש או פרשנות של בעל המשנה; נחלת חפר איננה מופיעה במפורש. אלו הם שלושת החלקים: א. <b>חלק אביהן שהיה עם יוצאי מצרים</b> – ונחל את חלקו; ב. <b>וחלקו עם אחיו בנכסי חפר</b> – גם חפר מופיע ברשימת יוצאי מצרים. חפר זכה בנחלה אישית, צלפחד בנחלה אישית, והבנות לא השתתפו בחלוקת הנחלות אלא בזכות היותן יורשות של אביהן. <b>ושהיה בכור נטל שני חלקים</b> – אם כן צלפחד זכה לשלוש נחלות אישיות: חלק אחד בזכות עצמו ושני חלקים מנחלת חפר, שכן הבכור זוכה לנחלה כפולה מזו של אח רגיל. כוונת המשנה לא רק להגדיל את נחלת הבנות, אלא להדגיש ש"מיטב תבעו". בנות צלפחד ראו בעיה שמשה עצמו לא זיהה, ובאו וביקשו בקשה ראויה. לכן הנתינה היא מלאה. במדרש: "מיטב תבעו. 'נתן תתן להן', זה חלק אביהן: בתוך אחי אביהן, זה חלק אחי אביהן: והעברת את נחלת אביהן להן, זה חלק בכורה תן להן" (ספרי זוטא, כז ז, עמ' 318; ספרי במדבר, קלד, עמ' 178 – "יפה דרשו"). הנתינות הן כולן מיצוי מלא של ההלכה שהבת יורשת בהיעדר האב.
הדגשנו את קרבת המשנה למדרש, אך יש במשנה גם פרטים שאינם בתורה. כך למשל הדגש שהבעל יורש את הבת. כמובן במדרשי ההלכה ניתנו גם לכך הנמקות מדרשיות ואחרות, כגון "ומנין אתה אומר יורש הוא אדם את אשתו? תלמוד לומר 'וירש אותה'. יכול בזמן שגרשה? תלמוד לומר 'וירש אותה' בזמן שהיא עמו, לא בזמן שגרשה. אמר רבי יהודה בן בתירה קל וחומר. ומה אם אמו שאינו זכאי במעשה ידיה, הרי הוא יורשה. אשתו שהוא זכאי במעשה ידיה, אינו דין שיירשנה?! אמרת 'וירש אותה' יורש אדם את אשתו. מנין אתה אומר יורש הוא חלקו של אביו ממטה ראובן וחלקו של אמו ממטה שמעון? אמרת 'וכל בת יורשת נחלה ממטות' (במדבר לו ח) אינו אומר 'ממטה' אלא 'ממטות' אבינו: וירש אותה יורש הוא את אשתו" (ספרי זוטא, כז יא, עמ' 318). אם כן שתי "הוכחות" לכך: קל וחומר ודיוק מהכתוב.
הבבלי (קז ע"א ואילך) תורם לדיון סדרה ארוכה של מדרשים, חלקם עוסקים בבעיות משנֶה. הרעיון מצוי גם בתוספתא פ"ז ה"ח, המקבילה למשנה.

Mishnah 4

<small>עפ”י כתב יד קופמן</small>
<b>אחד הבן ואחד הבת בנחלה</b> – שניהם מקבלים אותה צורה של ירושה. בנים לפני בנות, אך באותה שיטה, כלומר אם יש שני בנים הם מתחלקים באותה דרך שבה מתחלקת הנחלה אם יש שתי בנות. חוץ מהבדל אחד:<b> אלא שהבן נוטל פי שנים בניכסי האב</b> – הבכור נוטל שני חלקים, כלומר יש מקרה שבו בן נוטל פי שניים, ואילו אם יש רק בנות לא חל על אחת מהן דין בכורה. <b>ואינו נוטל פי שנים בניכסי האם</b> – בנוסף לכך בנכסי האם הבן יורש (ולא הבת), אבל אין דין בכור לבן בנכסי אימו. <b>והבנות ניזונות מנכסי האב</b> – הבדל נוסף הוא במקרה שיש בנים ובנות, הבנות אינן מקבלות ירושה אלא רק "ניזונות", כלומר יש להן זכות עד החתונה להתפרנס מנכסי האב (ושווי עבודתן זורם למשק הבית). הסדר זה יידון בתחילת פרק ט (מ"א). המשפט "אחד הבן" בוודאי איננו סיכום כללי. יש עוד הבדלים בין הבן והבת בנחלה. ההבדל העיקרי בין בן ובת הוא אשר נאמר לעיל, שאם יש בן בעולם אין הבת (אפילו היא בכורה) יורשת. "אחד הבן..." איננו אפוא זהות מוחלטת. אחד זה ואחד זה הוא מסגנונות המשנה<sup class="footnote-marker">5</sup><i class="footnote">משנה, ברכות פ"ז מ"ג; דמאי פ"ו מ"ז; כלאים פ"ב מ"ז ועוד.</i>. ואכן הבבלי מסביר שאחד הבן ואחד הבת הוא רק לעניין מסוים. כלומר המשנה משתמשת בניסוח כללי המשרה אווירת שוויונות אבל מתכוונת רק לפן מצומצם של הלכות ירושה, והבבלי (קכב ע"א) מתדיין על איזה פרט מדובר. אולי על נכסי האם (שזכות הבת לירושה שלהם שנויה במחלוקת, כפי שנסכם להלן), או בצורת החזקה או בחובה לחלק את הירושה לפי דין תורה, או בדין בכור נוטל פי שניים (זו ההצעה הראשונה של הבבלי), או כל פרט אחר.
התוספתא קובעת: "וכשם שהבן קודם את הבת בנכסי האב, כך קודם הבן את הבת בנכסי האם. רבי אלעזר ברבי יוסי אומר משם רבי זכריה בן הקצב, וכן היה רבי שמעון בן יהודה איש כפר איבוס אומר משום רבי שמעון, אחד הבן ואחד הבת שוין בנכסי האם" (פ"ז ה"י). המשפט "אחד הבן ואחד הבת" מופיע בהקשר אחר. ממילא עולה ההצעה שהמשנה מצטטת כאן את התוספתא ואין בה ניסוח כללי, אלא משפט קטוע מהתוספתא, ואכן המשנה הבאה עוסקת בחלק הבכור, והמשפט שבתוספתא מתאים כפתיחה לעניין הבכור. אם כן הרי שהמשנה תלויה בעריכת התוספתא ומצטטת משפט קטוע. בכך סרו כל התמיהות, והנוסח נראה תקין לחלוטין.
עם זאת עולה גם האפשרות שמשנתנו משמיעה קול שונה, כדעת הצדוקים, שהבת יורשת כבן, וכבר ראינו במשנה הקודמת שעמדות כאלה חזרו גם בספרות האמוראית<sup class="footnote-marker">6</sup><i class="footnote">"אלא אמר מר בר רב אשי, הכי קאמר: אחד הבן ואחד הבת שוין בנכסי האם ובנכסי האב" (בבלי, קכב ע"ב), וכן פוסק הבבלי בדרך אגב (קמב ע"א). </i>, ובניסוח זה – "אחד הבן ואחד הבת".
ההלכות בדבר חלק הבנות נידונות במפורט במסכת כתובות פי"ג מ"ו, והיא המשנה להלן פ"ט מ"א; שם נראה שמקובל שהבנות אינן יורשות, אבל זוכות למזונות עד שיתחתנו. המשנה שלנו והמשנה להלן מדברות על רכוש האב; מה דין ירושה של נכסי האם? כפי שהראינו במבוא למסכת כתובות, לעיתים היה לאם רכוש לא מבוטל. להלן בפ"ט מ"ז נחזור לשאלה ונראה שירושת בנות). בירושלמי (טז ע"א) מקבילה לתוספתא שציטטנו לעיל: "1. רבי שמעון בן לעזר אומר משום רבי זכריה בן הקצב, כך היה רבי שמעון בן יהודה אומר משום רבי שמעון, אחד הבן ואחד הבת שוין במטה האם. 2. רבי מלוך בשם רבי יהושע בן לוי, הלכה כרבי זכריה. 3. רבי ינאי קפודקייא הוה ליה עובדא, והוו דיינין רב הונא ורבי יהודה בן פזי ורב אחא, אמר לון רבי אחא, אחינו שבחוצה לארץ הדיוטות הן, והן טועין את ההלכה, ועוד דאינון סמכין על הדא דרבי מלוך בשם רבי יהושע בן לוי, ולי תו כן<sup class="footnote-marker">7</sup><i class="footnote">"ולית כן" – ואין זה כך.</i>. 4. רבי סימון בשם רבי יהושע בן לוי, אין הלכה כרבי זכריה. 5. רבי בא בריה דרבי חייה בשם רבי יוחנן, אין הלכה כרבי זכריה בן הקצב. 6. רבי לעזר אבוי דרבי יצחק בר נחמן בשם רבי הושעיה, אין הלכה כרבי זכריה. 7. רבי ינאי ורבי יוחנן הוון יתבין, עאל רבי יודן נשייא ושאל, 'וכל בת יורשת נחלה ממטות' מהו? אמר ליה מקיש מטה האב למטה האם, מה מטה האב אין לבת במקום הבן, אף מטה האם אין לבת במקום בן. או חילוף, מה מטה האם יש לבת במקום בן, אף מטה האב יש לבת במקום בן? אמר ליה רבי יוחנן, איתא מן תמן לית אהן גוברא בעי מישמע מילה דאורייא. 'והאיש את אמו, והאיש את אשתו', לא הוא האיש את אמו, הוא האיש את אשתו. 8. רבי יצחק בעי מימר פנסטה ולא אשכח, ומר הדא הילכתא תינייתא. 'בן', אין לי אלא בן, בן בת מניין? תלמוד לומר 'בן' מכל מקום. 'בת', אין לי אלא בת, בן בת, בת בן, בת בת, בן בן מניין? תלמוד לומר 'בת' מכל מקום. 'אחים', אין לי אלא אחים, בני אחים בנות אחים בני בנות אחים מניין? תלמוד לומר 'לשארו הקרוב' מכל מקום".
הירושלמי מתחיל בקביעה החלה לכאורה על העבר, שהבת יורשת במטה האם. אבל אין כאן דיון מקראי בלבד אלא מסקנה להיום, שהבת יורשת את רכוש אימה גם כשיש לאם בן. ההלכה נמסרת בשם תנא חשוב מימי בית שני (רבי זכריה בן הקצב). בסעיף 2 אנו שומעים שכך גם פסק רבי מלוך בשם רבי יהושע בן לוי. ממעשה 3 משמע שרבי ינאי, איש קפודקייה שעלה לארץ, סבר גם הוא כך, ומשמע במפורש שכך הפסיקה בחוץ לארץ. ברם סוללה שלמה של חכמי ארץ ישראל מתנגדת להלכה שהבת יורשת את רכוש האם. כך פסק בית הדין בציפורי שאליו פנה רבי ינאי. לטענת בית הדין של ציפורי הבת איננה יורשת את אימה, ובני חוץ לארץ הנוהגים לתת את ירושת האם לבת הם "הדיוטות". חברי בית הדין ממשיכים וקובעים שעל הפסק של רבי מלוך אין לסמוך ("ולי תו כן"). בהמשך (סעיפים 4–7) קבוצה של חכמים הפוסקת נגד מנהג חוץ לארץ, ורבי יהודה נשיאה מנסה להציג דרשה לטובת ההלכה שהבת יורשת את אימה, ונדחה. בסעיף 8 עוד תמיכה בהלכה שבת איננה יורשת את רכוש אימה, אבל גם דרשה התומכת למעשה בעמדת הצדוקים שהבת יורשת גם את אביה: "בני אחים בנות אחים בני בנות אחים מניין? תלמוד לומר 'לשארו הקרוב' מכל מקום".
בבבלי (קיא ע"א) יש סוגיה דומה, ומשמע ממנה שבנושא זה יש מחלוקת (כמו בירושלמי), והדיון הוא בנכסי האם ולא רק בתקופת המקרא (מטה האם) כמו בירושלמי. גם בבבלי ההלכה התנאית (בשם רבי זכריה בן הקצב) שהבן והבת שווים, ואף סתם הגמרא מתחיל בטיעון זה, כדבר הברור מאליו: "ומה בת שהורע כחה בנכסי האב יפה כחה בנכסי האם, בן שיפה כחו בנכסי האב אינו דין שיפה כחו בנכסי האם?". אם כן ודאי שהבת יורשת את אימה, והשאלה היא רק האם גם הבן יורש אותה. אבל בהמשך טוען שמואל "אפס זכריה!" – דעתו של רבי זכריה בן הקצב בטלה, ובהמשך הסוגיה עוד עמדות ברוח זו: "אחינו שבחוצה לארץ הדיוטות הן"; אלה הם אפוא חלק מחכמי בבל.
כאמור, בסוף המשנה הקודמת הצענו שמשנה ג איננה נוקטת עמדה בנושא, אבל גם ייתכן שהיא כדעה שהבת איננה יורשת בנכסי אימה (אלא אם כן אין לאם בן זכר). בפשטות לעינינו שינוי בהלכה לכיוון החלשת כוח האישה, ובני חוץ לארץ התמידו בהלכה הקדומה. ההבדלים בין בבל לארץ ישראל בתחום מעמדה המשפטי של האישה מחייבים הרחבה שלא כאן מקומה.
<b>ואינן ניזונות מנכסי האם</b> – נכסי האם אינם משמשים אלא לירושה של הבן (כך משתמע מהמשנה), ולא כלכלה שוטפת. המשפט "אחד הבן ואחד הבת בנחלה" הוא מטעה, שכן יש ביניהם הבדלים רבים כפי שמנתה המשנה. אלא שיש להבינו בצורה מצומצמת: אם אין בנות הן אינן מתחלקות לפי הלכות בכור. לא נאמר כיצד הן מתחלקות. האם:
1. הבכורה מקבלת פי שניים בנכסי האב ובנכסי האם.
2. הבכורה מקבלת פי שניים רק בנכסי האם.
3. הבכורה איננה מקבלת פי שניים אף פעם.
כל מה שהמשנה שללה הוא המצב של הבכור הזכר שמקבל פי שניים בנכסי האב ואינו מקבל בנכסי האם אלא חלק אחד. הבת שונה ממנו, ולא נאמר מה דינה.

Mishnah 5

<small>עפ”י כתב יד קופמן</small>
<b>האומר איש פלוני בני בכור –</b> המשנה מעלה שני נושאים. הראשון: האב מאשר ב"צוואתו" שפלוני הוא בנו הבכור, אף על פי שכנראה איננו מוכר ברחוב ככזה, והאמירה השנייה היא שאף על פי שמדין תורה מגיע לו כפל ירושה, <b>לא יטול פי שנים</b> – הבן הבכור לא יקבל את חלקו המגיע לו מדין תורה, אלא ירושה רגילה. <b>איש פלוני בני –</b> או שהכיר בפלוני כבנו, <b>לא יירש עם אחיו</b> – אבל האב לא כלל אותו במפורש ברשימת היורשים, <b>לא אמר כלום</b> – לצוואה זו (בלשוננו) אין תוקף חוקי,<b> שהיתנה על הכתוב שבתורה</b> – דין תורה גובר על הצוואה הפרטית.<b> המחלק נכסיו על פיו</b> – אבל אם האב חילק את רכושו לא כירושה אלא כמתנה,<b> ריבה לאחד ומיעט לאחד</b> – אם האב רצה לחלק מתנות לא שוויוניות לילדים,<b> הישווה להן את הבכור</b> – קבע שהבכור יקבל רק מנה אחת ולא פי שניים,<b> דבריו קיימין</b> – זו מתנה ולא ירושה, שכן הוא לא הוריש אלא "חילק את נכסיו", לכן אין כאן עקירת דין תורה. הסברנו את המשפט לפי העיקרון שהמשתמש בלשון "מתנה" הורשתו תקפה; להלן נראה שיש גם מי שטוען ששינוי בגודל החלוקה תקף תמיד, גם אם האב השתמש בשורש יר"ש. <b>ואם אמר משם ירושה לא אמר כלום</b> – זה המקרה ברישא. אם האב מוריש הוא חייב להוריש לפי דין תורה.<b> כתב בין בתחילה ובין באמצע ובין בסוף</b> – של שטר ה"צוואה",<b> משם מתנה</b> – האב כתב שזו מתנה ולא ירושה. השימוש במונח "מתנה" מצוי בתחילת השטר, בסופו או באמצעיתו, ובשאר הקטעים השתמש במונח "ירושה" (בבלי, קכט ע"א). למעשה זה שטר ירושה, והניסוח "מתנה" הוא עקיפה של צווי התורה ודברי חכמים בעניין. <b>דבריו קיימין</b> – המתנה תקפה.
<b>האומר איש פלוני ירשני במקום שיש בת</b> – כלומר עבר על דין תורה והשתמש במונח "ירושה",<b> בתי תירשני במקום שיש בן</b> – גם זו דוגמה למי שעבר על דין תורה,<b> לא אמר כלום שהיתנה על הכתוב שבתורה</b> – כמקודם. אסור לאב להוריש אלא לפי דין תורה.<b> רבי יוחנן בן ברוקא אומר אם אמר על מי שהוא ראוי לו לירושה דבריו קיימין</b> – מותר לו לשנות את גובה החלוקה בין יורשים, אפילו אם השתמש רק בשורש יר"ש,<b> ועל מי שאינו ראוי לו לירושה אין דבריו קיימין</b> – אך לא להעניק ירושה למי שאינו זכאי לכך מדין תורה. דברי רבי יוחנן עשויים להתפרש כהקלה (אפשרות קלה לשנות מדין תורה), או כהחמרה (הכבדה על האפשרות לשנות דין תורה). אם הוא מדבר על הרישא זו הקלה. לפי תנא קמא כל שימוש במונח "יירש" הוא רק כדין תורה, ורבי יוחנן בן ברוקה מתיר לשנות את גובה החלוקה בין היורשים החוקיים (גם אם כתב "יירש"), או שהוא מכביד ואומר שגם אם כתב בלשון מתנה – המתנה תקפה רק אם חילק למי שהוא "בר ירושה" (אחד מהרשימה). קשה לדעת למה התכוון רבי יוחנן, ומה הבין העורך מדבריו. בתוספתא הנוסח הוא: "רבי יוחנן בן ברוקה אומר, אם אמר על מי שראוי לו ליורשו, דבריו קיימין. על מי שאינו ראוי לו ליורשו, אין דבריו קיימין. כיצד? אמר על בת הבן בין הבנים, ועל בן הבת בין הבנות, דבריו קיימין. על הבת בין הבנים ועל האח בין הבנות, לא אמר כלום" (פ"ז הי"ח). אם כן רבי יוחנן מקל, אך התוספתא מבינה את דבריו באופן מצומצם ביותר.
כן משמע מהירושלמי (טז ע"ב) כפשוטו, ולפי סיכום המשנה רבי יוחנן אינו מכיר כלל בחלוקה של ה"לשון". מבחינתו כל שינוי מותר, בכל לשון שהיא, ובלבד שיהא זה שינוי בכמות הירושה ולא הוספה של יורש נוסף. אולי גם מותר לאב להוריד את אחד הבנים מהירושה, אך לא להוסיף יורש. להלן נציע שבתוספתא יש מי שחולק על רבי יוחנן בן ברוקה, אבל בתוספתא נוסח מצומצם בהרבה ההופך את חידושו של רבי יוחנן למזערי. סביר שה"כיצד" הוא תוספת של העורך, והוא מצמצם את חידושו של רבי יוחנן בן ברוקא.
<b>הכותב נכסיו לאחרים והניח את בניו</b> – אם נפרש את המשנה לפי הרישא, האב כתב צוואה ונתן מתנה לאחרים ולא השאיר לבניו כלום,<b> מה שעשה עשוי</b> – דבריו קיימים כי השתמש בלשון מתנה, <b>אבל אין רוח חכמים נוחה ממנו</b> – ראוי לתת את הירושה ליורשים. מבחינה פורמלית ניתן לעקוף את המגמה של התורה ולחלק מתנה, אך זה אינו רצוי ואינו ראוי – "רוח חכמים אינה נוחה" מחלוקה שלא לפי דין תורה. להלן נרחיב במונח זה.<b> רבן שמעון בן גמליאל אומר אם לא היו בניו נוהגין כשורה זכור לטוב</b> – כלומר מותר לאב לא להוריש את בניו, ובלבד שתהא לו סיבה טובה לכך. האם יש לו סיבה כזאת – זו החלטה של האב, וממילא בפועל הוא עושה כרצונו. "אין רוח חכמים נוחה" הוא שלב ביניים בין איסור על האב להוריש את רכושו שלא לבניו לבין היתר לעשות זאת. עדיין אסור לאב להשתמש בלשון הורשה, אבל גם אם השתמש בדרך הפורמלית המותרת – אין רוח חכמים נוחה ממנו.
בבבלי (קלג ע"ב) מובאת סדרת מעשים מימי בית שני שבהם נהגו חכמים עשירים כרבן שמעון בן גמליאל, כגון "מעשה באדם אחד שלא היו בניו נוהגין כשורה, עמד וכתב נכסיו ליונתן בן עוזיאל. מה עשה יונתן בן עוזיאל? מכר שליש, והקדיש שליש, והחזיר לבניו שליש. בא עליו שמאי במקלו ותרמילו. אמר לו: שמאי, אם אתה יכול להוציא את מה שמכרתי ומה שהקדשתי, אתה יכול להוציא מה שהחזרתי".
הסיפור מופיע רק בתלמוד הבבלי, אבל אין סיבה אמיתית לפקפק בו. משתמע ממנו שעמדת רבן שמעון בן גמליאל, בן דור אושה, הייתה מקובלת כבר בימי הבית, ולא כסדר הכרונולוגי שאנו נציע להלן בעקבות ביכלר. מבחינה אידאולוגית המעשה חשוב: חז"ל קוראים לכבד את דין תורה, עד שהוא מתנגש בערכים שהם מטפחים.
בתלמוד הבבלי (קכו ע"ב) מצויה גם עמדה אחרת: "לימא, מתניתין דלא כרבי יהודה, דאי רבי יהודה, האמר: בדבר של ממון תנאו קיים! דתניא, האומר לאשה הרי את מקודשת לי על מנת שאין ליך עלי שאר כסות ועונה – הרי זו מקודשת ותנאו בטל, דברי רבי מאיר; רבי יהודה אומר: בדבר של ממון תנאו קיים". הכלל "בדבר של ממון תנאו קיים" בא בניגוד לכלל של "התנה על מה שכתוב בתורה". כפשוטם של דברים רבי יהודה חולק על כל משנתנו, ומשנתנו היא דברי רבי מאיר. המשך הסוגיה מנסה לתרץ כך שרבי יהודה לא יחלוק על המשנה. הבבלי מתרץ שבמקרה של קידושין האישה מוחלת, אבל עדיין רבי יהודה הוא זה שטוען שבדבר שבממון מותר להתנות על הכתוב בתורה.
הבבלי שואל ומקשה לשיטתו שבדבר <u>שבממון</u> תנאי קיים, אבל במשנת בבא מציעא פ"ז מי"א מדובר בכל תנאי שהוא. הבבלי מתקשה: הרי ירושה היא דבר שבממון, ולמה דבריו בטלים? אבל כל השאלה היא לתפיסת הבבלי; במשנה כל תנאי שהוא נגד דבר תורה בטל. הדברים אמורים במקרה שהבעל התנה במפורש שלא יחול עליו דין תורה, אבל מותר לו תמיד לתת לרעהו או לאשתו פטוֹר או מתנה. אם כך הרי ירושה היא דוגמה מובהקת לפורמליסטיקה זו. מותר לתת מתנה, ואסור להוריש כנגד דין תורה.
בתוספתא קידושין ברייתא דומה: "1. הריני מקדשך על מנת שירצה אבא, רצה האב מקודשת, לא רצה אינה מקודשת. 2. על מנת שאם מתי לא תהא זקוקה ליבם, הרי זו מקודשת ובטל תנאו, שהתנה על מה שכתוב בתורה, וכל המתנה על מה שכתוב בתורה תנאו בטל. 3. על מנת שאין ליך עלי שאר כסות ועונה, הרי זו מקודשת ותנאו בטל. זה הכלל, כל המתנה על מה שכתוב בתורה בדבר של ממון תנאו קיים, בדבר שאינו של ממון תנאו בטל. על מנת שאני עשיר, אין אומרים בעשיר שבעשירים, אלא כל שבני עירו נוהגין כן" (פ"ג הז-ה"ח). ברור אפוא שלפי נוסחת התוספתא רבי יהודה חולק עקרונית על המשנה, כשם שהוא חולק על המשכה של משנה ו (להלן). גישתו של רבי יהודה הופכת את כל דיני ירושה להמלצה בלבד; בפועל ניתן לכתוב צוואה, תוך שימוש במונח ירושה, לכל מי שירצה נותן הירושה להעניק מרכושו.
בספרות התנאית והאמוראית שלבים נוספים.
במשנה ז להלן הופך הכלל של שימוש במונח "מתנה" לכמעט סמלי. כפי שנראה שם מדובר בשטר ירושה, אך אם הופיעה בו פעם המילה מתנה – דיינו. בבבלי (קל ע"א) מובא גם מדרש: "לפי שנאמר: והיה ביום הנחילו את בניו, שיכול, והלא דין הוא: ומה פשוט שיפה כחו, שנוטל בראוי כבמוחזק, התורה נתנה רשות לאב להנחיל לכל מי שירצה...".
לפנינו סדרת עמדות שהגיוני לסדרן לפי סדר כרונולוגי, אם כי מהמשנה שלנו לא עולה שום פרט כרונולוגי. החלוקה ההגיונית-כרונולוגית היא:
1. דין תורה – חלוקת ירושה בסדר הכתוב בבמדבר כז ומוצג במשניות לעיל.
2. איסור לשנות מדין תורה, ואם שינה השינוי איננו תקף (מתנה על מה שכתוב בתורה).
3. ניתן לעקוף את האיסור בצורה פורמליסטית (להעניק ירושה תוך שימוש במונח מתנה), אבל אין הדבר ראוי.
4. מותר לסטות מעט מדין ירושה (להעדיף או להפחית ממה שכל יורש מקבל), אך לא לחלק את נחלת המשפחה לאחרים, כלומר לא להוסיף יורש. זו עמדת פשרה מובהקת, והיא משלהי דור יבנה.
5. מותר לאב לעשות כהבנתו, אבל הוא צריך (לעצמו) הסבר ראוי (רבן שמעון בן גמליאל) = דור אושה.
6. מותר לאב לעשות כהבנתו. מחלוקת בדור אושה (רבי יהודה ורבי מאיר).
7. קבלת עמדת רבי יהודה (בבלי).
עמדות 5-4 עשויות להתייחס רק למי שנקט את הדרך השלישית (כתב בלשון מתנה), או שהן הצעות חילופיות.
במהלך הדיון לא מצאנו ראיות לסדר כרונולוגי של הדברים, וייתכן שלמעשה בידינו סדרת מחלוקות. מדעתנו אנו משערים שערעור הסדר שבתורה קשור לערעור החברתי של המשפחה המורחבת, אבל הדעות השונות כאן אינן מתוארכות.
כאמור ההצעה השלישית היא פורמליסטית. אם ראוי לבצע את דין תורה, מה לי לשון זו או אחרת. אלא שהמשפט העברי הוא אכן גם פורמליסטי, או אולי עדיף לנסח שיש בו מרכיבים פורמליסטיים<b>.</b> כאשר בוחנים את ההלכה במשקפי משפט, אי אפשר למנוע מאדם לתת מתנה בחייו, או למכור. הוא גם יכול לתת מתנה שתחול לאחר מותו. לפיכך אין דרך למנוע את הפרצה. התורה השאירה את הפרצה. חכמים אינם מרוצים מכך, ולדעתם לא ראוי לנצלה, אך הפרצה קיימת, והשטר תקף. הגישה הפורמליסטית דוחה את הטיעון המוסרי שמנוסח בספרות הפרשנות כ"נבל ברשות התורה" (רמב"ן לויקרא יט ב ועוד).
נקל להבין שההתנגדות לירושה שלא לפי הסדר המקראי קשורה לתפיסה של נחלת אבות. בנספח למסכת נראה שהיו הגבלות על זכות היחיד למכור קרקע. ההגבלות נבעו מהתפיסה שהקרקע איננה שייכת ליחיד אלא היא רכוש המשפחה. תפיסה זו עולה בקנה אחד עם החובה להוריש את האדמה לפי הסדר המקראי. סדר זה מחזק את המשפחה, מנציח את מקום הבן הבכור כיורש טבעי, והבת יוצאת מבית אביה, והסדר הרגיל הוא שהיא מצטרפת ללא רכוש קרקעי לבית בעלה ולמשפחתו. כאשר מבנה המשפחה המורחבת התערער<sup class="footnote-marker">8</sup><i class="footnote">רובין, דיני אבל; ספראי, המשפחה.</i>, והחברה התבססה על משפחות גרעיניות, ובמקביל המסחר הקרקעי גבר, הפכה מכירת קרקע לחוקית ורווחת, וממילא נפתחה הפרצה להורשה שלא כדין תורה<sup class="footnote-marker">9</sup><i class="footnote">ראו עוד ביכלר, ירושה; אורבך, ירושה.</i>.
עיקר המשנה עוסק בחובה להוריש לפי דין תורה, אבל בראשית המשנה צצה גם שאלת המהימנות. האב נאמן להצהיר שפלוני הוא בנו, והצענו שהוא נאמן גם אם הדבר לא היה ידוע ואין על כך חזקה "טבעית". ואכן התוספתא מרחיבה בדיני נאמנות זו: "נאמנת חיה לומר זה יצא ראשון. אימתי, בזמן שאין שם ערער, אבל יש שם ערער אינה נאמנת. רבי לעזר אומר, אם הוחזקה על עמדה, נאמנת, ואם לאו אינה נאמנת" (פ"ז ה"ב). החיה היא המיילדת, וכאישה נאמנותה בעייתית. התוספתא קובעת שהיא נאמנת אלא אם כן מתעורר "ערער".
ערער איננו טענה משפטית; טענה משפטית היא עדות, וחייבים לקבלה. ערער הוא אפוא מה שהיום היינו קוראים רכילות, ולכל היותר "רכילות מסתברת". החיה נאמנת עד שבא הדבר לבית דין, או נכון יותר עד שעדותה מאותגרת אפילו מחוץ לבית דין. בשאלה זו של נאמנות האישה עסקנו בפירושנו ליבמות פט"ז מ"ז, ושם הבאנו סדרת מחלוקות בנושא. בעיקרון זו מחלוקת בית שמאי ובית הלל (יבמות פט"ו מ"א-מ"ג; עדיות פ"א מי"ב)<sup class="footnote-marker">10</sup><i class="footnote">ראו פירושנו ליבמות פט"ז מ"ז; כתובות פ"א מ"ז ומ"ח.</i>. נוכחנו לדעת שבית שמאי מקבלים עדות בענייני אישות גם אם היא עדות חלקית (עד על עצמו, עד אחד, אישה, אישה על עצמה וכו'), ונרחיב על כך בפירושנו למשנה ו.
הכלל של מתנה על מה שכתוב בתורה מופיע בסדרת הקשרים. הוא מופיע במשנת כתובות (פ"ט מ"א): "כתב לה דין ודברים אין לי בנכסיך, ובפירותיהן, ובפירי פירותיהן, בחייך ובמותך – אינו אוכל פירות בחייה, ואם מתה אינו יורשה. רבן שמעון בן גמליאל אומר: אם מתה יירשנה, מפני שהתנה על מה שכתוב בתורה, וכל המתנה על מה שכתוב בתורה תנאו בטל". ההלכה מופיעה ללא ההסתייגות, "כל תנאי" על הכתוב בתורה בטל. ברור שזה "תנאי בדבר של ממון", ולפי רבי יהודה הוא בטל. בפירושנו למשנה הבאנו את התלמודים ששואלים שאלה זו ומציעים לחלק<sup class="footnote-marker">11</sup><i class="footnote">בירושלמי (ה"ו, טז ע"ב) מופיע גם תירוץ של גזרה מיוחדת: "שלא תהא מברחת נכסיה מבעלה".</i>, אבל כפשוטה כבר במשנה זו יש מחלוקת בין רבן שמעון בן גמליאל ותנא קמא.
גם הירושלמי (ה"ג, טז ע"ב) למשנתנו שואל את השאלה ועונה תשובה לא ברורה: "בסוף הוא זוכה בהן". כך בכתב יד אסקוריאל (רוזנטל-ליברמן). מדובר כנראה על ההצהרה "דין ודברים אין לי בנכסיך" והתנאי הוא תנאי שבממון, אך כנראה לדעת התלמוד ירושה איננה רק דבר שבממון. נחלת המשפחה איננה רק עסק של נדל"ן אלא קשורה למהותה ולכבודה של המשפחה, ואולי גם לייחוסה. ירושה איננה אפוא דבר שבממון. רק מאוחר יותר, משהפכה הנחלה המקודשת של המשפחה לנכס ככל נכס, קיבלה מעמד נחות יותר, של "ממון" (נדל"ן) בלבד.
כפשוטה, וכפי שהמשנה מתפרשת לפני העמדות התלמודים, המחלוקת במשנת קידושין היא על עצם הכלל האם המתנה על הכתוב בתורה תנאו בטל או קיים. ודאי שאין הוא יכול להתנות שיום הכיפורים אינו חל, וכל הדיון הוא בתנאי כזה שעסקו סביב ענייני ממון. נמצאנו למדים שבעצם המחלוקת היא האם תנאי בממון המפר דין תורה קיים, אבל המונחים המשפטיים טרם הופיעו וטרם התחולל תהליך של "שיום"<sup class="footnote-marker">12</sup><i class="footnote">בתהליך "שיום" נקבעים המונחים וניתנת הדעת על המבט הכולל, והתופעה זוכה למינוח והגדרה משפטית. התהליך כללי ומאפיין למשל ילדים מתבגרים. הוא גם אופייני למה שאנו כינינו במבוא "תהליך היורודיפיקציה" של המשפט העברי (ממסוד). כשכתבנו את המבוא לפירוש כולו טרם הכרנו את המונח, ואף אנו בדרכנו הלימודית התחולל בנו אותו תהליך המכונה "שיום". </i>.
כן ראינו לעיל, במשנת בבא מציעא פ"ז מ"י: "מתנה שומר חנם להיות פטור משבועה, והשואל להיות פטור מלשלם, נושא שכר והשוכר להיות פטורין משבועה ומלשלם", ובמשנה יא: "כל המתנה על מה שכתוב בתורה תנאו בטל, וכל תנאי שיש מעשה בתחלתו תנאו בטל, וכל שאפשר לו לקיימו בסופו והתנה עליו מתחלתו תנאו קיים". הבבלי (צד ע"א) מתרץ שאכן המחלוקת היא על תנאי שבממון, ומשנה י קובעת שהתנאי קיים כרבי מאיר בתוספתא קידושין (פ"ג ה"ח) שהבאנו לעיל.
אבל מבחינת התפתחות החשיבה המחלוקת היא על עצם הקביעה "שהמתנה על הכתוב בתורה תנאו בטל" וכל המחלוקת היא למעשה רק על דבר שבממון, אבל תופעת ה"שיום" (ניסוח הכללים) היא פרי הדיון התלמודי. תופעת מתן השמות המשפטיים מתחילה בתוספתא בקידושין, ועד אז הייתה יותר אינטואיטיבית, ולא נעשה שימוש במונחים שנקבעו בסוף תקופת התנאים.
תנאי על הכתוב בתורה מופיע בעוד נושאים, חלקם בדיני איסור ופולחן (תוס', נזיר פ"ב ה"ב; גיטין פ"ז ה"א) וחלקם בדיני ממון (תוס', כתובות פ"ט ה"ב), לעניין רשות הבעל בנכסי האישה וירושתה, ועוד הרבה בספרות האמוראית. לעיתים מדובר בתנאי כזה בלי שהניסוח 'מתנה על מה שכתוב בתורה' מופיע, כך למשל "הנושא ונותן באמונה, והאומר לחבירו על מנת שאין לך עלי אונאה, אין לו עליו אונאה" (תוס', בבא מציעא פ"ג הכ"ב), ובדומה לו: "האומר לחבירו על מנת שאין לך עלי אונאה, רב אמר: יש לו עליו אונאה, ושמואל אמר: אין לו עליו אונאה! אלא הלכה כרבן שמעון בן גמליאל, דאמר: המתנה על מה שכתוב בתורה תנאו בטל" (בבלי, כתובות פד ע"א). זה תנאי על מה שכתוב בתורה בממון, והוא מחלוקת אמוראית, והברייתא מהלכת בדרכו של רבי יהודה שתנאו קיים. כל זאת מבלי שהמונחים "תנאי", "כתוב בתורה" ו"דבר שבממון" יופיעו. כפי שהסברנו את דין הונאה (בבא מציעא פ"ד), הוא נמצא על הגבול שבין דיני מוסר לדיני ממון. כפשוטה מחלוקת האמוראים היא על עצם התנאי, והם אינם נזקקים לעולם המונחים שכבר קיים בספרות התנאית, אך בשלב זה הם אינם רואים בכללים בסיס הלכתי. מחלוקת אמוראים דומה יש על תנאי אחר, דומה, "האומר לחבירו על מנת שלא תשמטני שביעית" (בבלי, מכות ג ע"ב), ובנושאים נוספים.
הכלל שבדבר של ממון התנאי קיים מופיע מעט מאוד פעמים, ובמפורש במקור תנאי רק בתוספתא קידושין, אבל כאמור יש להשתמש בו במחלוקות נוספות, תנאיות ואמוראיות, אף שבעלי המחלוקת לא השתמשו בו במפורש אלא רק חשו בו בצורה אינטואיטיבית. אם כן הכלל שהמתנה על הכתוב בתורה תנאו קיים מוגבל על ידי הכלל שרק תנאי שבממון קיים, אבל ההגבלה שנויה במחלוקת תנאית. אפשר שהמחלוקת בבסיסה לא הייתה כוללת, ולפחות מקורות תנאיים ואמוראיים לא חשו כך במודע, אבל היא מבצבצת בעוד סוגיות אף שאין בהן שימוש ישיר במונח.
<b>רוח חכמים</b>
אחד הביטויים שבהם המשנה מציגה את תמצית השקפתה הערכית בעניין הורשה שלא לפי סדר הנחלות הראוי הוא הביטוי "אין רוח חכמים נוחה". ביטוי זה מעביר את הדיון מההיבט המשפטי להיבט אחר שאיננו משפטי. כפי שהגדרנו, ההיבט הלא-משפטי ניתן להצגה בדרכים שונות – כהיבט של היצמדות לרוח התורה (לסדר הנחלות המקראי), או כביטוי לסדר הראוי בעיני חכמים מבחינה חברתית, ואם ירצה הקורא הרי שזה גם הסדר הראוי מבחינה מוסרית. כל היבט אפשרי, אבל הוא מוצג כחוץ-משפטי. מכיוון שהנושא חשוב לצורך הבנת דיני נזיקין, מן הראוי לבחון את מלוא היקפו. במקורות מופיע טיעון כזה לגבי נושאים נוספים:
1. החזרת חוב בשביעית (משנה, שביעית פ"י מ"ט):
המחזיר חוב בשביעית רוח חכמים נוחה ממנו. הלוה מן הגר שנתגיירו בניו עמו לא יחזיר לבניו, ואם החזיר רוח חכמים נוחה ממנו. כל המטלטלין נקנין במשיכה, וכל המקיים את דברו רוח חכמים נוחה ממנו. בירושלמי שם המעמד מתואר בצורה ציורית: "המחזיר חוב בשביעית ואומר לו משמיט אני, רוח חכמים נוחה הימינו. רב הונא אמר בשפה רפה, והימין פשוטה לקבל" (לט ע"ד).
2. המקרה השני הוא הגוזל שעשה תשובה. האם צריך להחזיר את החפץ שנגזל כמות שהוא, או די בכך שיחזיר את ערכו:
הגוזל שעשה תשובה וביקש להחזיר את הגזילה, המקבל הימינו אין רוח חכמים נוחה הימינו (ירו', שביעית פ"י ה"ט, לט ע"ד). מקרה זה בעייתי. יש בספרות חז"ל דעה אחרת, שהגוזל חייב להחזיר את החפץ כמות שהוא. עסקנו בכך ארוכות בפירושנו לגיטין פ"ה מ"ה. יש בנושא מחלוקת, ומי שהתנסח ש"אין רוח חכמים נוחה הימנו" נוקט עמדה אחת בנושא ההלכתי. מעבר לכך יש במשפט ביקורת על צדיקות יתר. ביקורת לא על ה"גזלן" שחזר בתשובה, אלא על קביעת הנורמה החברתית המופרזת, נורמה שתצמצם מקרים של חזרה בתשובה<sup class="footnote-marker">13</sup><i class="footnote">ביטוי ברור לכך יש בבבלי, בבא קמא צד ע"ב.</i>.
3. החוזר מהתחייבות:
כל המבטל את דבריו אין רוח חכמים נוחה הימנו (תוס', בבא מציעא פ"ג הי"ד). גם בעניין זה עסקנו במבוא למסכת נזיקין, ואף בפירושנו לבבא מציעא (פ"ד מ"י). דיבור בעל פה, אף ללא התחייבות, נחשב בעיני חלק מהחכמים למחייב. נכון יותר לדעת כולם הוא מחייב, אך לא מבחינה משפטית.
4. המחזיר רכוש של הגר לבניו:
הלוה מן הגר שנתגיירו בניו עמו לא יחזיר לבניו, ואם החזיר – רוח חכמים נוחה ממנו (משנה, שביעית פ"י מ"ט); "והתניא: רוח חכמים נוחה הימנו! לא קשיא..." (בבלי, קידושין יז ע"ב, וכעינו גם בירו', שביעית פ"י ה"ד, לט ע"ד). עושה רושם שבמקרה זה השימוש בטיעון המוסרי החשוב "אין רוח חכמים נוחה הימנו" מופרז. בירושלמי הניסוח מובא אגב הדיון בגזלן שחזר בתשובה, ולפיכך הביטוי מובן כהיגררות אחר המקרה הקודם. אין צריך לומר שגם במשנת שביעית הניסוח מובן (שם "רוח חכמים נוחה ממנו"). הניסוח של הבבלי מושפע אפוא ישירות מהירושלמי. מה שהיה בירושלמי דרך אגב וגררה הפך בבבלי לניסוח עצמאי שאין לו הצדקה פנימית.
<b>המנוולת עצמה בימי נידתה</b> 
מכאן אמרו כל המנולת עצמה בימי נדתה רוח חכמים נוחה הימנה וכל המקשטת עצמה בימי נדתה אין רוח חכמים נוחה הימנה (אדר"נ, נו"א פ"ב, עמ' 8; אדר"נ, נו"ב פ"ג, עמ' 12). המימרה שייכת לגל מימרות בתר-תלמודיות בשבח הצניעות וההרחקה מהכיעור, נושא שבתקופה הבתר-תלמודית זכה להדגשה רבה. דומה שיש כאן גיוס של נורמה בעלת חשיבות דתית עקרונית לנושא שהוא בעל אופי טכני יותר; שימוש שהוא יותר הצהרתי מאשר חצי-הלכתי.
אם כן, בראשיתה נועדה המימרה לתאר מצב שבו מבחינה הלכתית קיימת נורמה ברורה, ורוח חכמים איננה נוחה מאלו המנסים להחמיר על עצמם. המחמירים מבטאים את הדת העממית במיטבה<sup class="footnote-marker">14</sup><i class="footnote">לצד התאורטי ראו ספראי, הדת העממית. במאמר זה דוגמאות שונות להחמרות כאלה. רק כדי לסבר את אוזני הקוראים כאן, ההחמרות המקובלות היום בניקויי הכשרות לפסח הן דוגמה לדת עממית כזאת, ואף דוגמה לחדירת החומרות החוץ-הלכתיות לתוך ההלכה הנוהגת.</i>, רצון למלא את דבר ה' מבלי להתחשב בגדרים ההלכתיים המקילים. אין כאן סתם החמרה אלא רצון לשמור, כביכול, על רוח ההלכה מעבר לדרישות ההלכה עצמה; רצון שלא ליהנות מההקלות הכלולות במסגרת ההלכתית. ברור מדוע חכמים מתנגדים למגמתו כאלה. בפועל לא אחת הן חדרו להלכה הקנונית, שכן חכמים התקשו להתמודד עם לחצים פנימיים הבאים מתוך יראת שמיים ורצון טוב.
בשלב שני נעשה שימוש במונח להחמרות רגילות.

Mishnah 6

<small>עפ”י כתב יד קופמן</small>
<b>האומר זה בני נאמן</b> – וכנראה לא היה מקובל בציבור שזה בנו,<b> וזה אחי</b> – הוא מוסיף אדם על רשימת היורשים המקובלת בציבור, בניגוד לחזקה המקובלת בציבור.<b> אינו נאמן</b> – כפשוטם של דברים האב העומד למות, או אולי כשהוא עדיין בריא, איננו נאמן לפגוע בחלקם של אחרים, <b>יטול עמו בחלקו</b> – אם אמר "זה אחי" ואין לאב בנים, איננו נאמן להפוך את הזר לאחיו, והאחים הידועים לציבור מתחלקים בירושה מבלי לשתף את "האח החדש". אבל אם אמר "זה אחי" ונפלה לו ירושה מאביו, חייב לשתף את האח החדש בחלקו, כלומר ייתן לו מחלקו את מה שמגיע לו. לדוגמה, אם למתתיהו חמישה בנים ידועים ואחד מהם (שמעון) אומר שיוסי הוא אחיו, ומתתיהו מת, כל אחד מהאחים הידועים רשאי לצפות לחמישית מהירושה, ואם יש אח חדש (יוסי) כל אחד יקבל רק שישית מהירושה. שמעון איננו יכול לחייב את אחיו לתת ליוסי מחלקם, אבל הוא צריך לתת ליוסי את חלקו (כלומר להתחלק עימו בחמישית שקיבל), או אולי לתת ליוסי שישית ושמעון יפסיד כמעט את כל הירושה שנפלה בחלקו האישי.
מה ההבדל בין "זה בני" ל"זה אחי"? האומר "זה בני" נאמן משום שיכול היה סתם להוסיף את אותו פלוני לרשימת היורשים (תוך שימוש במונח "מתנה"), אך האומר "זה אחי" פוגע בזכויות האחים האחרים שלו על ירושת אביו, ולגבי ירושת אביו אין לו נאמנות כזאת, שהרי אין בידו לחלק את נכסי אביו במתנה לאחרים. בכך המשנה מוסברת בפשטות, וכפי שנראה להלן זו הדרך היחידה למנוע מחלוקת שיטתית בין משנת קידושין שנביא להלן לבין משנתנו. אבל בהמשך גם נציע הצעות אחרות, ואכן המשנה קשה ועלינו להרחיב בה, ונעשה זאת בסוף הפירוש הרצוף למשנה.
<b>מת</b> – האח החדש (יוסי בדוגמה דלעיל) ואין לו בנים, <b>יחזרו נכסים למקומם</b> – יחזור מה שקיבל מהירושה "למקומם". מן הסתם הכוונה היא: א – ששמעון יקבל את הכול, או ב – שכל האחים יתחלקו בירושת יוסי. מבחינת הלשון כאן ניתן היה להציע גם את פירוש ב, אך לפי ההמשך א הוא הנכון. <b>נפלו לו</b> – ליוסי,<b> נכסים ממקום אחר</b> – ליוסי רכוש נוסף מחוץ לירושה,<b> יירשו אחיו עמו</b> – בירושה זו מתחלקים כל האחים. אומנם הם לא הכירו ביוסי כאח, אבל זה היה רק לעניין חלוקת ירושת מתתיהו, ושמעון איננו יכול לחייבם להפסיד, אך לעניין ירושת "האח החדש" (יוסי) אין מה שימנע את השתתפותם. שמעון אומנם אומר שהם לא שיתפו את יוסי בירושה, אבל הוא הרי טוען שיוסי הוא אח אמיתי, לכן איננו יכול למנוע מהאחים להשתתף בירושת האח שנוצר להם זה עתה.
כפשוטה כל משנתנו עוסקת אך ורק בירושה, שכן זה נושא הפרק. גם המשנה הקודמת הזכירה את דין הנאמנות – "האומר איש פלוני בני בכור". המשנה הקודמת כבר עירבה את שני הנושאים: הזכות לשנות מסדרי ירושת תורה ונאמנות אדם להוסיף יורש לרשימת היורשים. יש קשר ענייני ומשפטי בין השניים, שכן אם אדם רשאי לצרף יורש נוסף לרשימת היורשים הקיימת (אם על ידי שימוש במונח "מתנה" ואם על ידי צירוף קרוב משפחה רחוק) כדעת רבי יוחנן בן ברוקא, או בצורה אחרת), הרי שוודאי הוא נאמן להוסיף יורש כיורש חוקי. לו רצה לרמות היה נותן לו את חלקו מדין מתנה, והדבר היה חוקי לחלוטין, ואף על פי כן איננו נאמן לפגוע בירושת האחרים. לכאורה פשוט שאיננו נאמן, שכן הוא נוגע בדבר, קרוב משפחה ועד אחד, וכל אלו סיבות לפוסלו מהעדות.
ברם המפרשים ידעו שיש גם משנה אחרת, במסכת קידושין, שבה דין זה של נאמנות שנוי לגבי ייחוס הבן השני, לגבי ייבום, חליצה ולגבי המעמד האישי של מי שהעידו עליו. אם אמר על פלוני "זה בני" ייתכן שהפך אותו לממזר (אם אימו נשואה לאחר), או לפחות לבן ללא נישואים (ואם היה כוהן פסלו מכהונה). על כן היו שהציעו (רמב"ם, רע"ב) שאינו נאמן לייחסו אבל נאמן לצרפו לירושה, וזהו "יטול בחלקו"<sup class="footnote-marker">15</sup><i class="footnote">פירוש הרע"ב איננו אחיד, וכבר עמד על כך בעל תיו"ט. אבל עצם הפירוש הוא של הרמב"ם.</i>. ואכן כבר הבבלי מצרף לעניין הירושה גם את נושא הייבום (קלד ע"א).
את עיוננו נפתח בתוספתא למשנתנו. בפ"ז ה"ב עסקה התוספתא בנאמנות ה"חיה", היא המיילדת, וציטטנו אותה לעיל. בה"ג היא עוסקת בנושא של משנתנו (נאמנות אדם על עצמו בנושא הנוגע לו), וחולקת עליה:
1. היו מוחזקין בו שהוא בכור, ובשעת מתנה אמר<sup class="footnote-marker">16</sup><i class="footnote">"מחוזקים" בבן, ו"אמר" הוא האב. </i> 'אינו בכור', אינו נאמן. היו מוחזקין בו שאינו בכור, ובשעת מתנה אמר 'בכור' הוא, נאמן. 2. היו מוחזקין בו שהוא בכור, ובשעת מיתה אמר 'בכור הוא', נאמן. היו מוחזקין בו שהוא בנו, ובשעת מיתתו אמר 'בני הוא', נאמן. 3. היו מוחזקין בו שהוא בנו, ובשעת מיתתו אמר 'אינו בני', אינו נאמן. שאין בנו, ובשעת מיתתו אמר 'בנו הוא', נאמן. 4. היו מוחזקין בו שהוא בנו, ובשעת מיתתו אמר 'אחי הוא', אינו נאמן. שהוא אחיו, ובשעת מיתתו אמר 'בני הוא', נאמן. 5. היו מוחזקין בו שהוא בנו, ובשעת מיתתו אמר 'עבדו הוא', אין נאמן. שהוא עבדו, ובשעת מיתה אמר 'בנו הוא', נאמן. 6. היה עומד בין המוכסין ואמר 'בני הוא', וחזר ואמר 'עבדי הוא', נאמן. 'עבדי הוא', וחזר ואמר 'בני הוא', אין נאמן" (פ"ז ה"ג; ירו', טז ע"ב בקצרה<sup class="footnote-marker">17</sup><i class="footnote">בסעיף 6 הירושלמי מביא שני "אית תני", נאמן ולא נאמן. זו מחלוקת חשובה שיש בה ביטוי ליחס למכס ולשאלה האם מותר לרמות במכס, ולא כאן המקום לברר זאת.</i>).
המקרה השני פשוט. הוא מעיד כמו החזקה המקובלת ולכן נאמן, ואין כאן הרהור של ערעור. ביתר המקרים (1, 3, 4, 5) לכאורה הוא נאמן לזכות ולא להפסיד, וקשה, שהרי זכות לאחד היא חובה לאחים האחרים. על כל פנים ברור שלפנינו פשרה, דין שאיננו אחיד, שכן מבחינה משפטית אם הוא נאמן (שכן איננו מפסיד ואיננו מרוויח) צריך להיות נאמן תמיד, ואם האב אינו נאמן, שכן הוא קרוב, איננו נאמן תמיד. אולי צריך לחפש את הפתרון במקרה אחר. אדם האומר שפלוני בנו הבכור, או שפלוני בנו, ובעיר מקובל שהוא בנו של אחר, הרי זו עדות על מעשה מכוער שעשה בעבר. לכן עדות של אדם למרות היותו נוגע בדבר אמינה, שכן הוא פוגע בכבודו. אבל אם אמר על בנו הבכור שאיננו בכור, אין בכך הכפשה עצמית. זאת אומרת שיש לו מאישה זו בן אחר, שמת ואינו מוכר, או שהוא חי ונעלם. אין כאן שבב חרפה. אפילו אם הוא אומר שנולד לו בן בכור מאישה אחרת, הרי שחרפתו קטנה.
במקרה השלישי, אם אמר שבנו איננו בנו המיט חרפה וחשש ממזרות על בנו (ממזרות ודאית), ולכך איננו נאמן, שכן אין בידו לפסול את האחר. אבל אם אמר שפלוני מהשוק הוא בנו, המיט חרפה על עצמו, ולכן נאמן. ייתכן גם שהמיט חרפה וממזרות על הבן, אבל מכיוון שהמיט חרפה על עצמו הוא נאמן. אם אמר על בנו שהוא אחיו, כלומר שאימו ניאפה והאח ממזר, איננו נאמן. אמר על אחיו שהוא בנו, המיט חרפה על עצמו ונאמן.
כמו כן במקרה החמישי. אמר על בנו שהוא עבדו – לא רק שנישל את בנו, אלא שטען שאימץ את עבדו והכיר בו כבן; אין כאן חרפה, אבל יש כאן פגיעה חמורה בבן, ואיננו נאמן לפסול את הבן. ואם אמר שעבדו הוא בעצם בנו – נאמן, כי המיט חרפה על עצמו, שכבש את בנו לעבדות, ושבעל שפחה (אם העבד). אך לא המיט אסון על הבן, אדרבה העלה אותו. העובדה שנגרם נזק ליורשים האחרים איננה חשובה, משום שבידיו למנוע מהם ירושה בדרכים שונות הנשנות במשנה.
ייתכן גם שאת כל המקרים בתוספתא יש להסביר רק על הבסיס הפורמלי של תנא המתנגד לדברי רבי יוחנן בן ברוקה שבמשנה. לדעת התנא בתוספתא האב רשאי להוסיף יורש, או להוסיף בכור, אך לא לגרוע מרשימת היורשים.
אשר למשנה. מבחינת החרפה, האומר "זה בני" ממיט חרפה על עצמו שעשה מעשה מכוער, ועל הבן שהוא ולד אסור או ממזר, ואילו האומר "זה אחי" איננו מאשים את עצמו אלא את אימו או את אביו; הרי לו גדל האח החדש בבית המשפחה לא הייתה כל בעיה, אלא שמקובל שהוא בן של אישה אחרת שעימה עשה אביו מעשה מכוער. במקרה הטוב ביותר אותו פלוני נודה מבית אביו, וגם זה לא מעשה מכובד. כך או כך הוא מתגלה כנדיב, על חשבון אחרים. לכן איננו נאמן, אלא לחייב את עצמו.
בתוספתא מצוי אפוא פירוט רב יותר של המקרים שבמשנה, על רקע של מציאות חברתית מרתקת כשלעצמה.
כאמור, במשנת קידושין (פ"ד מ"ח) שנינו הלכה דומה: "האומר בני זה ממזר אינו נאמן, ואפילו שניהם אומרים על העובר שבמעיה ממזר הוא אינם נאמנים. רבי יהודה אומר נאמנים"<sup class="footnote-marker">18</sup><i class="footnote">בעל תיו"ט מעיר: "וכך הוא בכל הנוסחאות... אבל רש"י העתיק 'נאמן' ". המחלוקת הפרשנית היא האם רבי יהודה חולק על הרישא או על הסיפא.</i>. לדעת חכמים – הם נאמנים לחייב את עצמם, אך לא את הוולד. בדיני ממונות באופן כללי אדם אינו נאמן להעיד על קרובי משפחתו; הוא נאמן לחייב את עצמו, ולא יותר מזה. בדיני יוחסין ומשפחה "הקלו" באופן מהותי, כלומר נטו לקבל גם עדות קלושה (עדות חלקית). לאחר מחלוקת הלכתית נוקבת הוחלט בדור יבנה על סדרת הקלות (ראו פירושנו ליבמות פט"ז מ"ז): אישה נאמנת להעיד, עד אחד נאמן, שפחה נאמנת וקרובים נאמנים (להלן). אם אישה נאמנת ודאי שהאב נאמן, שכן עדות גבר מקובלת יותר מעדות אישה. עם זאת, גם האם נאמנת רק לחייב ולזכות את עצמה, או לזכות את הזולת, אך לא לחייב את בנה (או את צרתה). כך גם כאן. אם הבן ממזר האב חייב לגרש את אם הבן (אשתו) והיא אינה זכאית לכתובה משום שנאפה<sup class="footnote-marker">19</sup><i class="footnote">אומנם ייתכן כי המשנה מדברת אף על מצב שבו האב מצהיר על עצמו שהוא ממזר, ולכן בנו ממזר, ואשתו נשואה באיסור.</i>, אבל במקרה זה האב נאמן לפסול את רעייתו אך לא לשחרר את עצמו מכתובתה. כך גם אין הוא נאמן לפסול את בנו. ההחלטה לקבל עדות שאין לה בסיס משפטי רגיל לא נבעה מהקלה בדיני יוחסין. אדרבה, הלכות אלו נחשבו לחמורות מהרגיל, ו"מעלה עשו ביוחסין"<sup class="footnote-marker">20</sup><i class="footnote">ראו פירושנו לקידושין פ"ח מ"ב ומ"ד.</i>. אלא שבתחומים אלו המידע מצומצם ומצוי בעיקר אצל בני המשפחה, ואם לא תתקבל עדות ברמה כזאת יימצאו רבים שמעמדם לא יוכרע ונשים שתישארנה עגונות. אין זה מקרה שההיתרים נקבעו במחלוקות התנאים בדור יבנה, דור של שיקום לאחר ערעור המבנה המשפחתי במרד הגדול, והן הוכרעו בסופו של הדור, אולי כאשר מהומות מרד בר כוכבא כבר היו בעיצומן (ראו פירושנו ליבמות פט"ז מ"ז).
לדעת רבי יהודה כל אלה הנזכרים לעיל נאמנים, משום שהם מעידים גם על עצמם, והגדרת הבן כממזר היא תוצאה של מהימנותם על עצמם. נראה שרבי יהודה מקבל את העדות רק כששניהם מעידים, כשיש התאמה בין שני הצדדים, אף על פי שהאינטרסים שלהם עשויים להיות מנוגדים וההודאה יש בה נטילת אחריות שיש בה מחיר של ממש. רבי יהודה הוא המהסס לקבל עדות אישה על מות בעלה (משנה, יבמות פט"ו מ"א), אך משנתקבלה העדות אין הוא מפריד בין מרכיביה. לפי פירוש זה רבי יהודה חולק גם על הרישא וסבור שגם האומר "בני זה ממזר" נאמן.
בתוספתא מוצגת מסורת אחרת: "האומר בני זה ממזר אין נאמן. בני זה בן גרושה או בן חלוצה על הקטן נאמן, על הגדול אין נאמן, דברי רבי יהודה, וחכמים אומרים אפילו שניהם אומרים על העובר שבמיעיה ממזר הוא אין נאמנין" (קידושין פ"ה ה"ה). נפתח בבירור הברייתא לגופה. ההבדל העקרוני (משפטי) בין עדות עצמית על ממזרות לעדות על בן גרושה אינו ברור, אלא שברור שהודאה בממזרות חמורה הרבה יותר, וממילא היא גם מעניקה מהימנות לדברי המודים. מצד שני בן גרושה בסך הכול מאבד את מעמדו ככוהן, ואילו את הממזר יש להרחיק מכלל ישראל.
עם זאת, ההבדל אינו בהכרח בצד המשפטי אלא בתחושת החומרה של המעשה. ואכן, בברייתא שבספרי ובבבלי (ספרי דברים, ריז, עמ' 250; בבלי, יבמות מז ע"א) נאמר רק שלדעת רבי יהודה נאמן לומר "בני זה בן חלוצה", וחסר המשפט שאינו נאמן על ממזרות. נוסח זה סביר יותר, אך דווקא העדר קו משפטי אחיד בתוספתא מעיד על מקוריותה, ואומנם היא איננה משפטית, אך בהחלט מובנת לאור התחושה הדתית<sup class="footnote-marker">21</sup><i class="footnote"> ליברמן הציע שהמשפט הראשון הוא פיסקא מהמשנה שאליה נסמכו דברי רבי יהודה ודברי חכמים כברייתא העומדת בפני עצמה, ויש בכך היגיון רב. ליברמן, תוספתא כפשוטה לקידושין, על אתר.</i>.
לא נעסוק בהבדל בין קטן לגדול, ועסקנו בכך בפירושנו לקידושין<sup class="footnote-marker">22</sup><i class="footnote">ראו עוד הסברי הראשונים, חלקם מצויים בתוספות ליבמות מז ע"א ד"ה "כך נאמן". </i>.
דברי רבי יהודה במשנה סותרים את דבריו בתוספתא (פ"ה ה"ה)<sup class="footnote-marker">23</sup><i class="footnote">בכתב יד ערפורט הם מיוחסים לרבי יוסי.</i>. במשנה מייחסים לו עמדה של נאמנות על ממזרות, ובתוספתא הבחנה בין קטן לגדול, הבחנה שאיננה במשנה. בנוסף לכך, בירושלמי הברייתא מנוסחת באופן כללי: "נאמן על הגדול ואינו נאמן על הקטן" (קידושין פ"ד ה"ז, סו ע"א). בתלמוד הבבלי מצוטטת ברייתא כללית הפוכה: "רבי יהודה אומר: נאמן אדם לומר על בנו קטן, ואין נאמן על בנו גדול" (יבמות מז ע"א). אם איננו רוצים ליצור מחלוקת נוספת הרי שיש לתקן את הירושלמי<sup class="footnote-marker">24</sup><i class="footnote">כפי שהציעו המפרשים, עיינו ליברמן, תוספתא כפשוטה, עמ' 976.</i> לפי הברייתא הבבלית. אין זה רק תיקון הירושלמי לפי הבבלי, נימוק שהוא פסול מבחינה מתודולוגית, אלא שבכך נוצר היגיון הלכתי. ה"גדול" הוא מי שיש לו בנים, ואין אדם נאמן על נכדיו, וה"קטן" הוא מי שאין לו בנים, והאב נאמן על בנו. ועוד, הקטן אינו יכול להתגונן ואילו הגדול יכול להעיד על עצמו, אם כי גם הגדול, אף שהוא בן דעת, אינו יכול להעיד כיצד נולד. עוד יש בתוספתא התייחסות של רבי יהודה לבן גרושה, שאיננו נזכר במשנה, ולא בדברי חכמים בתוספתא.
במשנה לא נאמר מה הייתה החזקה הקודמת של הבן. בדרך כלל שאלות מתעוררות רק בזוג חדש המגיע לכפר ולא בבן שנולד בכפר וכולם מכירים את הוריו, ראו בהיריונה של האם ובזיקת האב אליו. ההבחנה שבין עדות המערערת חזקה לבין עדות מייסדת איננה עולה במשנה ובתוספתא, מכל מקום משנה י בפרק ד בקידושין עוסקת ביסודות דיני חזקה (עדות במקום שאין חזקה), וראו פירושנו שם.
במשנתנו מתנהל דיון שונה על אותה שאלה. אצלנו הסיטואציה שונה מזו של קידושין. מדובר בעת מיתתו של אדם, והשאלה איננה מה מעמדו של הבן אלא האם ישתתף בירושה (ויקטין את חלק שאר השותפים לירושה), או שיצא מהחלוקה. מבחינה משפטית זו כמובן אותה שאלה של נאמנות, אלא שעיקרה דיני ממונות, אבל השלכותיה ה"ייחוסיות", שהן ברורות, אינן נזכרות כאן, ואילו במשנת קידושין אין דיון בהשלכות על דין ירושה. את משנתנו הסברנו במרכיב הנאמנות בגין החרפה שאדם ממיט על עצמו, ובמשנת קידושין מרכיב זה איננו עולה. בכך נבדלות שתי המשניות זו מזו. שתי המשניות (שלנו וזו שבקידושין) מנוסחות בשפות הלכתיות שונות, וכפשוטן האחת איננה מודעת לזולתה, אם משום שהאחרת לא הייתה מוכרת ואם משום שכל מסכת מתגדרת בנושא אחד, ואינה שואלת כלל מה עשויות להיות ההשלכות הממוניות של דיני ייחוס (משנת קידושין) או מה תהיינה ההשלכות של דיני ירושה על ייחוסו של הנדון (משנתנו).
המשניות בהמשך הפרק בקידושין (י-יא) תחזורנה לשאלת הנאמנות, ושם סיכמנו את הדעות השונות. לפי פירושנו, המעמיד את המשנה על יסוד החרפה שאדם ממיט או אינו ממיט על עצמו, הרי שבמשניות שם הגורם היחיד הוא נאמנות בעל דבר על עצמו, ובדיני ייחוס הקלו בנושא זה של עדות שאין לה תוקף משפטי מלא.
לא נעסוק כאן בהסברי התלמודים, אך נעיר שהבבלי עמד על הסתירה בין משנת קידושין למשנתנו (מבלי להזכיר אותה במפורש) וראה בשתיהן יחידה אחת – בקידושין מחלוקת ובמשנתנו דעת תנא קמא בלבד (קידושין עח ע"ב). בבבלי העיקרון המנחה הוא האם בידו להוציאו או להוסיפו לירושה (קלד ע"ב), מרכיב שגם נוצל על ידינו, בעקבות הבבלי, אך רק כהסבר לחלק מהמקרים, שכן הוא איננו מתאים לכולם אלא רק למשנה.
<b>מי שמת ונימצאת דייאתיקי</b> – דיאתיקי הוא שטר ירושה ביוונית (διαθἡκη – diathkh). פירוש התוספתא (פ"ח ה"י) והבבלי (קלה ע"ב), "דא תהא לי למיקם [לעמוד] ולהיות", הוא דרשה עממית המיועדת לכאורה למי שאיננו מכיר את הלשון היוונית. בבבל היוונית הייתה אולי פחות ידועה, ובבבלי מצויות דרשות רבות דומות למילים יווניות שניתנה להן פרשנות עברית (פרוזבול, אמפוריה<sup class="footnote-marker">25</sup><i class="footnote">לעיל בבא מציעא פ"ב מ"א, וראו עוד בירושלמי בבא בתרא פ"ח ה"ח, טז ע"ג, דרשה דומה למונח דיאתמון (Διαθέμεν – diathmen), וראו גולאק, דיאתמון. זו דרשה בעברית למונח יווני, אף שעורכי הירושלמי ולומדיו ידעו יוונית, ועל אחת כמה וכמה עורכי הירושלמי לנזיקין. ראו עוד הצעתו של ליברמן, תוספתא כפשוטה לבבא בתרא על אתר, עמ' 441. מהירושלמי ברור שהגרסה "דיאתיקי" לא עמדה לפני התלמוד, אף שיש לה תימוכין מספר המעשים (ניומן, מעשים, עמ' 75 ועמ' 145). להערכתנו זו עדות לפרשנות (לא מדויקת) של ספר המעשים, או לגרסה שונה שעמדה לפניו (שונה מהירושלמי שלנו).</i> ועוד). אבל גם התוספתא מביאה פירוש זה, אף על פי שהתוספתא נערכה בארץ ובה היוונית הייתה ידועה. גם בסורית ובארמית חדרה מילה זו (דיאתיקי) והייתה מונח נפוץ. אם כן הדרשה איננה נובעת מאי ידיעת השפה אלא מהרצון הדרשני בלבד, ואי אפשר להניח שפירוש המילה היה בלתי ידוע, שכן היא הילכה בכל המזרח הרומי.
<b>קשורה על ירכו הרי זו אינה כלום</b> – שטר ירושה הופך לכזה רק עם הכרזתו בציבור ואישורו. אולי זו טיוטה שהבעלים התכונן לשנותה. ייתכן שהמשנה משקפת תמונה ריאלית של היוצא לדרך או לקרב, ולוקח עימו שטר ירושה המחלק את נכסיו. <b>זיכה בה לאחר בין מן היורשין בין שאינן מן היורשין דבריו קיימין</b> – השטר תקף.
המשנה פותחת בזאת פתח לכתיבת שטר ירושה, שטר שכאמור לעיל איננו תקף. במשנה הבאה יתברר ששטר כזה צריך להיכתב בלשון מתנה, כפי שקבעה משנה ה, אבל השימוש בלשון דיאתיקי מוכיח שאכן הכוונה לשטר העוקף למעשה את דין התורה, ולמרות ההבחנה הפורמליסטית זה בעצם שטר ירושה.
מן הראוי להעיר שבספרות המדרשית שטר מתנה ודיאתיקי מתחלפים, וההבחנה הפורמליסטית שההלכה בנויה עליה בעצם הלכה לאיבוד. כך, למשל, "מעשה באחד שהלך למדינת הים והיה לו בן אחד יושב ועוסק בתורה בארץ ישראל. כיון שהגיע זמן מיתתו, כתב כל נכסיו <u>במתנה לעבדו</u>, וכתב לבנו שיהא בורר לו חפץ אחד מכל נכסיו, שנתן במתנה לעבדו. כיון שמת כנס העבד את כל הממון, ונטל אותו עם כתב המתנה, ובא לו לארץ ישראל. ואמר לו מת אביך, וכתב לי <u>דיאתיקי</u> מכל נכסיו, בלבד שתברור לך חפץ אחד מן הכל. מה עשה הבן? הלך אצל רבו וספר לו המעשה. אמר לו רבו אביך חכם גדול היה, ובקי בדינין. אמר אם אניח כל נכסי ביד עבדי, הרי הוא גונב אותן ומפסידן. אלא אני כותבן לו <u>במתנה</u>, כדי שיזהר בהן, ויהיה בני בורר לעצמו חפץ אחד מן הכל. ועכשיו לכשתלך עמו לבית דין, ויוציא אותו <u>דאיתיקי</u>, אמור לפני בית דין רבותי, כך צוה אבי שאני בורר לעצמי חפץ אחד מכל. איני חפץ בעולם אלא עבד זה, ותקנה את הנכסים ואת העבד" (תנחומא, לך לך ח)<sup class="footnote-marker">26</sup><i class="footnote">הפתרון הספרותי-משפטי המוצע כאן הוא מוטיב חוזר; ראו פסיקתא דרב כהנא, פרשה כב ב, עמ' 327; בראשית רבה, מה ג, עמ' 449; שיר השירים רבה, א ד. </i>. אם כן שטר מתנה ודיאתיקי הם אותו שטר. זה ההבדל בין הבחנה משפטית לבין מציאות חיים המטשטשת את הצד המשפטי הטהור.

Mishnah 7

<small>עפ”י כתב יד קופמן</small>
<b>הכותב נכסיו לבניו</b> – המשנה מהלכת בשיטת המשנה הקודמת, ששטר צוואה צריך להיכתב בלשון נתינה ולא בלשון ירושה. המשנה מסבירה כיצד שטר כזה אמור להיכתב ולהיראות. <b>צריך שיכתוב מהיום לאחר מותי דברי רבי יהודה</b> – שהמתנה חלה כבר עכשיו, אף על פי שביצועה מתעכב עד לאחר המיתה. אם לא כן תהיה המתנה תקפה כבר מעכשיו, והאב ייוותר ללא רכוש. <b>ורבי יוסה אומר אינו צריך</b> – אם נכתב בשטר שהקרקעות יינתנו, הרי ברור שהכוונה לאחר המוות.
רוב הראשונים מפרשים שמדובר במתנת בריא<sup class="footnote-marker">27</sup><i class="footnote">ראו פרנצוס, מהיום. </i>. רבי יהודה סבור שיש מתנה עתידית, ואילו עמדת רבי יוסי איננה ברורה וניתן לפרשה בכמה פנים; או שאינו צריך לכתוב "מהיום", או שאיננו צריך לכתוב "מלאחר מיתה".
1. אין צורך לכתוב "מהיום", וההערמה המשפטית להציג את הצוואה כמתנה רגילה איננה נחוצה.
2. גם אם לא נכתבו המילים "ולאחר מיתה" אין חשש שהמוריש יאבד את רכושו, וברור שהמתנה חלה רק לאחר מותו (סתם מתנה כזאת היא צוואה תקפה).
3. בדוחק-מה ניתן גם לפרש ש"איננו צריך" משמעו שהבעל איננו צריך לכתוב "מהיום", וגם אם יכתוב "זאת המתנה חלה מעכשיו" אין כאן צוואה.
4. אסור לכתוב "מהיום", שכן אסור לעקוף את דין צוואה. הצעה זו היא כנראה הצעתו של רב האי גאון. היו ראשונים שראו לפניהם נוסח משובש של תשובתו<sup class="footnote-marker">28</sup><i class="footnote">שם.</i>.
על כל פנים, בשטר נחל צאלים 7, שטר מתנה לאישה שבו הבעל מעניק לאשתו את כל רכושו "מתנת עולם", המילה "ירושה" איננה מופיעה, וכן לא נאמר שהמתנה היא מהיום. הקורא את השטר צריך להבין שהמתנה חלה רק לאחר המוות. להלן בסוף המשנה נראה שכך גם הבינה התוספתא, כלומר שבשטר כתובה המילה "מתנה" בלבד, ללא כל הגבלה, אך הפרשנות בעל פה היא שהמתנה תחול לאחר מיתה. כיצד אנו יודעים לפרש זאת? השטר לא נכתב באוויר אלא במקום מסוים וברור, וכוונת הכותבים הובהרה בעל פה לכול.
<b>הכותב נכסיו לבנו לאחר מותו</b> – כמו המקרה הקודם,<b> האב אינו יכול למכור</b> – הקרקעות כבר נתונות לבן, אף על פי שהמתנה טרם חלה, אך יש כאן התחייבות לתת אותן לבן,<b> מפני שהן כתובים לבן</b> – הם כבר כנתונים לבן,<b> והבן אינו יכול למכור מפני שהן ברשות האב</b> – הבן גם הוא אינו רשאי למכור את הקרקעות, משום שטרם הגיעו לידיו, זאת למרות הנוסחה "מהיום". נמצאנו למדים שהשטר כבר מאבד את משמעותו העצמית. מה שקובע איננו מה כתוב בשטר אלא הפרשנות המקובלת לשטר כזה. אומנם כתוב מ"היום", אך הכול יודעים שזו נוסחה מתוחכמת שתפקידה לעקוף את המחסום המשפטי.
תופעה זו, שהשטר איננו מתפרש מעצמו אלא מתוך הנחות מוסכמות, מאפיין שטרות שהפכו לטקס, כמו שטר הכתובה (ראו המבוא למסכת כתובות). שטרות רגילים משתנים בעקבות שינויי המציאות, אך שטרות טקסיים שומרים על הנוסח המקובל ומקבלים "פרשנות" ה"מתרגמת" את המילים למושגי המציאות.
<b>מכר האב</b> – אם האב מכר, למרות האיסור שנאמר קודם,<b> מכורין עד שימות</b> – הקרקעות נמכרים רק כממכר זמני. המשפט הזה סותר מעט את קודמו. קודם נאמר שאסור לו למכור, וניתן להבין שהמכר אינו חל כלל, ואילו עתה מתברר שהוא חל באופן זמני. <b>מכר הבן אין ללוקיח בהן כלום עד שימות האב</b> – הבן מכר את הנכסים, ומכיוון שמכר רכוש שיבוא לידיו בעתיד המכירה חלה מהרגע שימות האב. זו דוגמה למכר עתידי, בעצם של דבר שלא בא לעולם. אבל המשנה איננה מעירה כלל על היבט זה<sup class="footnote-marker">29</sup><i class="footnote">על מכירה של דבר שלא בא לעולם ראו במבוא למסכת בבא מציעא. </i>.<b> האב תולש ומאכיל לכל מי שירצה</b> – הפירות שייכים בינתיים לאב. משפט זה אמור כנראה גם לדעת רבי יהודה. לרבי יוסי ברור שהקרקע שייכת לאב, שכן המתנה חלה רק לאחר המוות, אבל לרבי יהודה, שלדעתו כתוב בשטר המתנה "מהיום ולאחר מותי", אף על פי שכתוב "מהיום" המתנה היא רק עתידית. הווה אומר שהשטר הוא למעשה פיקטיבי, יצירה מלאכותית שאין לקרוא אותה כפשוטה. גם לשיטת רבי יוסי השטר פיקטיבי. סתם שטר חל מהתאריך הכתוב בו, ולפחות לפי אחד ההסברים שהצענו לרבי יוסי שטר המתנה אין בו כל הגבלה שהוא יחול לאחר המוות. יש כאן אפוא שטר שכולם יודעים שאיננו "אמיתי". גם לדעת רבי יוסי וגם לדעת רבי יהודה השטר כפוף לפרשנות של "תורה שבעל פה".
שטרות כאלה, שאין לקרוא בהם כפשוטם, אופייניים למערכת שחיה בתפיסות עבר ששונו בינתיים. דומה לכך, למשל, היא הכתובה בימינו, וכנראה כך גם בימי המשנה. כתוב בה מה שכתוב, אבל כל מה שכתוב כפוף להסכמות שהחברה קבעה. אם פרטים מסוימים לא נכתבו, הרי הם חלים כתנאי בית דין (משנה, כתובות פ"ד מ"ז-מי"א), וכן הסכומים שהכלה והחתן מתחייבים אהדדי (כתובות פ"ח ה"ח), וכן הכותב "דין ודברים אין לי בנכסיך" (משנה, כתובות פ"ט מ"א). מצב זה שבו השטרות מפסיקים להיות ריאליים אופייני לחברה שמרנית המקדשת נוסחאות עבר, אבל בכל זאת עברה תהליכי שינוי. במקרה שלפנינו התחולל שינוי ביחס לסדרי ירושה, וחכמים רוצים לפתור את הפער בין המציאות החדשה לבין המצב הישן (האוטופיה, או החזון על מה שראוי), על ידי שילוב של הסדרים פורמליסטיים והסכמות בעל פה.
<b>ומה שהיניח תלוש הרי הוא שליורשים</b> – מה שתלוש איננו בכלל המתנה לבן, ולפיכך מתחלק בין כל היורשים.
בתוספתא: "האומר תנו נכסיי לפלוני, ואם מת פלוני לפלוני, ואם [מת] פלוני לפלני. הראשון אוכל פירות, ואם מת ינתנו לשיני. [השיני אוכל פירות, ואם מת, ינתנו לשלישי]. מת השיני עד שלא ימות הראשון, הראשון אוכל פירות. [מת, ינתנו לשלישי. מת שלישי עד שלא ימות השיני, השיני אוכל פירות], ואם מת יחזרו ליורשי הנותן. הראשון מוכר קרקע ואוכל פירות, דברי רבי. רבן שמעון בן גמליאל אומר, אין לראשון אלא אכילת פירות בלבד" (פ"ח ה"ד). התוספתא עשויה להיקרא לעצמה, ואז היא מדברת בסתם מתנה, ברם אם זו סתם מתנה הרי אין טעם לנוסחה ואם מת יינתנו לפלוני. המתנה ניתנת והיא של המקבל, והנותן מאבד את שליטתו בה. אין זאת אלא שמדובר בשטר ירושה לשיטת רבי יוסי, וכמו שטר נחל צאלים 7 שהבאנו. המדובר בירושה סמויה, והבעל רשאי להעבירה כרצונו.
לדעת התוספתא שציטטנו הבן (המקבל) אוכל פירות כבר מיום הנתינה, ורשאי אף למכור את הקרקע אף על פי שהנותן טרם מת (פ"ח ה"ד). לעומת זאת רבן שמעון בן גמליאל אומר שאין המקבל רשאי למכור את הקרקע, אלא רק אוכל פירות. אם כן לפנינו שלוש דעות:
הנותן מתנה לאחר מיתה
ההלכה מופיעה גם בברייתא נוספת: "הכותב נכסיו לבנו צריך שיכתוב לו מהיום ולאחר מיתה, דברי רבי יהודה. רבי יוסה אומר, אינו צריך, מפני שזמנו של שטר מוכיח עליו. אמר לו רבי יהודה והלא אין זמנו של שטר מוכיח עליו אלא משעה שנכתב. אף הכותב נכסיו לבנו, וחזר וקנה נכסים אחרים, כל שלא היה בכלל מתנה ראשונה הרי אילו של יורשין. מכר הבן או שמת האב, אם יש שם נכסין מחוברין בקרקע שמין לו" (תוס', כתובות פ"ח ה"ה). הברייתא בכתובות היא כמשנתנו, אלא שיש בה תוספת, נימוק המיוחס לרבי יוסי, והוא שזמנו של השטר מוכיח מתי נכתב ולכן אין צריך לכתוב "מהיום". זו טענה כדי לצאת ידי ההתנגדות, וספק אם היא דברי רבי יוסי או דברי העורכים. הרי בפועל המתנה איננה חלה "מהיום" אלא רק לאחר מיתה. המועד שבו נכתב השטר, לכל הדעות, איננו מועד העסקה.
באופן כללי יש להוסיף: מניסיוננו הציבורי למדנו שכל טענה מעין זו, ש"משפט מסוים מיותר ולכן אין צורך לכותבו", היא חשודה. בדרך כלל הטיעון מובא על ידי מי שמתנגד למשפט המדובר, ומסווה את התנגדותו בטענה שהדברים מובנים. אין שום סיבה לכך שמשפט מיותר לא יופיע בשטר. בשטר מטיבו יש משפטים מיותרים הנועדים למנוע אי הבנות (או ערעור), ולכן הטיעון נגד רבי יוסי חשוד. אין זה הטיעון הממשי. הטיעון ה"אמיתי" של רבי יהודה הוא שהוא רוצה להדגיש שהמתנה חלה מרגע הנתינה, אף על פי שבפועל היא מתבצעת רק לאחר זמן (מזמן המוות).
אם כן למה נכתבה הנתינה "מהיום"? כדי למנוע מהאב להתחרט, כדי למנוע הכללת נכסים שלא היו ברשות האב בזמן כתיבת השטר וכן הלאה, ואולי הנתינה "מהיום" באה רק להדגיש שכלפי חוץ אין זו ירושה, אף על פי שבעצם יש כאן הורשה, אלא שההורשה נאסרה. למראית העין החיצונית ההלכה נשמרת, ואין הורשה בניגוד לדין תורה, אך בפועל ההלכה נעקפה. ואכן הדיון מה הדין אם מכר האב או מכר הבן לפני מיתת האב סותר את הקביעה שהשטר חל מהיום, אלא שכל כתיבת השטר ולשון המתנה שבו היא עקיפה של דין תורה, וכאמור מטרתה פורמליסטית והשטר נושא עימו, ממהותו, מטען של פרשנות בעל פה.
בבבלי מובאת ברייתא נוספת העוקבת אחר הכלל של משנה ג: "דתנן: המחלק נכסיו על פיו, ריבה לאחד ומיעט לאחד והשוה להם את הבכור – דבריו קיימין, ואם אמר משום ירושה – לא אמר כלום. כתב בין בתחלה בין בסוף בין באמצע 'משום מתנה' – דבריו קיימין" (יבמות לו ע"א). בהמשך הגמרא מובאים דברי ריש לקיש: "לעולם לא קנה, עד שיאמר: פלוני ופלוני <u>ירשו</u> שדה פלונית ופלונית שנתתים להם במתנה, וירשום" (לו ע"ב). אם כן לשטר המתנה צריך להוסיף פרשנות בכתב שאין זו מתנה אלא ירושה (פרשנות שהיא בניגוד לדין תורה). לאחר מכן הגמרא דנה במצב שבו מכר האב בחייו את הקרקע לאחר כתיבת השטר. גם בנושא זה התלמוד מציע מחלוקת אמוראית: "מכר הבן בחיי האב ומת הבן בחיי האב, רבי יוחנן אמר: לא קנה לוקח, וריש לקיש אמר: קנה לוקח" (שם). לכאורה המחלוקת קשה ומיותרת: הרי המשנה כבר קבעה את ההלכה בנושא. אלא שראינו בתוספתא דעות אחרות. ריש לקיש כרבי ורבי יוחנן כמשנה, או שהוא סבור שהנותן רשאי למכור את הקרקע (דעה רביעית), וצריך לתקן את הטבלה דלעיל באופן זה:
הנותן מתנה לאחר מיתה (דעות האמוראים סומנו בקו)
אף על פי כן, ולמרות דברי המשנה, בירושלמי על אתר (טז ע"ב) מובא סיפור אמוראי שבו האישה נתנה מתנה וכתבה סתם (כפי שפירשנו את רבי יוסי), ואחר כך מכרה את נכסיה לבעלה. מהתלמוד משמע שהנושא היה סבוך, ומקבל המתנה "מתנצל" שלא גבה את המתנה בחייה, ומשמע שיכול היה לעשות כן. הירושלמי מקבל כנראה את דעת התוספתא החולקת על המשנה, וכפי שהצענו.
אחת התוצאות של המשפטים האחרונים במשנה היא שכל יתר הנכסים של האב מתחלקים בשווה בין היורשים, ואין הם יכולים לטעון שהבן הנזכר כבר קיבל את חלקו, שהרי לא הייתה זו ירושה אלא מתנה.
<b>הניח בנים גדולים וקטנים אין הגדולים מתפרנסין על ידי קטנים</b> – אם יש בנים גדולים וקטנים, הנטייה הטבעית היא להמשיך לפרנס את הקטנים עד שיגיעו לבגרות ויקבלו את חלקם, מעין ההסדר לכלכלת הבנות (להלן מ"ח). המשנה מתנגדת להסדר כזה ומתנגדת לכך שהגדולים ייהנו ממזונות הקטנים. "על ידי" משמעו בשביל. כמו כן: <b>ולא קטנים ניזונים על הגדולים</b> – המשנה מתנגדת גם שהקטנים ייזונו על ידי הגדולים,<b> אלא חולקים בשווה</b> – כל בן מקבל בשווה, להוציא את הבכור שנזכר לעיל במשנה ד. המשנה איננה מפרטת את כל הפרטים. למעשה נדרש להעמיד לקטנים אפוטרופוס, וטבעי שהאחים הגדולים ייקחו על עצמם את המשימה. סביר גם שכולם ימשיכו לנהל את משק האב במשותף, כמשפחה מורחבת. אבל מבחינה משפטית כל אח מקבל את חלקו לחוד.
<b>נשאו גדולים</b> – אם הגדולים התחתנו וקיבלו מהמשק המשותף מענק נישואים, <b>ישאו קטנים</b> – גם הקטנים יקבלו חלק זהה,<b> ואם אמרו הקטנים הרי א</b>[<b>י</b>]<b>נו נושאים כדרך שנשאתם אתם</b> (האות יו"ד מחוקה בקו) – אם הבנים הגדולים נישאו בחיי האב ופרשו מהמשק המשפחתי (והקימו משפחות גרעיניות), והקטנים טוענים שהמתנה שהגדולים קיבלו היא במסגרת הירושה וחלק ממנה ולכן גם להם (לקטנים) מגיעה מתנה דומה, ורק לאחר חלוקה זאת יתחלקו שאר הנכסים בשווה, <b>אין שומעין להן</b> – טענת הקטנים איננה מתקבלת,<b> אלא מה שנתן להן אביהן נתן</b> – מה שנתן האב בחייו נתן כמתנה, ואין היא חלק מהירושה.
המילה "נשאו" משמשת בשתי משמעויות: "נשאו גדולים" פירושו לאחר מות האב, לעומת זאת "נשאתם" משמעו לפני מות האב. אפשר גם ש"נשאו" הוא סתם לקחו, כלומר הגדולים לקחו לעצמם חפצים מבית האב (לאחר מותו), והקטנים זכאים למתנות זהות.
פירשנו כפי שפירשנו בגלל נוסח התוספתא להלכה זו: "1. הניח בנים קטנים וגדולים והיו קטנים<sup class="footnote-marker">30</sup><i class="footnote">יש לגרוס "גדולים" כנוסח הדפוס, הן מבחינת העניין והן מתוך המקבילה בהלכה הבאה בתוספתא העוסקת בבנות. </i> ניזונין ובאין בשתיקה, לא יאמרו קטנים הרי אנו ניזונין כדרך שניזונתם אתם. 2. נשאו גדולים בחיי אביהן, לא יאמרו קטנים הרי אנו נושאין כדרך שנשאתם אתם. 3. ולא עוד אלא אפלו הניח להן עבדים ושפחות, כלי כסף וכלי זהב, הרי אילו של עצמן" (פ"ח הי"ח).
ההלכה הראשונה מסבירה את המשנה בשנים הראשונות אחר מיתת האב, או בשבועות הראשונים, טרם חילקו את הירושה, והבנים הגדולים התפרנסו "בשתיקה", כלומר חיו ממשק האב הבלתי מחולק, וזאת "בשתיקה", ללא הסכמה והסדרה. הקטנים אינם יכולים לתבוע לקבל תנאים דומים בבגרותם. יש לזכור שבפועל מן הסתם גם הקטנים חיו ממשק האב, אבל אפשר גם שהקטנים התגוררו אצל אפוטרופוס, או עם אימם בבית הוריה, וגם אם צורכיהם שולמו ונלקחו בחשבון אין הם זכאים להחזר על מה שלקחו האחים הגדולים. מבחינת היחס בין המשנה לתוספתא, יש להניח שנוסח המשנה הוא ראשוני והתוספתא משלימה מילים חסרות. קשה יותר לפרש שהמשנה ראתה לפניה את התוספתא והשמיטה מילות מפתח הנחוצות להבנת ההלכה.
ההסדר שבמשנה ובתוספתא איננו "צודק" מבחינה שוויונית תאורטית, אבל הוא מעשי, שכן בין מות האב לחלוקת הנכסים מתחולל תהליך ממושך הנמשך לעיתים גם שנים. בפועל קשה לערוך חשבון כזה, והחברה והמשפחה אמורים "לספוג" את תקופת המעבר.
הסעיף השני מסביר את המילים "נשאו" ומוסיף "בחיי אביהם", כמו שפירשנו.
<b>בנים במשפחה מורחבת</b>
המשנה והתוספתא משקפות מצב חברתי מקובל. הבנים חיים במשפחה המורחבת בהנהגת האב. בתאוריה אין להם רכוש פרטי, אך מקובל היה שהבנים והבנות (ראו במשנה הבאה) "סיגלו" להם רכוש-מה, כדברי המדרש: "רבי שמעון בן יוחי אומר, משל לשני אחים שהיו מסגלים אחר אביהם. אחד מצרף דינר ואוכלו, ואחד מצרף דינר ומניחו. זה שהיה מצרף דינר ואוכלו נמצא אין בידו כלום וזה שמצרף דינר ומניחו נמצא מעשיר לאחר זמן" (ספרי דברים, מח, עמ' 108). הנמשל הוא לצדיקים שבעולם הזה "מסגלים" להם זכויות העומדות לטובתם בעולם הזה, ובבוא הזמן יקבלו את מלוא ירושתם<sup class="footnote-marker">31</sup><i class="footnote">בראשית רבה, ט ה, עמ' 70, וראו שם, ט ט, עמ' 72.</i>. כן פוסק הירושלמי להלן (פ"ט ה"ד, יז ע"א): "אמר רבי אימי, בן שנראה חלוק בחיי אביו מה שסיגל סיגל לעצמו"<sup class="footnote-marker">32</sup><i class="footnote">אותו רעיון מופיע בבראשית רבה (ט ה, עמ' 70) ללא צורת משל, "כלום הצדיקים חיים? אתמהא? אלא שהן מסגלין מצוות ומעשים טובים. אתמהא אף אנו נסגל מצוות ומעשים טובים, נמצאת עשייתן שלא לשמה". בכתב יד אסקוריאל לירושלמי שלנו חסר הקטע כולו. </i>. אפשר שהירושלמי מצמצם את ההלכה שכן הוא מדגיש שמדובר בבן "שהראה חלוק", כלומר שכבר פרש ממשק האב, ובהמשך שם מדובר במי שקיבל תפקיד עירוני ולא בסתם בן החי במשק האב ומסגל לעצמו מעט מעט.
מכל מקום, המשנה עוסקת במצב זה של "סיגול". בתחום זה יש יתרון לבנים הגדולים ולבנות הגדולות, ויתרון זה איננו בר חשבון להלן בפ"ט מ"ד נרחיב מעט מבנה של משפחה מורחבת.
<u>ירושה שלא כדין תורה</u>
בתוספתא (פ"ח) מובאת סדרת הלכות המלמדות יותר על טיבו של שטר הירושה:
הלכה ח
הכותב דייתיקי והיה מתיירא מן היורשין, נכנסין אצלו כמבקרין אותו שומעין דבריו מלפנים ויוצאין וכותבין מבחוץ. חכמים מייעצים כיצד יצליח האב הגוסס או החולה מאוד לעקוף את לחצי היורשים. יש כאן עידוד לאב לא להסתפק בירושה לפי דין תורה, אלא לכתוב שטר ירושה לפי הבנתו. אין כאן שמץ מאותה התנגדות, "מה שעשה עשוי אבל אין רוח חכמים נוחה ממנו" (לעיל מ"ה). גם לא נאמר שהעצה הנתונה כאן מיועדת למי שבניו אינם נוהגים כשורה. זה תיאור מציאותי שבו שטר ירושה שלא לפי דין תורה הוא אפשרות קבילה ורגילה.
הלכה ט
בריא שכתב דייתיקי, שכיב מרע שכתב נכסיו מתנה, אף על פי שזיכה לאחר מתנה, לא עשה כלום, אבל הכותב בשם חבירו, וזיכה לאחר מתנה, דבריו קיימין. שני מצבים מתוארים בתוספתא: שטר ירושה שנכתב כשהאדם בריא ושטר מתנה שכתב שכיב מרע, כלומר הגוסס או החולה. שטר מתנה הוא שטר עוקף ירושה, כאמור במשנתנו ובמשנה ה, אבל גם נזכר שטר ירושה רגיל. מתברר שהאב נתן מתנה אבל המתנה איננה חלה, "לא עשה כלום", ועלינו להשלים, לפי משנתנו, שהמתנה חלה רק לאחר מיתה, כמו שנאמר במשנה (בניגוד לרבי ורבן שמעון בן גמליאל). אבל אם אדם אחר כתב למענו את השטר המתנה מתחילה מעכשיו, משום שהשטר נמצא ביד אחר, והרי יש בכך מעשה קניין.
הלכה י
הכותב דייתיקי יכול לחזור בו, מתנה, אין יכול לחזור בו. אי זו היא דיותיקי? דא תהא לי לעמוד ולהיות, אם מתי יינתנו נכסיי לפלני. אי זו היא מתנה, מן היום יינתנו נכסיו לפלני. כאן התוספתא חוזרת מהעמדות הקודמות ומתארת את הדיאתיקי כמו המשנה. דיאתיקי כתובה כמתנה, וכתוב בה "אם מתי", ובשטר מתנה לא כתוב כך אלא "פלוני יקבל מתנה". מן הסתם זו ברייתא המפרשת את דברי רבי יוסי. לא צריך לכתוב בה "מהיום", אך צריך להיכתב בה "לאחר מיתה", או נוסחה דומה (אם מתי). שטר מתנה כזה ניתן לשינוי, שכן הוא מיועד לאחר מיתה.
בתוספתא יש אפוא רצף עמדות, בניגוד למשנה שיש בה הלכה עקיבה. נתון זה מצביע על כך שהמשנה היוותה בסיס לתוספתא<sup class="footnote-marker">33</sup><i class="footnote">כשיטתם של אפשטיין וגולדברג שהתוספתא ערוכה כהשלמה למשנה. </i>, ועורך התוספתא צירף לה דעות שונות, חלקן בהתאם למשנה וחלקן שונות. בתוספתא מצויה גם העמדה שכתיבת שטר ירושה היא מצב תקני וראוי, ללא הסתייגות כלל. ביכלר רואה בכך את ההלכה המאוחרת; הדברים הגיוניים, אך אין בידנו לתארך את המימרות השונות. עם זאת סביר שלפנינו באופן כללי תהליך של מעבר ממצב שבו דין תורה שיקף את מוסכמות החברה (נחלת הקרקע המקודשת שייכת למשפחה המורחבת ולא לפרטים בה) והשתלב בהן למצב שהיה "מאוחר יותר", כאשר רווח בציבור מבנה משפחתי שונה שבו הקרקע נחשבה לרכוש פרטי רגיל. מצב כזה שבו ציות להסדר המוכתב בתורה (כפשוטו) עומד בניגוד לרצונם של חברי הקהילה, ולמבנה החברתי הנוכחי; מצב שבו ההחלטות העצמאיות של המוריש נחשבו לגיטימיות מבחינה מוסרית. במצב מעורב זה עדיין הייתה קיימת הכתבה משפטית, פורמלית, אך מבחינה חברתית ומוסרית עקיפת סדרי הירושה נחשבה ללגיטימית וראויה.
להלן בפ"ט מ"ד נלמד מעשה נוסף המעיד על עקיפת דין ירושה, ובמבוא למסכת נזיקין (בבא קמא) סיכמנו את הנושא.

Mishnah 8

<small>עפ”י כתב יד קופמן</small>
<b>היניח בנות גדולות וקטנות</b> – ואין לו בנים, הבנות מתחלקות בירושה,[<b>ו</b>]<b>אין הגדולות מתפרנסות על הקטנות</b> (האות וי"ו מחוקה בקו) – כך גם הדין בבנים במשנה הקודמת,<b> ולא הקטנות ניזונות על</b> – ידי <b>הגדולות</b> – כמו במשנה הקודמת,<b> אלא חולקות בשווה</b> – כל הבנות מקבלות אותו חלק. הבנות הקטנות אינן זכאיות ל"פרנסה" בזמן שהן קטנות. בתוספתא: "הניח בנות גדולות וקטנות, והיו גדולות ניזונות ובאות בשתיקה, [לא יאמרו קטנות הרי אנו נזונות כדרך שנזנתם אתם. נישאו גדולות בחיי אביהן], לא יאמרו קטנות הרי אנו נושאות כדרך שנשאתם אתם. ולא עוד אלא אפילו הניח להן אביהן עבדים ושפחות, כלי כסף וכלי זהב, הרי אילו של עצמן" (פ"ח הי"ט). הלכה זו בתוספתא מקבילה לקודמתה, שאותה ציטטנו בפירוש המשנה הקודמת, ודין בנות כדין בנים.
<b>זה חומר בבנות מבבנים</b> – חומרא על הקטנות. כשיש בנים הם מפרנסים את הבנות, והבנות אינן זכאיות לחלק מהירושה, ואילו עתה אין לבנות הקטנות הגנה, <b>שהבנות ניזונות על הבנים</b> – הבנים חייבים בפרנסתם,<b> ואינן ניזונות על הבנות</b> – בנות אינן חייבות לזון בנות קטנות. המשנה קוראת לכך חומרא, ואכן בטווח הקצר אין לבנות הקטנות הגנה, אבל בטווח הארוך הבנות זוכות לחלק מהירושה. האם זו חומרא עליהן או קולא? תלוי בגובה הנכסים. על כל פנים אין כאן חמור וקל, אלא שהמשפט "זה חומר" הוא סגנון קבוע, אחד מהסגנונות שבהם המשנה עורכת השוואה בין שתי הלכות. חומר לאחד הוא קל לאחר, ובמקרה שלנו חומר לאחד הוא רווח במקרה אחר.
עם זאת, המשנה משקפת מסר ספרותי. בהיעדר בנים – בנות כבנים, אבל ההסדר פחות טוב ופחות צודק. עדיף לילדה לזכות בהגנה וביטחון מאשר להפוך לעצמאית. בכך יש מסר חברתי ברור. מסר זה משקף לעיתים את התחושה החברתית ולעיתים איננו משקף אותה, אבל חכמים רוצים חברה שבה בת תזכה להגנה ולביטחון, ולא לעצמאות כלכלית.
כמובן המסר הספרותי של המשנה אינו מהלך בהתאם למשפט הקודם, "אחד הבן ואחד הבת בנחלה" (לעיל משנה ג). אלא שהסברנו את המשפט שם בצורה מצומצמת<b>,</b> כך שאין סתירה משפטית בין המשניות, אך כמובן יש בהן הדגשים ספרותיים שונים המייצגים מסרים רעיוניים אחרים.

Chapter 9



Mishnah 1

הפרק ממשיך בחלוקת נכסים לאחר מיתה וירושה, ומי יורש ומי ניזון. הוא מהווה המשך, אך יותר מהמשך זו פתיחה חדשה לנושא. בתוספתא מפרידה בין שני הפרקים קבוצת ברייתות העוסקת באפוטרופסות על היתומים הקטנים. דומה שקבוצה זו נחוצה להמשך הבנת הפרק והרצף כולו, אך קשה להחליט האם התוספתא הוסיפה תת-פרק כזה או שהמשנה דילגה עליו.
<small>עפ”י כתב יד קופמן</small>
למשנתנו מקבילה במסכת כתובות פי"ג מ"ג.
<b>מי שמת</b> [ו]<b>הניח בנים ובנות בזמן שהנכסין מרובין הבנים ירשו והבנות יזונו</b> – הבנות מקבלות דמי מזונות לפי מפתח שנדון בו להלן, והבנים מתחלקים בירושה. לבנות אין זכות ירושה אבל יש להן זכות למזונות, וזו חובת היתומים לפרנסן מהירושה. המשנה אינה מפרטת כיצד החלוקה מתבצעת, האם היתומים מקבלים עליהם את פרנסת הבנות או שהבנות מקבלות סכום חד-פעמי המספיק למזונותיהן. עד כאן אלו דברי הקדמה שאינם שנויים במחלוקת. ההמשך שנוי במחלוקת, ולפני דברי אדמון מופיעים דברי תנא קמא, שהם ההלכה המקובלת בספרות חז"ל. סידור ספרותי זה הפוך מסידור שתי המשניות הקודמות במסכת כתובות (שבהן קדמו דברי חנן לדברי החולקים עליו). <b>בזמן שהנכסים ממועטין</b> – המצב התדיר והרגיל בארץ היה של כלכלה על סף קיום, כך שהנכסים היו, בדרך כלל, מועטים. עם זאת בדרך כלל הצליחה המשפחה להתפרנס מהקרקע בעזרת מלאכות נלוות, כך שהנכסים עצמם אולי לא הספיקו אבל הרווח מעיבוד הקרקע ומעבודות נלוות הספיק פחות או יותר לכלכלת המשפחה. כך שבדרך כלל אם הבנים היו בוגרים ויכלו להחזיק את הקרקע ולעבדה היו יכולים להתקיים מהנכסים ולכלכל את הבנות עד שתגענה לגיל נישואין.
העיקרון הוא: <b>הבנות יזונו</b> – הבנות מקבלות תחילה את חלקן והבנים מקבלים את העודף, ואם אין עודפים:<b> והבנים ישאלו<sup class="footnote-marker">1</sup><i class="footnote">כך הנוסח בכל כתבי היד של המשנה בכתובות וכאן, ואף בדפוס ראשון. בכתבי היד של המשנה בבבלי הנוסח הוא "יחזרו". הירושלמי (לו ע"א) מתעד נוסח נוסף, "ישענו". בכתב יד אסקוריאל לירושלמי מסכת בבא בתרא: "יסחרו", והוא הוא. עיינו אפשטיין, מבוא, עמ' 114, והרשלר, כתובות, קח ע"ב, הע' 12. בירושלמי (טז ע"ד): "שמואל אמר זו דברי רבן גמליאל ברבי, אבל דברי חכמים עד שיבגורו או עד שינשאו, ואית בה לקולא ואית בה לחומרא", והשוו בבלי, כאן קמ ע"ב.</i> על הפתחים</b> – אין להם ירושה ואם הם קטנים יחזרו על הפתחים, או יעבדו, על כל פנים הירושה משמשת כמקור למזונות הבנות. ברור שעדיף שהבנים יעבדו, וזה היה גם הפתרון התדיר יותר מאשר קיבוץ נדבות. אלא שהמשנה היא גם יצירה ספרותית ובאה להדגיש את זכות הבנות, אפילו אם משמעות הדבר שהבנים יחזרו על הפתחים.
נראה כי הלכה זו דואגת לכבודן של הבנות ואינה מעוניינת כי הן תשאלנה על הפתחים, פעולה העשויה ליצור מצבים בעייתים. לפי תנא קמא מעמדן של הבנות יציב יותר – תמיד תהיה דאגה למזונותיהן מתוך נכסי האב. מעמד הבנים יש בו יתרון וחיסרון – במצב של נכסים מרובים הם יורשים את הנכסים ורק מפרישים את הצריך למזונות הבנות; במצב של נכסים מועטים אף מזונותיהם אינם מובטחים ועליהם לשאול על הפתחים. <b>אדמון<sup class="footnote-marker">2</sup><i class="footnote">לאדמון כחכם מסוף ימי בית שני ראו פירושנו לכתובות פי"ג מ"א. שם העלינו שספק אם אדמון היה פרושי; הוא מכונה "דיין גזירות", והיחס אליו מצידם של חז"ל מורכב. </i> אומר בשביל שאני זכר היפסדתי</b> – אדמון תוהה על האפליה נגד הגברים המובעת בעמדת תנא קמא. לכאורה אדמון אינו מנסח כאן עמדה משלו<sup class="footnote-marker">3</sup><i class="footnote">קריאה שלפיה אדמון מסתפק כאן בתמיהה ולא בהבעת עמדה הציג רבנו תם, תוספות קח ע"ב ד"ה "אדמון".</i>, אך ייתכן להסיק מתוך שאלתו כי הוא סבור שבמקרה של נכסים מועטים יהיה מעמדם של הבנים לפחות שווה לזה של הבנות, וכולם ייזונו ויחזרו על הפתחים באותה מידה<sup class="footnote-marker">4</sup><i class="footnote">ניסח זאת אחרת רבי יעקב בעל הטורים, טור אבן העזר, סימן קיא: "לעולם ירשו הבנים הכל".</i>. ייתכן, אומנם, לפרש את דברי אדמון שלא כשאלה אלא כחיווי שבו אדמון מציין את העובדה (החריגה, כנראה) שבמצב האמור במשנה מעמד הזכרים פגיע יותר. תחושת הקיפוח הבאה לידי ביטוי בדברי אדמון נראית בעינינו כיום כלוקה באי צדק בולט. במקרה שהנכסים מרובים הזכרים מרוויחים, ומטיבם של הסדרים כאלה שמדי פעם יוצא שגם הצד השני מפסיד. עם זאת, בהחלט ניתן להבין את גישתו של אדמון, כמתנגד לכך שייווצר מצב (ולו נדיר) שבו הגברים יפסידו. מצב שבו הגבר מקבל יותר הוא "טבעי"; מצב שבו הוא מפסיד הוא בבחינת עיוות דין.
<b>אמר רבן גמליאל רואה אני את דברי אדמון</b> – בניגוד לדפוס בשתי המשניות הקודמות במסכת כתובות כאן אין לפנינו שני צמדים של חולקים (חנן – בני כוהנים גדולים; רבן יוחנן בן זכאי – דוסא בן הרכינס) אלא תנא מוקדם (אדמון) כנגד תנא אנונימי, והסכמה של תנא מדור יבנה (רבן גמליאל) לדברי האחד בלבד (אדמון). אף על פי כן, נראה כי ההלכה התנאית לא סברה כאדמון אלא כתנא קמא, כפי שעולה ממקורות מספר. אף התלמודים התלבטו האם לראות בדברי רבן גמליאל פסיקת הלכה. בשני התלמודים מובאת המימרה "כל מקום ששנינו [בבבלי: שאמר] רבן גמליאל רואה אני את דברי אדמון – הלכה כיוצא בו [בבבלי: כמותו]" (ירו', כתובות פי"ג ה"ג, לו ע"א; בבלי, קט ע"א). אולם בירושלמי באה מימרה זו לאחר מימרה שקבעה ש"שבעה דברים אמר אדמון אין הלכה כיוצא בו"; כמו כן, בסוגיית הבבלי נעשה מאמץ לצמצם כלל זה ולפרשו באופן אחר. פסיקת ההלכה במשנתנו נתונה במחלוקת ראשונים, אך המגמה השלטת, מתקופת הגאונים<sup class="footnote-marker">5</sup><i class="footnote">ראו תשובת רב נטרונאי גאון, מהדורת ברודי, סימן שיא.</i> ואילך, היא בבירור שלא כאדמון<sup class="footnote-marker">6</sup><i class="footnote">ראו בית יוסף, אבן העזר, סימן קיא, ד"ה "ומה שכתב רשב"ם".</i>.
אנו רוצים להציע אפשרות נוספת ומורכבת<sup class="footnote-marker">7</sup><i class="footnote">חלק מהצוות שעסק בפירוש מסכת כתובות הסתייג מקריאה זו של המשנה וסבר כי הכרה בזכות הבת לרשת נראית דווקא כמנוגדת לדבריו של אדמון. </i>. ביקורתו של אדמון מוסבת אומנם, לכאורה, על הסיפא ("הבנות יזונו והבנים ישאלו על הפתחים"), אך למעשה הוא בא לערער אף על הרישא ולחלוק על דיני הירושה הפרושיים. לפי הצעה זו סבר אדמון שהבת תירש עם הבן; לא הזכר יפסיד ולא הנקבה תפסיד, אלא יירשו בשווה. עמדה זו היא עמדת הצדוקים המוכרת לנו ממקורות אחרים: "אומרין בית סיין<sup class="footnote-marker">8</sup><i class="footnote">כך בכתב יד וינה. בדפוס ראשון: "ביתותיים". ראו נעם, מגילת תענית, עמ' 86.</i>: קובלני עליכם פרושים: מה את בת בני, הבא מכח בני, שבא מכחי, הרי יורשתני, בתי הבאה מכחי אינו דין שתרשני? אומרין פרושין: לא. אם אמרתם בבת הבן, שכן חולקין עם האחין, תאמרו בבת שאין חולקת עם האחין?" (תוס', ידים פ"ב ה"כ, עמ' 684). גם בירושלמי למשנתנו (טו ע"ד – טז ע"א) מתנהל דיון ארוך בעמדתם של צדוקים. העמדה שהבת ובן שווים מיוחסת בירושלמי ל"חכמי גוים אומרים בן ובת שוין כאחת דאינון דרשי 'ובן אין לו' הא אם יש לו, שניהן שוין". בהמשך מובאים דברי הצדוקים שמהלכים באותה דרך בצורה מעט מצומצמת יותר, שהבת ובת הבן שווים: "הצדוקין אומרים בת הבן והבת שניהן שוין". קשה לתאר שייחסו לנוכרים חוכמת מדרש, ודומה שחכמי הגויים הם חכמי צדוקים, והמעבר בתלמוד הירושלמי מחכמי גויים לצדוקים הוא טבעי<sup class="footnote-marker">9</sup><i class="footnote">  חכמי גויים מופיעים בספר ירמיהו י ז, אך בספרות חז"ל אין שימוש במונח.</i>. יש לקבל את התלמוד כפשוטו. אומנם מדובר בבת הבן, אך למעשה הכוונה שבת הבן היא בת רגילה, ויורשת, ולכן בת יורשת כמו הבן. הקל וחומר הוא שאם בת הבן יורשת (את הבן) – בתי שטובה הימנה יורשת אותי (כשווה בין שווים).
גם מהבבלי (קטו ע"א) משמע שהמחלוקת הייתה חזיתית, האם הבת יורשת, ולא רק האם בת הבן זוכה בנכסי אביה.
במגילת תענית נאמר שבכ"ד אב (או טבת) מציינים יום האסור בתענית משום ש"תבנא לדיננא" – שבנו לדיננו, וההסברים האמוראיים הם שנדחתה עמדת הצדוקים שהבת תירש עם הבן. בבבלי חוזר הסיפור שבסכוליון למגילת תענית ונוסף: "אמר רב הונא אמר רב: כל האומר תירש בת עם בת הבן, אפילו נשיא שבישראל – אין שומעין לו, שאינן אלא מעשה צדוקין; דתניא: בארבעה ועשרים בטבת תבנא לדיננא, שהיו צדוקין אומרין: תירש הבת עם בת הבן, נטפל להן רבן יוחנן בן זכאי..." (קטו ע"ב). ייתכן שהנשיא הוא רבן גמליאל, שתמך באדמון, והברייתא "נוזפת" בו על שאימץ את העמדה הצדוקית. הווה אומר, הבבלי הבין שאדמון פוסק כצדוקים ורבן גמליאל אימץ עמדה מזוהה עם הצדוקים, ויש לדחות את דבריו. ללא זיהוי הנשיא עם רבן גמליאל הרי שניסוחו של רב תמוה, מוזר ומיותר.
<b>עמדת הצדוקים (מינים) לגבי ירושת הבת</b>
הד נוסף לעמדת הצדוקים יש במעשה בבבלי שבת: "אימא שלום דביתהו דרבי אליעזר אחתיה דרבן גמליאל הואי. הוה ההוא פילוסופא בשבבותיה דהוה שקיל שמא דלא מקבל שוחדא. בעו לאחוכי ביה; אעיילא ליה שרגא דדהבא, ואזול לקמיה, אמרה ליה: בעינא דניפלגי לי בנכסי דבי נשי. אמר להו: פלוגו. אמר ליה: כתיב לן: במקום ברא ברתא לא תירות. אמר ליה: מן יומא דגליתון מארעכון איתנטלית אורייתא דמשה, ואיתיהיבת עון גיליון, וכתיב ביה: ברא וברתא כחדא ירתון. למחר הדר עייל ליה איהו חמרא לובא. אמר להו: שפילית לסיפיה דעון גיליון וכתב ביה: אנא לא למיפחת מן אורייתא דמשה אתיתי ולא [אלא] לאוספי על אורייתא דמשה אתיתי, וכתיב ביה: במקום ברא ברתא לא תירות. אמרה ליה: נהור נהוריך כשרגא! אמר ליה רבן גמליאל: אתא חמרא ובטש לשרגא" (קטז ע"א-ע"ב) [אימא שלום אשתו של רבי אליעזר הייתה אחותו של רבן גמליאל. היה פילוסוף אחד בשכנותו שיצא לו שם שאינו מקבל שוחד. רצו לצחוק עליו; העלתה היא נר של זהב, והלכה לפניו, אמרה לו: רצוני שנחלוק בנכסי בני אדם. אמר להם: חלוקו. אמר לו (רבן גמליאל): כתוב אצלנו: במקום בן בת לא תירש. אמר לו: מהיום שגליתם מארצכם ניטלה תורת משה, וניתן אוונגליון, וכתוב בו: בן ובת יירשו כאחד. למחר חזר (רבן גמליאל) והביא לו חמור לובי. אמר לו (הפילוסוף): עיינתי בסוף האוונגליון וכתוב בו: אני לא להפחית מתורת משה באתי ולא [אלא] להוסיף על תורת משה באתי, וכתוב בה: במקום בן בת לא תירש. אמרה לו (אימא שלום): האר אורך כנר! אמר לו רבן גמליאל: בא החמור ובעט בנר]<sup class="footnote-marker">10</sup><i class="footnote">המסורת מייחסת לרבן גמליאל עמדה השונה מדעתו שבמשנה. חילופי עמדות מסוג זה תדירים מסיבות שונות, ובדרך כלל איננו מעירים על כך.</i>. כאמור, זו עמדתו לפי ההסבר הפשוט של המשנה, ולפי השערתנו מיוחסת לו בבבלי עמדה שונה מזו שבמשנה.
מטרת הסיפור לתקוף את שופטי הגויים הלוקחים שוחד<sup class="footnote-marker">11</sup><i class="footnote">בחוק הרומי ובחוק הסורי-רומי ירושת האישה היא כירושת הבעל.</i>. הסיפור מיוחס לדור יבנה, אך מן הסתם עבר עריכה אמוראית. עושה רושם שהפילוסוף הוא נוצרי המאמין באוונגליון ומצטט ממנו משפט, אולי מאוונגליון אבוד<sup class="footnote-marker">12</sup><i class="footnote">כמה מסורות נוצריות מספרות על אוונגליון נוסף שהיה כתוב עברית (או ארמית) ואבד. אוונגליון זה תיאר את מעשי ישו כפי שהשתמרו והובנו במסורת היהודית-נוצרית.</i> שהיה כתוב ארמית. איננו יודעים מה הייתה עמדת הנוצרים לגבי ירושת הבת, אך כאמור המשפט "ברא וברתא כחדא ירתון" משקף את עמדת הצדוקים.
אם אכן יש ממש בהצעה זו, שאנו מעלים אותה כהשערה, הרי שהיא משתלבת בטענה שאדמון היה בעמדת ביניים בין הצדוקים לפרושים, ובנושא זה תמך בעמדה הצדוקית. אין זה מפתיע שהעמדה הצדוקית אומצה גם על ידי חלק מהחכמים, כפי שראינו גם בנושאים אחרים<sup class="footnote-marker">13</sup><i class="footnote">ראו פירושנו לפאה פ"א מ"ו ועוד.</i>. בכל אופן, יש לסייג קביעה זו בכך שפירוש זה אינו הפירוש המשתמע מהמשנה כשלעצמה.
המילה "בשביל" משמשת כאן במובן של "היות ש...", כפי שהיא משמשת פעמים מספר במדרשי ההלכה התנאיים. יש לציין כי במשנה שימוש זה הינו יחידאי. "בשביל" משמש בלשון המשנה בדרך כלל כמילת תכלית שאחריה תוצאה או פעולה המביאה לתוצאה, או שאחריה מושא התכלית. אמוראי בבל בסוגיה שעל משנתנו הבינו את "בשביל" כאן כ"אף על פי".
בכתובות בפ"ד מ"ו שנינו: "זה מדרש דרש רבי אלעזר בן עזריה לפני חכמים בכרם ביבנה. הבנים ירשו והבנות יזונו. מה הבנים אינן יורשין אלא לאחר מיתת האב, אף הבנות אינן נזונות אלא לאחר מיתת אביהן".בפירושנו לכתובות התחבטנו האם רבי אלעזר בן עזריה דורש נוסח של הכתובה, וסיכמנו שהוא דורש משנה קדומה, ולמעשה מפרש אותה כפשוטה. אפשר שהכוונה לנוסח שונה של משנתנו (או משנת כתובות) שהיא עוסקת, כאמור, בימי הבית. בדיוננו במשנה שם ראינו גם דעות חולקות, כדעת אדמון שגם הבנים זכאים למזונות, אבל ירושה לכולי עלמא מגיעה רק לבנים<sup class="footnote-marker">14</sup><i class="footnote">משנתנו מצוטטת בתנא דבי אליהו פכ"א, עמ' 122, וגם שם ברור שהמחבר מניח שההלכה איננה כאדמון.</i>.
השלב האחרון של התפתחות ההלכה התנאית הינו בתוספתא: "רבי אומר: כל אחת ואחת נוטלת עישור נכסים" (כתובות פ"ו ה"ג). רבי קובע שהבת מקבלת מעשר מהנכסים, והרי זו ממש ירושה. למרות זאת בירושלמי כאן (טז ע"ד) שתי ברייתות שאינן מכירות בהלכת עישור נכסים.
כאמור, הניסוח במשנה הוא כללי ואינו מספק צורת חישוב: האם קודם מנכים סכום חד-פעמי שמספיק לכל כלכלת הבנות, או שמא הבנים יורשים ומתחייבים לפרנס את הבנות. בירושלמי מתדיינים על כך (לה ע"ד), וכך גם בספרות הראשונים.
לפירושים שהצענו לדברי אדמון ניתן להוסיף כמה הערות פרשניות:
ראשית, ניתן לקרוא את אדמון בקריאה משפטית – אדמון אינו חולק על השיקול החברתי שהוביל לאפליית הבנים במקרה של נכסים מועטים, אלא על עצם הפעלת שיקול חברתי במקום שבו התורה קבעה תרשים הורשה ברור. כאמור בכמה מקומות בפירושנו, הירושה נתפסת בספרות התנאית כפעולה אוטומטית המתרחשת עם המיתה ואדישה לנסיבות חיצוניות. אם כן, בשל שיקול חברתי כזה ("בשביל שאני זכר") אין אפשרות להפקיע את זכויות הירושה.
שנית, ניתן להביט על דברי אדמון כאילו נאמרו בתמיהה מסוימת, שכן לעיתים נוצרת תדמית של ההלכה התלמודית כמפלה את האישה לרעה באופן בסיסי. אשר על כן, במבט מגדרי דברי אדמון עשויים להיראות כתדהמה של החברה הגברית כאשר באופן חריג הוא מוצא עצמו מופלה לרעה. תדהמה זו חושפת, לכאורה, כי תודעה של זכויות יתר מקובעת אצל התנאים הגברים. אולם, על רקע מסכת כתובות ניתן להביט אחרת על דברי אדמון. לאורך כל המסכת עקבנו אחרי מאמצי התנאים לבנות מנגנונים המגינים על האישה דווקא, בשל חולשתה המעמדית. הצבת דברי אדמון לקראת סיום המסכת בכתובות מאפשרת לקוראם, בעיני העורך לפחות, כאמירה כללית על מסכת כתובות: על אף היתרון המעמדי של הגבר, הרי שהמסכת טורחת לחזק את האישה ולמנוע פגיעה בה<sup class="footnote-marker">15</sup><i class="footnote">קריאה זו עולה בקנה אחד עם פתיחת הסוגיה בתלמוד הבבלי, "מאי קאמר?", ועם תשובות אביי ורבא, שאינם מסתפקים בהנחה בסיסית של יתרון מעמדי כללי.</i>.
דין ירושה קשור בטבורו למושג של נחלת השבט ונחלת אבות. מכיוון שהותרו שבטים לבוא זה בזה, ומותר לאישה להתחתן עם בן שבט אחר, קיים החשש שאם תירש היא תגרום לצמצום נחלת השבט, ולכן התחייבו בנות צלפחד להתחתן חתונה פנימית (בתוך השבט). התמונה הכוללת נראית אפוא מוצדקת ומובנת. ברם למעשה היא איננה פשוטה. ראשית, דווקא לפי תפיסת חז"ל ההיתר להתחתן עם בן שבט אחר נקבע רק מאוחר יותר, לאחר מעשה פילגש בגבעה<sup class="footnote-marker">16</sup><i class="footnote">ירו', תענית פ"ד ה"ז, סט ע"ג; בבלי, קכא ע"א; תענית ל ע"א ועוד. לעומת זאת מספר במדבר נראה שלבת רגילה הותר להתחתן עם בן מחוץ לשבטה, והאיסור הוא על בנות צלפחד, היורשות נחלה, בלבד. </i>. ברם מעבר לכך, בימי חז"ל כל המושג של נחלת השבט לא היה קיים עוד, וגם השבט כיחידה משפטית או חברתית לא היה קיים. היה מקום לטעון שמעתה הבת יורשת; אומנם היה קיים מושג, פחות נוקשה ופחות משפטי, של נחלת המשפחה (ראו בנספח), אך לו רצו חכמים היה אפוא באמתחתם נימוק משפטי לשינוי דין תורה בנושא.
אלא שהדין שבת איננה יורשת היה נראה לחז"ל נכון, והוא חלק מגישתם הכללית שלאישה לא אמור להיות רכוש פרטי כלל, וכל מה שיש לה שייך לבעלה. זו האווירה הכללית, לפחות כפי שחכמים ראו בחזונם. כפי שראינו בפירושנו לכתובות פ"ה בפועל היו נשים ששלטו על רכוש בכלל, ועל רכוש המשפחה בפרט, אך מבחינת חכמים המרחב הכלכלי הוא עולם גברי. באופן כללי זו הייתה התמונה הכלכלית הריאלית, ומשפט ירושה משקף תמונת מצב זו, ברם במקביל החריפה גישתם של חכמים והקצינה את התמונה של חלוקה מגדרית.
כאמור, משנתנו מצויה גם במארג ההלכות בכתובות פי"ג במסגרת סדרה של דברי אדמון. יש להניח שמקור המשנה אצלנו – כאן היא שתולה בתוך מארג של הלכות באותו נושא. במסכת כתובות נאספו כל המשניות הקדומות שאדמון מופיע בהן, ומכאן הועברה המשנה לכתובות, או שמא שתי המשניות ליקטו את דברי אדמון מקובץ קדום שכלל כמה משניות וביניהן גם המשנה הבאה.

Mishnah 2

<small>עפ”י כתב יד קופמן</small>
<b>היניח בנים ובנות וטומטום</b> – טומטום הוא אדם שאין ניכרים בו לא סימני זכר ולא סימני נקבה. הוא מופיע תדיר עם ה"אנדרוגינוס", שהיא מילה יוונית (אנדרגינס – ανδρόγυνος androginos) המורכבת משתיים: אנדרי, שפירושו גבר, וגינה, שמשמעה נקבה. הכוונה למי שיש לו סימני זכר וסימני נקבה כאחד, בניגוד ל"טומטום" שאין לו סימני מין כלל. האנדרוגינוס נחשב לספק, וחכמים נחלקו האם יש כאן מצב של ספק או שהאנדרוגינוס הוא ברייה בפני עצמה שמעמדה מסופק (משנה, ביכורים פ"ד מ"ה<sup class="footnote-marker">17</sup><i class="footnote">פרק ד במסכת ביכורים איננו בהרבה עדי נוסח, כולל כתב יד קופמן, לכן לא פירשנוהו, וראו במבוא למסכת ביכורים. </i>). מתוך הספק הטילו עליו חומרי נשים וחומרי גברים. הוא אינו זוקק לייבום, כלומר אם צריך לייבם את אלמנת אחיו אין היא זקוקה לייבום (או לחליצה), והוא כמי שאיננו<sup class="footnote-marker">18</sup><i class="footnote">משנה, ביכורים פ"ד מ"ה (לפי חלק מעדי הנוסח); תוס', ביכורים פ"ב ה"ג. אבל בדפוס נפולי למשנה שם מ"ד: ו"זוקק ליבום כאנשים".</i>.
הטומטום, לעומת זאת, לא נקבע דינו, כלומר אין לו דין אחיד: "אבל טומטום אינו כן, פעמים שהוא איש פעמים שהוא אשה" (שם). על שניהם נאמר שמביאים ביכורים למקדש ולא קוראים בפרשת הביכורים לפני המזבח, "שאינן יכולין לומר אשר נתת לי השם" (דברים כו י – משנה, ביכורים פ"א מ"ה). דיני אנדרוגינוס נדונו במרוכז בביכורים פרק ד (שאינה כנראה מגוף המשנה). דיני טומטום לא נדונו במרוכז, אך כמה מהחשובים שבהם נדונו בפרקנו.
<b>בזמן שהנכסין מרובין הזכרים דוחין אתו אצל הנקיבות</b> – הבנים אינם רוצים שהטומטום יתחלק עימם, ולכן רואים בו נקבה (בת). הוא זכאי למזונות ולא לחלק מהרכוש. עם זאת הוא איננו מתחתן, כך שזכאותו למזונות פורשת מתחתיו "רשת ביטחון" עד סוף ימיו. <b>בזמן שהנכסים ממועטין הנקיבות דוחות אתו אצל הזכרים</b> – הבנות אינן רוצות שיחלוק עימן במזונות המועטים. מה תהיה עמדת הבנים במקרה כזה? מן הסתם הם היו מעדיפים שלא יקבל מזונות אלא נכסים, שכן הנכסים מעטים יותר מהתחייבות המזונות. אין להסיק מכאן שכך באמת התנהגה המשפחה. זו סכֵמה משפטית, כמו כל דיני ירושה, ובפועל נהגו האחים לפי מידת האחווה שביניהם.
ביטוי אחר לדין טומטום יש במקרה הבא: <b>האומר אם ילדה אשתי זכר יטול מנה</b> – האב מבטיח שאם ייוולד לו זכר תקבל האישה (או התינוק הנולד) מענק. כך גם אם נדר נדר אם ייוולד לו בן. <b>אם</b> [<b>אם</b>](מחוק בקו)<b> ילדה זכר נוטל מנה</b> – כמו שהתחייב האב,<b> ואם נקבה מאתים</b> – האב התחייב שאם תלד אשתו נקבה יוכפל המענק. הסכום שנקבע הוא רק לדוגמה. עם זאת ראוי לציין שעבור לידת הנקבה האישה מקבלת יותר אף על פי שבדרך כלל, בחברה הקדומה, ה"זכר" נחשב ל"שווה" יותר ואהוב יותר. אולי המשנה רומזת שהנקבה מקבלת זאת כירושה ותו לא, והבן הזכר מקבל את המענק ובנוסף לכך ירושה. בנוסף לא ברור מי מקבל את המענק, האם או הוולד. כל זה אינו משמעותי להלכה שהמשנה רוצה להדגים.
<b>ילדה נקבה נוטלת מאתים</b> – את המענק יש לשלם לפי ההתחייבות. <b>אם זכר מנה ואם נקבה מאתים</b> – ההתחייבות של האב הייתה לשני ולדות,<b> ילדה זכר ונקבה הזכר נוטל מנה והנקבה מאתים</b> – האב מקיים את הבטחתו והבן והבת מקבלים בשווה. בתוספתא מובאת דעה חולקת המבטאת את ההבדל המגדרי: "האומר... אם זכר מנה אם נקבה מאתים, ילדה זכר ונקבה הזכר נוטל ששה של זהב ונקבה נוטלת חמשים זוז" (פ"ט ה"ד). שישה זהב הם שישה דיני זהב, שהם 150 דינר כסף, הוא זוז. הבן מקבל שלושה רבעים והבת רבע. התוספתא הבינה שהאב אמר "אם תלד אשתי זכר תקבל מאה, ואם תלד גם נקבה תקבל מאתיים", ולא אמר מה יקבל כל אחד, אלא מה ייתן לאם בשביל בניה. לא ברור האם התכוון שהזכר יקבל פי שניים (מאתיים) בזכות הנקבה שתיוולד עימו, או שהנקבה תקבל. לפיכך מנה אחד לזכר מובטח, ובמנה השני חולקים הזכר והנקבה. כך פירש ליברמן, ועדיין הברייתא קשה.
על כל פנים האב מקיים את הבטחתו, ויש בה ביטוי להבדל בין בן ובת (ועדיפות לבן). כל זה נועד להדגיש שהטומטום איננו מקבל לא כזכר ולא כנקבה. גם בברייתא הבאה בתוספתא (פ"ט ה"ה) יש הבדל מגדרי לטובת הבן: "האומר המבשרני אם ילדה אשתי זכר יטול מאתים, אם נקיבה יטול מנה. ילדה זכר נוטל מאתים, ילדה נקיבה נוטל מנה. ילדה זכר ונקבה אין לו אלא מנה"<sup class="footnote-marker">19</sup><i class="footnote">מעין ברייתא זו בבבלי, בבא קמא ע"א, לעניין אחר.</i>. על כך הירושלמי מוסיף: "אמר רבי מנא, ביטלה צרת נקיבה שמחת זכר" (טז ע"ד).
כל הברייתות מבטאות הבחנות סטראוטיפיות בין בנים ובנות, אבל הדוגמה במשנה חריגה בהעדפת הבת. כבר הבבלי הקשה על כך (קמ ע"א), ונראה שקושיית הבבלי משקפת את המציאות הרווחת בספרות ובחיי העם, שלידת הבן נחשבה לברכה גדולה יותר מלידת הבת. ביטוי הירושלמי "ביטלה צרת נקיבה שמחת זכר" (טז ע"ד) היא מן הסתם הקצנה ספרותית.
<b>ילדה טומטום אינו נוטל</b> – הטומטום לא יקבל כלל, כיוון שאינו לא זכר ולא נקבה.<b> אם אמר כל מה שתלד אשתי יטול</b> – האב מבטיח מענק לוולד באשר יהא (יהא מינו אשר יהא).<b> הרי זה יטול</b> – הטומטום נחשב ולד, אך אינו לא גבר ולא אישה.<b> אם אין שם יורש אלא הוא יורש את הכל</b> – כאמור ברישא אין לו זכות ירושה לא כבן ולא כבת, כיוון שאיננו לא זה ולא זה, אבל אם הוא ולד יחיד יקבל את הכול, שכן אין זה חשוב אם הוא בן או בת.

Mishnah 3

<small>עפ”י כתב יד קופמן</small>
<b>היניח בנים גדולים וקטנים</b> – לפי ההמשך משמע שהנחלה לא חולקה אלא האחים המשיכו יחדיו במשק משותף (בית אב). <b>הישביחו גדולים את הנכסים הישביחו לאמצע</b> – בית האב מתנהל יחדיו, כל זמן שהבנים רוצים בכך. אם המשפחה מחליטה לחלק את בית האב כל הנכסים שירשו הבנים מתחלקים, ואם ערך הנכסים עלה ירוויחו מכך כולם, גם הקטנים שבעצם לא תרמו לשותפות, וגם מי שאולי מאשימים אותו שתרם לשותפות מעט.
<b>אם אמרו</b> – הבנים הגדולים בעת הירושה<sup class="footnote-marker">20</sup><i class="footnote">בירושלמי, טז ע"ד: "אמרו בבית דין". תהליך זה אופייני לתלמודים, שהצהרות חייבות להיעשות בבית דין. פירושנו מתבסס על הנחה הפוכה שמדובר בהסדרים בלתי משפטיים המבטאים את המציאות בתקופת מעבר לפני פעילות המוסדות להסדרת הירושה. </i>, <b>ראו מה שהיניח לנו אבא הרי אנו עושין ואוכלין</b> – האחים הגדולים רוצים לחלק את הרכוש, אבל לא מיד בעת הירושה, או שהם רוצים לחלק את הרכוש בין האחים הגדולים כקבוצה אחת והקטנים כקבוצה נפרדת. הם רשאים לעשות כן, ואז צריך לראות (לרשום) מה היה מצב הנכסים בעת החלוקה. <b>השביחו</b> – האחים הגדולים את הנכסים (או הנכסים השתבחו מעצמם),<b> לעצמן</b> – הרווח בין ערך הנכסים בזמן הירושה וערכם בזמן החלוקה הוא רכוש של האחים הגדולים. למעשה האחים הם שותפים לכל דבר והם יכולים לקבוע את סדרי השותפות, אך ברור שסדרי החלוקה כוללים את הקטנים: או שהקטנים יקבלו את חלקם, או שכל האחים ממשיכים כשותפים. אולי הם יחלקו את הנכסים בבוא העת לפי מצבם בעת החלוקה. לכאורה לפנינו מצב ביניים. האחים הגדולים החליטו על חלוקה, אך בפועל טרם ביצעו אותה, על כן השותפות נמשכת, אבל יש מעין הקפאה של ערך הנכסים. זה מצב ביניים הנראה מוזר מבחינה משפטית, אך הוא מובן על רקע ריאלי.
בתאוריה הלכתית האב איננו חייב לזון את בניו, ואף לא את בנותיו. ההערה האחרונה, בדבר חובת האב לזון את בניו, חובה שהאחים יורשים ממנו, מחייבת הסבר. כידוע המשנה בכתובות (פ"ד מ"ו) קובעת: "האב אינו חייב במזונות בתו. זה מדרש דרש רבי אלעזר בן עזריה לפני חכמים בכרם ביבנה: הבנים ירשו והבנות יזונו, מה הבנים אינן יורשין אלא לאחר מיתת האב אף הבנות אינן נזונות אלא לאחר מיתת אביהן". משנה זו זכינו לפרשה במקומה, ונסתפק כאן בסיכום הדברים ובהשלכות לגבי משנתנו.
מבחינה הלכתית הבעל חייב לזון את אשתו, והמשנה בכתובות (פ"ה מ"ח) קובעת את פרטי חובתו המינימלית, לעומת זאת אין האב חייב לפרנס את בניו. ודאי שדרכו של עולם שהאב מפרנס את ילדיו, ואף מוסר נפשו על כך, אך המשנה מציגה התנהגות זו כדבר שאין בו חובה משפטית. כפי שנראה להלן, מצג זה מעורר תהייה. רבי אלעזר בן עזריה מאשש הלכה ידועה זו על בסיס "מדרש". "מדרש" הוא דרשת הכתובים, ובדרך כלל דורשים את התנ"ך. עם זאת, חכמים "דרשו" גם מסמכים אחרים כמשנה או כנוסח התפילה, ברם אלו בדרך כלל דרשות באגדה. לפנינו מדרש הלכה המבוסס כנראה על נוסח של הלכה קדומה, מאותן משניות קדומות שעמדו לפני חכמים קדמונים בבואם לעסוק בסדרי חיים וחברה<sup class="footnote-marker">21</sup><i class="footnote"> ראו על כך במבוא הכללי לפירוש המשניות. אנו מניחים שהציבור היהודי קבע לו מנהגים ואורחות חיים של קיום מצוות עוד לפני שהחלו בתי המדרש בפעולתם. תלמודם של חכמים קדמונים נועד למצוא שיטה, חוק וסדר באותם מנהגים ותקדימים שנקבעו. במסגרת זו נקבע אף הכלל "הבנים ירשו והבנות יזונו". רבי אלעזר בן עזריה היה חכם צעיר בסוף ימי הבית, ובדור יבנה נמנה עם החכמים המרכזיים שפעלו סביב רבן גמליאל. בשלב מסוים הודח רבן גמליאל מתפקידו כראש בית הוועד ביבנה, ורבי אלעזר בן עזריה נבחר במקומו. אין כל סיבה להניח שדרשה זו של רבי אלעזר קשורה למינוי הנכבד שקיבל. זהו לימודו הרגיל של חכם המסיק מהמשנה הקדומה מסקנות מעשיות.</i>. במקרה זה הדרשה מבוססת על משנה א בפרקנו, או קרוב יותר להניח על נוסח קדום שלה. משנה א, אפוא, היא אחד הטקסטים הערוכים הקדומים של תורה שבעל פה שבידינו<sup class="footnote-marker">22</sup><i class="footnote">לציטוטים ממשניות קדומות ראו אפשטיין, מבוא, עמ' 728. אין כאן פירוש דרשני למשנה, אלא דיוק משפטי מלשון ההלכה הקדומה. </i>.
בתוספתא נאמר: "מצוה לזון את הבנות, ואין צריך לומר את הבנים. רבי יוחנן בן ברוקה אומר: חובה לזון את הבנות" (כתובות פ"ד ה"ח). לפי פשוטו המונח "מצוה" משמעו המידה הראויה שחכמים רואים בה נורמה מוסרית, אך ללא עוצמה משפטית, ואין להוציאה בדיינים, ואילו "חובה" היא חובה משפטית לכל דבר. בדיוננו במונחים אלו (בפירושנו לכתובות פ"ד מ"ו) ראינו שהבחנה זו מעורערת מבחינה היסטורית.
בספרות האמוראים אכן נקבעה לעיתים הבחנה ברורה בין חובה למצווה, אך בלשון תנאים אלו שני מונחים קרובים לאותה פרשנות. כלומר רבי יוחנן בן ברוקה קובע כחובה לזון את הבנות, ואולי גם את הבנים. על כל פנים תנא קמא מניח שחובה לזון את הבנים. המקורות התנאיים מובאים גם בתלמודים, בשינויים: "רבי שמעון בן לקיש בשם רבי יהודה בן חנניה, נמנו באושא שיהא אדם זן את בניו קטנים. אמר רבי יוחנן, יודעין אנו מי היה במיניין. עוקבא אתא לגבי רבי יוחנן, אמר ליה: עוקבא, זון בניך! אמר ליה: מנן מרי? (מניין לך זאת אדוני?) אמר ליה: עוקבא רשיעא, זון בניך! אמר רבי עולא: מתניתא אמרה כן שיהא אדם זן את בניו קטנים, דתנינן תמן: אם היתה מניקה פוחתין לה ממעשה ידיה ומוסיפין לה על מזונותיה" (ירו', כתובות פ"ד ה"ח, כח ע"ד). לדעת האמוראים ההחלטה לזון את הבנים הוכרעה באושה, ואין בה התייחסות לפער שבין מצווה לחובה. רבי יוחנן יודע לספר מי היה במניין שבו הכריעו בנושא, אך לצערנו לא סיפק לנו התלמוד מידע זה. קרוב לוודאי שהכוונה לרבי יוחנן בן ברוקה, שהיה מחכמי דור אושה, כפי שנזכיר גם להלן.
עוד אנו שומעים על אדם שהובא לדין לפני רבי יוחנן והחכם דורש ממנו שיזון את בניו. עוקבא מתנגד ושואל: "מנין לך זאת אדוני?", ועל כך רבי יוחנן מגיב בכינוי "עוקבא הרשע!", מכאן שרבי יוחנן רואה בשאלה התגרות, ולדידו ברור שיש חובה לזון את הילדים. גם כאן אי אפשר לדעת אם זו חובה משפטית או דתית-מוסרית. אולי מותר לנסח את דבריו כסלידה מההבחנה בין חובה מוסרית לבין פטור משפטי, ועבור רבי יוחנן אם זו חובה מוסרית הרי שתפקידו של החכם לכפות אותה באופן משפטי. עולא מוצא במשנה סמך לרעיון שאדם חייב לזון את בניו.
במשנה אחרת (כתובות פ"ה מ"ט) נקבע שאישה מינקת זוכה לתוספת מזון ולהפחתת עבודה, והרי זו ראיה לכך שהבעל אחראי למזונות הוולד, דבר המתבטא בחובותיו כלפי אשתו, שהרי היא המניקה. דברי עולא משקפים, ללא ספק, את רוח המשניות.
בתלמודים חובת האב לזון כבר ברורה. בירושלמי מובא: "אית תניי תני הבנים עיקר ואית תניי<sup class="footnote-marker">23</sup><i class="footnote">"אית תניי תני" – יש שהוא נוסח חילופי למשנה ויש שהוא פתיח להצגת שתי ברייתות חילופיות זו לזו, ראו אפשטיין, מבוא, עמ' 123-76.</i> תני הבנות עיקר. מאן דמר הבנים עיקר לתלמוד תורה, מאן דמר הבנות עיקר שלא יצאו לתרבות רעה" (כתובות פ"ד ה"ח, כח ע"ד). לפנינו ברייתות חלוקות ועליהן הנמקות של האמוראים. בתלמוד הבבלי אוחדו ההנמקות לתוך הברייתא שכבר צוטטה לעיל. הבבלי מסיק מהמשנה: "במזונות בתו הוא דאינו חייב, הא במזונות בנו חייב... דתניא: מצוה לזון את הבנות, קל וחומר לבנים, (דעסקי בתורה), דברי רבי מאיר; רבי יהודה אומר: מצוה לזון את הבנים, וקל וחומר לבנות, משום זילותא" (כתובות מט ע"א). ההנמקות הן בארמית, וכנראה נוספו בידי אמוראים בלבד. כמו כן במקבילה: "מצוה לזון את הבנות, וקל וחומר לבנים דעסקי בתורה, דברי רבי מאיר; רבי יהודה אומר: מצוה לזון את הבנים, וקל וחומר לבנות דלא ליתזלן" (בבלי, כאן קמא ע"א). אין הבדל הלכתי בין הדעות, ולכל הדעות החובה חלה על בנים ובנות, אך ניכרים הבדלי העדיפות.
מכל מקום, ודאי שחכמים סברו שזו חובתו המוסרית של האב, כדברי הבבלי: " 'אשרי שומרי משפט עושה צדקה בכל עת', וכי אפשר לעשות צדקה בכל עת? דרשו רבותינו שביבנה, ואמרי לה רבי אלעזר<sup class="footnote-marker">24</sup><i class="footnote">כך ב-מ, רב, רג, רד, לפ, ה וכן בראשונים מספר, ובדפוס: "אליעזר".</i>: זה הזן בניו ובנותיו כשהן קטנים" (כתובות נ ע"א). הברייתא מכוונת נגד המשתמע מהמשנה כאילו אין חובת פרנסה לבנים, ומדגישה שכך סברו ביבנה, וכך אמר רבי אלעזר (בן עזריה) עצמו. מבחינה ספרותית זו תגובה למשנה, ומבחינת התפתחות ההלכה היא משקפת תמונה ריאלית.
לסיכום, מעבר לבירור שבמשנה, ברור שבפועל דאג האב לתזונת בניו, ולכך ראיות נוספות<sup class="footnote-marker">25</sup><i class="footnote">התלמוד הירושלמי למד זאת מהמשנה שממנה משמע שהאב דואג להנקת בניו. כן משמע ממשנת נדרים האומרת בפשטות שהאב חייב במזונות אשתו ובניו (פ"ד מ"ג). אומנם הדבר לא נאמר במפורש, אך אם האב חייב ללמד את בנו אוּמנות ותורה ולשוט במים, קל וחומר שהוא חייב לזונו (ראו פירושנו לקידושין פ"א מ"ז). גם משנת גיטין קובעת שאין לגבות מנכסים משועבדים למזון הבנות (פ"ה מ"ג), אך ברור לה שלא רק שזו חובת האב אלא שהיא נתונה לסמכות גבייה, וגובים מנכסי האב, רק לא מנכסיו המשועבדים. בפועל לא פקפק בדבר איש, והסיפורים בתלמודים על אבות שסירבו לזון את בניהם הם בבחינת חריג המלמד שהכלל שמר על מסגרת משפחתית זו. כן משמע מסיפורים אגדיים המתארים אבות המפרנסים את בניהם בדוחק או ברווחה (תנחומא, פקודי ג; האזינו ח; ראה י; בבלי, כתובות מח ע"א, אבל שם בדף קז ע"א מצטיירת רק חובה לפרנס את האישה). ראו עוד משנה, ערכין פ"ו מ"י, שם המשנה אינה מזכירה את חובת האב לפרנס את בניו ואת אשתו, אף שחובת פרנסת האישה לא הוטלה מעולם בספק. כך גם נקבע שעני השרוי באבל מותר לו לעבוד: "כך שנו רבותינו אבל כל שבעת ימי אבלו אסור בעשיית מלאכה, ואם היה עני מדוקדק יעשה מלאכה לאחר שלשה ימים, לפרנסתו ולפרנסת אנשי ביתו" (תנחומא, מקץ ד ד). אומנם המילים המודגשות אינן במקור (בבלי, מועד קטן טו ע"א), אך הן מבטאות תפיסה פשוטה, בתקופה מאוחרת יחסית, שחובת הפרנסה על האב, ופרנסת בני הבית מהווה עילה מספקת להקלה הלכתית. זו דרכו של עולם, ואין סיבה לפקפק בכך שתיאור זה משקף את הנורמה הרצויה והמצויה כאחת. </i>. דומה שהבדלי ההעדפות חסרי משמעות: האב מפרנס את ילדיו, והשאלה מי מהם חשוב יותר משקפת העדפות חברתיות במישור התאורטי-תודעתי בלבד.
<b>וכן האשה שהישבחה את הנכסין השביחה לאמצע</b> – מבחינה הלכתית האישה אינה אמורה לטפל בנכסי בעלה המת. היא אינה יורשת אותו, ולהפך, ממנים לה אפוטרופוס שדואג לה, אך גם דואג לנכסי המשפחה. עם זאת במציאות, כשהבעל נפטר ועד ההתארגנות האישה היא זו שהייתה בשטח. יש להניח שאם נזקקה לעזרה עזרו לה, אך אם הייתה אשת חיל מילאה את מקומו. הרווחים מעבודתה שייכים, מבחינה משפטית, ליורשים. היא אמורה להמשיך להתגורר בבית בעלה (בחסות ילדיה) או לחזור לבית אביה (כתובות פ"ד מי"ב), אבל המשנה מגלה שבמישור החברתי המעשי לעיתים הפכה האלמנה למפרנסת בפועל ולמפעילת נכסי בעלה. גם המשנה בכתובות (פ"ט מ"ו) משקפת מצב זה: "הלכה מקבר בעלה לבית אביה, או שחזרה לבית חמיה, ולא נעשית אפוטרופא, אין היורשין משביעין אותה. ואם נעשית אפוטרופא, היורשין משביעין אותה על העתיד לבא ואין משביעין אותה על מה שעבר". אם כן אפשר שהאלמנה לא תפעיל את הנכסים, אבל גם אפשר שתהפוך לאפוטרופוס של היתומים ושל הנכסים, וכאמור כל זה במישור המשפטי. במישור המעשי מן הסתם לקח זמן עד שהאישה קיבלה מינוי פורמלי, ואולי גם היו מקרים שבהם לא הדביק המשפט את ההתפתחויות המעשיות כלל ועיקר.
<b>אם אמרה ראו מה שהיניח לי בעלי</b> – כפי שראינו ברישא, "ראו מה שהיניח לי בעלי" הוא המונח (מעין שם קוד) לחלוקת רכוש עכשיו, אף שהיא מתבצעת מאוחר יותר. הווה אומר, האישה נוטלת את כתובתה, ובדמי כתובתה היא נוטלת קרקע. את הקרקע הזאת היא נוטלת מעכשיו (מרגע אמירת המשפט), ולפיכך כל שבח שתשביח הקרקע (וכל נזק שייגרם לה) הוא באחריות האישה. בבוא היום, כאשר תרצה ליטול את ירושתה, תקבל אותה במצב שבו היא נמצאת בעת החלוקה, אבל בערכה הכספי בעת ביצוע הכתובה, כלומר כאשר אמרה האישה שברצונה ליטול את כתובתה. "ראו מה [ש]היניח" הוא מונח יחידאי למסכת בבא בתרא.
אבל אם אמרה:<b> הרי אני עושה ואוכלת</b> – אף על פי שהאישה נטלה את חלקה בכתובתה היא ממשיכה לטפל בכל משק האב, בשביל היורשים.<b> השביחה לעצמה</b> – אם הקרקע "שלה", זו שהיא כיסוי לכתובתה, השביחה – הרי הרווח שלה. גם כאן המשנה מאפשרת חלוקה לא-משפטית: כאילו החלוקה נעשתה בעת מות הבעל, אף שבפועל החלוקה מתבצעת מאוחר יותר.
לעיל הבאנו את משנת כתובות (פ"ד מי"ב). שם המשנה מתארת את האפשרויות של האלמנה: "לבית חמיה" או "לבית בעלה". שתי האפשרויות הללו קיימות, ומשתקפות במשנה, אבל המינוח של משנתנו שונה בתכלית, וברור שאלו עריכות שונות, אף על פי שמשנתנו היא תוצאה של ההסדר במשנת כתובות שם. ליתר דיוק, מצב ביניים עד שהאישה תכריע בין שתי האפשרויות המתוארות במסכת כתובות.
הבבלי (קמד ע"א) התקשה בפן המשפטי של המשנה, כיצד זה אישה יורשת, ותירץ שמדובר במקרה מיוחד של אישה יורשת. אנו מציעים לקרוא את המשנה דווקא על רקע לא-משפטי, במציאות שהתהוותה בשטח למרות המבנה המשפטי, או כמצב ביניים. אם היא ממש יורשת הרי דינה זהה כמובן לגברים הנדונים ברישא.
בתוספתא )פ"י) חוזרות אותן הלכות, בסדר שונה, תוך שימוש במונחים אחרים. המונחים המיוחדים הודגשו בקו: "האשה שהיתה <u>משרת</u> והשביחה את הנכסים, והביאוה לבית דין, הרי זו לא תאמר 'תנו לי מה שהשבחתי את הנכסים', ולא עוד אלא אם יש שם נכסים שיש להן אחריות, גובה כתובתה, ואם לאו אין גובה אלא לפי חשבון" (ה"ב). 2. "האחין שהניח להן אביהן נכסים, ולאחד מהן יש לו בנים, ועמדו בניו של זה והשביחו את הנכסים, והביאוהו ל<u>בית הריבוי</u>, לא יאמר לו 'תנו לי מה שהשביחו בני את הנכסים', וכן הן לא יאמרו לו 'תנו לנו מה שאכלו בניך', אלא מה שאכלו אכלו מן האמצע, ומה שהשביחו השביחו לאמצע" (ה"ג). 3. "האחין שהניח להן אביהן נכסים, ועמדו והשביחום, השביחו לאמצע. ולא עוד אלא אפילו הניח להן אביהן פסל או קרדום<sup class="footnote-marker">26</sup><i class="footnote">בירושלמי (טז ע"ד): "דבי רבי ינאי אמרי, אפילו עירניה. רב אמר, אפילו סל אפילו קורדום. תני רבי חייה, אפילו מחט אפילו מוקף צמיד פתיל". "עירניה" הוא אולי כלי חרס עירוני, כלומר כפרי, בניגוד לכלי חרס מעובד היטב (צמיד פתיל), כמו "לפסין אירוניות" (משנה, עדיות פ"ב מ"ה, וראו פירושנו לה, וכן פירוש הר"ש לכלים פ"ב מ"ד, הגורס "עירניות"). </i>, והשביחו, השביחו לאמצע" (ה"ד).
ההלכה הראשונה היא הסיפא של המשנה. ההסדר שבו האישה מטפלת במשק הבית מכונה "משרת"<sup class="footnote-marker">27</sup><i class="footnote">בכתב יד ערפורט "יורשת", וזה בעליל תיקון, כי ברור שאין מדובר ביורשת אלא במטפלת, וכותב מאוחר לא היה מתקן נוסח ברור כ"יורשת" לטובת נוסח בלתי ברור כ"משרת". על כל פנים, אם הייתה יורשת הרי באמת מה שהשביחו הנכסים הם שלה. כל הבעיה היא שאיננה בעלת הנכסים, ולכן מה שהשביחה את הנכסים הוא לטובת היורשים, "לאמצע". כן גרס הר"ש משאנץ "כושרת" או "כשרת" (ליברמן, תוספתא כפשוטה, עמ' 442), וכן ראשונים נוספים שהציעו גרסאות שונות, אך לא את הנוסח הפשוט לכאורה – "יורשת", מכאן שיש לדחות נוסח זה, וראו הירושלמי להלן. הבבלי העמיד את המשנה ביורשת, אך אין זה הסבר לתוספתא אלא פרשנות למשנה, והזכרנוה במקומה (לעיל). </i>. בתנ"ך "משרת" הוא כמעט כמו עבד. יהושע משרת משה, ושמואל משרת את ה' ואת עלי הכוהן הגדול, הכוהנים משרתים בקודש, והמלאכים משרתי ה'. בספרות חכמים "משרת" הוא עובד אצל פלוני ולא ברור מה מעמדו, כגון "רבי לעזר בשם רבי הושעיה, משרת הייתי את רבי חייה הגדול, והייתי מעלה לו חמין מדיוטי התחתונה לדיוטי העליונה, ומחזירן לכירה" (ירו', שבת פ"ג ה"א, ה ע"ד), וכן: "אמר להן, משרת מאיר הייתי בברחו..." (ירו', נדרים פ"ט ה"א, מא ע"ב). אולי הכוונה לעובד בכיר, מעין האפוטרופוס, שהוא התואר והמעמד שבו מכונה האישה העצמאית המפעילה את רכוש בעלה. מצב כזה עשוי להיות בזמן שבעלה חי, אך בעיקר לאחר מותו, כאשר האישה נשארת בבית בעלה ומטפלת בילדיהם המשותפים (משנה, כתובות פ"ד מי"ב ), או שבעלה מינה אותה ל"אפיטרופא" (משנה, כתובות פ"ט מ"ד).
מכל מקום, לו הייתה משנתנו מתכוונת לפרשנות זו הייתה צריך לנקוט לשון "משרתת" ולא "משרת". המונח הייחודי השני הוא "בית הריבוי". משמעו מסופק. אולי הכוונה שהביאו את הרכוש (הקרקע) למצב שערכו רב יותר. התוספת "בית הריבוי" נגררה אולי מהמשפט הקודם המדבר על "בית הדין".
הדין עצמו (מס' 2) הוא הרחבה של הרישא במשנה. הדין השלישי בתוספתא הוא ממש הרישא של המשנה, ואין בה תוספת מידע של ממש. אלא שבמשנה שני מצבים של חלוקה ובתוספתא רק מצב אחד, והמצב השני (חלוקה עכשיו וביצוע מושהה) מופיע רק לגבי האישה. המשנה, אפוא, מסודרת ושיטתית יותר מהתוספתא.

Mishnah 4

<small>עפ”י כתב יד קופמן</small>
<b>האחים השותפים</b> – האחים השותפים נזכרו בכמה הקשרים במשניות הקודמות<sup class="footnote-marker">28</sup><i class="footnote">כגון המשנה הקודמת, וראו פ"א מ"א לעיל.</i>, וכאן המקום להרחיב בעניין זה. שתי נוסחאות מתארות טיפוס חברתי זה: "האחים השותפים", ולעיתים יש גרסה "האחים והשותפים"<sup class="footnote-marker">29</sup><i class="footnote">ראו למשל פירושנו לשקלים פ"א מ"ג.</i>. בכתבי היד שתי נוסחאות, עם וי"ו ובלעדיה. בכתב יד קופמן לשקלים פ"א מ"ג, למשל, נוספה האות וי"ו על ידי מגיה שני, ונמחקה. אין ספק שהנוסח המקורי היה "האחים השותפים"<sup class="footnote-marker">30</sup><i class="footnote">כך ברוב מכריע של עדי הנוסח (מפ, יל, דפוס ונציה, מפי, מדק וג5, ג2, קטעי הגניזה לפי מהדורת פינצ'ובר, שקלים על אתר). ראו דיון ארוך אצל אפשטיין, מבוא, עמ' 1097; אלבק, מועד, עמ' 458.</i>; מונח זו מופיע במקורות פעמים רבות. המדובר באחים שירשו את נחלת אביהם, אך לא חילקוה.
<b>'אחים שותפים' – משפחה מורחבת</b>
בתקופת המשנה והתלמוד רווחו שני מבנים משפחתיים. האחד היה מבוסס על משפחה גרעינית ובה היה הבעל אבי המשפחה ובעל המשק, ברם במקביל רווח מבנה אחר של משפחה מורחבת. במשפחה מעין זו היה האב בעל המשק, הבנים עבדו במשק המשפחתי, אך האב היה בעל הרכוש. הירושלמי מגדיר מצב זה "טפולין לאביהן"<sup class="footnote-marker">31</sup><i class="footnote">כך לעניין מציאה, ונושאים אחרים. ראו ירו', פאה פ"ד ה"ו, יח ע"ב; דמאי פ"ב ה"ג, כג ע"א; כתובות פ"ו ה"א, ל ע"ג; בבא מציעא פ"א ה"ה, ח ע"א. למשפחה המורחבת ותפוצתה ראו פירושנו לשקלים פ"ז מ"ז; עירובין פ"ו מ"ז; ספראי, המשפחה; רובין, דיני אבל. </i>. עם מותו של האב נותרו האחים שותפים בכול, וללא רכוש פרטי כלל<sup class="footnote-marker">32</sup><i class="footnote">ספראי, המשפחה, ושם ריכוז של דוגמאות כגון משנה, עירובין פ"ו מ"ז, וראו פירושנו לפסחים פ"ח מ"א. ולעיל פ"ח מ"ו.</i>. רבי אחא קובע: "סתם אחין שותפין עד שלשה דורות" (ירו', כאן יז ע"א). הווה אומר שבדרך כלל נשארו האחים שותפים גם אחרי מות אביהם עד שלושה דורות, ורק הדור הרביעי פירק את השותפות. כן אומר המדרש: "אם תשקר לי ולניני ולנכדי... אמר רבי אבא בר כהנא עד כאן לאחים השותפין" (בראשית רבה, נד ב, עמ' 577). במקורותינו עדויות רבות לאחים שחלקו והשתתפו, הווה אומר שחילקו את הרכוש המשפחתי ואחר כך החליטו לחזור למבנה כלכלי וחברתי של בית אב.
שותפים רגילים הם שותפים ברכוש מסוים, בשדה או בחנות, בעבד או בבית, אבל אחים שותפים הם שותפים בכול ואין להם רכוש פרטי כלל.
השאלה הפרשנית-היסטורית אינה תלויה בשאלת הנוסח של המשנה. בין אם נגרוס "והשותפים" ובין אם "השותפים", עדיין ניתן לפרש שבשתי הגרסאות המילה השנייה מפרשת את הראשונה (אחים שהם שותפים), או מבטאת מקרה נוסף (אחים וכן שותפים). במקרה זה שוב ניתן לפרש שסתם אחים הם שותפים. האות המקשרת, <b>ו</b>השותפים, איננה בחלק מכתבי היד, אבל גם באלו שהיא מופיעה בהם אין היא וי"ו החיבור אלא וי"ו הפירוש, ודוגמאות רבות יש למשמעות זו של האות<sup class="footnote-marker">33</sup><i class="footnote">ראו פירושנו לשקלים פ"א מ"ח; אפשטיין, מבוא, עמ' 1097.</i>.
במהלך החיים במשק המשותף, בחיי האב ולאחר מותו נשאו האחים נשים, וקיבלו רכוש על חשבון הכתובה וכמתנה מהורי האישה. גם על מרכיב זה נתנה ההלכה את דעתה: "נשאו נשים והכניסו להן שדות, זה נוטל את שהוא שלו וזה נוטל את שהוא שלו, ואם היתה הוצאה [מן האמצע] מביאין לאמצע וחולקין. הכניסו להן כלים, זה נוטל את שהוא מכיר וזה נוטל את שהוא מכיר, והשאר מביאין לאמצע וחולקין. עשו כלים לנשיהם ולבניהם הרי אילו של עצמן, עשו כלים לעצמן מביאין לאמצע וחולקין" (תוס', פ"י ה"ז). ההוצאות משותפות, ההכנסות המיוחדות נשמרות לכל אחד לעצמו. מתנות לילדים שייכות לילדים, וכן אם קיבלו המשתתפים מהשותפות רכוש והשתמשו בו לקניות – החפצים הנקנים שלהם.
היו ראשונים שמציאות זו של בתי אב לא הייתה נהירה להם והעדיפו לפרש "האחים והשותפים", הווה אומר שכל שותפים פטורים ממחצית השקל וממעשר בהמה<sup class="footnote-marker">34</sup><i class="footnote">ראו פירושנו לשקלים פ"א מ"ג, ועוד. </i> (למשל). בשיטה זו פירשו הרמב"ם וראשונים אחרים את משנת שקלים פ"א מ"ג.
<b>שנפל אחד מהן לאומנות</b> – אחד מהם פרש מעבודה חקלאית במשק האב והפך לבעל מקצוע חופשי (נגר, נחתום וכו'). השאלה היא האם איבד את חלקו בשותפות, ובמקביל האם רווחיו שייכים לבית האב או לעצמו, והאם האחים אמורים לאשר פעילות זו, או שהוא מחליט על כך. <b>נפל לאמצע</b> – ההכנסות שלו לאמצע, כלומר לבית האב, ומתחלקות בין השותפים לבית האב. מלשון המשנה ניתן היה להבין שבית האב הוא שותפות במשאבי הייצור בלבד, אבל לפי הסברנו השותפות היא בכל אורח החיים, בצריכה ובעבודה. האח האוּמן איננו עובד בחקלאות, ויש לברר האם האחים נדרשים להסכים לפרישתו מהעבודה, פרישה שמעמיסה עבודה ואחריות על יתר האחים, ואולי מחייבת גידול בהוצאות לשכירים. אין לכך התייחסות במשנה.
הביטוי "נפל לאוּמנות" מעניין בזכות עצמו. משמעו שאחד מהם עוסק במלאכה כלשהי, אבל הביטוי "נפל" מלמד על ירידה בדרגה. העיסוק האידיאלי הוא חקלאי, ומי ש"נפל" – עוסק בעיסוק אחר. אין כאן ביטוי לתחושה ריאלית. בפועל מספר העוסקים במלאכה היה רב, והיו עשרות אוּמנים שונים<sup class="footnote-marker">35</sup><i class="footnote">ראו איילי, פועלים; איילי, מלאכה. בתוך המקורות בשבח המלאכה רבים מהם מהווים ביטוי להתנגדות לפרנסה מלימוד תורה. רבים מהם עוסקים בשבח המלאכה לעומת מסחר או חקלאות. </i>, בעלי גאווה מקצועית והכרת ערך מעמדם.
ביטוי להכרת ערך האוּמנות יש בתיאור בתוספתא: "לא יצא החייט במחטו ערב שבת סמוך לחשיכה, שמא ישכח ויצא. ולא נגר בקיסם שבצוארו, ולא צבע בדגמא שבאזנו, ולא שלחני בדינר שבאזנו, ולא סורק במשיחה שבצוארו. אם יצאו, כולן פטורין, דברי רבי מאיר. רבי יהודה אומר, אומן דרך אומנותו חייב, ושאר כל אדם פטורין" (שבת פ"א ה"ח)<sup class="footnote-marker">36</sup><i class="footnote">ראו פירושנו למשנת שבת פ"א מ"ג. דברי רבי מאיר הם המשנה שם פ"א מ"ג, ובחרנו בנוסח התוספתא משום שהוא "חד" יותר. </i>. האיסור נובע מהלכות שבת, אבל ההלכה משקפת נוהגי גאווה מקצועית. בכתוֹבות קבר מציינים אישים רבים את אוּמנותם. אף אדם אינו מכנה את עצמו בכתובת הקבר "חקלאי", משום שסתם אדם הוא חקלאי. רק בעלי מלאכה או סוחרים קוראים לעצמם כאלה. מן הסתם בעלי מקצוע אלו התגאו במקצועם, אחרת לא הייתה להם כל סיבה לתאר את עצמם בתואר בעל מלאכה.
עם זאת, התפיסה האוטופית הייתה שחקלאות היא דרך המלך, ומי שעוסק באוּמנות הוא "נופל". כמו כן, את הביטוי בירושלמי "נפל... לאוּמנות המלך" (ירו', יז ע"א) פירשנו שמי שהפך לאוּמן מרוויח, ושאלנו האם פנייתו (בחירתו) לפרנסה זו נעשתה על דעת האחים. לכאורה אם האחים נתנו רשותם – ודאי שרווחיו לאמצע והפסד העבודה שלו לאמצע, ואם לא נתנו לו רשות – הדעת נותנת שפנייתו לאוּמנות היא פרישה מהשותפות שמשמעה חלוקת הנכסים ובחירה בחיים עצמאיים. אם כן העדר התייחסות לשאלה האם האחים נתנו רשותם או לא, תמוהה.
ואכן בתוספתא: "האחין שנטל אחד מהן מאתים זוז, והלך ללמוד תורה או ללמוד אומנות, לא יאמר אילו הייתי כאן הייתי ניזון מן האמצע. אלא אומר לו אילו היית כאן היית ניזון מן האמצע, עכשיו שניזנתה ניזנתה מטיל [משל]<sup class="footnote-marker">37</sup><i class="footnote">בכתב יד וינא "מטיל"; ביתר עדי הנוסח "משל".</i> לעצמך" (פ"י ה"ד). התוספתא מתארת פרישה מהשותפות. הבן בחר ללכת ללימודים, נטל עימו סכום כסף ללימודים והלך ללמוד<sup class="footnote-marker">38</sup><i class="footnote">200 זוז הם דמי פרנסה לשנה; המספר סטראוטיפי, ראו פאה פ"ח מ"ח. כתובת אישה היא סכום סטראוטיפי (ספרותי) דומה. הסכום של כתובת אישה כשלעצמו ספרותי ונובע מ"מחיר" הבתולים, שהוא הקנס הכתוב בתורה (50 שקל), ראו פירושנו לכתובות פ"א מ"ב. אין לראות במספרים אלו מחירים ריאליים. </i>. עדיין אין זה אומר שהתוספתא פירשה את המשנה, ייתכן שזו הלכה בפני עצמה, ואכן בתוספתא מדובר על פרישה מהמשק המשותף ואילו במשנה על בחירה של הבן להישאר במשק המשותף. הוא עצמאי לבחור את מקום העבודה, אבל אמצעי הייצור וההכנסות שבהם בחר כל אחד הם "לאמצע" (לשותפות).
אבל הבבלי פירש: "האי אומנות – לאומנות המלך" (קמד ע"ב). כלומר האוּמנות היא "אנגריה", מס מלאכה שהטילה המלכות. מס אנגריה יכול היה להיות מוטל על הכפר, ובני הכפר בחרו פועלים מספר שהתגייסו למלאכה, כגון סלילת כביש או הובלת סחורות. אבל גם ייתכן מס מקרי. עובר אורח נתפס לבצע מלאכה נחוצה לשלטון; חמור הוחרם וכדומה (לעיל בבא מציעא פ"ו מ"ג). בדרך כלל האנגריה הייתה לזמן קצוב; ה"נבחר" לא הפך לעבד, ובסוף יום העבודה שוחרר.
הבבלי נשען על ברייתא המופיעה במקבילות הדנה בדין מי שנפל לעבודת המלך, ונדון בה להלן. בעקבות הבבלי פירשו כך כמובן כל המפרשים, ולא ניסו לברר מה ראה הבבלי לנקוט פירוש זה דווקא. על כל פנים לפי פירוש זה ברור למדי: המס שהמלכות מטילה היה מקרי, וברור שהאח שנבחר לא הוצא מכלל המשק המשותף, בניגוד לאח שחלה (להלן).
בירושלמי (יז ע"א) מובאת ברייתא זו לא כפרשנות אלא כהלכה שונה מהמשנה: "תני האחין השותפין שנפל אחד מהן לאומנות המלך, בזמן שבאין מכח האריס נוטלין מכח האריס. מכח בעל הבית, נוטלין מכח בעל הבית. כהדא דרב נחמן בר שמואל בר נחמן נתפש לבולי, אתא עובדא קומי רבי אמי. אמר אין אית בניכסוי דנחמן שנתפש לו, ינתן לו מנכסיו. ואם לאו, יינתן לו מן האמצע" (אם יש לו בנכסיו של נחמן שנתפס, יוחזר לו, ואם לאו יינתן לו מן האמצע). כאן מדובר במצב אחר שאליו לא יכולה הייתה המשנה להתכוון. רב נחמן מוּנה בעל כורחו כחבר הבולי, המועצה של אחת הערים ההלניסטיות בארץ ישראל. איננו יודעים היכן התגורר רב נחמן בר שמואל בר נחמן<sup class="footnote-marker">39</sup><i class="footnote">כך בבראשית רבה, לב א, עמ' 289-288, ומקבילות. </i>.
עד שלהי המאה השלישית הייתה החברות בבולי כבוד וזכות. חברי הבולי, שנתמנו בשל עושרם ויוקרתם, אמורים היו לתמוך בשירותים שעליהם היו אחראים. היוקרה וההטבות העקיפות מהתפקיד היוו גורם משיכה מספיק כדי לאתגר את המועמדים להציג את מועמדותם ולהתחרות על התפקיד, ואף לשלם מעל השולחן ומתחתיו עבור המינוי.
מסוף המאה השלישית בערך התהפך המצב. חברי הבולי ראו בתפקיד עול והוצאות, והתפקיד הפך למעמסה על שכבת העשירים. העשירים ניסו להתחמק מהתפקיד, ומי שנפל עליו התפקיד (העול) חויב לעשות כן ולשלם מביתו. זה הרקע לסיפור רב נחמן<sup class="footnote-marker">40</sup><i class="footnote">דן, חיי העיר, עמ' 68 ואילך; אלון, מחקרים ב, עמ' 88-74; ג'ונס, העיר. </i> ולסיפורים אמוראיים דומים, כגון הסיפור על הדיון בדבר המס שהוטל על "בולי" ו"אסטרטיגי" של הערים, והבעיה הייתה כיצד לחלק את המס בין שני גופים מנהליים אלו<sup class="footnote-marker">41</sup><i class="footnote">ירו', יומא פ"א ה"ב, לט ע"א; בבא בתרא קמג ע"א.</i>. כמו כן המימרה הידועה: "אמר רבי יוחנן אם הזכירוך לבולי, יהא הירדן בעל גבולך. אמר רבי יוחנן קבלין רשות להיפטר מבולי" (ירו', מועד קטן פ"ב ה"ג, פא ע"ב; סנהדרין פ"ח ה"ב, כו ע"ב)<sup class="footnote-marker">42</sup><i class="footnote">אם הדיון הלכתי הרי שלדעת רבי יוחנן למועמד לבולי יש רשות (הלכתית) לברוח או לחמוק מהתפקיד. סביר יותר שהמימרה איננה הלכתית אלא עצה טובה בלבד. כך או כך, היא משקפת מציאות ברורה ומוכרת מהתקופה הרומית המאוחרת והביזאנטית. </i>.
רב נחמן בר שמואל מופיע פעמים מספר בייחוס המשולש רב נחמן בר שמואל בר נחמן. אביו הוא רבי שמואל בר נחמן (או בר נחמני) המפורסם בדברי ההלכה שנמסרו בשמו, בעיקר בספרות ארץ ישראל. רבי שמואל בר נחמן מפורסם עוד יותר במאות דברי האגדה שנמסרו בשמו, והוא היחיד הנקרא "בעל אגדה"<sup class="footnote-marker">43</sup><i class="footnote">בראשית רבה, ג ד, עמ' 20; שמות רבה, ג יא; ויקרא רבה, לא א, עמ' 714; איכה רבה, א ג, ועוד.</i>. הוא עלה מבבל, מסר מימרות רבות בשם כל חכמי הדור, אנשי יהודה כאנשי הגליל, ומוסרים ממנו חכמים רבים, גם הם מיהודה ומהגליל. אין בכך כדי ללמד על מקומו הקבוע; עם זאת רבו המובהק, שממנו הוא מוסר עשרות מימרות, הוא רבי יונתן. רבי יונתן הוא רבי יונתן בר (בן) אלעזר, וכן שנינו: "רבי שמואל בר נחמני עלה מבבל בשביל לשאול שלשה דברים, מצא את יונתן איש הבירה אמר ליה מה שכתוב 'חדלו (פרזות) [פרזון] בישראל חדלו' (שופטים ה ז)..." (מדרש תהילים, ג א).
רבו של רבי שמואל בר נחמן מכונה בדרך כלל סתם "רבי יונתן". לעיתים הוא מכונה "רבי יונתן דבית גוברין", ומן הסתם פעל בבית גוברין שב"דרום". הוא היה גם רבו של רבי חנינא בר חמא הדרומי (בבלי, שבת מט ע"א)<sup class="footnote-marker">44</sup><i class="footnote">רבי שמואל בר נחמן מופיע במקומות שונים בארץ, ואין ללמוד מכך על מקומו. ראו למשל ירו', תרומות פ"ח ה"ד, מו ע"ג; בראשית רבה, סג ח, עמ' 689 (טבריה, עם רבי יהודה הנשיא); ירו', יומא פ"ח ה"א, מד ע"ד, עם רבי יהושע בן לוי (תושב לוד, או בית גוברין). הוא גם מוסר תורה משמו ומגדיר אותו כרבו המיוחד (ירו', ראש השנה פ"ד ה"ד, נט ע"ב). כמו כן הוא מוסר בשם רבותינו שבגולה (במדבר רבה, ז ד), ופעמים רבות הוא מוסר בשם רבי יונתן זה (בראשית רבה, צה ו, עמ' 1180; תנחומא בובר, ויגש יב; בשלח מה; בחוקותי ד). רבי יהושע בן לוי ורבי יונתן היו אפוא רבותיו המובהקים, ושניהם דרומיים (לוד – בית גוברין).</i>, לפיכך ניתן להעריך שגם רבי שמואל בר נחמן היה דרומי, והעיר שבה נאנס בנו לשרת כחבר בולי היא בית גוברין, או לוד. שתי הערים הללו נוסדו בימי רבי (ראשית המאה השלישית). המעשה בירושלמי הוא אפוא סיפור מימי האמוראים, וקשה לראות בו את פירושה המקורי של המשנה. עם זאת האמוראים למדו מהמשנה על ימיהם, והשליכו מדברי המשנה על הבעיה שבה עסקו<sup class="footnote-marker">45</sup><i class="footnote">אגב אורחא למדנו על הקִרבה בין הבבלי לירושלמי נזיקין, נושא שעליו כבר העיר ליברמן, ירושלמי נזיקין. במקרה זה כנראה הבבלי משתמש בחומר שבירושלמי. הרחבנו בכך מעט במבוא.</i>.
הברייתא בירושלמי איננה פירוש למשנה אלא מקרה חדש, הדן במציאות חדשה, שכאמור טרם רווחה בימי המשנה. דיון באח שהתמנה לתפקיד ממשלתי הכרוך בהכנסות והוצאות מצוי בשני התלמודים, ולא נרחיב בכך. הוא אופייני למצב שבו נפתחו לפני האוכלוסייה אפשרויות כספיות חדשות, וחובות כספיות חדשות.
החוק הרומי לא הכיר בשותפות והטיל את החובות על כל אדם בנפרד, וחז"ל עסקו בהתאמה שבין החוק וצרכיו ובין המסגרת המשפחתית של השותפות. יש להדגיש שגם ההלכה הטילה את המצוות על כל יחיד בישראל, ולא על בית האב. כך למשל אדם חייב לשאת אישה ולשלם בעת הקניין; לכאורה אין לחבר בבית האב רכוש משלו, והרכוש שייך לבית האב המשותף. כמו כן מצוות לולב מוטלת על כל יחיד, אבל היחיד אינו יכול, לכאורה, לקיים את המצווה, שכן הרכוש מצוי בידי האב, ולאחר מכן בידי השותפות. היחיד מצווה על סעודה חגיגית בשבת וימי מועד, אבל ההחלטות על טיב הסעודה הן בידי בית האב.
אף על פי כן המצווה מוטלת על היחיד. לא התעוררו שאלות בעניין, בהנחה שבית האב יקיים את המצוות המוטלות על היחיד, יאפשר ליחיד לקיימן, ויישא בהוצאות הנדרשות. שאלת ניגוד המטרות והרצונות בין היחיד לבין בית האב שאליו הוא שייך עולה רק ביחס לחובות השלטון, ולא לגבי מצוות ההלכה.
כמו כן אם היחיד הזיק – בית האב אמור לשלם את הנזק (ואם בית האב לווה כסף – היחידים שבו חייבים להחזיר את החוב). היחידים והשותפות חד הם, ללא פלפולים הלכתיים בנושא.
התוספתא מעלה מקרה אחר, שהבן הלך לא לעסוק במלאכה אלא ללמוד אותה, כלומר טרם הרוויח אבל העמיס על משק האב הוצאות. אפילו אם אלו הוצאות ראויות (ללמוד תורה), המשק איננו חייב להשתתף בהן (לדעת התוספתא – ואולי התוספתא חולקת על המשנה, או מדברת על מקרה אחר ממנה). על כל פנים אין הכרח להסביר שהמשנה והתוספתא עוסקות באותו מקרה בדיוק; הירושלמי מביא מקרה אחר, והבבלי הופך אותו לפרשנות המשנה. תופעה כזאת חוזרת פעמים רבות שבהן הירושלמי מביא ברייתא שאיננה פירוש למשנה, והבבלי מעביר אותה, ועורכיו כבר ראו בה פירוש. כך למשל במשנת ברכות נאמר שתפילת הערב אין לה קבע; הירושלמי מביא את סיפור העימות בין רבי יהושע בן חנניה לרבן גמליאל האם תפילת ערבית היא חובה או רשות, והירושלמי מסביר ש"קבע" משמעו חובה הלכתית. במקרה זה אפילו גדולי הפרשנים סברו שאין המקרה של רבי יהושע ורבן גמליאל פירוש למשנה, אלא המשנה כפשוטה מדברת בזמן התפילה, והעימות בין ראשי החכמים הוא בשאלה אחרת<sup class="footnote-marker">46</sup><i class="footnote">ראו פירושנו לברכות פ"ד מ"א. </i>.
לדעתנו כך אירע גם כאן. הירושלמי הביא מקרה שאיננו פירוש למשנה, אך רומז אליה. הביטוי "אומנות המלך", שהוא יחידאי, רומז למשנה, אך איננו קובע שהמקרה המובא הוא פירוש למשנה, אלא הרחבה. אבל הבבלי ראה במקרה זה פירוש ויישום של המשנה.
<b>חלה וניתרפא ניתרפא משל</b>[<b>ו</b>]<b> עצמו</b> (האות וי"ו מחוקה בקו) – הוצאות מחלה של אחד מהאחים השותפים (מן הסתם של כל אחד מהמשפחות השותפות בבית האב) אמור לשלם הוצאות אישיות מיוחדות מרכושו, ולא מהרכוש המשותף. בתוספתא מחלוקת תנאים: "חלה ונתרפא, נתרפא משל עצמו. אמר רבן שמעון בן גמליאל, במי דברים אמורים, ברפואה שיש לה קיצבה, אבל רפואה שאין לה קיצבה נתרפא מן האמצע" (פ"י ה"ו). המונח "קִצבה" יוסבר להלן.
הלכה דומה שנויה לגבי אישה. הבעל חייב במזונותיה (כתובות פ"ד מ"ד), אבל אחריותו על רפואתה בעייתית יותר. המשנה קובעת בפשטות: "לקתה – חייב לרפאותה.אמר הרי גיטה וכתובתה, תרפא את עצמה – רשאי" (כתובות פ"ד מ"ט). "לקתה" הוא חלתה; אומנם המשנה מחייבת אותו ברפואתה, אך מההלכה שאחריה, "אמר הרי גיטה...", משמע שזו עילה לגירושין, ולפחות בפועל הריפוי איננו מובן מאליו. יתר על כן, לכאורה אם לקתה (חלתה) בהיותה אשתו הוא חייב ברפואתה, ואחרי ששילם זאת רק אז הוא יכול להשתחרר מהתחייבותו הכספית. אבל המשנה מאפשרת לו בעצם לא לקבל אחריות על המשך התשלומים. כבר בכך ניכר רפיון-מה בהבנת החובה לרפא את האישה.
בתוספתא הלכה זו מוצגת אחרת: "...אפילו נשבית בחיי בעלה ולאחר מיכן מת בעלה, אין יבמין חייבין לפדותה. היתה ניזונת מנכסיו וצריכה רפואה, הרי היא כמזונות. רבן שמעון בן גמליאל אומר רפואה שיש לה קצבה מתרפא מכתובתה, ושאין לה קצבה הרי היא כמזונות" (כתובות פ"ד ה"ה). בבבלי אנו שומעים שאפילו הקזת דם, שמחירה אמור להיות נמוך למדי, נחשבת לרפואה שאין לה קִצבה (כתובות נב ע"א). אם כן, לפחות לפי הבבלי קִצבה משמעותה סכום לא גדול.
בטרם נמשיך עלינו להתייחס למושג "קִצבה". לכאורה הכוונה לרפואה מיידית. הבעל שמגרש את אשתו בשל מחלה צריך לשלם לה את דמי הרפואה רק בטווח הקצר (טיפול ראשוני), שכן ההוצאות האחרות תחולנה רק לאחר שתהיה גרושה. כלומר הבעל אחראי על רפואתה בהיותה אשתו, אך לא על המשך הטיפול בה. על כל פנים לפי הבבלי הקִצבה היא סכום זעיר.
בתוספתא שציטטנו קִצבה איננה קשורה לגירושין, אלא היא הגבלה כמותית (השותפות משלמת רפואה שוטפת, אך לא הוצאות מתמשכות). ניתן לטעון שהתוספתא מעבירה את המונח "קִצבה" מכתובות ללא הבחנה, אך מסתבר שקִצבה איננה רק הגבלת זמן. אפשר לקרוא את הדיון ברפואת האישה כחלק מהדיון הקודם של מזונות, או כדיון חדש. אם זה חלק מהדיון הקודם הרי שאין בתוספתא דיון על חובתו, אלא מדובר במקרה שבו היא באחריות האחים האמורים לייבמה, ובינתיים היא ניזונת מכתובתה והאחים האמורים לייבמה אחראים על כתובתה ומזונותיה (עד שיוחלט אם תתייבם או יחלצו לה ותקבל כתובתה). רק במקרה כזה נשאלת השאלה האם חייבים ברפואתה, ולדעת רבן שמעון בן גמליאל הם אינם חייבים אלא בהוצאות קצובות וברורות, אבל אם זו מחלה מתמשכת ולהוצאות אין תקרה ברורה ונראית לעין – הם פטורים מכך.
אם כך הוא, הקִצבה איננה דמי הריפוי עד לגירושיה, שכן זו לא תתגרש עוד (בעלה נפטר), ולכל היותר בעתיד תתייבם, והתוספתא אינה מזכירה מצב זה כלל.
הבבלי (כתובות נב ע"ב) מביא את הברייתא של תוספתא כתובות בלשון אחרת, ומניח שהיא דין כללי (כפירוש השני שהצענו לה). מצד שני בהמשך שם מובא מעשה: "תנו רבנן: אלמנה ניזונת מנכסי יתומין, וצריכה רפואה – הרי היא כמזונות; רבן שמעון בן גמליאל אומר: רפואה שיש לה קצבה – נתרפאת מכתובתה, שאין לה קצבה – הרי היא כמזונות. אמר רבי יוחנן: עשו הקזת דם בארץ ישראל כרפואה שאין לה קצבה. קריביה דרבי יוחנן הוה להו איתת אבא דהות צריכה רפואה כל יומא, אתו לקמיה דרבי יוחנן, אמר להו: איזילו קוצו ליה מידי לרופא" (קרוביו של רבי יוחנן הייתה להם אשת אב [אם, אולי אם חורגת] שהייתה צריכה רפואה כל יום. באו לפני רבי יוחנן, אמר להם: קבעו לה סכום לרפואה).
אם כן אין מדובר בייבום אלא ביתומים רגילים, שחייבים ברפואת אימם (הביולוגית או אשת אביהם, היא אימם ה"חורגת"). רבי יוחנן סבור שחל עליהם דין המשנה, כלומר שאין מדובר רק ביבם. הוא מציע להם לקבוע לרפואה קִצבה, וכך הם יהיו חייבים רק בכדי הקִצבה ולא מעבר לכך. לענייננו חשוב שרבי יוחנן סבור שדין המשנה חל בכל מקרה.
אם כן, המשנה והתוספתא קובעות שבעל חייב ברפואת אשתו, והמחלוקת היא האם חייב בכל רפואתה או רק ברפואה שיש בה קִצבה. התלמודים, ובעיקר הירושלמי, המעיטו בחובת הבעל בכך שפירשו שכבר הקזה נחשבת להוצאה רפואית "מופרזת" שהבעל פטור ממנה.
מתוספתא בבא בתרא ניכר שהתוספתא בכתובות העבירה הלכה זו, שנאמרה לעניין אישה, גם לעניין חבר במשפחה מורחבת, ואח כזה דינו הפוך מזה של האישה. לדעת המשנה בני המשפחה פטורים מרפואתו, ולדעת התוספתא פטורים רק מרפואה שאין לה קִצבה, הווה אומר שהמשניות מציגות גישה שונה לאישה ולאח, ואילו לפי התוספתא דינם שווה. אין כאן סתירה ישירה. אומנם עורך התוספתא סבור שדין אישה כדין אח במשפחה מורחבת, אבל אפשר שעורכי המשניות במסכתות כתובות ובבא בתרא סברו שאין דינם זהה. שותפות בעל ואישה שונה משותפות בני משפחה. עם זאת, דומה שיש כאן מגמות שונות.
בירושלמי מצוי נוסח שונה לדברי רבן שמעון בן גמליאל: "כל מכה שיש לה קיצה מתרפא מכתובתה, ושאין לה קיצה מתרפא מן הנכסים" (יז ע"א). נוסחה זו מקילה על האישה בכך שהיא מאפשרת לה להוציא לרפואתה כספים מהנכסים שהביאה לבית בעלה (כתובות פ"ו מ"ג). כנגד זה, מסורת זו מכבידה על האישה ואומרת שאפילו מחלה שיש בה קיצה אינה כמזונות אלא היא מתרפאה מכתובתה. כפי שהערנו במבוא למסכת כתובות<sup class="footnote-marker">47</sup><i class="footnote">ראו פירושנו לכתובות פ"ה מ"א.</i> יש הוצאות של האישה שניתן היה לקזזן מחוב הכתובה. בדרך כלל אישה לא התגרשה, וממילא שימשה לה הכתובה כמעין "קרן שפע" להוצאות. מבחינה עקרונית רבן שמעון בן גמליאל סבור שהבעל אינו נושא כלל בהוצאות רפואה, אבל למעשה יש לה מקור מימון לרפואה שיש בה קיצה.
הירושלמי (כתובות פ"ד ה"י, כט ע"א) אף מציע פירוש שונה מזה שהצענו למונח "קיצה". התלמוד מספר על אישה שבאה לרבי יוחנן והלה טוען "קצץ הוא אביד"<sup class="footnote-marker">48</sup><i class="footnote">בנוסח ירושלים "אביד", אבל אולי צריך לתקן ל"אביך".</i>. אם כן, קיצה היא סכום שהאב הקציב בכתובה, או במסגרת הנכסים שהביאה עימה לרפואתה. קיץ הוא סכום קבוע, והכוונה אפוא לסכום קבוע שנקבע בהסכם מוקדם בין הבעל לאב. פירוש זה מתאים למונח "קיצה" (או "קִצבה"), ופירושנו לעיל מתאים יותר לתוכן הדברים.
לכאורה זו הלכה קשה, שכן אין ל"חבר" הבודד רכוש כלל, ומעבר לכך, בחברה המודרנית התרגלנו לערכי מוסר ציבוריים שלפיהם יש לצפות מהחברה ומהכלל לאחריות על בריאות האדם. לעיתים גם בחברות המוגדרות כקפיטליסטיות יש הבנה לחובת הציבור לבריאות שוויונית, והינה המשנה קובעת שהוצאות הבריאות אינן חלק מהשותפות. כדי להבין את רוח ההלכה יש להבין את מקומה של הרפואה בחברה ובסך ההוצאות של המשפחה. הרפואה נחשבה לכלי בלתי אמין. רפואה "פשוטה", כלומר כמה עשבי תבלין, אוכל חם או רטוב יותר מהרגיל, היו כליה של הרפואה הרגילה. חבישה הייתה בחומרים פשוטים שלא עלו ממון רב. רפואה יקרה יותר, כגון ניתוחים וכדומה, רווחו בעולם הקדום אך נחשבו, ובצדק, בלתי אמינים.
המשנה בכתובות מדמה את המחלה לשבי, ובשניהם הבעל חייב, אך חובתו לרפואה קטנה יותר, והוא רשאי לבחור לגרש את האישה. ההבדל בין השניים אינו מוסבר במשנה, ונראה ששבי נתפס כסיכון "ידוע" או "קבוע" שהבעל נטל על עצמו, ואילו מחלה אינה בבחינת סיכון ידוע והבעל אינו נוטל על עצמו לבטח את האישה כנגדו.
דומה שבהלכות אלו בא לידי ביטוי היחס לרפואה. המחלה היא אסון טבע, אבל הרפואה אינה פתרון מתבקש מאליו. אומנם לעיתים היא עשויה לעזור, אך הביטחון בכך מועט ואין השותף יכול לחייב את שותפיו לשאת בעול הוצאות בלתי צפויות, ואולי אף "מיותרות" אלו. גישה זו מצטרפת לביטויי הזלזול ביכולתם של הרופאים, טיעון שרווח בישראל ובאומות העולם כאחד<sup class="footnote-marker">49</sup><i class="footnote">ליחס המזלזל ברפואה ראו סקרבורו, רפואה רומית, עמ' 48-3; פליניוס, היסטוריה, כט 11, ועוד. בספרות המחקר על הרפואה, שרובה נכתבה בידי רופאים, יש הערצה רבה ליכולת הרומית ברפואה. להערכתנו הערכה זו מופרזת. אומנם הם ידעו לנתח ניתוחי ראש למשל, ואפילו היו חולים שהחלימו אחרי ניתוחים כאלה, אבל לא ידעו מתי מחלה נובעת מגידול שניתן לרפאו בניתוח ראש ומתי המחלה שונה וממילא רפואתה אחרת. כך למשל במקדש בירושלים היה ממונה על מחלות מעיים (משנה, שקלים פ"ה מ"א). כנראה אלו רווחו במקדש. התלמוד (ירו', שקלים פ"ה ה"א, מח ע"ד ) מסביר שהכוהנים עבדו יחפים ולכן היו להם מחלות מעיים רבות. בן אחיה היה רופא שידע להציע להם תרופות מתאימות. ההליכה ברגליים יחפות על רצפות המקדש הקרירות אולי אינה מתכון לחיים בריאים, אך זו דוגמה לאבחנה רפואית שגויה. מחלות המעיים לא נגרמו, מן הסתם, עקב הצטננות, אלא עקב הבשר הרב, תנאי ההיגיינה והשעות שבהן שהה הבשר ללא קירור עד הערב שמש, שאז אכלוהו כוהני המקדש. ככל תושבי יהודה, גם הכוהנים ברוב ימות השנה לא אכלו בשר בכפריהם. שפע הבשר שעמד לרשותם במקדש, ובמיוחד הבשרים שמותר היה לאוכלם בלילה השני לאחר ההקרבה, גרמו מן הסתם למחלות מעיים אלו.</i>
בעולם הקדום רווח השילוב בין רפואה ניסית וחווייתית לבין רפואה של ממש בעזרת סמי מרפא וניתוחים. השילוב שבין מקדש ומרכז רפואי נראה היה לקדמונים טבעי, ומחלות רבות נחשבו ל"מחלות קדושות". רפואתן בתפילה ובטקסים, ולא בסמי מרפא (ראו בר אילן, מחלות קדושות). כל אלה מאפשרים לנו להבין מדוע הצלחתם של הרופאים בריפוי הייתה זעומה, ומשפחות של פשוטי עם סברו, מן הסתם, שהשקעה כספית ברפואה "מתקדמת" היא הוצאה כספית בלתי יעילה. </i>. בחברה המודרנית המחשבה שונה. האחריות כלפי מחלות, כלומר האחריות להתמודדות רפואית עימן, נחשבת תנאי פשוט ובסיסי לכל שותפות. ביטוח רפואי נתפס כחלק מהיחד הקהילתי, והאפשרות שחולה לא יזכה לרפואה מסיבות כספיות נתפסת כעוול קשה. דומה שבעולם הקדום היה היחס לרפואה שונה, והיא נחשבה כמותרות. בשותפות הרפואה "מופרטת" לחלוטין, ואין השותפים אחראים עליה.
מכל מקום, תנאי הרפואה אינם נכללים בכתובה, וודאי שאינם בבחינת "תנאי בית דין", ולא מצאנו כמותם בכתובות קדומות, ללמדך שאכן הנושא לא נחשב ראוי להסדר. אפשר להוסיף גם בעניינה של משנתנו כי בעוד שהאישה החולה נגישה לרופאים ויכולה אולי לשלם על רפואתה, הרי שהאישה השבויה מנותקת מנכסיה, ואף אם כתובתה נזקפת לזכותה הרי שדרושה התערבות חיצונית כדי לשחררה.
<b>האחים שעשו מיקצתן שושבינות בחיי האב</b> – שושבינות היא הסדר כספי מיוחד של עזרה הדדית<sup class="footnote-marker">50</sup><i class="footnote">ראו טור סיני, שושבין.</i>.
<b>שושבינות</b>
השושבינים הם קבוצה מיוחדת במינה. בתנאים של ימי קדם היו הוצאות החתונה עול כלכלי כבד, על כן התארגנו אנשים בחבורות של שושבינות. השושבינים התחייבו לעזור זה לזה בהוצאות החתונה, ואולי גם בביסוס המשפחה הצעירה.
השושבינות היא התחייבות כספית העוברת מאב לבנו ומדור לדור, וכמעט אין דרך להשתחרר ממנה. משמעות זו של המונח יוצאת מן המקורות התנאיים, ושם השושבינים הם תמיד רבים (משנתנו; תוס', כאן פ"י ה"ט והי"ז). בספרות האמוראית הדגש הוא יותר על השושבין היחיד, שהוא המלווה את הכלה ומשמש מעין אפוטרופוס לה (בבלי, קידושין פא ע"א; כתובות עז ע"א, ועוד). השושבינות יצרה תת-קהילה סגורה שחבריה אחראים זה על זה מבחינה כספית (לעניין הנישואין) ויש ביניהם חברות מיוחדת, ואחריות על המשך הנישואין. השושבין הפך אפוא לחבר נפש. על רקע זה תובן המשנה: " 'האוהב והשונא' – אוהב זה שושבינו, שונא – כל שלא דבר עמו שלשה ימים באיבה. אמרו לו: לא נחשדו ישראל על כך" (סנהדרין פ"ג מ"ה). שושבינו הוא הדוגמה המובהקת לחבר טוב.
על כן במדרשי האגדה רווח הדימוי של הכלה והשושבין הדואג לה, מנחם אותה, נוזף בה ומחזירה למוטב. הוא מייצג את דור ההורים, כאשר האב הביולוגי נעדר (מת). מבחינה כספית השושבינות היא חוב כספי וברית הדדית שאין להפרה, על כן אסור לשלם את השושבינות מדמי מעשרות או שביעית, שכן אין לשלם בהם חוב רגיל: "אחד שביעית ואחד מעשר שני אין פורעין מהן מלוה וחוב, ואין משלמין מהן גמולין, ואין פודין בהן שבויין, ואין עושין בהן שושבינות, ואין פוסקין מהן צדקה. אבל משלחין מהן דבר של גמילות חסדים, וצריכין להודיע. ונותנין אותן לחבר עיר בטובה" (תוס', שביעית פ"ז ה"ט; פאה פ"ד ה"ט).
כמו כן: "השושבינות אין בה משום ריבית. חמשה דברים נאמרו בשושבינות: אין בה משום ריבית, וחוזרת בעיניה, ונגבית מן האמצע<sup class="footnote-marker">51</sup><i class="footnote">מקופת האחים השותפים.</i>, ואין השמטה משמטה, ואין הבכור נוטל פי שנים" (תוס', כאן פ"י ה"ח), ובמקבילה בבבלי: "תנו רבנן, חמשה דברים נאמרו בשושבינות: נגבית בבית דין, וחוזרת בעונתה, ואין בה משום רבית, ואין השביעית משמטתה, ואין הבכור נוטל בה פי שנים" (קמה ע"א-ע"ב). השושבינים נמצאים בחתונה, משתתפים בטקסי הנישואין ובארוחות, תוך איזון מעניין בין הסדר כספי שקול לבין חברות אישית חסרת מעצורים.
בתוספתא שבת פי"ז ה"ד שנינו: "רבי שמעון בן לעזר אומר השושבינין וכל בני חופה מפייסין על מנותיהן, שאם הותירו מחזירין אותן לשידה". המנות מוגרלות, וההגרלה יש בה משום הסדר כספי. כמו כן: "עשה עמו שושבינות בפומבי, ומבקש שיעשה עמו בצנעה. יכול לומר לו כדרך שעשית עמו בפומבי, אף אני אעשה עמך בפומבי. עשה עמו בפומבי בבתולה<sup class="footnote-marker">52</sup><i class="footnote">משפט זה מבטא מצב שבו פלוני מתבייש בשושבינותו של אלמוני, שאולי ירד מנכסיו או הפך לחסר מעמד חברתי ראוי. </i>, ומבקש שיעשה עמו באלמנה. יכול לומר לו כדרך שעשית עמי כך אני עושה עמך בבתולה. עשה עמו שושבינות באשה אחת, ומבקש שיעשה עמו בשתי נשים. יכול לומר לכשתשא אשה אחרת, אביא לך בשנייה" (תוס', כאן פ"י ה"ט; בבלי, קמה ע"ב). חברות השושבינות מוגבלת אפוא בתנאים משפטיים, והשילוב ביניהם איננו מפתיע. יש להניח שכמו בחיי הנישואים החברות והאהבה מנחים את בני הזוג, אבל לאהבה מסגרת משפטית, ואם פקעה האהבה, נותרו התחייבויות כספיות מדוקדקות<b>.</b> 
בין השאר הרקע להסדרה המשפטית הוא הנתון המשתקף במשנה שלפיו חובת השושבינות יוצרת שרשרת רב-דורית שאיננה נגמרת לעולם. היא נמשכת בין משפחות גם לאחר דורות והתרחקות גאוגרפית, ולא תמיד נשמרה החיבה והידידות גם לאחר דורות. אך ההתחייבות הכספית נשארה.
במקביל, השושבינים גם מפקחים על ההסדרים בין החתן לכלה ועל קיום הנישואין: "אמר רבי יהודה: 1. ביהודה בראשונה היו מפשפשין<sup class="footnote-marker">53</sup><i class="footnote">ייתכן שיש להבין את "לפשפש" במשמעות של מעשה מיני, וזו כנראה מהמילים המשמשות ככינוי למעשה המין, "יופימיזם", ראו המבוא למסכת סוטה ופירושנו שם פ"א מ"א. אלא שהשורש פשפ"ש נפוץ למדי בארמית ובלשון חכמים מאוחרת במובן של חיפוש ובדיקה. בהקשר הנוכחי קשה לטעון שזה המובן: בתוספתא לא ברור מקומו של תיאור המקום "ואת החופה" בבבא זו (אומנם לפי כ"י וינה בלבד) לפי פירוש זה; בירושלמי המקביל מדובר על שושבינים המפשפשים; מה משמעות תיאור הזמן "שלושה ימים" (או בכ"י ערפורט "שעה אחת") לפי פירוש זה? אין זאת אלא שלפנינו שימוש במונח במשמעות אחרת, כהיתר לקיום יחסי אישות, לפחות בצורה חד-פעמית או מזדמנת. משמעות תיאור הזמן "שלושה ימים" (או בכ"י ערפורט "שעה אחת") לפי פירוש זה אינה ברורה. כל הטיעונים מצטרפים להערכה שלשון התוספתא מנסה לתקן את מנהג יהודה המוזר וה"בלתי תקין" בעיני העורך הגלילי. </i> את החופה ואת החתן ואת הכלה שלשה ימים קודם לחופה, ובגליל לא נהגו כן. 2. ביהודה בראשונה היו מיחדים את החתן ואת הכלה שעה אחת קודם לחופה כדי שיהא לבו גס בה, ובגליל לא נהגו כן. 3. ביהודה בראשונה היו מעמידין שושבינין שנים אחד משל בית חתן ואחד משל כלה, ואף על פי כן לא היו מעמידין אלא לנישואין, ובגליל לא נהגו כן. ביהודה בראשונה היו שושבינין ישנין במקום שחתן וכלה ישינין, ובגליל לא נהגו כן" (תוס', כתובות פ"א ה"ד).
התוספתא מדגישה: "השושבינין וכל בני חופה פטורין מן התפילה ומן התפלין כל שבעת הימים, חייבין בקרית שמע. רבי שילא אומר חתן פטור וכל בני חופה חייבין" (ברכות פ"ב ה"י)<sup class="footnote-marker">54</sup><i class="footnote">בהבדל בין תפילין לקריאת שמע עסקנו בפירושנו לברכות פ"א מ"ה.</i>. שושבינים ובני חופה פטורים מתפילה, אך רק החתן פטור גם מקריאת שמע. הפטור נובע מההשתתפות בשמחת המצווה. בני החופה הם כנראה כל המוזמנים הקבועים<sup class="footnote-marker">55</sup><i class="footnote">המונח נזכר גם במקור לא רבני. ראו לוקס ה 35; מתי ט 15; מרקוס ב 19.</i>, מכל מקום, השושבינים אינם אורחים סתם אלא מעין שותפים בכירים בשמחה, על כן הם גם פטורים מן הסוכה (בבלי, סוכה כה ע"ב). כאן הם פטורים מתפילה, והנימוקים שהמפרשים מעלים הם משום טרדה או משום קלות ראש<sup class="footnote-marker">56</sup><i class="footnote">ראו ליברמן, תוספתא כפשוטה, עמ' 18.</i>. ההקשר לסוכה מצביע כי הנימוק הוא משום שהם עסוקים במצווה של הכנסת כלה. נטייתם של המפרשים היא לחפש הסברים "טכניים" ו"משפטיים" יותר, אך את המקורות התנאיים יש לפרש כעידוד לשמחת המצווה.
על הסעודה עם השושבינים (ובמימונם) אנו שומעים ממקורות מספר, כגון מ"מעשה באדם אחד מגדולי כבול שהיה משיא את בנו ברביעי בשבת ועשה סעודה לשושבינין..." (פסיקתא דרב כהנא, פסיקתא כו, עמ' 387). על כן מתעוררת השאלה האם השושבין פטור מישיבה בסוכה (בסוכָתו) משום שהמשתה נמשך לימי חול המועד. אמוראי ארץ ישראל מסוף תקופת האמוראים פוסקים שהשושבין יחזור לביתו ויישן בסוכתו, אף על פי שבכך הוא עוזב את סעודת הנישואין, הנמשכת ימים מספר (ירו', סוכה פ"ב ה"ה, נג ע"א).
<b>חזרה השושבינות חזרה לאמצע</b> – כל השותפים של "בית האב" שותפים לחובות השושבינות, אף על פי שלחלק מהם (אלה שכבר נשואים) היא רק עול.<b> שהשושבינות ניגבת בבית דין</b> – שושבינות היא הסדר וולונטרי, אבל משהחלה הרי היא חוב מחייב, וחוב העובר מאב לבניו.<b> אבל השולח לחבירו כדי יין וכדי שמן</b> – כמתנה פרטית, לחתונה או לאירוע אחר,<b> אינן ניגבים בבית דין מפני שהן גמילות חסדים</b> – אומנם דרך העולם שמתנה מחייבת מתנה חזרה וההסדר הדדי, אבל זה הסדר שאיננו משפטי. אגב כך אנו לומדים שאכן השושבינות היא מתנה לחתן, מעין כדי היין וכדי השמן שבסיפא של המשנה.
אם כן, הוצאות השושבינות מתחלקות בין האחים ללא התייחסות לחשבונות עבר (מה שכל אחד מהם קיבל בעבר), וכן בתוספתא בפשטות: "שלח האב שושבינות, כשהוא חוזרת חוזרת בעיניה. נשתלחה לאב שושבינות, כשהוא נגבית נגבית מן האמצע" (פ"י ה"ז).

Mishnah 5

<small>עפ”י כתב יד קופמן</small>
<b>השולח סיבלונות</b> – סִבלונות הם אחד ממרכיבי הנישואין, אף על פי שההלכה לא הועידה להם כל תפקיד פורמלי (משנה, קידושין פ"ב מ"ו). לפי ההלכה הקידושין הם בשווה פרוטה (או דינר, לפי בית שמאי), ואחר מעשה הקידושין אין מעשה משפטי נוסף עד לכניסה לחופה. בבבל מקובל היה לקדש אישה בכוס יין שהיא מקבלת בסעודת האירוסין ושותה, אך לא בכך עִסקנו.
סבלונות
במקביל לקידושין עצמם מקובל היה שאבי החתן, או החתן עצמו, שולח מתנות לאבי הכלה ולכלה<sup class="footnote-marker">57</sup><i class="footnote">רובין, שמחת החיים, עמ' 160-158; תוס', בבא קמא פ"ז הי"ד; בבלי, פסחים מט ע"א, שם הסבלונות מתוארים כסעודה ליד האירוסין; בבא בתרא קמה ע"א – קמו ע"ב. ראו עוד המבוא למסכת קידושין.</i>, ואלו הם הסבלונות. הסבלונות מתוארים כמרכיב קבוע ועיקרם מזון או בגדים, וכנראה גם סעודה משותפת שבה נאכלו מזונות אלה, או חלק מהם. אומנם שליחת הסבלונות וקבלתם מוכיחה ששני הצדדים רצו בקידושין, והניחו שהם תקפים, אבל מבחינה הלכתית לא נעשה מעשה.
לפי משנתנו שני סוגי סבלונות הם: "רבים", שאותם הכלה מביאה לבית בעלה, ו"מועטים", המשמשים לסעודת חתן בלבד. במקרה זה הקידושין בוטלו והסבלונות המרובים "נגבים", כלומר מושבים לחתן. כמו כן: "השולח סבלונות לבית חמיו ואכל שם שבועי בנים<sup class="footnote-marker">58</sup><i class="footnote">"שבוע הבן" הוא סעודת המצווה של ברית המילה, והחתן המיועד הוזמן לבית משפחת כלתו. כלומר הייתה סעודה חגיגית, אך לא סעודת אירוסין. </i>, או דברים אחרים, מה שאכלו אכלו, והסבלונות קיימות במקומן. השולח סבלונות לבית חמיו: דברים שדרכן לישתמש להן בבית חמיה אין צריכה להחזיר בידה, ושאין דרכן לישתמש בהן בבית חמיה צריכה להחזיר בידה. מיתה: דברים שדרכן לישתמש בהן בחייה אין האב צריך להחזיר, ושאין דרכן להשתמש בהן בחייה האב צריך להחזיר" (תוס', פ"י ה"י).
כמו כן: "דתניא: סעודת אירוסין – רשות, דברי רבי יהודה. רבי יוסי אומר: מצוה... תניא, אמר רבי יהודה: אני לא שמעתי אלא סעודת אירוסין, אבל לא סבלונות. אמר לו רבי יוסי: אני שמעתי סעודת אירוסין וסבלונות" (בבלי, פסחים מט ע"א). הסבלונות מקבילים לסעודת האירוסין, ומבחינת מעמדם העממי הם נתפסו כמעשה האירוסין או כחלק ממנו. הברייתא מתלבטת האם הם מצווה או רשות; האם יש למוסד הסבלונות מעמד כמו לסעודת אירוסין, או שהוא רק "רשות". המונח "רשות" בהקשר זה של סעודת האירוסין אינו קובע כי זו סעודת חולין בלבד. "רשות" כאן היא מצווה קלה, שאומנם אינה מצווה פורמלית אך היא דבר טוב ורצוי. כך, למשל, תפילת ערבית היא רשות (לדעת חלק מהתנאים), ואף נטילת ידיים בסוף הסעודה היא רשות דומה<sup class="footnote-marker">59</sup><i class="footnote">עמדו על כך אלון, מחקרים ב, עמ' 127-120; ליברמן, מחקרים, עמ' 202-200. ראו פירושנו למועד קטן פ"ג מ"ג; להלן פ"י מ"ד; ביצה פ"ה מ"ב. הסבר זה חוסך דיונים בספרות הפרשנית למשנתנו, ראו למשל מלאכת שלמה על אתר.</i>. בבבלי (שם) לפי הברייתא שציטטנו היו שתי סעודות, הראשונה והשנייה – הראשונה היא סעודת אירוסין והשנייה סעודת סבלונות. על ההבדלים בינה לבין סעודת האירוסין אנו שומעים במשנת דמאי פ"ד מ"ב (לפי פירוש הירושלמי, וראו פירושנו למשנה שם).
הסבלונות נועדו גם לסעודת האירוסין. בירושלמי מובא סיפור מעשה: "חד בר נש שילח לארוסתו סבלונות מרובין. אמרו ליה קריבוי: לא תיטעום תמן כלום, אזל ולא שמע לון וכל, ונפל ביתא וזכון בכולא" (יז ע"א – אדם אחד שילח לארוסתו סבלונות מרובים. אמרו לו קרוביו: אל תטעם שם כלום. הלך ולא שמע להם ואכל. נפל הבית וזכו הם בכול). אם הקידושין התבטלו הסבלונות המרובים אמורים לחזור לחתן, אך הוא מת ומשפחת הכלה זכתה בכול, שכן הוא אכל מסעודתם. עם זאת, הסבלונות לעיתים נזכרים גם כסתם מתנות הניתנות לארוסה לפני האירוסין: "אין לך נאה מן רחל, ובשביל נויה בקש יעקב לישא אותה. והיה משלח סבלונות ליתנם לרחל, ולבן נותנן ללאה והיתה רחל שותקת" (תנחומא, ויצא ו).
אומנם הסבלונות הם בעיקר אוכל אך גם בגדים, כפי שמשמע מהמדרש הבא: "וזו הלכה העלה רבי אחא שר הבירה לפני חכמים לאושא, ואמרו: סבלונות העשוין ליבלות – אין נגבין, ושאין עשוין ליבלות – נגבין" (בבלי, קמו ע"א). כל המרכיבים הללו יופיעו שנית במעשה שנצטט להלן. אם כן שליחת הסבלונות היא השלמת האירוסין, אך המשנה מדגישה שאינה באה במקום טקס אירוסין על כל פרטיו ההלכתיים, ואין היא יכולה לשמש תחליף לשווה פרוטה, שהיא דרישת הטקס ההלכתי.
<b>לבית חמיו שילח שם במאה מנה ואכל שם סעוד</b>[<b>ו</b>]<b>ת חתן אפילו בדינר אינן ניגבין</b> (האות וי"ו מחוקה בקו) – הסבלונות הם צורכי הנישואין. בהקשר של משנתנו המשנה קובעת שהם אינם עילה להחזרים בתוך המשפחה המורחבת. גם במערכת היחסים עם משפחת הכלה אין הדדיות כספית מלאה, אבל יש התחשבנות, כפי שהראינו לעיל. אבל משנתנו עוסקת במערכת היחסים במשפחה המורחבת, ושם אין התחשבנות סביב צורכי החתונה. כמה יקבל החתן המיועד – זה עניין להסכמה ולמערכת הלחצים הפנימית, ואין ההחלטות גוררות התחשבנות לאחר זמן (עם פירוק בתי האב).<b> לא אכל שם סעודת חתן הרי אילו ניגבים</b> – אם החתן לא אכל, כלומר הוא רק קיבל כספים מבית האב לצורכי הנישואין (האירוסין) ולא הרוויח, צריך להשיב לאחים חלק ממה שקיבל (את החלק שלהם). ייתכן שמדובר במקרה שהסכם הנישואים התבטל, מה שהחתן שלח היה השקעה שלא הניבה תוצאות, אזי בית האב גובה מהצעיר החתן את חלקם של השותפים האחרים.
<b>שילח סיבלונות מרובים כדי שיבואו עמה לבית בעלה</b> – כנראה אחד ההסדרים היה שהחתן שולח מתנות גדולות כדי לממן בין השאר את הרכוש שהביאה האישה עימה לבית בעלה. כפי שראינו בפירוש המשנה הקודמת, מה שהביאה האישה לבית בעלה נשאר ברשות היחיד ואינו עובר לבית האב, על כן נוצר מצב של חוסר איזון: המשפחה שילמה, וההחזר הגיע ליחיד. <b>הרי אילו ניגבין</b> – מה שהמשפחה שילמה צריך לרדת מחשבון הבן (או שהאחרים יקבלו אותו סכום מהקופה המשותפת), או שמה שהאישה הביאה יתחלק בין כולם, כדין כל השקעה כספית.
<b>סיבלונות ממועטין כדי שתישתמש בהן והיא בבית אביה אינן ניגבין</b> – הסבלונות הם הוצאה בלתי משפטית אלא חברתית. יש לזכור שנדיבות לב של החתן, ונתינה ביד רחבה, מקנה למשפחה שם טוב. זו השקעה ככל השקעה אחרת. היא ניתנת בשם החתן, אבל כולם מבינים שזו המשפחה הקונה לעצמה חברות ושם טוב. על כן בכל ההסדרים המשפחה נותנת ליחיד הצעיר ללא התחשבנות. רק במקרה אחד מתחשבנים עם הבן, כאשר "לא אכל שם". על כן פירשנו שהנישואין בוטלו וההשקעה נכשלה.
אנו מסבירים כן בעקבות הירושלמי המספר על חתן פלוני ששלח סבלונות מרובים וקרוביו הזהירו אותו שלא יזכה לנישואין, ואכן "נפל ביתא" (יז ע"א). לא ברור של מי הבית שנפל – של החתן (והוא מת), או של הכלה. על כל פנים הנישואין בוטלו, והחתן לא קיבל כל תמורה ל"השקעתו" הכספית, וכל הכסף בוזבז. אגב כך התלמוד מספר על פלוני אחר ששלח סבלונות מרובים מאוד. זה היה כנראה מקרה נפוץ, וחכמים לא ראו בעין יפה משלוח יקר מדי.
מכל מקום הנישואין בוטלו, ובית האב מתחשבן על הסבלונות. אפשר שגם הבן החתן מואשם בכישלון הנישואין. מכיוון שבית האב לא זכה בהחזר חברתי או כלכלי, מתקיימת התחשבנות אישית-כספית בין בני המשפחה. אנו יכולים לתאר לעצמנו את האווירה בבית האב. ביטול הסכם הנישואין ממיט קלון, הוא כישלון בבחירה. ייתכן שהאשמה היא בצד זה או אחר, אבל מן הסתם כל צד מאשים את הצד האחר, ובתוך המשפחה האחים הגדולים (או האב) מאשימים את הבן הצעיר בטרפוד מביש של ההסכם שעליו עמלו חודשים. האווירה החברתית שאנו משחזרים, על סמך ההבנה שלנו, מאפשרת להבין את החלטות המשנה.
התוספתא משלימה ומאשרת את הסברנו: "השולח סבלונות לבית חמיו, ואכל שם שבועי בנים<sup class="footnote-marker">60</sup><i class="footnote">שבוע הבן הוא ברית מילה, כלומר החתן השתתף בסעודות חגיגיות בבית אשתו לעתיד. אין אלו חלק מההתחשבנויות לא בתוך משפחת החתן וכנראה גם לא בין משפחת החתן ומשפחת הכלה (אם הנישואין בוטלו). זו התארחות ידידותית ולא מערך כספי. </i> או דברים אחרים, מה שאכלו אכלו, והסבלונות קיימות במקומן. השולח סבלונות לבית חמיו, דברים שדרכן לישתמש להן בבית חמיה אין צריכה להחזיר בידה, ושאין דרכן לישתמש בהן בבית חמיה צריכה להחזיר בידה. מיתה, דברים שדרכן לישתמש בהן בחייה אין האב צריך להחזיר, ושאין דרכן להשתמש בהן בחייה האב צריך להחזיר" (פ"י ה"י). החלוקה היא לא לפי השימוש בפועל של האישה (כמו במשנה) אלא לפי סוג הסבלונות.
במהלך הדיון הוזכרה השאלה האם, במקרה של כישלון הנישואין (מסיבה זאת או אחרת), הסבלונות חוזרים. השאלה איננה נוגעת ישירות למשנה, לפיכך לא נרחיב בה. נסתפק במקורות שהבאנו, ובכך שהבבלי דן בנושא. מהבבלי משמע שאין כאן שאלה הלכתית, אלא שאלה של נוהג חברתי מקובל. היו מקומות שנהגו להחזיר בהם סבלונות, והיו שלא נהגו כן (קמד ע"ב). בסיפורים בתלמודים מסופר על מקרים של סבלונות מופרזים שנגמרו בכישלון הנישואין<sup class="footnote-marker">61</sup><i class="footnote">ירושלמי שצוטט לעיל, יז ע"א; בבבלי: "מעשה באדם אחד ששגר לבית חמיו מאה קרונות של כדי יין, ושל כדי שמן, ושל כלי כסף, ושל כלי זהב, ושל כלי מילת, ורכב בשמחתו, והלך ועמד על פתח בית חמיו, והוציאו כוס של חמין ושתה ומת. וזו הלכה העלה רבי אחא שר הבירה לפני חכמים לאושא, ואמרו: סבלונות העשוין ליבלות – אין נגבין, ושאין עשוין ליבלות – נגבין. שמע מינה אפילו שתה, שמעת מינה" (קמו ע"א).</i>. הסיפורים הללו משקפים אולי מגמה של חכמים להתריע נגד הגזמה בגובה הסבלונות (ובגובה הדרישות המפורשות או הסמויות של הצד המקבל). מן הסתם היו מקרים רבים שגובה הסבלונות הציל ממשבר ביחסים, ומקרים רבים שנתנו סבלונות קטנים (מדי) והנישואין לא מומשו. העובדה שהעורכים בחרו לזכור ולהזכיר דווקא מקרים של סבלונות גבוהים ונישואין שלא מומשו היא בחירה המשקפת את עמדתם של חכמים, הכוונתם את הציבור, ואולי גם את דעת הממסד בכלל. המסרים הסמויים חזקים לא פחות מאלו הגלויים (בבלי, קמה ע"א – קמו ע"א), ובדרך כלל גם יעילים יותר.

Mishnah 6

<small>עפ”י כתב יד קופמן</small>
<b>שכיב מרע</b> – חולה אנוש הרואה עצמו כחולה סופני, <b>שכתב נכסיו לאחרים</b> – מתוך המשך המשנה מתברר שהשאלה איננה האם זו צוואה החלה רק לאחר מותו, או אולי מכיוון שהיא כתובה כשטר מתנה היא חלה מיד, אלא השאלה היא האם המתנה קיימת או לא. להלן נברר את הסיבות לפקפוק בשטר. <b>שייר קרקע כל שהוא מתנתו קיימת</b> – אם נתן רק חלק מאדמותיו, סימן שהייתה זו באמת מתנה, שכן לו הייתה זו ירושה היה נותן את כל אדמתו ללא שיור. אם כן, השטר הוא שטר מתנה אמיתי וכן.<b> לא שייר קרקע כל שהוא</b> – סימן שהתכוון שהשטר הוא צוואה, <b>אין מתנתו קיימת</b> – שכן אסור לתת צוואה, אלא צריך לחלק את הירושה לפי דין תורה.
השאלה היא האם אכן המשנה מתכוונת שכל שטר של ירושה בכל לשון שהיא פסול. אם כן, הרי שבמשנה שני חידושים: האחד שהשטר שאסור לעשותו איננו חל; חכמים אינם מסתפקים בכך שהדבר אסור אלא קובעים שאיננו חל. יתר על כן, המשנה איננה תולה את הפסול בלשון השטר. כנראה השטר אינו נוקט לא לשון מתנה ולא לשון ירושה, או שלדעת המשנה לא חשוב מהו המונח שהנותן נקב בו (אני נותן או אני מוריש). בפרק ח מ"ה נקבע שאם השטר נכתב בלשון מתנה הוא תקף ואם נכתב בלשון ירושה איננו תקף, אך משנתנו אינה תולה את ההבחנה בלשון השטר אלא בתוכנו. אם זו הייתה מתנה ודאי לא היה נותן את כל אדמותיו, ואם זו ירושה ודאי לא היה משאיר לעצמו מאומה (הרי הוא הולך לבית עולמו). המפרשים מדגישים שנותן מתנה משאיר לעצמו אמצעי קיום, ואנו מדגישים את הפן השני, שהנותן ירושה מחלק את הכול, ואסור לכתוב שטר ירושה, ושהנותן מתנה מן הסתם אינו נותן את כל אדמותיו.
לפי פירושנו המשנה משקפת את דעת אלה האומרים שאין להכתיב ירושה בניגוד לדין תורה, לא בדרך עקיפה ולא בדרך ישירה.
מה היה כתוב בשטר עצמו? מן הסתם לא נכתב בו "אני מוריש את אדמותיי", שכן אם היה כך לא היה צריך לנסות להעריך מה הייתה כוונת הכותב. אלא נכתבה בו לשון מתנה, או שנכתבה בו לשון סתמית, כגון "כל שדותיי לפלוני"; "אני מצווה את כל שדותיי לפלוני"; "פלוני יקבל את כל שדותיי", או לשון כללית דומה.
הירושלמי הסביר שהנושא של המשנה הוא אחר. המעביר אדמה צריך לעשות קניין, אבל צוואה או נתינה שלפני המוות תקפה ללא מעשה קניין, ומדובר במקרה שהחולה אמר את דבריו ולא כתב שטר. השאלה היא: אם זו מתנה האמירה בטלה, משום שלא היה קניין, אבל אם זו ירושה האמירה תקפה, ומדובר בשכיב מרע שלא הבריא: "באותו שלא הבריא. אבל אם הבריא, הדא היא דמר רבי יוחנן בשם רבי ינאי, עשו דברי שכיב מרע כבריא שכתב ונתן. והוא שמת מאותו החולי" (יז ע"א). אם כן שכיב מרע שאמר<sup class="footnote-marker">62</sup><i class="footnote">לפי התוספתא להלן, ומדובר שהאמירה נעשתה עם קניין. כל נושא הקניין איננו נזכר במשנה ובתוספתא, ורק הירושלמי מכליל מרכיב זה. המקורות התנאיים אינם דנים בדרכי העברת הקרקע ומניחים שהאמירה או הכתיבה היו "כהלכה" ונעשה קניין כיאות.</i> הוא כמו אדם רגיל שביצע קניין. במקרה זה: אם השכיב מרע הבריא ודאי מתנתו בטלה עד שיעשה קניין (וביכולתו גם להתחרט), אבל אם השכיב מרע מת ממחלתו, אם שייר לעצמו קרקע – הרי שנתן מתנה ומתנתו תקפה, ואם לא שייר קרקע – מתנתו בטלה.
מתנת שכיב מרע
יש להודות שלפי הסבר זה נשאר קשה מדוע אם לא שייר קרקע מתנתו בטלה, הרי אמירתו היא כביצוע קניין, ואם אמירתו נאמרה בסגנון הנכון (כלומר לו היה זה שטר – היה השטר כשר, שכן כתב בלשון מתנה) – מדוע איננה תקפה. על כורחך יש לחזור לכך שהאמירה בלשון ירושה איננה תופסת, הווה אומר שהמשנה הזו מתנגדת לכל הורשה שלא כדין תורה (באיזו לשון שהיא), או לכל היותר שהוא אמר בלשון ירושה, ובלשון זו האמירה (כמו שטר) איננה תקפה.
במשנה שלנו לא נאמר שהשתמש בלשון "ירושה", ובכלל לא נאמר בה שיש משמעות ללשון שבה נאמרה הנתינה, ואין בעצם כל סיבה להעמיד את המשנה כמו משנה ה בפרק הקודם, שכתב לשון ירושה. דומה אפוא שגם לפי הסבר הירושלמי אנו חוזרים לאותה פרשנות, שהמשנה מתנגדת לכל הורשה, וסימן ההורשה הוא שלא שייר לעצמו כלום, או נכון יותר שסימן המתנה הוא כששייר לעצמו חלק מהקרקע.
ההלכה בתוספתא מתייחסת לשאלת דרכי הקניין: "המסכין שחלק נכסיו על פיו, בין בחול בין בשבת, דברי המת יעשו. אבל ברי, עד שיקנה בכסף ובשטר ובחזקה" (פ"י הי"ב). בהמשך התוספתא מובא דיון על דרכי קניין. הפרשנות בירושלמי הושפעה אולי מכך שהתוספתא מביאה את שאלת דרכי הקניין; בתוספתא זו הלכה נפרדת, אבל מהירושלמי ניתן להבין (אולי בטעות?) שזו פרשנות למשנה.
מכל מקום, את המשנה ניתן להבין בשופי ללא זיקה לשאלת הקניין. לגופה של הלכה, ההלכה שמתנת שכיב מרע איננה דורשת קניין מופיעה גם בבבלי, כתובות נה ע"ב<sup class="footnote-marker">63</sup><i class="footnote">הבבלי מוסיף היבט אחר, שאם במתנת שכיב מרע נכתב שנעשה קניין הרי שזה משפט מיותר, כמו רוכב על שני סוסים, ופרט מיותר הוא אפילו מזיק. עם זאת יש להעיר שגם הכתיבה עצמה מקנה כשטר, וגם נעשה קניין, ייתכן אפוא ששני הסוסים הם כתיבה וקניין, ולא אמירת שכיב מרע וקניין. על כל פנים מגיטין יג ע"א משמע שגם הבבלי מכיר בכך שאמירת שכיב מרע כמסירה, וראו בבלי כאן, קלו ע"ב, שם משמע שאפשר ששכיב מרע גמר בנפשו לעשות קניין כרגיל, לפיכך מסתבר שהכתיבה בשטר שנעשה קניין איננה מזיקה. </i>.
<b>לא כתב בה שכב מרע</b> – מהמשנה מתברר שההבדל היחיד בין מתנה ושטר של צוואה (דייתיקי) הוא שבשטר צוואה המעניק אמור לכתוב שהוא כותב אותה בעודו שכיב מרע, ואם השטר כתוב כסתם מתנה הרי שאין די בסימן הקודם שהמשנה מונה (האם שייר לעצמו כלשהו). במידה מסוימת משפט זה סותר את קודמו, שהרי ברישא נאמר שההבחנה בין צוואה למתנה תלויה בשאלה האם שייר לעצמו, ומסתבר שכוונת המשנה ששני התנאים נחוצים. <b>והוא אומר שכב מרע הייתי והן אומרים ברי היה</b> – בשטר לא נכתב שזו צוואת שכיב מרע, והתפתח ויכוח בין המעניק ומקבלי המתנה האם הוא היה חולה: אם כן מתנתו מתנה, ואם היה בריא מתנתו בטלה או ניתנת לשינוי, כמו של כל אדם שנתן מתנה וטרם ביצע את נתינת המתנה. אבל אם היה שכיב מרע הרי אמירתו כנתינה, וממילא המעניק אינו יכוללחזור בו.
<b>צריך להביא ראייה שהיה שכב מרע דברי רבי מאיר</b> – רבי מאיר סבור שחובת הראיה על המעניק משום שסתם אדם בריא איננו מכין שטר מתנה ללא סיבה,<b> וחכמים אומרים המוציא מחבירו עליו הראייה</b> – חובת הראיה על מחזיקי הקרקע. אם היורשים קיבלו כבר את הקרקע היא בחזקתם עד שהמערער (מקבל המתנה) יביא ראיה, ואם הקרקע אצל מקבל המתנה חובת הראיה על היורשים. הראיה תהיה האם הבעל המקורי התכוון למתנה או לירושה.
כפי שהראינו בפירושנו לסוף פ"ג בבבא קמא, "המוציא מחברו עליו הראיה" היא שיטת בית הלל. בית שמאי נוטים יותר לדעה ש"ממון המוטל בספק יחלוקו". ייתכן שגם כאן הם יחלקו על בית הלל. רבי מאיר לעומת זאת סבור שהחזקה של היורשים איננה הוכחה, שכן חזקה שאין עימה טענה איננה תקפה (איננה חזקה – לעיל פ"ג מ"ג). במקרה זה הטענה היא שקיבלו במתנה, והרי עצם טענה זו היא השנויה במחלוקת.
בתוספתא יש השלמה שלפיה ערכנו את הטבלה לעיל: "ברי<sup class="footnote-marker">64</sup><i class="footnote">בריא.</i> שכתב נכסיו מתנה, אף על פי שלא שייר קרקע כל שהוא, מתנתו קיימת. שכיב מרע, [מי] מוציא מיד מי? הוא מוציא מידן, והן אין מוציאין מידו, דברי רבי יעקב. רבי נתן אומר, אם היה שכיב מרע הן צריכין להביא ראיה שהיה ברי, ואם היה ברי הוא צריך להביא ראיה שהיה שכיב מרע" (פ"י הי"א). התוספתא משלימה את כל מה שאין במשנה: דינו של בריא שנתן מתנה, ומה הדין במקרה של ויכוח האם פלוני אמר את מה שאמר (נתינת השדה) כבריא או כחולה. מבחינת הקשר בין המקורות המשנה והתוספתא מתייחסים כנראה למקור קדום וכל עורך ליקט חלק מההלכה, והמשנה והתוספתא מחלקות ביניהן (אולי בתיאום הדדי) את הפרטים השונים.
דעת שני החכמים בתוספתא שונה ממשנתנו. משנתנו מציגה את שאלת "המוציא מחברו עליו הראיה" כאבן בוחן עיקרית, ואילו התוספתא מציגה בעיה אחרת: האם "ברחוב" מקובל שהיה חולה או בריא.
הבבלי מציע כמה נוסחאות שאדם שהיה בריא כותב בהן: "ההוא מתנתא דהוה כתב בה: כד הוה קציר ורמי בערסיה, ולא כתב בה: ומגו מרעיה איפטר לבית עולמיה" (קנג ע"א – כאשר היה קוצר ושכב במיטתו, ולא כתב, ומתוך כך היה שכיב מרע). "היה קוצר" הוא ביטוי לבריא, וכבר הראה גולאק שבשטרות היווניים היו נוסחאות דומות, כמו "כשהוא צועד על הארץ ומתהלך בשוק", וזהו שטר של בריא<sup class="footnote-marker">65</sup><i class="footnote">גולאק, שטרות, עמ' 164. </i>.
מאחורי המחלוקת במשנה מסתתרת ההנחה שצוואה איננה חוזרת אבל מתנת בריא חוזרת, שהרי אדם רשאי לשנות ממתנתו אם זו טרם בוצעה. דומה שהמחלוקת העיקרית במשנתנו איננה רק משפטית, על מי מוטלת חובת הראיה, אלא היא מבטאת גם את ההבדל הרעיוני-דתי. חכמים סבורים ששטר צוואה הוא לגיטימי מבחינה דתית ורוצים לחזקו, ואילו רבי מאיר מסתייג מעצם חלוקת הירושה שלא לפי דין תורה, ומנסה להחליש את השטר.
כפי שכבר רמזנו, בתלמוד הבבלי צומצם המונח "כלשהו" והוסבר: "וכמה כל שהוא? אמר רב יהודה אמר רב: קרקע כדי פרנסתו, ורב ירמיה בר אבא אמר: מטלטלין כדי פרנסתו" (קמט ע"ב). אם כן השיור צריך להיות משמעותי ויותר ממשי. אבל אנחנו הצענו לפרש את המשנה עצמה כפשוטה: "כלשהו" הוא חפץ או קרקע כלשהי, רק כדי להראות שלא נתן את הכול, שלא כמנהג מעניקי צוואות.
אם כן בין צוואה למתנה יש הבדלים רבים בדרכי הקניין, בסגנון ובתוכן, וכל משנה מתמקדת בהיבט אחד ואיננה מתייחסת ליתר ההיבטים. צוואה איננה צריכה קניין, היא צריכה להיכתב בלשון נתינה ובסגנון "מהיום עד יום מותי" וצריך להזכיר בה את העובדה שהוא חולה, ואילו שטר מתנה צריך להיות מלווה בקניין. כאשר רק חלק מהתנאים מופיע חכמים נזקקים לאומדנה מהו שטר צוואה ומהו שטר מתנה. שטר נחל צאלים שהזכרנו כתוב כולו כשטר מתנה, ואף על פי כן אנו חושדים שהוא שטר צוואה. מן הסתם כך התייחסו גם לשטרות בעבר וניסו לדלות מתוכם פרשנות לטיבם, והפרשנות לא הייתה שיטתית אלא תלויה בנתונים על האדם עצמו ועל נסיבות הכתיבה. מה באמת קורה כאשר רק חלק מסימני הצוואה קיימים? על כך יש במשניות רק תשובה חלקית מאוד.

Mishnah 7

<small>עפ”י כתב יד קופמן</small>
<b>המחליק נכסיו על פיו</b> – כותב צוואה שרוצה לסטות מדין תורה,<b> רבי אליעזר אומר אחד בריא אחד מסכן</b> – לא חשוב מה מצבו של המחלק, <b>נכסים שיש להן אחריות</b> – צריך להתבצע קניין כהלכה, ואין אומרים שצוואת שכיב מרע היא ככתיבה בשטר. הלכות קניין אלו נשנו במפורש במסכת קידושין פא מ"ה, וסביר שמשנתנו מעבירה את המשפט החל על קניין רגיל ומחילה אותו גם על מחלק נכסיו, כלומר מבצע צוואה בעל פה או בכתב. אין במשנה הסתייגות מוסרית או משפטית מעצם החלוקה שלא על פי דין תורה, אך נדרש קניין מלא ורגיל. "נכסים שיש להם אחריות" הוא מונח מקביל במקום "קרקעות". הוא נקבע משום שקרקע מהווה אחריות לשטר, ובא בניגוד למטלטלין שהם נכסים שאינם מהווים אחריות לשטר. ואכן, בשטרות הקדומים אנו מוצאים נוסחאות שונות. בדרך כלל הלווה או המוכר מתחייב לשלם מ"ביתי ומנכסי" סתם<sup class="footnote-marker">66</sup><i class="footnote">ירדני, תעודות, מורבעת 58, עמ' 15; מורבעת 18, עמ' 17; נחל צאלים 19, עמ' 19, ועוד ועוד. </i>. סביר ש"נכסים" סתם הם רק קרקעות, אך הדבר לא נאמר במפורש.
כאמור, הניסוח במשנתנו הינו ניסוח משפטי שבא לאחר שנקבעו הכללים המשפטיים העיקריים של "אחריות נכסים". הבחנה זו בין קרקעות, המהוות אחריות להלוואה, ובין מטלטלין, שאינם ערבים להלוואה, חוזרת בהלכות תנאיות רבות, והיא מוסכמה כללית שלא מצאנו חולקים עליה<sup class="footnote-marker">67</sup><i class="footnote">משנה, כתובות פ"י מ"ג; תוס', פ"ד הי"ח; משנה, בבא מציעא פ"א מ"ו; תוס', פ"א ה"ה, ועוד. </i>. מאוחר יותר לא היססה ההלכה היהודית לגבות חובות גם ממטלטלין<sup class="footnote-marker">68</sup><i class="footnote"> גבייה ממטלטלין נזכרת כבר בפפירוס נחל צאלים 7, ירדני, תעודות, עמ' 96. האפשרות עולה כבר בתלמודים, במטלטלין מיוחדים (ירו', נדרים פ"ט ה"א, מא ע"ג; בבלי, כתובות נב ע"ב, סזע"א ועוד), אך מתקופת הגאונים תפסה אפשרות זו מקום של ממש.</i>, אם כי במגבלות רבות.
<b>ניקנים בכסף ובשטר ובחזקה</b> – שלושת אלו הם דרכי קניין קרקעות הקבועים במקורות. כך, למשל, במדרש: "והיו לכם לאחוזה, הרי הם כאחוזה, מה אחוזה נקנית בכסף בשטר ובחזקה, אף עבדים נקנים בכסף בשטר ובחזקה" (ספרא, בהר, פרשה ו ה"ד, קי ע"א), וכן במקורות נוספים המסתמכים על דרכים אלו של קניין הקרקע כדבר ידוע ומוכר<sup class="footnote-marker">69</sup><i class="footnote">כגון בבלי, בבא קמא יב ע"א; עט ע"א; בבא מציעא צט ע"ב.</i>. שני התלמודים מוצאים לקניינים אלו אסמכתא מהכתובים המקראיים (ירו', קידושין פ"א ה"ה, ס ע"ג; בבלי, ב ע"ב; כו ע"א, ועוד).
עם כל זאת, המדרש מתאר התפתחות הלכתית שבה שלושה שלבים עד שעוצב הקניין בכסף, בשטר ובחזקה: "בראשונה היו קונין בשליפת המנעל. הדא היא דכתיב 'וזאת לפנים בישראל על הגאולה ועל התמורה שלף איש נעלו' וגו'... חזרו להיות קונים בקצצה. מהו בקצצה? בשעה שהיה אדם מוכר שדה אחוזתו, היו קרוביו מביאין חביות וממלין אותן קליות ואגוזים, ושוברין לפני התינוקות. והתינוקות מלקטין ואומרין נקצץ פלוני מאחוזתו. ובשעה שהיה מחזירה לו, היו עושין כך ואומרין, חזר פלוני לאחזותו... חזרו להיות קונים בכסף ובשטר ובחזקה" (ירו', שם; מדרש רות רבה, פ"ז יא). ספר רות אכן מתאר מנהג קדום של קנייה על ידי שליפת הנעל, מנהג המסמל קניין, והוא נותר כדרך הקניין ("קונה עצמה") של חליצה. "קצצה" הוא מנהג הנזכר כמנהג קדום, לא כדרך קניין אלא כטקס חברתי. ה"קצצה" היא ביטוי לטקס של אבל, על כך שנחלת המשפחה נפגעה. המדרש מציג את הדברים כשלוש דרכי קניין ששתיים מהן בטלו, אך זו דרשה למילה "בראשונה"<sup class="footnote-marker">70</sup><i class="footnote">  בבבלי מוזכר עוד מנהג קדום: "תנו רבנן: ממשיכין יין בצנורות לפני חתן ולפני כלה, וזורקין לפניהם קליות ואגוזים בימות החמה, אבל לא בימות הגשמים" (ברכות נ ע"ב). כל העדויות הן בבליות בלבד, ואילולי הסוגיה שצוטטה כאן היה מקום לטעון שלפנינו נוהג בבלי קדום, אך לאור סוגיית הירושלמי נראה שכל טקס קניין משמעותי (נישואין או מכירת קרקע) לווה בקליות ואגוזים. מאוחר יותר, כאשר מכירת הקרקע הפכה לתופעה נפוצה, בטל מנהג הקצצה, המבטא זעזוע של הציבור ממכירת הקרקע.</i> המתארת מנהגים שחלפו (חליצת נעל, קצצה, כסף). ברם כפשוטה חליצת נעל היא קניין וקצצה היא מנהג חברתי בלבד, והמשותף לשתיהן שכבר אינן נוהגות בימי חכמים. אגב כך התלמוד מעלה שני מנהגים קדומים הכרוכים במכירה, מנהגים שבזמן התלמוד כבר בטלו, או הפכו לנדירים. גם נוהג חליצת הנעל לא היה זכור לחכמים כנוהג למעשה, אלא הוא מופיע בתנ"ך כנוהג "לפנים בישראל". מכל מקום, אין ללמוד מכאן שאכן "קצצה" היא אחת מדרכי הקניין, אלא שהיה זה טקס לאחר המכירה במסגרת המשפחה, וללוקח אין בו חלק. עם זאת, יש בסוגיה הבבלית ביטוי לתודעתם של חכמים שדרכי הקניין הללו אינן פשוטות, והן פרי הכרעה של חכמים או של החברה.
מעין מחלוקת זו היא המחלוקת האמוראית שהזכרנו לעיל האם "קנין משיכה" הוא "דבר תורה", או ש"מעות" הן קניין מ"דבר תורה" (לעיל מ"ד). גם שם המחלוקת אינה בהלכה עצמה, אלא מה היה השלב הקדום שבוטל. גם כאן חכמים מגלים את דעתם שהקניין המוכר והמקובל בימיהם אינו אלא פרי התפתחות והוא תלוי במוסכמות ונוהגים חברתיים, או בתקנות חכמים. כפי שפירשנו, לאמיתו של דבר המחלוקת היא על מידת עוצמתו של הקניין, ולא על שורשיו ההיסטוריים. כל זאת אינו מונע מהירושלמי ייחוס ההלכה שבמשנה (כסף, שטר וחזקה) לפסוקי המקרא. הבבלי היה רואה סתירה במצב שבו ההלכה המאוחרת מוצמדת לפסוקים, אך הירושלמי אינו רואה בכך סתירה, והפסוק אינו נתפס כמקור להלכה אלא כסמך חופשי בלבד<sup class="footnote-marker">71</sup><i class="footnote">עסקנו בכך במבוא הכללי לפירוש המשניות. </i>.
אין במקורות דיון מה צריך להיות שוויו של ה"כסף", האם גם כאן יחלקו בית שמאי ובית הלל אם ה"כסף" הוא דינר או שווה פרוטה, כמו שהם חלוקים במשנת קידושין פ"א מ"א.
המונח "חזקה" מוסבר בתוספתא: "נעל וגדר ופרץ כל שהוא הרי זו חזקה" (פ"ב הי"א). הגדרה זו של "חזקה" מקורה במשנה לעיל (פ"ג מ"ג), אלא ששם מדובר רק ב"נכסי הגר", כלומר בהשתלטות של אדם על קרקע שאין לה בעלים ולא בקנייה של אדם מרעהו. אבל בפירושנו ראינו כי אלו היו דרכי הקניין באופן של "חזקה" באופן כללי. משנתנו אינה מסבירה באיזה אופן של חזקה מדובר. סביר כי מדובר בחזקת "נעל גדר ופרץ", אף שבמשנתנו דרך קניין זו מיוחדת להפקר ("נכסי הגר") בלבד.
כפשוטה של משנה לפנינו שלושה קניינים נפרדים, והמוכר והקונה יחדיו בוחרים אחד מהם. ודאי שעם כולם בא תשלום הכסף, אך התשלום הריאלי של הכסף אינו חלק הכרחי מפעולת הקניין עצמה, והקניין איננו אלא בדרך אחת. כן עולה ממקורות תנאיים נוספים, כגון "יפה כח שטר מכח כסף וכח כסף מכח שטר... יפה כח שטר וכסף מכח חזקה וכח חזקה מכח שטר וכסף... יפה כח חזקה, שאם מכר לו עשר שדות כיון שהחזיק באחת מהן קנה את כולן, אבל לא נתן לו אלא דמי אחת מהן, או לא כתב לו אלא על אחת מהן, לא קנה אלא אותה שדה בלבד" (תוס', כתובות פ"ב ה"א). אם כן, כל קניין הוא לעצמו. בהתאם לכך התוספתא מבחינה בין קניין של חול ובין קניין הקדש: "הקונה מן הגבוה בכסף ומן ההדיוט בכסף ובשטר ובחזקה" (בבא קמא פ"ד ה"ג).
פעם אחת נזכרים לכאורה בתוספתא האפשרות והצורך בשילוש קניינים, אבל זה במקרה מיוחד: "נכסים שאין להם אחריות נקנין עם נכסים שיש להם אחריות בכסף ובשטר ובחזקה. כיצד? אמר לו חצר וכל מה שבתוכה אני מוכר לך, כיון שכתב שטר וקיבל מעות והחזיק באחת מהן החזיק בכולן" (תוס', פ"ב הי"ג). לכאורה משמע שצריך לבצע את כל שלוש צורות הקניין יחדיו, אולם כפי שציינו המפרשים נראה כי יש לקרוא את הווי"ו במשפט זה כ"או", כך שהתוספתא מציעה שלוש אלטרנטיבות קנייניות במסגרת קניין המטלטלין עם הקרקע<sup class="footnote-marker">72</sup><i class="footnote">ליברמן, תוספתא כפשוטה, בבא בתרא, עמ' 353.</i>.
עם זאת, ייתכן שהתוספתא פותחת לנו צוהר להבנה אחרת של קניין הקרקע ואכן דורשת את שלושת מעשי הקניין, בדומה לאחד המודלים שהצענו בפירושנו לקידושין פ"א מ"א באשר לקידושי אישה. לפי קריאה זו ההגדרה של שלושת הקניינים משקפת את דרך הקניין המקובלת, וזו כוללת שלושה מרכיבים: העברת תמורה מהקונה למוכר ("כסף"); הסדרת המעמד במסמך משפטי ("שטר"); העברת השליטה מהמוכר לקונה ("חזקה"). ההלכה הבינה כי ביצוע של אחד המרכיבים מספיק לכינון הקניין, אך המקורות עשויים לשקף רקע חברתי מורכב יותר.
בתקופת האמוראים נעשתה מכירת הקרקעות תדירה יותר בארץ ישראל, וכנראה גם בבבל, ובדרך הטבע ליבו של מעשה הקניין הוא ההסכמה על תשלום הכסף ונתינתו. על כן היו אמוראים שדרשו שכל קניין יהיה בצירוף התשלום הכספי: "רבי ירמיה סבר מימר בשטר על מנת שלא ליתן כסף, <u>אבל בשטר על מנת ליתן כסף לא קנה עד שיתן כסף</u>. רבי יונה ורבי יוסה תריהון אמרין, אפילו לא נתן כסף קנה. מתניתא מסייעה לרבי יונה ורבי יוסה, מכר לו עשר שדות כאחת כיון שהחזיק באחת מהן החזיק בכולם, אבל אם לא נתן לו אלא דמי אחת מהן או שלא כתב לו אונו אלא על אחת מהן, לא קנה אלא אותה שמכר לו בלבד. וכי יש אוני בלא כסף?" (ירו', קידושין פ"א ה"ה, ס ע"ג).
התלמוד מצטט ברייתא הדומה לתוספתא כתובות פ"ב ה"א. שני האמוראים מוכיחים מהברייתא את דעתם שכל קניין תקף בפני עצמו, והתלמוד מוסיף להקשות מתוך המציאות ומערער על ההבחנה של רבי ירמיה אשר לפיה ייתכן מצב שבו קיים שטר לבדו ללא תשלום. אף בבבלי (כו ע"א) יש מחלוקת האם תמיד נדרש כסף במכר. כמו כן, בהמשך מובאת ברייתא הדומה לתוספתא הנזכרת, אך מופיעה בנוסח שממנו עולה כי להעברת הכסף יש משמעות אף במסגרת קניין חזקה (שם כז ע"ב)<sup class="footnote-marker">73</sup><i class="footnote">ראו אלבק, בהשלמותיו, עמ' 412-411.</i>. את משנתנו שממנה משתמע שדי בשטר הסבירו במתנה (שם כו ע"א), שאין בה תשלום כלל. התלמודים חידשו, אפוא, הלכה, שלפי חלק מהאמוראים יש צורך בשילוב כסף בכל קניין. את הברייתות גרסו או פירשו בהתאם לדעה זו.
במקורות התנאיים גופם ברור שדי בקניין אחד. כן יוצא מהמשנה כולה המונה את הקניינים, ולא שמענו שאישה, למשל, צריך לקנות גם בכסף וגם בביאה, וכדברי הירושלמי: "כיני מתניתא, או בכסף או בשטר או בביאה" (קידושין פ"א ה"א, נח ע"ב).
<b>ושאין להן אחריות אינן ניקנים אלא במשיכה</b> – גם משפט זה הוא המשך ההבאה ממסכת קידושין. המטלטלין נקראו נכסים שאין להם אחריות, משום שבעבר לא נחשבו לעירבון לחוב. אומנם מאוחר יותר החלו לראות גם במטלטלין ערבון לחוב<sup class="footnote-marker">74</sup><i class="footnote">ראו דיוננו בכתובות פ"י מ"ג, ובקצרה במשנה הקודמת.</i>, אבל המשנה מתייחסת אליהם לפי הנורמה המשפטית ההיסטורית, כמי שאינם מהווים עירבון לחוב. מסתבר שהמשנה לא הכירה את החידוש המשפטי של גבייה ממטלטלין, אבל גם ייתכן שחידוש זה טרם חדר ללשון המשפטית. על כל פנים, אף בזמנים שגבו ממטלטלין, ברור כי מידת ה"אחריות" שלהם כשִעבוד הייתה קטנה בהרבה, ולא כל מטלטלין שימשו כעירבון אלא רק סחורות יקרות, כמנהג המקום.
לעיל בפרק ה מ"ז<sup class="footnote-marker">75</sup><i class="footnote">וכן דנו בנושא בקידושין פ"א מ"ד.</i> ראינו שלא תמיד המשיכה מועילה לקניין, והקביעה במשנה אינה כה פשוטה. פגשנו גישות המצמצמות את קניין המשיכה וממעיטות בכוחו. המשפט הוא כללי ביותר, וודאי שמטלטלין נמכרים גם בדרכים נוספות. גם לירושלמי (קידושין פ"א ה"ד, ס ע"ד) ברור שמשיכה איננה בדווקא, אלא שהיא מתאימה לחלק מהמקרים, ויש עוד קניינים נוספים. הירושלמי, למשל, מתלבט אם גרירה היא קניין נאות (ס ע"ד), ומסיק שזה קניין טוב בדברים כבדים שדרכם להימכר בכך. סוגיה קצרה זו מלמדת על כמה מעקרונות ההלכה בנושא. ראשית ניתן להסיק שמשיכה היא שם כללי וכוללת אף את ההגבהה. יתר על כן, מסתבר שהעיקרון המנחה הוא "אורחיהון" – דרכי הקניין והמכירה הן כדרכי השינוע הרגילות, ועל עיקרון זה עמדנו לעיל. זאת ועוד; לתלמוד ברור שמשנתנו אינה מונה את כל הקניינים, והסוגיה מרחיבה את הדיון לקניינים נוספים.
המינוח "אורחיהון" מלמד שלדעת חכמים לא ההלכה מעצבת את המציאות, ולא היא הקובעת את דרכי הקניין. דרכי הקניין נקבעים על ידי מנהג העולם, וההלכה משקפת אותם. לכל היותר ההלכה מתעלת ומנסחת את המנהג, אך חכמים אינם רואים עצמם כמעצבי הדרך הראויה לקניין. עמדנו על כך במבוא למסכת נזיקין.
גם במשנת קידושין וגם במשנת בבא בתרא המשפט "אלא במשיכה" בא לאחר משניות המציגות דרכי קניין אחרות. במסכת קידושין המשך המשנה מציע קניין נוסף למטלטלין "אגב קרקע". דומה אפוא ש"משיכה" הפך לשם כללי לקניין של שינוי מצב החפץ הנקנה (הגבהה, גרירה, הנחה במקום אחר ועוד), או שהוא שם מקוצר לסדרת דרכי הקניין הללו.
אם כן, דברי רבי אליעזר הם העברה ממסכת קידושין. העורך העביר את דבריו והכיל אותם על צוואה. בכך עוסקת משנתנו, ועל כך היא מקשה. דברי רבי אליעזר, או לפחות צירופם למשנתנו, מהווה מחלוקת על העמדה שצוואת שכיב מרע נקנית באמירה (אמירת שכיב מרע כמשיכה של בריא).
<b>אמרו לו מעשה באימן של בני רוכל</b> – מן הסתם זו אם המשפחה, אישה עשירה שירשה את רכוש בעלה הנפטר, שהיה כנראה רוכל במקצועו. <b>שהיתה חולה</b> – וציוותה לבניה כצוואה,<b> אמרה תינתן כוינתי</b> – בעדי הנוסח של מסורת בבל "כבינתי", <b>לביתי</b> – הבנים יורשים את אימם, והבנות זכאיות לכל היותר למזונות (לעיל מ"א). אבל את התכשיט היקר האם משאירה ומצווה אותו לבִתה. <b>והיא בשנים עשר מנה</b> – אלו דברי העורך, התכשיט היה יקר מאוד. אפשר גם שאלו דברי האם, על כל פנים התכשיט היה יקר ביותר.<b> מתה וקיימו</b> – לא נאמר מי הם המקיימים; אולי הם הבנים, ואולי הם חכמים, וראו להלן,<b> את דבריה</b> – כלומר מתנת שכיב מרע אינה צריכה קניין, אלא די באמירה.<b> אמר להן</b> – רבי אליעזר,<b> בני רוכל תקברים אימים</b> – אימם. רבי אליעזר נוזף בבני רוכל. חריפות הנזיפה עצמה איננה מעלה ואיננה מורידה. הרי הגברת כבר נפטרה, ובניה קברו אותה, כך שלפנינו קללה כללית. לא ברור האם רבי אליעזר מתנגד לעצם ההורשה שלא כדין תורה, או לכך שהם לא דרשו מהאם קניין<sup class="footnote-marker">76</sup><i class="footnote">ראו בבלי, קנו ע"ב, המפרש שבני רוכל זכו לקללה בגלל מעשים אחרים שלהם. הבבלי, שלא עסק בהתפתחות ההלכה, חיפש סיבה לכעס על בני רוכל. מחד גיסא לא יכול היה לתלות את הדבר בהתנגדות לעצם הצוואה, שהרי בימיו צוואה כבר הייתה פתרון הלכתי מקובל, ומאידך גיסא מה רע בכך שהאחים נתנו מתנה לאחותם?</i>. אבל ברור שהוא מניח ש"קיימו את דבריה" הם בני רוכל, וחכמים לא התערבו בעניין.
לכאורה קשה: נניח שבאמת צוואת שכיב מרע איננה מהווה קניין, והבנים נתנו מרצונם תכשיט יקר לאחותם. אין בכך כל פגם, זה רכושם ויפה נהגו באחותם. אלא יש להבין את דברי רבי אליעזר כמבטאים פן נוסף. התפיסה שצוואת שכיב מרע דורשת קניין מבטאת בעצם התנגדות לכל ירושה שלא לפי דין תורה (עצם הצורך בצוואה מוכיח שהאב [או האם במקרה זה] רוצה לסטות מדין תורה). רבי אליעזר איננו יכול לפסול מתנה מחיים, אך הוא רואה בכך סטייה מדרך הישר. לדעתו בני רוכל צריכים היו שלא לקיים את הצוואה (על כל סעיפיה), ולחלק לפי דין תורה. עליהם היה לנצל את העובדה שאימם לא מילאה את כל התנאים ולא ביצעה את הפרוצדורה הראויה, ולחלק את הרכוש לפי דין תורה. גם משמע שלדעת רבי אליעזר הבת איננה יורשת גם מרכוש האם (לעיל פ"ח מ"ד)<sup class="footnote-marker">77</sup><i class="footnote">מעניין שהתלמוד, המבטא כבר תפיסה אחרת של ירושה, מניח שאם בנכסי האב היו בגדים יפים או תכשיטים הם נועדו לבנות, ובעיקר לכלה.</i>.
אגב כך אנו מבינים שהקביעה שצוואה דורשת קניין מהווה דרבון לביטול הצוואה, ובפועַל המוטל על ערש דווי לא יכול היה לבצע חלוקת רכוש כמקובל. לפיכך הכבדה על הפרוצדורה משרתת את חסידי הקניין לפי דין תורה, והמקילים בתנאי הפרוצדורה מכירים בכך בזכות המוריש לחלק את רכושו כהבנתו, ומקילים עליו.
<b>חכמים אומרים בשבת דבריו קיימים מפני שאינו יכול לכתוב אבל לא בחול</b> – חכמים חולקים על פרט צדדי. בשבת דבריו קיימים משום שאי אפשר לכתוב, אבל בחול נדרש קניין מלא. חכמים מדברים רק על שאלת הכתיבה. למעשה שכיב מרע עלול למצוא את עצמו בשבת משולל כל יכולת, שכן בשבת אסור להקנות כל קניין. אולי הקניין שיעשה יתפוס ואולי אפילו לא יתפוס, אבל בכך אין המשנה עוסקת. אין להסיק מכאן שקניין בשבת תקף, שכן טענתם של חכמים היא במישור העקרוני בלבד.
<b>רבי יהושע אומר בשבת אמרו קל וחומר בחול</b> – כנראה לדעת רבי יהושע שכיב מרע רשאי לצוות לבניו, והצוואה חלה, ללא כל קניין מסייע בשבת ובחול. אין כאן אפילו איסור של מיקח וממכר בשבת. הווה אומר שהכנת צוואה, העוקפת את דיני החלוקה של התורה, לא רק שהיא מותרת אלא אפילו אין היא נחשבת לעסקי חול. במבוא עסקנו בדיני ירושה וראינו שהיו שראו בירושה כדין תורה מצווה רבתי, ועונשה אפילו עונש מוות (משפט זה הובן כביטוי ספרותי מופרז). זו דעתו של רבי אליעזר, המנצל את הלכות שבת למניעת הורשה שלא כדין. רבי יהושע שותף, מן הסתם, לרבי אליעזר בתפיסה שפעולת ההורשה היא מצווה. זה מעשה דתי מאין כמוהו. אבל עדיין האב רשאי לחלק את נכסיו כרצונו, ואין בכך עקיפת דין תורה. כל דרך שבה יבחר היא הדרך הנכונה לשמירת רכוש המשפחה, ולמיצוב החברה. דין תורה נתפס כפתרון בהיעדר צוואה מסודרת, ומטרתו לקבוע סדרים בעת ספק. אבל האב רשאי לצוות על חלוקה אחרת, מתוך אמון שבכך הוא ממלא את צורכי המשפחה והחברה.
<b>כיוצא בו זכים לקטן ואין זכים בגדול</b> – במתנה רגילה של קרקע או של מטלטלין אדם רשאי לזכות בשביל אדם אחר. עושים זאת עבור הקטן, שאיננו רשאי לבצע קניין בעצמו, אך לא לטובת הגדול, שהוא עצמאי מבחינה משפטית.<b> ורבי יהושע אומר בקטון אמרו קל וחומר בגדול</b> – אומנם הגדול עצמאי, אך זוכים לאדם שלא בפניו. הכלל "זכין לאדם שלא בפניו" הוא כללי, ואילו במשנתנו הנושא פחות כללי. ייתכן שמדובר במתנת מטלטלין או במתנת קרקע שלא במסגרת צוואת שכיב מרע. נדרש קניין, אך לא קניין משפטי מלא, ויכול אדם זר לזכות בשביל הגדול, וקל וחומר בשם הקטן, שאינו רשאי ויכול לבצע קניין בעצמו.
במשנתנו שתי מימרות של רבי יהושע שבשתיהן מקילים על קניין הירושה, אבל בירושלמי (יז ע"ב) שתי נוסחאות שבכל אחת מהן מופיעה רק מימרה אחת, והנוסח שלנו מאחד את שתיהן.
<b>'זכין לאדם שלא בפניו'</b>
הכלל המשפטי "זכין לאדם שלא בפניו" מופיע במשניות מספר. הוא מופיע לעניין האפשרות לשחרר עבד בלא ידיעתו ובלי שתהיה לו זכות (אפשרות משפטית) להתנגדות (גיטין פ"א מ"ו). הכלל "זכין לאדם שלא בפניו ואין חבין לאדם שלא בפניו" מופיע במשנה פעם נוספת בהקשר של עירוב חצרות (עירובין פ"ז מי"א). שם ניתן לערב לכל אדם מדעתו ושלא מדעתו ולזכות אותו בעירוב. בתוספתא המקבילה רבי מאיר מקבל את הכלל אך דוחה אותו לנושא הנידון באמתלא מיוחדת (תוס', עירובין פ"ו ה"ח)<sup class="footnote-marker">78</sup><i class="footnote">עיינו בפירושנו לעירובין, פ"ז מי"א, עמ' 241.</i>. לשיטת רבי מאיר הנאמרת בתוספתא, "אבל אשה אינו כן, אלא חבין לה מזונות ופוסלין אותה מן התרומה" (גיטין פ"א ה"ה), מתברר שאף שם רבי מאיר מוצג כמקבל את הכלל אך דוחה אותו בהקשר הנידון שם, שכן לדעתו אף עבור העבד ישנם יתרונות בשעבוד<sup class="footnote-marker">79</sup><i class="footnote">גם הסוגיה בבבלי, קידושין כג ע"א, העוסקת בעבד הקונה את עצמו, מבינה שרבי מאיר מקבל את הכלל אך מפרש במקרה שם את מהות החוב או הזכות באורח שונה מחכמים. </i>. עם זאת ייתכן שכבר התנאים, וביתר שאת האמוראים, מנסים לייחס לרבי מאיר את דעת חכמים, והשיח בתוספתא אינו אלא ניסיון לאוקימתא אליבא דרבי מאיר, ולמעשה רבי מאיר דוחה את הכלל מעיקרו.
בדיון בבבלי מופיע גם מדרש המנסה לעגן את הכלל ההגיוני בלשון הכתובים: "דאמר רבא בר רב הונא אמר רב גידל אמר רב: מנין שזכין לאדם שלא בפניו? שנאמר 'ונשיא אחד נשיא אחד'... ואלא... מנין ליתומים שבאו לחלוק בנכסי אביהן, שבית דין מעמידין להם אפוטרופוס לחוב ולזכות? לחוב אמאי? אלא לחוב על מנת לזכות? תלמוד לומר: 'ונשיא אחד נשיא אחד ממטה תקחו' (במדבר לד יח)" (בבלי, קידושין מב ע"א). קיימת אפשרות שאדם אחד, ולוא יהא זה נשיא השבט, ישמש כשליח ללא ידיעת בעל הדבר<sup class="footnote-marker">80</sup><i class="footnote">בתלמוד הבבלי הכלל משמש עוד כמה פעמים כהסבר להלכות תנאיות: מזכה גט לאשתו במקום יבם – יבמות קיח ע"ב; גר קטן מטבילין על דעת בית דין – כתובות יא ע"א; מתנה שלא מדעת – בבא מציעא יב ע"א; מוכר בהמה לחברו שלא מדעתו – חולין פג ע"א. אף בירושלמי מצאנו במסכתנו(?) כלל זה מיושם להסבר הלכות תנאיות, פ"ו ה"א, מז ע"ד. </i>.
הביטוי "זכין לאדם שלא בפניו ואין חבין לו שלא בפניו" קשור, כמובן, בתפיסה כללית יותר על מקומה של "הדעת" בעשייה הדתית והמשפטית<sup class="footnote-marker">81</sup><i class="footnote">ראו אלבק, דיני ממונות, עמ' 184-180. אנו מהלכים בדרך שונה ממנו. </i>. במכלול המשנה מצויות כמה הלכות המבררות את מקום הדעת – הידיעה וההתכוונות. מסתבר שחכמים נוטים לקבל זכות שלא מדעת; כך מזין על אדם מי אפר פרה מדעת ושלא מדעת (משנה, פרה פי"ב מ"ב), ומפרישין עבור עני פאה (משנה, פאה פ"ד מ"ט – דברי רבי אליעזר), וכן מזכין את הקטן שוודאי חסר דעת (משנתנו, וכך במשנה בעירובין פ"ז מי"א<sup class="footnote-marker">82</sup><i class="footnote">שם רבי מאיר הוא הסובר שזכין לאדם שלא בפניו, ומכאן ראיה שהוא מקבל את הכלל העקרוני, אלא שלדעתו אין הוא ישים במקרה של משנתנו.</i> שנידונה במקומה בהרחבה). לעומת זאת משנתנו מצטרפת לכמה מקרים נוספים שבהם החיוב שלא מדעת מוטל בספק ונמצא במחלוקת. כך אין מחייבים בתשלומי ארבעה וחמישה גנב שאחרים טבחו או מכרו את גנבתו שלא מדעתו (מכילתא דרבי שמעון בן יוחאי, כא לז, עמ' 190)<sup class="footnote-marker">83</sup><i class="footnote">מופיע במסגרת מדרש הלכה "אין לי אלא", שהוא מדרש פולמוסי בעיקרו, כפי שהראו הוכשטיין וספראי, ועמדת חכמים/ההלכה היא שהגנב אינו חייב. אך ההוה אמינא מציעה את האפשרות שיש לחייבו אף על פי שהטביחה נעשתה שלא ברצונו. לדיון במדרשים אלה ראו הוכשטיין-קמבל וספראי, הדרה והכללה.</i>, ואין אדם מביא חטאת עבור חברו שלא מדעתו (תוס', נזיר פ"ב ה"ז; תמורה פ"ג הי"ב, עמ' 555). כלומר, ניסוח הכלל המבחין בין זכות וחובה הוא בבחינת צמצום של האפשרות ההלכתית למעשים שלא מדעת. ברוח זו ממשיך גם רבי יוחנן כשהוא חוזר ומעלה את עמדתו של רבי אליעזר שאיננה במשנתנו (בבלי, יא ע"ב).
עם כל זאת משנתנו מציגה את הכלל ללא הסבר, וניתן להעמידה כחלה רק במקרה המיוחד שלנו, של הרצון לירושה. חלוקת הירושה היא מצווה, ולכן זכין לאדם, וכן ביתר המקרים שמנינו במשניות אין מדובר בקניין שלם, אלא בהקלה על העבד ובהקלה על תנאי ביצוע העירוב המשותף, עירוב שחכמים ראו בו מצווה כשלעצמה, וכלי לעידוד היחד הקהילתי<sup class="footnote-marker">84</sup><i class="footnote">ראו המבוא למסכת עירובין. </i>. אם כן הספק האם הכלל הוא משפטי לכל דבר או שהוא מהווה עירוב של משפט בדיני מצווה עדיין בעינו. זכין לאדם שלא בפניו, זאת מתוך התפיסה שבענייני מצווה אדם רוצה תמיד לקיים את המצווה, והמגמה החברתית היא להקל בביצוע המצווה, למנוע עיכוב בשל הליכים פורמליים. גם בעניין שחרור עבד אפשר שמעורבת המגמה ה"דתית", שכן עם שחרורו העבד חייב במצוות, ובתפיסת ההלכה זוכה בזכות לקיים מצווה.
כמובן הרעיון שאדם רוצה תמיד לקיים את המצווה הוא משאלת לב של חכמים, אך לא בהכרח נתון עובדתי. זו אוטופיה, אך במסגרת ההלכה האוטופיה מוצגת כמציאות. זו בעצם "מציאות משפטית", מושג הקיים בכל שיטות המשפט המתוחכמות<sup class="footnote-marker">85</sup><i class="footnote">ראו מוסקוביץ, עשו אותו; מוסקוביץ, פיקציה.</i>.
בתוספתא מצויה סדרת הלכות: "1. המסכין<sup class="footnote-marker">86</sup><i class="footnote">המסוכן.</i> שחלק נכסיו על פיו, בין בחול בין בשבת, דברי המת יעשו, אבל ברי עד שיקנה בכסף ובשטר ובחזקה. 2א. רבי אליעזר אומר נכסים שיש להן אחריות נקנין בכסף ובשטר ובחזקה, ושאין להן אחריות אין נקנין אלא במשיכה. 2ב. אמר רבי אליעזר מעשה במרוני אחד שהיה בירושלם<sup class="footnote-marker">87</sup><i class="footnote">מקבילות בירו', יז ע"א; בבלי, קנו ע"ב. המעשה מספר כיצד נוסד קניין אגב, בשלהי ימי הבית השני בירושלים. </i>, והיו לו מטלטלין הרבה, וביקש ליתנם במתנה. אמרו לו, אין את יכול, מפני שאין לך קרקע. עמד וקנה סלע אחד סמוך לירושלם. אמר צפונו של זה לפלני, ועמו מאה צאן ומאה חביות. דרומו של זה לפלוני, ועמו מאה צאן ומאה חביות, וקיימו חכמים את דבריו. במה דברים אמורים בחול, אבל בשבת לא יעשה, ואם עשה עשוי. ג. רבי יהושע אומר בחול אמרו, קל וחומר בשבת, דברי רבי מאיר. ד. רבי יהודה אומר רבי אליעזר אומר במה דברים אמורים בחול, אבל בשבת לא יעשה, ואם עשה עשוי. רבי יהושע אומר בשבת אמרו, קל וחומר בחול" (פ"י הי"ב).
ההלכה הראשונה איננה במשנתנו. יש בה התנגדות לצוואה (בניגוד לדברי תורה), אך מה שעשה עשוי. צוואה נקנית באמירה "על פיו", ובשבת הדבר אסור עוד יותר, אך מה שעשה עשוי. לאחר מכן מובאת דעתו של רבי אליעזר ממשנת קידושין, ולשם כך הברייתא מביאה גם את המשך המשנה – דברי רבי אליעזר המגן על קניין אגב המופיע בהמשך משנת קידושין. הווה אומר, התוספתא כאן שימרה את דברי התוספתא שנאמרו בעצם על משנת קידושין ולא השתמרו שם<sup class="footnote-marker">88</sup><i class="footnote">הסיפור עצמו פורש בפירושנו לקידושין פ"א מ"ה.</i>.
המימרה השלישית היא דברי רבי יהושע בהיפוך סגנון מתבקש: בחול אמרו, קל וחומר בשבת. טבעי "לתקן" את הנוסח כמו המשנה, אך כפשוטו רבי יהושע מדגיש שמצווה לקיים את דברי המת, והורשה (גם שלא על פי דין תורה) היא מצווה. כמובן מתי מתאים יותר לקיים מצווה מאשר בשבת?! עד כאן דברי רבי מאיר. אבל רבי יהודה מוסר את המחלוקת כעמידתה במשנה.

Mishnah 8

<small>עפ”י כתב יד קופמן</small>
<b>נפל הבית עליו ועל אביו</b> – האב הוריש לבן ושניהם מתו בבת אחת. כמו כן מקרה אחר: <b>עליו ועל יורשיו</b> – הבית נפל על בעליו ועל בנו יורשו. בחלק מעדי הנוסח "מורישיו", ואין לחילוף משמעות תוכנית.<b> והיתה עליו כתובת אשה</b> – נותרה ירושה ללא יורש ישיר, וכן חוב מקביל של כתובת אישה,<b> ובעל חוב</b> – ועוד חוב של הלוואה רגילה. הבעיה היא שאלה של תזמון האירועים. <b>יורשי האב אומרים הבן מת ראשון ואחר כך מת האב</b> – לפיכך הבן נמחק מרשימת היורשים ואנו (יורשי הבן) היורשים הישירים של האב. הם ירשו אפוא כתובה והלוואה, וצריכים לשלם קודם כול את הכתובה לאימם, ורק אחר כך את החוב של ההלוואה, שכן כלל הוא שכתובת אישה נגבית מנכסים שיש להם אחריות, לפני כל התחייבות אחרת. <b>ובעלי החוב אומרים האב מת ראשון</b> – והבן ירש אותו ואת חובותיו. עבור האב כתובת אשתו היא חוב "מיוחס" הקודם לכל חוב אחר, אך עבור הבן כתובת האב היא חוב רגיל. במקרה כזה הנחלה מגיעה קודם כול ליורש, ועל היורשים לכבד את חובות אביהם ולשלם את כתובת אימם ואת החוב (כתבות פ"ט מ"ב), אך אין לכתובת האישה עדיפות על תשלום החוב.
<b>ואחר כך מת הבן</b> – יורשי הבן עומדים אפוא לפני שני חובות זהים, האחד לסבתם (במקרה רגיל שאת הבן ירשו הנכדים) והאחר לבעלי חוב, ועל היורשים (הנכדים) לשלם לשניהם באותה קדימות.<b> בית שמי אומרים יחלוקו ובית הלל אומרים נכסים כחזקתן</b> – כפי שאמרנו בפירושנו לבבא קמא פ"ג מי"א. זו המחלוקת העקרונית בין בית שמאי לבית הלל, כיצד פותרים בעיה של ספק ממון. "נכסים כחזקתן" הוא "המוציא מחברו עליו הראיה"; במקרה זה הנכסים, מן הסתם, בידי היורשים.
נפל הבית הוא דוגמה רגילה להרג של חבורת אנשים, ובעיקר בני משפחה אחת, כגון"נפל הבית עליו ועל בת אחיו ואין ידוע אי זה מת ראשון, צרתה חולצת ולא מתיבמת" (משנה, יבמות פ"ז מ"ד), וכן "ומעשה באיש אחד באושא שנפל הבית על שני בניו ועל בתו, ובאו ושאלו את רבי יהודה ואמר..." (שמחות פי"א ה"ד, עמ' 188) ומקומות נוספים<sup class="footnote-marker">89</sup><i class="footnote">נראה שהחזרה מלמדת על שכיחותה של התופעה. המקרה הראשון שהבאנו מעלה גם שאלה הלכתית. הבית נפל על הקטן ועל בת אחיו (אחת מנשותיו). אם אשתו מתה ראשונה הרי שצרתה נותרה כאישה יחידה, והיא חייבת בייבום, אבל אם הוא מת ראשון נפלה בת אחיו לייבום ועם מותה יצאה צרתה ונפטרה מהייבום (יבמות פ"א מ"א ומ"ד). בכל המקרים של ספק הצרה חולצת ואינה מתייבמת מספק. אי אפשר לייבם אותה, שכן אסור לאח לשאת את אחות אשתו אלא בייבום כשר, אבל ניתן לחלוץ מספק. גם אצלנו השאלה מי מת ראשון איננה מוכרעת, והיא ספק. ספק צרה חולצת, וספק ממון זו מחלוקת בית שמאי ובית הלל. ראו עוד בבבלי, יבמות לח ע"ב, המנסה ליצור מהמקרה שלנו טענת ודאי וטענת ספק. </i>.
מעין מקרה זה שנוי גם במשנה הבאה.

Mishnah 9

<small>עפ”י כתב יד קופמן</small>
<b>נפל הבית עליו ועל אשתו</b> – ואין ידוע מי מת ראשון,<b> יורשי הבעל אומרים האשה מתה ראשון ואחר כך מת הבעל</b> – על כן הבעל יורש את אשתו (לפני כל היורשים האחרים) ויורשי הבעל (בניו) יורשים את כל רכושו, כולל רכוש האישה,<b> ויורשי האשה</b> – בניה או קרוביה, שהם יורשים אחרי הבעל (או בהעדר הבעל),<b> אומרים הבעל מת ראשון ואחר כך מתה היא</b> – ולכן הבעל לא יכול היה לרשת את אשתו והירושה תגיע לאחי האישה, או לבניה, שאינם בהכרח בני הבעל.<b> בית שמי אומרים יחלוקו ובית הלל אומרים נכסים כחזקתן</b> – בפועל זה דין "המוציא מחברו עליו הראיה", ובהעדר ראיה הנכסים בחזקתן. חזקתן לעניין זה היא ברשות הבעל, המפעיל את רכוש אשתו. המשנה מסבירה:<b> כתובה בחזקת יורשי הבעל</b> – את הכתובה הבעל אמור לשלם לאחר מותו או עם כתיבת הגט. בזמן שהבית נפל היו הקרקעות, שהן אחריות נכסים, בידי הבעל, ולכן תגענה ליורשיו.<b> נכסין הניכנסין היוצאין<sup class="footnote-marker">90</sup><i class="footnote">בכי"ק לפני המילה "היוצאין" אין וי"ו אבל יש ניקוד שווא. המנקד של כתב היד איננו המעתיק, והניקוד הוא מאוחר לטקסט עצמו.</i> עמה בחזקת יורשי האב</b> – אלו אמורים לחזור לאבי האישה, ולכן זו חזקתן. המוציא מחברו הוא לא מי שקדם ותפס בפועל את הרכוש, אלא מי שהרכוש אמור להיות בחזקתו החוקית.
השאלה של "קדם ותפס" איננה נזכרת במפורש, אך ברור שהמשנה איננה מעלה את האפשרות הזאת כפתרון. האמוראים מתחבטים בעניין, ודנו בכך מעט לעיל (בבא מציעא פ"א מ"א). שם התפיסה מועילה במקרה של ספק. במשנתנו אין התייחסות למקרה כזה, ואי אפשר לחלץ מהמשנה את עמדתה בנושא, שכן סתם מקרה של המוציא מחברו הוא שהמחזיק מחזיק את הנכסים במצב חוקי כהמשך מהסטטוס שלהם לפני התעוררות השאלה המשפטית<sup class="footnote-marker">91</sup><i class="footnote">"אין מוציאין מידו. לפי שהירעתה כוחה שלאשה, שלא תהא כתובתה אלא על ניכסי בעלה הראשון. ייפיתה כוחה בדבר הזה, שאם קדם היורש ותפש מוציאין מידו" (ירו', כתובות פ"ח ה"י, לב ע"ב". תפיסה איננה מועילה בכתובה אלא במקרה זה כ"פיצוי" על כך שאת הכתובה האישה רשאית לגבות רק מנכסים מוגבלים, וראו שם פי"א ה"א, לד ע"ב שמוציאים מידי התופסים, אך שם אין מדובר בספק. מכל מקום שם "אבל בשתפסו מטלטלין אין מוציאין מידן, במלוה בעדים. אבל במלוה בשטר, בין שתפשו קרקע בין שתפשו מטלטלין, אין מוציאין מידן. דאמר רבי אבא בר רב הונא, עשו דברי שכיב מרע כבריא". שם מדובר במקרה שתפסו יורשים את הנחלה ולא הותירו כסף לקבורת האב.</i>.

Mishnah 10

<small>עפ”י כתב יד קופמן</small>
<b>נפל הבית עליו ועל אמו</b> – יורשי הבן אומרים שהאם מתה ראשונה, הבן ירש אותה, ועם מות הבן הנכסים מורָשים ליורשי הבן, ואילו יורשי האם אומרים שהבן מת ראשון, ואת נכסי האישה יורשים יורשיה (בעלה, ואחר כך אביה).<b> אלו ואלו מודין שיחלוקו</b> – מודים בית הלל לבית שמאי, שכן הנכסים אינם בחזקה חוקית של אף אחד. מן הסתם הם מופעלים על ידי הבן המת, שכן מן הסתם האב (בעל האישה כבר מת). <b>אמר רבי עקיבה מודה אני בזה שהניכנסין כחזקתן</b> – רבי עקיבא מהלך בדרך הפוכה. במקרה כזה הנכסים אינם מופעלים על ידי אחד הצדדים, ולכן מהלכים אחר הראשון שקדם ותפסם.<b> אמר לו בן עזיי על</b> [<b>על ה</b>]<b>חלוקין אנו</b> [<b>מודין</b>]<b> מצטערים</b> (המילה מודין מחוקה בקו) – בן עזאי היה תלמיד מובהק של רבי עקיבא, ורבי עקיבא, בעקבות רבי יהושע, ממשיך בשיטת בית הלל<sup class="footnote-marker">92</sup><i class="footnote">רבי עקיבא למד גם אצל רבי אליעזר וגם אצל רבי טרפון, שני ממשיכי בית שמאי, אך הוא עצמו הילך בשיטת בית הלל כמעט בכל המקרים.</i>. בן עזאי מגיב אפוא כנציג מובהק של בית הלל, מהסס בעמדה של רבותיו, ומצטער על המחלוקת. איננו מפרשים שהוא מצטער בגלל עצם המחלוקת, שכן המחלוקת היא נשמת אפם של חכמים, אלא שמצטער על העמדה של רבותיו.<b> אלא שבאתה לחלוק עלינו את השווים</b> – ליצור מחלוקת במה שבעצם ראוי להודות בו. בתוספתא הסבר קצר להלכה במשנה: "נפל הבית עליו ועל אמו, <u>הואיל ואילו ואילו באין מכח ירושה</u>, אילו ואילו מודים שיחלוקו. אמר רבי עקיבא מודה אני בזה כדברי בית הלל שהנכסים בחזקתן" (פ"י הי"ג).
דברי רבי עקיבא מנוסחים כתגובה לתנא קמא, "מודה אני...". לגופו של דבר אין זה חידוש שרבי עקיבא "מודה" לבית הלל, שכן בדרך כלל הוא מקבל את הלכתם, ואולי הייתה מסורת, שלא נשתמרה, שרבי עקיבא סבור בנושא זה כבית שמאי. ואכן בבכורות פ"ב מ"ו-מ"ח מצויה סדרת מחלוקות נוספת על ממון המוטל בספק, ורבי עקיבא מייצג את בית הלל (יחלוקו) בניגוד לרבי טרפון המייצג את בית שמאי. זו דוגמה מובהקת לאופן שבו העורך מנסח מחדש את דברי התנא כך שיוצגו בצורה חדה.
בתלמוד הבבלי נשאלת שאלה: "בחזקת מי? רבי יוחנן אמר: בחזקת יורשי הבעל, ורבי אלעזר אמר: בחזקת יורשי האשה, ורבי שמעון בן לקיש משום בר קפרא אמר: יחלוקו. וכן תני בר קפרא: הואיל והללו באין לירש והללו באין לירש – יחלוקו" (קנח ע"ב). השאלה נסובה כנראה על משנתנו (אף על פי שבדפוס היא מוצגת כאילו נאמרה על המשנה הקודמת). ריש לקיש פוסק כבית שמאי (שאינם מודים לבית הלל), ושני אמוראים אחרים נחלקים מי נחשב למחזיק בנכסי האם. בפועל הם בידי הבעל, וממילא גם בידי יורשיו, אבל מעיקרו של דבר הזכות עליהם היא בידי יורשי האישה (האם).
הביטוי "על הראשונים אנו מצטערים" חוזר בדברי בן עזאי גם במשניות נוספות (כגון בהערת הירושלמי על משנת ראש השנה פ"א מ"א, נו ע"ד). זו כנראה שיטתו המיוחדת של בן עזאי, שניסה להגיע לעמק השווה בין מחלוקות הדורות שלפניו. אין במינוח זה ביטוי לכבוד שאמור בן עזאי לרכוש לרבו, אבל בן עזאי לא היה סתם תלמיד אלא תלמיד חבר לרבי עקיבא (ירו', כאן יז ע"ב; שקלים פ"ג ה"א, מז ע"ב).
ראוי לציין שהביטוי "אנו מצטערים" מופיע במדרש בהקשר של ציון חטאי עבר, כגון הירידה למצרים (מכילתא דרבי ישמעאל, יתרו, מסכתא דעמלק א, עמ' 191), וכן חטאים אחרים (מכילתא דרבי שמעון בן יוחאי, יח ב, עמ' 129; ספרי דברים, שח, עמ' 347). הקורא עשוי להתרשם שעצם המחלוקת יש בה גוון של חטא, ואכן גם נימה זו מצויה במקורות. חכמים מואשמים, לעיתים במרומז, שכל המחלוקת נובעת מכך שכאשר היו תלמידים לא שימשו כל צורכם: "משרבו תלמידי שמיי והלל שלא שימשו כל צרכן, הרבו מחלוקות בישראל ונעשו שתי תורות" (תוס', חגיגה פ"ב ה"ט; סוטה פי"ד ה"ט ומקבילות מאוחרות). כיום אנו גאים בתרבות המחלוקת של חז"ל ובפתיחות שגילו בלימוד, ביצירה ובשימור שיטת המחלוקת. אך הנושא איננו אחיד, וגם ביחס לגישה העקרונית לתופעת המחלוקת היו בספרות חז"ל עמדות שונות<sup class="footnote-marker">93</sup><i class="footnote">ראו הנספח למסכת ראש השנה; ספראי וספראי, תרבות המחלוקת, וראו המבוא למסכת הוריות.</i>.

Chapter 10



Mishnah 1

מאחר שהפרק הקודם הזכיר בין השאר קניין בעזרת שטר, המשנה מפרטת כיצד השטר נראה. באופן טבעי השטרות הנדונים ביותר בספרות חז"ל הם שטרות הקשורים למשפחה – שטר כתובה, שטר גט וכיוצא באלו. פרקנו מתמקד בשטרות החול,<sup class="footnote-marker">1</sup><i class="footnote">בניגוד לגט אישה וכתובתה שהם שטרות המחוללים מעמד דתי. מטיבם אלו היו מקודשים, ועסקנו בהם במבוא למסכת כתובות ולמסכת גיטין. </i> אך הם דומים בצורתם לשטרות המשפחתיים. <u></u>
<small>עפ”י כתב יד קופמן</small>
<b>גט</b> – גט הוא שטר. מילה זו התייחדה לשטר גירושין, אך במשנתנו מדובר על צורתו של כל שטר.<b> פשוט</b> – בניגוד לשטר מקושר שיוזכר להלן. <b>עדיו מתוכו</b> – העדים חתומים בתוך השטר מתחת לחוזה עצמו. <b>מקושר מאחוריו</b> – שטר מקושר הוא שטר שבצד אחד נכתב בו החוזה, ואת השטר מקפלים מספר רב של קיפולים. על כל קפל חותמים העדים, והשטר המגולגל נקשר בחוט ונחתם, כך שאי אפשר לפתוח את השטר ולזייפו. על כן בשטר מקושר העדים חתומים מאחוריו. השטר נקרא "מקושר" משום שהוא מגולגל וקשור (איור 59) והמילה "קשר" הפכה גם למונח כללי לשטר, או קבלה כתובה, ומכאן המונח "קשר מוכסין" (שבת פ"ח מ"ב)<sup class="footnote-marker">2</sup><i class="footnote">נוה, קשר.</i>.
<b>פשוט שכתבו עדיו מאחוריו</b> – כאילו היה השטר מקושר. כך ניתן להוסיף בו שורות נוספות מתחת לכתוב המקורי. כמו כן שטר<b> מקושר שכתבו עדיו מתוכו</b> – שהעדים לא חתמו מאחוריו על הקשרים אלא מתחתיו, כאילו היה שטר פשוט.<b> שניהן פסולים</b> – שכן ניתן לזייפם. עדיין יש לשאול מדוע שטר מקושר שחתמו העדים בתוכו פסול, הרי הוא למעשה שטר רגיל, אלא שבנוסף לכך גם קופל ונקשר. מדוע הוא אפוא נפסל? זו טענתו של רבי חנניה בן גמליאל. אם כן הפסול, לדעת תנא קמא, נובע לא מחשש הזיוף אלא משום ההפרה שיש בכך של הנוהל המקובל (להלן). מעבר לכך, שני הצדדים סמכו על הביטחון שהשטר המקושר מעניק להם, ועתה חסר להם ביטחון זה, וייתכן שאילו ידעו זאת מלכתחילה לא היו מסכימים לחוזה או לתנאיו.
<b>רבי חנניה בן גמליאל אומר מקושר שכתבו עדיו מתוכו כשר מפני שהוא יכול לעשותו פשוט</b> – כפי שטענו לעיל. למעשה זה שטר פשוט שנקשר.<b> רבן שמעון בן גמליאל אומר הכל כמנהג המדינה</b> – את השטר יש לעשות כמקובל. כנראה רבן גמליאל מחזק את דברי הרישא<sup class="footnote-marker">3</sup><i class="footnote">למבנה כזה שבו קביעה סתמית ואחר כך מחלוקת, והתנא השני סובר כדעה הסתמית הראשונה, ראו פירושנו לשבת פ"ב מ"א, ושם רשימה חלקית של דוגמאות.</i>. שטר כשר אם נעשה כמנהג המדינה, ואם אין הוא כמנהג הוא פסול, אף על פי שבאופן מעשי אין סיבה לפוסלו. הבבלי (קידושין מט ע"א<sup class="footnote-marker">4</sup><i class="footnote">הבבלי בקידושין מצטט את הסוגיה מבבא בתרא קסה ע"א בלשון "והוינן בה". לשון זו טרם בוררה בספרות המחקר, האם היא מציינת סוגיה ערוכה או שזה ציטוט חופשי להעברה של קטע לימודי.</i>) מדגיש שהכלל שהכול כמנהג המדינה מקובל על הכול, אבל מדובר במצב ובמקום שבו הידרו שני הצדדים וכתבו שטר מקושר אף שהכול מסתפקים בגט פשוט. הבבלי הבין אפוא שדברי רבן שמעון בן גמליאל הם דעה שלישית, ואכן כפי שהערנו כבר בפירושנו לשבת<sup class="footnote-marker">5</sup><i class="footnote">פ"ב שם שם.</i> הבבלי מניח שבמבנה הסגנוני שציינו תמיד התנא השלישי מביע עמדה שלישית, ולא תיתכן חזרה על דברי התנא הראשון.
הבבלי (קסד ע"ב) מניח שבשני טיפוסי השטרות מנו את שנות המלך בצורות שונות: "פשוט, מלך שנה – מונין לו שנה, שתים – מונין לו שתים. מקושר, מלך שנה – מונין לו שתים, שתים – מונין לו שלש". מן הסתם התלמוד מייצג את דרכי הכתיבה בבבל, ואיננו יודעים אם כך נהגו בארץ ישראל, אדרבה, מפשט המשנה נראה שאין הבדל תוכני בין שני טיפוסי השטרות<sup class="footnote-marker">6</sup><i class="footnote">הבבלי מציין עוד פרטים בדרך מניית שנות המלך, ומדגיש שכך נהגו שם (בארץ ישראל, ובאימפריה הרומית). חלק גדול מהפרטים אינם מוכרים מנוהגי האימפריה הרומית לא מארץ ישראל ולא ממצרים, שבה נמצאו אלפי שטרות בנושאים שונים. </i>. גם הדעת נותנת ששיטת המניין בכל השטרות אחידה.
בתוספתא מובא המשך הוויכוח שבין רבי לחנניה בן גמליאל: "השיב רבי על רבי חנינא בן גמליאל: והלא זמנו של שטר מוכיח עליו, אם פשוט הוא אם אינו פשוט. אי זהו מקושר? כתב שם המלוה ושם הלוה, מקום המוכר, מקום השדה, מקום המעות, מקום הזמן. קושרו מלמעלה והעדים מלמטה, כשר" (פי"א ה"א ומקבילות). אם כן, בשטר הפשוט התאריך כתוב בראשו ואילו בשטר מקושר התאריך נכתב מבחוץ כדי שאפשר יהיה לזהות אותו מבלי לפותחו. אגב כך אנו שומעים מה נכתב בצד החיצוני של השטר. בשטר הלוואה:
שם המלווה ושם הלווה,
ובשטר מכר:
מקום המוכר, השדה וסכום הכסף,
ובשני השטרות נכתב גם הזמן. בברייתא הבאה בתוספתא מפורט תוכנו של השטר. בחוקי העמים בסביבה נמצא תוכן דומה, כך למשל בחוק הדמוטי<sup class="footnote-marker">7</sup><i class="footnote">מטה, חוק. נוסחאות השטרות הן כל גופו של חיבור זה. </i>. אצלנו המרכיבים הם:
גופו של שטר: ביום פלוני, בשבת פלנית, בחדש פלוני, בשנה פלונית ובמלכות פלונית (פי"א ה"ב). המילים "בשבת פלנית" אינן ברורות: וכי כיצד ניתן לאפיין באיזה שבוע נכתב השטר<sup class="footnote-marker">8</sup><i class="footnote">בתקופה זו עדיין לא היה ניתן לאפיין את השבוע לפי פרשת השבוע, שכן נהגו אופני קריאה שונים, ובארץ ישראל רווח היה מנהג סיום התורה בשלוש וחצי שנים. </i>? מאוחר יותר, בכתובות קבר מהתקופה האמוראית והבתר-אמוראית, מופיע מניין שנת השמיטה, ואפשר שלכך הכוונה (השנה בשבוע של השמיטה). ברם אם כך היה הסדר צריך להיות יום, חודש, שנה ולא יום, שנה, חודש. יתר על כן, תאריך לפי שנות שמיטה מופיע רק בספרות יהודית מאוחרת, ולא בספרות תקופת התנאים. כך בכתובות צוער זו שיטת התיארוך המקובלת<sup class="footnote-marker">9</sup><i class="footnote">נוה, כתובת; נוה, עוד מצבות.</i>, אבל הכתובות הללו הן מהמאה החמישית ועד השישית ומאוחרות למשנה. הפריט הנזכר (שבוע) הוא אפוא תאורטי, ספרותי ולא היסטורי. ואכן בשטרות מדבר יהודה פריט זה של "שבת פלנית" אינו מופיע. בדרך דומה נציע לפרש את אזכור השבוע בגופה של עדות (סנהדרין פ"ח מ"א).
בתוספתא מכות שנינו: "היו חתומין על השטר באחד בניסן בשמיטה ובאו אחרים ואמרו להן היאך אתם חתומין על השטר שהרי אתם הייתם עמנו אותו היום במקום פלוני, עדותן כשירה והשטר כשר, שאני אומר שמא איחר זמנו של שטר וכתבו" (פ"א ה"ב, עמ' 438). אם כן גם כאן השטר מוצג כאילו כתוב בו המניין לשנת שמיטה, ואין לנו אלא לומר שזו תביעה שבה דגלו חכמים, ולא התקיימה במציאות, או שמא ניתן להגדירה כתביעה אוטופית. על כל פנים, אפילו בשטרות בר כוכבא, הכתובים בעברית או בארמית, שבהם מופגנת שמירת ההלכה בכלל ושמירת שמיטה בפרט<sup class="footnote-marker">10</sup><i class="footnote">ספראי, שמירת הלכה.</i>, אין תאריך לפי מניין השמיטה. כך הוא המסמך שבו העתקים מספר של שטרות חכירה שהנפיק מִנהל המרד. החכירה היא עד שנת השמיטה, כדרישת ההלכה, אבל התאריך בשטר מצוין לפי שנות המלכות (כלומר לפי מניין המרד, כגון "שנת שתים לגאולת ישראל"), ולא מניין השמיטה.
במשנה אחרת מופיע "מין<sup class="footnote-marker">11</sup><i class="footnote">כך בכתב יד קופמן וכן ב-מ, מל, מנ, מפ, פב לידים ועוד. בדפוסים מאוחרים שמעתיקיהם נעדרו כל חוש היסטורי (וכבוד לנוסח שלפניהם): "צדוקי", כמו במשניות הקודמות בידים שם.</i> גלילי" הטוען כנגד הפרושים שהפרושים כותבים את שם המושל בגט, כלומר התאריך הוא לפי שנות המושל (ידים פ"ד מ"ו). כפי שפירשנו שם ה"צדוקי" הגלילי הוא קנאי, ותביעתו היא ששם המושל לא יוזכר. בימי המרד הגדול ובימי מרד בר כוכבא נפתרו הבעיות בצורה פשוטה: התאריך היה לפי המלכות המורדת. אבל בימים של שלטון רומי הייתה תביעה תאורטית, שלא מומשה, לכתיבת התאריך לפי שנות השמיטה. גם מסמכי כתובות צוער היהודיות (הארמיות) מונים את השנה גם לפי שמיטה וגם לפי חורבן הבית, והכתובות הנוכריות (הנוצריות) לפי מניין הפרובינציה ערביה שבה שכנה צוער.
התוספתא ממשיכה את הלכות השטר: "לא כתב שם היום בו, ידו על התחתונה כל אותה שבת. לא כתוב בו שם שבת, ידו על התחתונה כל אותו חדש..." (פי"א ה"ב). אם כן השבת היא מספר השבת בחודש, ואין כאן שיבוש או פרט שסופרים מאוחרים הוסיפו.
ליברמן הציע שאולי הכוונה לשם המשמרת שכיהנה במקדש באותה שבת. מסורת אמוראית קובעת שגם במקדש היו מציינים את השבתות לפי המשמרת שעבדה באותה שבת<sup class="footnote-marker">12</sup><i class="footnote">ירו', שקלים פ"ה ה"ה, מט ע"א; ליברמן, תוספתא כפשוטה, עמ' 452. </i>, ואכן במקורות מאוחרים (בתר-תלמודיים) אנו שומעים על כך שבבתי הכנסת היו מכריזים שהשבת היא שבתה של משמרת פלונית<sup class="footnote-marker">13</sup><i class="footnote">אורבך, משמרות.</i>. אם כן הוא, במינוח "שבת פלונית" מתכוונים באמת לאפיון של השבת בחודש. זה פרט שאיננו משקף את נוסח השטר כפי שהיה מקובל, אלא שאיפה של חכמים שלא הצליחו להחדירה בציבור הרחב במגזר המשפטי. עם זאת הם הצליחו להחדירה לתודעה ולמעשה הליטורגיים בבית הכנסת. או אולי יש לנסח להפך, שחכמים העבירו פרט זה מהנוהג הליטורגי בבית הכנסת לנוסחאות השטר. חכמים כאן אינם משקפים מציאות אלא תובעים לעצבה, אלא שלא עלה הדבר בידם.
מן הראוי להעיר שברוב השטרות העבריים והארמיים שנמצאו במדבר יהודה לא נכתב גם היום בשבוע אלא רק התאריך. אי אפשר לפרש שהמילה "ביום" שבתוספתא מכוונת למספר הימים בחודש, שכן בהמשך התוספתא ברור ש"היום" הוא אחד משבעת ימי השבוע, שכן שנינו: "לא כתב שם היום בו, ידו על התחתונה כל אותה שבת" (תוס', שם).
ברם עדיין קשה, שכן בנוסח השטרות שבידינו, ממדבר יהודה, נכתב התאריך בחודש: "בעשרין לשבט"<sup class="footnote-marker">14</sup><i class="footnote">שטר מורבעת 24, ירדני, תעודות, עמ' 107. </i>, או "בעשרים ושמונה למרחשון"<sup class="footnote-marker">15</sup><i class="footnote">נחל צאלים 44, ירדני, שם, עמ' 113.</i>. התאריך כתוב בכל שטר, היום בשבוע מופיע רק בחלק קטן מהשטרות. אם כך יש להבין, לכאורה, ש"שבוע" משמעו התאריך בחודש, זאת אף על פי שהלשון בתוספתא איננה הולמת פירוש זה.
כתבנו שהשבוע איננו מופיע; נתון זה נכון לגבי רוב השטרות, ובעיקר לשטרות שנמצאו במדבר יהודה, ברם מצאנו גם תעודות שבהן מופיע תיאור השבת. באוסטרקון אחד שנכתב ב"כפר קרנים" (איננו יודעים היכן שכן) נכתב "[ב...]<sup class="footnote-marker">16</sup><i class="footnote">מן הסתם נכתב במקור שם היום ראשון, שני וכו'.</i> בשבתא תליתא שנת 102 לזבן..." (בשבת השלישית שנת 102)<sup class="footnote-marker">17</sup><i class="footnote">ירדני, קרנים; ירדני, תעודות, עמ' 191.</i>. התאריך מתייחס להערכתנו למניין השטרות שנהג בארץ ישראל, או אולי למניין אחת הערים בארץ. ברם אחד האוסטרקונים מזכיר את ירושלם<sup class="footnote-marker">18</sup><i class="footnote">ירדני, תעודות, עמ' 197.</i>, מכאן שהאוסטרקונים הללו נכתבו עוד בימי הבית השני, לפני חורבן ירושלים<sup class="footnote-marker">19</sup><i class="footnote">מנייני הערים בארץ ישראל אינם מתחילים לפני 63 לפני הספירה, כך שרק ערים בודדים הגיעו לשנת 102 למניין העיר, בזמן ימי בית שני. נושא התיארוך נדון על ידי ירדני, קרנים. מסקנתה, לפי הנתונים האפיגרפיים, היא שהשטרות נכתבו במאה הראשונה לספירה. </i>. על כל פנים עולה ממנו שהיו שנהגו לציין את מניין השבת בחודש במקום היום בחודש; אולי היה זה הנוהג הקדום. ברוב האוסטרקונים הללו מכפר קרנים מצוין התאריך לפי מניין החודש, אבל התוספתא מזכירה מניין חילופי, יהודי יותר באופיו (ייחודי לשיטת התיארוך היהודית)<sup class="footnote-marker">20</sup><i class="footnote">מניין לשבעת ימי השבוע, ובכלל הגדרת השבוע, היא חידוש יהודי שהתפשט מיהדות התקופה ליתר האומות רק בתקופה הנוצרית.</i>, שגם הוא נהג. נוסיף עוד שאין התאמה בין התאריך בשבוע לתאריך בחודש. כך למשל חרס ב מציין שערב שבת היה ו' בכסלו, וב-27 בו הייתה שבת, אף ששבת חלה לפי אותה ספירה ב-28 בחודש. זו אפוא טעות המעידה על בורות של כותבי האוסטרקונים, שטעו במניין החודש או במניין ימי השבוע<sup class="footnote-marker">21</sup><i class="footnote">בחרנו בטעות ברורה של סתירה בתוך אותו אוסטרקון; בקבוצת האוסטרקונים הזאת עוד נתונים בעייתיים שניתן למצוא להם פתרון בדוחק. </i>.
ברוב השטרות, יהודיים ושאינם יהודיים, המניין הוא לפי מספר הימים בחודש. רק בתוספתא בבא בתרא שבה אנו דנים נזכר מניין לפי היום בשבוע, וגם זה אפוא מרכיב אוטופי ולא ריאלי.
מדוע בחרה התוספתא לציין פרט זה ולא את המניין בחודש? אולי בגלל המבנה הספרותי יום, שבוע, חודש, שנה, או מכיוון שמספר השבתות היה הנוהג היהודי המיוחד. מן הראוי להעיר שהאוסטרקונים מכפר קרנים הם היחידים שבהם נזכרת העברת טובין בשבת עצמה<sup class="footnote-marker">22</sup><i class="footnote">ירדני, שם, שם, שורה 11, ועוד, וראו קצוף, שטרות.</i>. יש להניח שהדבר מעיד על רפיון מסוים בשמירת שבת, אך שיטת התיארוך עברית ייחודית.

Mishnah 2

<small>עפ”י כתב יד קופמן</small>
<b>גט פשוט עדיו בשנים</b> – די בשני עדים. לפי ההלכה די בכך, בפועל מצינו שטרות עם מספר גדול יותר של עדים. אין זו סטייה מההלכה. אנו מפרשים כך לאור הממצא בשטרות מדבר יהודה שבהם חתומים לעיתים יותר עדים על השטר. אך מבחינת המשנה עצמה ניתן היה לפרשה גם שבשטר פשוט אמורים לחתום רק שניים ולא יותר. <b>מקושר בשלשה</b> – המינימום הם שלושה קשרים, על כל קפל חותם עד אחר.<b> פשוט שכתוב בו שני עדיו שניהן פסולין</b> – נוסחה זו תמוהה: הרי בשטר פשוט צריכים להיות שני עדים! ואכן ביתר עדי הנוסח: "פשוט שכתוב בו <u>עד אחד, ומקושר שכתוב בו</u> שני עדים שניהם פסולים". אם כן, בכתב היד נשמטו המילים המודגשות בקו (מ"בו" עד "בו"), והכול שפיר. בשטר מקושר נדרשים שלושה עדים (לפחות?)<b>.</b> לפי ההלכה שני עדים מספיקים לכל דבר, אפילו להוציא להורג, אך בשטר קובע הנוהג הרגיל ולא ההלכה.
<b>כתוב בו זוזין מאה דיהימו סלעין עשרין</b> – בסלע ארבעה זוזים (ארבעה דינרים), ועשרים סלעים הם שמונים זוזים. "דיהימו" הוא כמו "דהיינו", או "די אינון", כלומר "שהם". השטר כתוב בארמית, כפי שנראה בסוף המשנה.<b> אין לו אלא עשרין</b> – הנתון הנמוך יותר הוא התקף, שכן אין הוכחה על יתר הסכום. השימוש במניין כפול נצרך משום שערך המטבע לא היה קבוע והיו שיעורי הפרטה שונים, אבל כמובן בשטר נכתב ערך כספי נכון, ובמקרה זה נפלה טעות. הטעות איננה פוסלת את כל השטר, אבל רק הסכום הנמוך מוכח בו. <b>זוזין מאה דיהימו סלעין תלתין</b> – וכן אם כתב בשטר מאה זוז, שהם שלושים סלעים (שלושים סלעים הם מאה עשרים זוז).<b> אין לו אלא כסף זוזין</b> – הסכום הנמוך יותר,<b> די</b> [<b>ד</b>]<b>אינון</b> (האות דלי"ת מחוקה בקו) – כתב רק את ראשית הנוסחה ואין בה פירוט כמה סלעים הם,<b> ונימחקו</b> – המשך המשפט נמחק,<b> אין פחות משנים</b> – ברור שנכתב בשטר מספר הסלעים, אבל בהיעדר עדות הסכום התקף הוא שני סלעים (מיעוט רבים שניים). <b>כסף סלעין דיאינון ונימחקו</b> – נמחק מספר הסלעים, אבל אם נכתב בשטר דאינון "כך וכך זוזין"<b> אין פחות משתים</b> – רק הסכום הנמוך תקף, והוא לא פחות משניים. זו כמובן תקלה קשה למי שמשלמים לו (המלווה).<b> דרכונות דיאינון ונימחקו אין פחות משנים</b> – דרכונות הם הדרכמה היוונית-רומית, שהיא דינר (זוז). ברור שהשטר התייחס למספר מסוים של דרכמות, אבל מכיוון שחסר הפירוט הרי שהשטר תקף רק לגבי שתי דרכמות.<b> כתוב בו מלמעלה מנה ומלמטה מאתים מלמעלה מאתים ומלמטה מנה</b> – המידע בשטר איננו עקבי. למעלה ולמטה הם שורות בשטר, או בשטר המקושר שבו נכתבה תמצית השטר מבחוץ. <b>הכל הולך אחר התחתון</b> – במקרה זה אין הולכים אחר הסכום הנמוך אלא אחר התמצית הכתובה בחוץ, שכן מקפידים יותר על כתיבה מדויקת בצד החיצוני. <b>ואם כן למה כותבין את העליון</b> – בכלל למה כותבים את גוף השטר,<b> שאם תימחק אות אחת מן התחתון ילמד מן העליון</b> – במקרה של צורך בפרשנות ניתן להיעזר בשטר הפנימי. המדובר בשטר המקושר, וכך פירש הירושלמי (יז ע"ג). אם כן המשנה מבדילה בין סתירה באותו משפט לסתירה בין "תחתון" (הצד החיצוני של השטר המקושר) ל"עליון", שהוא הצד הפנימי בשטר זה. בכך סרו קושיות שונות על סתירה בגוף המשנה. כן מוסבר בתוספתא, אם כי בתוספתא לא נאמר במפורש שזו פרשנות למשנה: "לעולם התחתון ילמד מן העליון במקושר, באות אחת ולא בשתי אותות..." (פי"א ה"ד).
הירושלמי גם מדגיש שבסתירה קלה של שמות ניתן להיעזר בחזרה בתוך השטר עצמו<sup class="footnote-marker">23</sup><i class="footnote">חזרות על פרטים הן תופעה רגילה בשטרות שבידינו, והיא נרמזת גם בתוספתא פי"א ה"י.</i>. לעומת זאת הבבלי איננו מדגיש שדינו של שטר מקושר שונה משל חזרה (וסתירה) בשטר פשוט, וגם הוא מדגיש שבסתירה קטנה ניתן להשלים לפי ההמשך בשטר (קסו ע"ב)<sup class="footnote-marker">24</sup><i class="footnote">לדעת ליברמן פשוטה של המשנה כבבלי (תוספתא כפשוטה, עמ' 455). דעתנו שונה. </i>.
סתם שטר עוסק במטבעות כסף, כך מודגש בתוספתא (פי"א ה"ג) וכן משמע מהבבלי למשנתנו (קסו ע"א), ואכן ברוב השטרות לא נכתב שם המטבע, משום שזהב היה נדיר ולא שימש בעסקאות רגילות בעולם הרומי<sup class="footnote-marker">25</sup><i class="footnote">ראו לעיל פירושנו לבבא מציעא פ"ד מ"א.</i>.
המשנה מציגה שתי נוסחאות שגויות: מאה זוזים שהם עשרים סלעים, וכן מאה זוזים שהם שלושים סלעים. הנוסחה הנכונה היא הנוסחה הכפולה: "זוזין מאה די אינון סלעין עשרים וחמש". כמובן שטר שכתובה בו נוסחה כזאת הוא כשר. נוסחאות דומות מצינו בשטר מדבר יהודה: "בכסף דינרים מאה די אנון סלעין צרין עשרים וחמש"<sup class="footnote-marker">26</sup><i class="footnote">ירדני, תעודות, עמ' 63. </i>. במקרה זה מודגש שסלעי הכסף הם של העיר צור. מטבעות אלו נחשבו להילך איתן ואמין במיוחד. זו הסיבה לכפילות. המשנה מדברת אפוא במקרה מיוחד למדי שבו נכתבה כפילות.
תחתון הוא השטר החיצוני, ובפועל הוא נכתב למטה ומגלגלים את השטר מלמטה למעלה. אבל ניתן גם לכתוב את השטר הפוך: "קישרו מלמעלה והעדים מלמטה כשר" (תוס', פי"א ה"ד).
כל המשנה מעידה על תרבות ירודה של כתיבת שטרות. כמובן אפשר שהשאלות שבמשנה אינן מעשיות, ובכל זאת ההתחבטות מלמדת על תרבות שבה שטרות כוללים טעויות וסתירות פנימיות.

Mishnah 3

<small>עפ”י כתב יד קופמן</small>
<b>כותבין גט לאיש אף על פי שאין אשתו עמו</b> – הכלל הוא שכותבים את השטר במעמד שני הצדדים, והדין פשוט שאסור לסופרים לסמוך על הצהרת אחד הצדדים ללא הצד השני, וללא הצהרת עדים על מעשה המכר. במקרה זה הדין שונה, ונוכחות האישה איננה נדרשת, משום שהשטר, לפי ההלכה קדומה, הוא חד-צדדי. הסכמת האישה לגירושין או לתנאי הגירושין איננה נדרשת. השטר נכנס לתוקפו רק עם נתינתו המודעת לאישה (כשהיא מודעת לקבלת השטר), אך הסכמתה אינה נדרשת<sup class="footnote-marker">27</sup><i class="footnote">ראו המבוא למסכת גיטין. הכלל חוזר בתוספתא פי"א ה"ה.</i>. <b>והשובר לאישה</b> – שובר הוא שטר קבלה שבו האישה מודה שקיבלה את כתובתה. באחת ממערות המפלט נתגלה שטר כזה משנת "ארבע לחורבן בית ישראל", כלומר לאחר כישלון מרד בר כוכבא, ובו האישה "מודה" (מצהירה שאכן כך אירע) לאחי בעלה על קבלת כתובתה<sup class="footnote-marker">28</sup><i class="footnote">אשל ואחרים, שטר.</i>. השובר הוא שטר לחובת האישה, בו היא מודה שקיבלה את כל המגיע לה, לפיכך ניתן שייכתב במעמד צד אחד בלבד (רק האישה). <b>אף על פי שאין בעלה עמה</b> – הבעל הנהנה מן השטר אינו חייב לעמוד לצד אשתו בעת כתיבת השטר.
<b>ובלבד שיהיא</b> – הסופר,<b> מכירה</b> – שאכן היא האישה המצהירה. הסופר איננו כתבן מקרי אלא בעל תפקיד בקהילה, ולכן עדותו שפלונית היא כותבת השטר תקפה אף על פי שאין כאן שני עדים כמו בכל הכרעה משפטית. החוק שהסופר צריך להכיר את שמות בעלי הדין חל כמובן גם על כל יתר הלכות המשנה (ירו', יז ע"ג)<sup class="footnote-marker">29</sup><i class="footnote">ראו עוד בבלי, יבמות קו ע"א; כאן קלח ע"ב. עם זאת לעיתים הכרת היוזם מיותרת, כדברי הירושלמי: "אמר רבי לא, צריך שיהא מכיר לאיש בגיטו ולאשה בשוברה" (כאן יז ע"ג; גיטין פ"ד ה"ב, מה ע"ג; בבלי, למשנתנו קסז ע"ב). </i>. <b>והבעל נותן שכר</b> – על כתיבת הגט ועל כתיבת השובר הבעל משלם, שהרי הוא יוזם הכתיבה.
<b>כותבין שטר ללוה אף על פי שאין המלוה עמו</b> – שכן השטר מעניק למלווה סכום כסף ולכן איננו חייב להיות נוכח בכתיבה. זה מקרה שבו ניתן היה להחיל את הכלל ש"זכין לאדם שלא בפניו", אך המשנה איננה מזכירה את הכלל (ראו לעיל פירושנו לפ"ט מ"ז). יש בהלכה זו קושי, שכן אומנם המלווה זוכה בהבטחה לתשלום, אבל ייתכן שבשטר הנכתב נמנים תנאים נוספים לטובת הלווה שלא היו בשטר המקורי (כגון תאריך ההחזרה), ועתה נכתב השטר כאשר הלווה מכתיב את התנאים הנוחים לו. עם זאת עדיין ברור שאדם רגיל לא יכתוב שטר שבו הוא הלווה אלא אם כן נטל הלוואה. <b>ואין כותבין למלוה עד שיהא הלוה עמו</b> – אם המלווה יוזם את הכתיבה אין לכתוב את השטר ללא נוכחות הלווה ואישורו. <b>והלוה נותן שכר</b> – בשטר הלוואה הלווה משלם את תשלום הכתיבה, שכן הוא אסיר תודה למלווה שהסכים להלוות לו, ללא ריבית.
<b>כותבין שטר למוכר אף על פי שאין הלוקח עמו</b> – גם במשנה זו בולטת תפיסתם הכלכלית של חז"ל. במכירה רגילה המוכר מפסיד. מכירה איננה עסקה של רווח הדדי, אלא היא הפסד למוכר: "מדת בשר ודם – אדם מוכר חפץ לחבירו, מוכר עצב ולוקח שמח. אבל הקדוש ברוך הוא אינו כן..." (בבלי, ברכות ה ע"א). בתקופת המשנה מוסכמה זו כבר הייתה מעורערת. הממכר הפך לאינטרס הדדי, אבל עדיין נשארו "איים" שבהם באה התפיסה הקדומה לידי ביטוי<sup class="footnote-marker">30</sup><i class="footnote">עמדנו על כך גם לעיל פ"ה מ"ח; בבא מציעא פ"ד מ"ב; המבוא לפרק ד שם והמבוא למסכת נזיקין.</i>.
<b>אין כותבין ללוקיח עד שיהא המוכר עמו והלוקח נתן את השכר</b> – הלוקח נתפס כמרוויח והמוכר כמפסיד, כמו שכתבנו לעיל.

Mishnah 4

<small>עפ”י כתב יד קופמן</small>
<b>אין כותבין שטר</b>[<b>י</b>]<b> ארוסים ונשואים אלא מדעת שניהן</b> – המשנה מבדילה בין שטרי אירוסין לשטרי נישואין. בנוסף לכך מופיע המונח "כתובה". הכתובה מעידה על הנישואין, אך איננה עושה אותם. שטרי אירוסין הם במקרה שבו האיש מקדש את האישה בשטר. עסקנו בכך במבוא למסכת כתובות. <b>והחתן נותן שכר</b> – החתן נתפס כיוזם המבקש את כתיבת השטר. האישה צריכה כמובן להסכים למעשה, היא עצמה או אביה הם מקבלי הקניין.<b> שטרי אריסיות וקבלות</b> – שטר אריסות או שטר חכירה הוא השטר שבו נקבעים תנאי האריסות ומהווה קניין לקרקע. "קבלות" הן אישור על קבלת כסף או שטר שבו נקבעים תנאי קבלנות (ראו פירושנו לבבא מציעא פ"ו מ"ב).<b> אלא מדעת שניהן והמקבל נותן שכר</b> – לא נאמר מי משלם שטרי אריסות, וגם לא ברור למה הקבלן משלם, הרי מדובר בעסקה ששני הצדדים מעוניינים בה ויוזמים אותה. מן הראוי להעיר שבכמה מהפרטים החלש הוא המשלם את השטר, ולעיתים היוזם משלם את השטר.
<b>שטרי ברורים</b> – בבבלי (קסח ע"א) מוצעים שני הסברים, הראשון שזה שטר שבו שני הצדדים מסכימים על בוררות. בוררות היא הסדר להקמת בית דין ששני הצדדים מיוצגים בו. ההסדר עצמו מתואר במסכת סנהדרין פ"ג מ"א, ושם נדון בו. ההסבר השני הוא שזה "שטר טענתא", כלומר שטר שבו אחד הצדדים מצהיר על טענותיו לבית הדין (רא"ש לבבא מציעא כ ע"א), או שנכתבים בו טענות הצדדים (רשב"ם לבבלי כאן וראשונים נוספים). במשנת מועד קטן פ"ג מ"ג ובמשנת בבא מציעא פ"א מ"ח מנויה אותה רשימה של שטרות הכוללת "אגרות שום ואגרות מזון שטרי חליצה ומיאונים ושטרי בירורין" – במועד קטן המשנה קובעת שאלו הן "אגרות של רְשות"<sup class="footnote-marker">31</sup><i class="footnote">כך פירשנו את משנת מועד קטן ונימקנו את ההסבר.</i>. במסכת בבא מציעא הסיום הוא "וכל מעשה בית דין", כלומר הרשימה שם כוללת שטרות שהם גם "רשות" וגם מעשה בית דין. במשנתנו רשימה שונה; רק שטר הבירורים מופיע בשלוש הרשימות, וכאן מצטרף למונחי השטרות המינוח "מעשה בית דין" כמו במשנת בבא מציעא.
אם כן שטר בירורין הוא גם מעשה בית דין וגם "איגרת רשות". התלמוד הירושלמי למועד קטן מפרש: "ושטרי בירורין, רבי יוחנן אמר קומפרומיסין, זה בורר לו אחד וזה בורר לו אחד" (פ"ג ה"ג, פב ע"א), ויש להשלים את המשפט על פי המשנה בסנהדרין: "ושניהן בוררין להן עוד אחד" (פ"ג מ"א)<sup class="footnote-marker">32</sup><i class="footnote">ראו המחלוקת במשנה שם.</i>. כלומר, הייתה ביניהם פשרה והסכמה מי ידון ביניהם, והסכמה זו הועלתה על הכתב בצורת שטר. מעין פירוש זה מוצע גם בבבלי בבא מציעא בשם רבי ירמיה (כ ע"א), אם כי בבבלי ניתן כאמור גם הסבר אחר. בפירוש הגאון למשנה הוא מוסיף: "זה צריכין לו במקום שאין בית דין קבוע ובעלי דינין [זה רוצה] באחד וזה רוצה באחד לדין ביניהן"<sup class="footnote-marker">33</sup><i class="footnote">תשובות הגאונים מרמורשטיין, סימן ה עמ' יט, ובאוצר הגאונים, מילואים, עמ' 58.</i>. אולם ספק אם זו המסקנה מתוך דברי המשנה. המצב במשנה הוא שגם כשקיים בית דין מסודר ובעל סמכות וכוח יש שבעלי הדין מבכרים בוררות, והרי שאר השטרות אשר המשנה מזכירה הם שטרות של בית דין אשר פועל לא רק בסדרי המשפחה אלא אף בשאר סדרי החברה.
מעתה עלינו לברר מהו שטר רשות, שהרי שטר בירורים קשור אליו, ושניהם מותרים לכתיבה במועד.
ההסבר של הירושלמי מתאים למונח "איגרות רשות". הריטב"א למועד קטן מסכם את הפירושים השונים המצויים בספרי הגאונים והראשונים, וכך הוא כותב: "פרש"י ז"ל כתבים ששולחים לבית המלך או שנוטלין משם ודבר האבד הוא<sup class="footnote-marker">34</sup><i class="footnote">כך כותב גם הר"ן בחידושיו בשם רש"י, ואיננו ברש"י שבדפוסים ולא בפירוש רש"י שפרסם א' קופפר (קופפר, רש"י). כפי שנראה להלן ההיתר הוא משום שאלו מעשי בית דין ולא מעשי יחיד, ולאו דווקא משום דבר האבד.</i>. ובירושלמי פירשו של שאילת שלום... ויש שפרשו אגרות שנותן נשיא או ריש גלותא רשות לדון"<sup class="footnote-marker">35</sup><i class="footnote">פירוש אחרון זה נמסר בשם רב יצחק צדוק, גאון סורא. ראו אוצר הגאונים, עמ' 23.</i>. כל הפירושים יש בהם קשיים רבים, כפי שציינו המפרשים. האיגרות ששולחים לבית המלך הן איגרות לרשות, והאיגרות מן הרשות אינן נכתבות בידי ישראל. אף פירושו של הירושלמי קשה ביותר. במשנה שלאחריה (מועד קטן פ"ג מ"ד) אמור שאין מגיהים אפילו אות אחת בספר התורה ו"אין כותבין ספרים ותפילין ומזוזות במועד"<sup class="footnote-marker">36</sup><i class="footnote">בימי חז"ל הניחו תפילין בחול המועד. הנוהג המקובל היום בחלק מעדות ישראל שלא להניח תפילין מקורו בקבלה, והתפשט בעקבות התחזקות החסידות באירופה.</i>; וכי אלו חשובים פחות מ"שאילת שלום"?! רמב"ם בהלכותיו<sup class="footnote-marker">37</sup><i class="footnote">משנה תורה, הלכות יום טוב פ"ז הי"ד.</i> מבקש להסביר את היתר כתיבת האיגרות של שאילת שלום בכך "שכתיבות אלו אין אדם נזהר בתיקנן מאד ונמצאו כמעשה הדיוט במלאכות". ראב"ד בהשגותיו חש בחולשת נימוק זה, ולדעתו הרשות לכתיבת איגרות לשאילת שלום היא שמא לא יזדמן לו מוליך הכתב. אף נימוק זה אינו מסביר את הקביעה הכללית שמותר לכתוב איגרות של רשות. הפירוש השלישי קשה מכולם, שהרי לא מצינו כל זכר לכך כי בימי התנאים כבר נהג הנוהג המסודר שדיינים קיבלו איגרות רשות להורות ולדון, ובלעדיהן נפגע מעמדם. זו מציאות בבלית בימי הגאונים, ולא מציאות של ארץ ישראל בימי התנאים. בכ"י קופמן ופרמה מנוקד: שלרְשות בשווא, ללמדך שהאיגרות אינן כתובות בידי רָשות- סמכות.
אם כן מהי רשות?
את הפתרון יש לחפש אפוא בכיוון אחר. חכמים מובהקים העמידונו על כך שבמקרים רבים בספרות התנאית המונח "רשות" אין משמעו אלא מצווה, פחותה מזו שמצוינת כ"חובה". כך, למשל, בתוספתא ברכות אנו קוראים: "מים הראשנים רשות, האחרנים חובה"<sup class="footnote-marker">38</sup><i class="footnote">תוס', ברכות פ"ה הי"ג, ומקבילות מרובות בתלמודים ובמדרשים.</i>, והרי אין איש חולק שנטילת ידיים לפני האוכל היא מצווה ומברכים עליה, וניסוח זה של ההלכה לא בא אלא ללמדנו שחובת מים אחרונים עוד עולה על חובת המים הראשונים.
במשנת סוכה שנינו: "רבי יוסי אומר: יום טוב הראשון של חג שחל להיות בשבת ושכח והוציא את הלולב לרשות הרבים – פטור, מפני שהוציאו ברשות" (פ"ג מי"ד)<sup class="footnote-marker">39</sup><i class="footnote">ראו פירושנו בה. </i>. אין "ברשות" זו אלא במצווה ובחובה, התורה חייבתו ליטול את הלולב, ומתוך שהיה עסוק בקיום המצווה הוא פטור. דוגמאות רבות מעין אלו מצויות במשנה<sup class="footnote-marker">40</sup><i class="footnote">ראו פירושנו לסוכה פ"ב מי"ד; ביצה פ"ה מ"ב; פסחים פ"ג מ"ז. העמידנו על כך רבי יעקב שור בספרו ברכת יעקב, עמ' רנח, ובאופן בלתי תלוי בדבריו ליברמן, רשות; הנ"ל, מחקרים, עמ' 202-200; אלון, רשות מצוה, בתוך מחקרים ב, עמ' 119-111. דבריו של רבי יעקב שור נכתבו שנים רבות לפני דברי ליברמן ואלון, אך נדפסו שנים רבות לאחר פטירתם.</i>.
ניתן, אפוא, לפרש שבאיגרות רשות אלו המשנה מתכוונת לאיגרות של בית דין בענייני קיום המועדים ומצוות שונות, כעין האיגרות שרבי יהושע בן חנניה מספר עליהן "שראו עיני לא מה ששמעו אזני" (מדרש תנאים לדברים, עמ' 176-175), אשר נכתבו בהוראות של רבן שמעון בן גמליאל ורבן יוחנן בן זכאי, וידיעות אחרות הפזורות ברחבי הספרות.
רוב מפרשי המשנה תולים את התרת הכתיבה של כל התעודות המנויות במשנה בחול המועד בטעם של דבר האבד שהותר לעשותו בחול המועד, מחשש שלא יימצאו עדים או סופר לכתוב את התעודות או שליח לשלוח את המכתב. רמב"ם במשנה תורה מסביר את ההיתר "שכל אלו כצרכי הרבים"<sup class="footnote-marker">41</sup><i class="footnote">משנה תורה, הלכות יום טוב פ"ז הי"ב.</i>, והרי שנינו בראשה של משנת מועד קטן ש"עושין כל צורכי הרבים" במועד<sup class="footnote-marker">42</sup><i class="footnote">את "איגרות שלרשות" הוא מפרש על פי הירושלמי שהן איגרות של שאלת שלום, ובהן "אין אדם נזהר בתקונן מאד ונמצאו כמעשה הדיוט".</i>. פירוש זה מסביר יפה את פירושנו ל"איגרות שלרשות". בית הדין ישב בימי חול המועד ועסק בצורכי ציבור, והאנשים שלא עבדו יכלו לבוא אליו ולהביא לפני הדיינים את צורכיהם.
מכל מקום, ההסבר שבכל המקרים הללו הותרה הכתיבה משום דבר האבד איננו מתקבל על הדעת. פרוזבול, למשל, ניתן לכתוב גם שלא בחול המועד, שכן חול המועד סוכות הוא ממילא מאוחר מדי ובחול המועד פסח יש עוד זמן רב לכתיבת הפרוזבול. אם כן, אין כאן כל דחיפות. אבל מעשי ציבור הותרו. יתר על כן, חכמים סברו ששמיטת הכספים בשנת השמיטה איננה ראויה, וההיתר לכתוב פרוזבול גם לפני הזמן, כשיש לאדם זמן פנוי, הוא איתות עד כמה ראוי שייכתב השטר. המשנה בשביעית שונה: "המחזיר חוב בשביעית, יאמר לו משמט אני. אמר לו אף על פי כן, יקבל ממנו, שנאמר 'וזה דבר השמטה'... המחזיר חוב בשביעית רוח חכמים נוחה ממנו" (פ"י מ"ח-מ"ט). ההלכה חושפת את יחסם של חכמים לשאלת שמיטת הכספים, נושא שהרחבנו עליו בפירושנו לשביעית.
שטרי בירורין הם אפוא גם מעשה בית דין, שכן הם שטר המקים בית דין. הם נחשבים לשטרות וגם ל"רשות", ואין "רשות" אלא מצווה קלה, כמו שהצענו. בבבל, שבה הוקמו בתי דין מסודרים של חכמים, ניסו כנראה לדחוק ולצמצם את תפקידם של בתי דין אלו, ולהקים בתי דין של חכמים. שם רצו אפוא להציע פירוש אחר למשנה, כדי להמעיט מערך המצווה שבהקמת בית דין של בוררין.
בנוסף יש להעיר שהמונח "שטר טענתא" איננו מופיע אלא בהקשר של תירוץ הבבלי כאן. נוסח שטר בירורין מוכר בספרות הראשונים<sup class="footnote-marker">43</sup><i class="footnote">גולאק, אוצר השטרות, עמ' 286-281.</i>. בנוסף, עצם המחלוקת בראשונים מהו שטר זה מעידה שלא הייתה מסורת חיה על טיבו של השטר, ואם הוא כהצעת הראשונים לעיל לא ברור מדוע שניהם צריכים להיות נוכחים בכתיבת השטר, הרי את הטענות כל אחד כותב לעצמו, והצד השני אינו צריך להיות נוכח שם כלל, וכי מה יש לו לומר על טענתו של השני? הפירוש השני מעורער אפוא, והוא ניסיון להתעלם מהמציאות שהמשנה מתארת, התעלמות המשרתת אידאולוגיה ואוטופיה בבלית.
<b>וכל מעשה בית דין</b> – כפי שהסברנו לעיל, ונסביר במשנה ו, אלו שטרות המדווחים על הקמת בית דין ועל החלטותיו. <b>אלא מדעת שניהם</b> – השטר נכתב לאחר דיון בין שני הצדדים במעמד שני הצדדים, והשטר נכתב במעמד הצדדים ובמעמד בית הדין כאחד. <b>ושניהם נותנין את השכר</b> – שהרי הצדדים שווים. <b>רבן שמעון בן גמליאל אומר לשניהם כותבין שנים לזה</b> [<b>ל</b>]<b>עצמו ולזה</b> [<b>ל</b>]<b>עצמו</b> – כל אחד כותב את השטר שלו. מדובר במעשה בית דין, ואולי גם בשטרי בוררות. בתחומים אלו ניתן להפריד בין בני הזוג הניצים. שטר אחד ידבר על ההתחייבויות של צד אחד, והשני על ההתחייבויות של הצד השני. פתרון כזה בלתי אפשרי כמובן בשטר גט או בשטר הלוואה רגיל.
בתוספתא (פי"א ה"ו-ה"ז) מוזכרים שטרות נוספים שנכתבים שלא על דעת שני הצדדים, ואפילו שלא על דעת אף צד. כך למשל פרוזבול נכתב שלא מדעת שניהם. הדבר אפשרי כאשר מדובר במעשה בית דין, כלומר החלטת בית הדין, ובית הדין מכתיב את השטר. פתרון זה מוצע גם בשטרות שהם "הערמה" ואינם שטרות ביצועיים אלא פתרון עקיף, כגון דייתיקי שכתובה בה לשון נתינה (לעיל פ"ח מ"ה), או פרוזבול<sup class="footnote-marker">44</sup><i class="footnote">על היבט ההערמה בפרוזבול ראו פירושנו לשביעית פ"י מ"ג-מ"ד.</i>. השטר איננו שטר "אמיתי" אלא מעמד טקסי.

Mishnah 5

<small>עפ”י כתב יד קופמן</small>
<b>מי שפרע מיקצת חובו והישליש את שטרו</b> – הלווה פרע חלק מהחוב, שני הצדדים רוצים לחסוך ולא לכתוב שטר מחדש או קבלה מפורטת, והפתרון הוא הפקדת השטר אצל אדם שלישי (הַשְׁלָשָׁה). האדם השלישי נאמן של שני הצדדים ויודע את פרטי ההלוואה המלאה ואת פרטי התשלום החלקי. ייתכן שבעיירות הכפריות היה תפקיד מוגדר של מעין "נוטריון" שפעל כחלק מהארכיון העירוני והיה נאמן של שני הצדדים. על כך אין בידינו פרטים. משנתנו מדברת על מקרה מיוחד שיפורט להלן, ואיננה קובעת מה באמת הדרך הטובה ביותר של הלווה והמלווה להבטיח את המשך החזרת ההלוואה. לגופו של עניין, מה הדרך הראויה למקרה כזה – זו מחלוקת תנאים המופיעה במשנה הבאה.
<b>אמר לו אם לא נתתי לך מיכן ועד יום פלוני תן לו שטרו</b> – במקרה הנדון בחרו הלווה והמלווה בפתרון פחות מהימן, של הפקדת השטר אצל נאמן, והלווה הוסיף תנאי שאם לא יחזיר את הכסף עד מועד מסוים ייתן הנאמן את השטר (על כל החוב) למלווה, וכך יאבד הלווה את הכסף שכבר החזיר. <b>היגיע זמן ולא נתן רבי יוסה אומר יתן</b> – את התנאי יש לשלם,<b> ורבי יהודה אומר לא יתן</b> – הבבלי מסביר שזו התחייבות גבוהה מדי. הלווה התכוון רק לפייס את הלווה (שיקבל תשלום חלקי), ולא התכוון באמת לשלם קנס כל כך גבוה. מקרה כזה של התחייבות גבוהה שהמתחייב לא התכוון אליה מכונה בתלמוד הבבלי "אסמכתא" (קסח ע"א; נדרים כז ע"ב). מונח זה איננו במקורות תנאיים, ולכן איננו בטוחים שהתנאים התכוונו לשקף תפיסה משפטית זו<sup class="footnote-marker">45</sup><i class="footnote">ראו פירושנו לסנהדרין פ"ג מ"ג.</i>, ברם אפשר שאומנם אין להתחייבות יתר ניסוח תנאי אך לכך התכוון רבי יהודה. סביר יותר שאין כאן מצב של התחייבות יתר ועודף ביטחון עצמי, אלא "לא יתן" משום שהלווה רק ביקש להפיס את דעתו של המלווה<sup class="footnote-marker">46</sup><i class="footnote">ייתכן שלכך התכוון הבבלי בבבא מציעא קיז ע"א, וראו עוד בבלי כתובות נו ע"א.</i>. בהבדל בין התפיסה התנאית וההרחבה האמוראית של דין "אסמכתא" עסקנו בפירושנו לסנהדרין פ"ג מ"ג.

Mishnah 6

<small>עפ”י כתב יד קופמן</small>
<b>מי שנמחק שטר חובו</b> – בגלל פגעי הטבע נפגע השטר. אין דיון במשנה על עצם העובדות, ולמלווה יש עדים על עצם ההלוואה (או שהלווה מודה). הלווה מודה בחובו, אך השטר עצמו איננו. ההודאה איננה מספקת, שכן שטר בכתב מאפשר להפקיע קרקע, שהיא "בַּטוחה" לטובת גביית השטר (בלשון ההלכה "אחריות"), ואילו שטר בעל פה איננו גובה מיד לקוחות (להלן מ"ח). מעבר לכך, אומנם הלווה מודה אבל המלווה רוצה שיהיה בידו שטר, כדי שאם הלווה יתנגד להחזרת החוב או יכחיש בעתיד את החוב יוכל המלווה לגבות את חובו. <b>מעמיד עליו עדים</b> – המלווה מביא עדים להוכחת העובדות, <b>ובא לפני בית דין</b> – ה"קיום" הוא שטר שהוא בבחינת "מעשה בית דין".<b> והן</b> – בית הדין, <b>עושין לו קיום</b> – קיום הוא שטר אישור מקוצר, ונוסחתו: <b>איש פלוני בן איש פלוני נמחק שטרו ביום פלוני ופלוני ופלוני עדיו</b> – וכן גם מוסבר בתוספתא: "ואי זהו קיומו? אני פלוני לויתי מן פלוני, ופלוני לוה הימנו" (פי"א ה"ד; בבלי, קסח ע"ב).עושה רושם ששטר קיום איננו אישור של ההלוואה אלא רק אישור של השטר. זו הוכחה שהשטר היה קיים. כאשר ירצה המלווה לגבות את חובו יביא את שטר הקיום, ועל בסיסו ייתן בית הדין את הכרעתו.
בירושלמי (יז ע"ג) מובאת עדות מעניינת: "כותבין שטר למוכר כו'. אמר רב עוקבה, תנה בכתובות דבי לוי, האומר אבד שטרי בית דין עושין לו קיום. תני רבן שמעון בן גמליאל אומר, אפילו בשטרי בירורין בית דין עושין לו קיום". אם כן המשפט במשנה קרוב לשיטת הברייתות של רבי לוי, הוא רבי לוי בר סיסי, חכם בן דורו של רבי, שלאחר מות רבי יהודה הנשיא לא קודם בהיררכיה הבית מדרשית, ולא התמנה לתפקיד שבו חשק. וירד לבבל. הברייתא הופיעה בקובץ מבית מדרשו המכונה "כתובות", מן הסתם משנת כתובות שערך רבי לוי. בקובץ זה אגב דיני כתובה נמנו גם הלכות שטרות, ובמשנתנו (משנת רבי) נכלל נושא זה של כתיבת שטרות ואישורם בחלקו במסכת בבא בתרא, ורק מעט ממנו במסכת כתובות. זו עדות חשובה להבנת ה"משניות" הקדומות שקדמו לעריכתו של רבי, או שהיו מקבילות למשנה שלנו. התוספתא שלנו היא לעיתים משנה כזאת, מקבילה למשנה ובלתי תלויה בה, ולעיתים מתייחסת למשנה ומאוחרת לה<sup class="footnote-marker">47</sup><i class="footnote">עסקנו בכך מעט במבוא לפירוש המשניות ובמבוא לסדר נזיקין. </i>.
<b>מי שפרע מקצת חובו</b> – זה המקרה שבבסיס משנה ה, ועתה המשנה דנה בדרך המלך להבטחת הפירעון בשלמותו.<b> רבי יהודה אומר יחליף<sup class="footnote-marker">48</sup><i class="footnote">כעינו בירו', יז ע"ב ובבבלי, קסח ע"א, בלי הנימוק.</i></b> – רבי יהודה מציע לכתוב שטר חדש. כאמור במשנה הקודמת את כתיבת השטר מממן הלווה, ואם הוא פרע רק חלק מההלוואה הוא "נענש" בכתיבת שטר חדש. <b>ורבי יוסה אומר יכתוב שובר</b> – רבי יוסי מציע ללווה לממן כתיבת שובר (קבלה). רבי יהודה מתנגד להצעת רבי יוסי, בגלל בעיית הבטיחות (שמא השובר ייפגע). את דברי רבי יוסי יש להבין כאפשרות חילופית. ודאי שאם ייכתב שטר חדש זה הפתרון הטוב ביותר, אבל אם הלווה רוצה לחסוך – שיכתוב שובר, ויצטרך לשמור עליו. אם יאבד השובר יאבד הלווה את כספו.
<b>אמר רבי יהודה נימצא זה צריך להיות שומר שוברו מן העכבר</b> – כתיבת שובר מהווה מטרד ללווה. לא ברור אם זו הלכה שצריך לכתוב שטר חדש, או שזו עצה טובה. מהבבלי (קסז ע"א) משמע שרבי יהודה מתנגד לכתיבת שובר ורבי יוסי מתנגד לכתיבת שטר, שכן על השטר יופיע תאריך מאוחר יותר, וכך יוכל המלווה לגבות רק מנכסים (מקרקעין) שהיו בידי הלווה בזמן כתיבת השטר החדש. <b>אמר לו רבי יוסה וכן יפה לו</b> – ללווה,<b> ואל ירע כוחו שלזה</b> – של המלווה. כאמור, במשנה ה הוצע פתרון אחר, של השלשת השטר אצל נאמן. דומה שאין כאן מחלוקת, אלא כל הדעות הן בבחינת עצות טובות ללווה. מן הסתם שובר כזה הוא ראיה טובה, ושטר חדש הוא בוודאי אפשרות חוקית. השלשת השטר מחייבת הסכמה, אך אם שני הצדדים מסכימים בוודאי הדבר מהווה ערובה לכך שדבר הפירעון החלקי של החוב ייזכר.
עד כאן משנתנו. אבל בירושלמי מצויה גם דרך פתרון רביעית<sup class="footnote-marker">49</sup><i class="footnote">שלוש ההצעות הקודמות הן יחליף, יכתוב שובר, השלשת השטר.</i>: "מי שפרע מקצת חובו כו'. רב אמר עושין לו קיום בית דין, תני רבי חייה אין עושין לו קיום בית דין. אמר רבי ירמיה אילו שמע רב מתנייה, לא הוה מימר הדא מילתא" (יז ע"ג – אילו שמע רב את המשנה לא היה אומר דבר זה). רב סבור שבית דין עושים קיום, כלומר כותבים שטר שמהווה מעין שובר, או הבהרה לשטר הקודם. רבי חייא טוען שאין מכינים שטר קיום על פירעון חלקי. רבי ירמיה, אמורא מאוחר יותר, לומד מהמשנה שאין מכינים שטר קיום, אלא או שובר או שטר חדש, ואין מטרידים את בית הדין להכריע בעניין מחדש.
אגב כך אנו שומעים שלדעת התלמוד רב לא הכיר את משנתנו.
בבבלי מובא: "הרי שהיו נושין בו אלף זוז, ופרע מהן חמש מאות זוז – 1. עדים מקרעין את השטר וכותבין לו שטר אחר מזמן ראשון, דברי רבי יהודה. 2. רבי יוסי אומר: שטר זה יהא מונח במקומו ויכתבו שובר; 2א. ומפני שני דברים אמרו כותבין שובר: אחת, כדי שיכוף לפורעו, ואחת, כדי שיגבה מזמן ראשון. 2ב. והא רבי יהודה נמי מזמן ראשון קאמר? הכי קאמר ליה רבי יוסי לרבי יהודה: אי מזמן ראשון קאמרת – פליגנא עלך בחדא, אי מזמן שני קאמרת – פליגנא עלך בתרתי. 3.תנו רבנן: שטר שזמנו כתוב בשבת או בעשרה בתשרי – שטר מאוחר הוא וכשר, דברי רבי יהודה, רבי יוסי פוסל; אמר לו רבי יהודה: והלא מעשה בא לפניך בצפורי והכשרת! אמר לו: כשהכשרתי – בזה הכשרתי. 4. והא רבי יהודה נמי בזה קאמר! אמר רבי פדת: הכל מודים שאם הוזקקנו לעונתו של שטר, ונמצאת עונתו מכוונתו בשבת או בעשרה בתשרי – ששטר מאוחר הוא, וכשר" (קעא ע"א)<sup class="footnote-marker">50</sup><i class="footnote">ברור ש-2א-ב היא תוספת דיון מאוחרת, אך רובדי הסוגיה אינם עניין לדיוננו. </i>.
עד כאן שתי הדעות של רבי יהודה (יחליף) ורבי יוסי (יכתוב שובר קבלה), וברור שאין ביניהם הבדל הלכתי. לכל הדעות גובים קרקעות ממועד ההלוואה הראשון. גם רבי יהודה הכשיר שטר כזה ששוברו בצידו, אך הוא טוען שזו הייתה החלטה חד-פעמית ולא עקרונית ("בזה הכשרתי"). את כל שאלות הבבלי ניתן לתרץ בטיעון שהעלינו שאין בין התנאים מחלוקת אלא עצה טובה.
בהמשך הסוגיה (קעא ע"ב) המשך דיון של חכמי ארץ ישראל. רבי יוחנן וריש לקיש תומכים בדעת רבי יוסי, ומעניין שכך גם נמסר בשמו של רבי אליעאי, אביו של רבי יהודה.

Mishnah 7

<small>עפ”י כתב יד קופמן</small>
<b>שני אחים אחד עני ואחד עשיר והיניח להן אביהן מרחץ ובית הבד</b> – שני האחים אינם משמרים משק בית משותף (משפחה מורחבת), אלא עזבו את בית האב, האחד הֶעֱשִׁיר ואחיו הֶעֱנִי. עתה הם ירשו שני מתקנים, והם אמורים לחלק אותם ביניהם. <b>עשאן לשכר עשאן לאמצע</b> – אם משכירים את המתקנים, השכר הולך לאמצע ומתחלק בין שני האחים. מן הסתם אחד מהשניים בכור, אך המשנה אינה מתייחסת לחלק המיוחד של הבכור. <b>עשאן לעצמו</b> – הם משתמשים במתקנים הללו להנאת עצמם. באופן טבעי העשיר משתמש בבית המרחץ והעני משתמש פחות. העשיר משתמש יותר בבית הבד (יש לו מטעים נרחבים) והעני פחות.
<b>זה עשיר אומר לעני קח לך עבדים וירחצו במרחץ</b> – העשיר אומנם משתמש יותר במרחץ אך העני רשאי להשתמש בו כרצונו (חצי מהזמן). העובדה שהעני איננו מנצל את חלקו במלואו איננה סיבה לשינוי בחלוקה. כן אומר העשיר: <b>קח לך זיתים ובא ועשם בבית הבד</b> – העני איננו זכאי להטבה בגין אי ניצול בית הבד. מן הסתם במקרה כזה העני יתבע חלוקת הרכוש, מכירתו וחלוקת הרווחים. אבל עד החלוקה לכל אחד מהם זכות שימוש שווה, והעני מפסיד משום שאין לו אמצעים לנצל את הרכוש העומד לרשותו. ההלכה חוזרת בתוספתא (פי"א הי"ב).
<b>שנים שהיו בעיר ושם אחד יוסה בן שמעון ושם אחד יוסה בן שמעון</b> – שני אנשים זרים בעלי אותו שם. התופעה מעידה על מגוון קטן של שמות שבהם השתמשו, ואכן בשלהי ימי הבית השני רווחו בחברה היהודית חמישה או שישה שמות עיקריים של גברים, כשם חמשת בני חשמונאי: יהודה, שמעון, יונתן, אלעזר, יוחנן (והסתעפויותיו הלשוניות כגון חנן, חנני, חוניו וכו') ויוסי. כידוע בספר מקבים א נמנים חמשת הראשונים כבני חשמונאי (ב ו), ואילו במקבים ב (ח כג; י כ) נזכר אח אחר בשם יוסף, והוא יוסי. שמות אלו תדירים ביותר. לאחר החורבן ירד השימוש בשמות אלו, אך עדיין הם היו השמות הנפוצים ביותר. תופעה כזאת של שמות כפולים המוצגת במשנה הייתה אפוא תדירה.
<b>אינן יכולים להוציא שטר חוב זה על זה</b> – שכן מהשטר לא ברור מי המלווה ומי הלווה,<b> ולא אחר יכול להוציא עליהם שטר חוב</b> – מפאת הבלבול האפשרי.<b> נימצא לאחד בין שטרותיו</b> – בשטרות של פלוני שלישי נמצא שובר ובו נאמר:<b> שטרו של יוסה בן שמעון פרוע</b> – הפלוני שימש כנראה כנאמן שאצלו השליש אחד מהמכונים "יוסף בן שמעון".<b> כולם פרועים</b> – כל אלו ששמם יוסף בן שמעון פטורים מהחזר חובות. שני המשפטים סותרים זה את זה. אם אסור לכתוב שטר הלוואה ליוסף בן שמעון, כיצד נמצא שטר כזה אצל אדם שלישי? על כך המשנה משיבה בהמשך.<b> כיצד יעשו ישלישו</b> – אם בכל זאת פלוני מלווה כסף ליוסף בן שמעון, ישליש את השטר אצל אדם נאמן שלישי, והנאמן יפקח על כך שיגבו את הכסף מיוסף בן שמעון האמיתי. <b>ואם מת הנאמן</b> – זהו המקרה לעיל שנמצא שטר כזה פרוע אצל הנאמן. ניתן גם לפרש "ישלשו" – יכתבו את שם הסבא יוסף בן שמעון בן יעקב.<b> אם היו משולשים</b> – השטרות הושלשו אצל נאמן שלישי, או שגם שם הסבא היה זהה אצל שניהם,<b> יכתוב סימן</b> – הנאמן יתאר את אותו יוסף שהשטר מדבר עליו בעזרת סימן. בפפירוסים מצריים הסימן הוא פוזל, שומא על ידו השמאלית וכו'.<b> אם היו סימנין יכתוב בהן</b> – המשפט קשה וכוונתו כנראה שיכתוב את הסימן של ההורים (שמעון), או של הסבא (יעקב). ביתר עדי הנוסח שינוי קל, "יכתוב כהן", כלומר יוסיף שפלוני כוהן וכך יבדיל בין זה לזה. הפירוש יפה, וההבדל בין "כהן" ל"בהן" זעיר, אך הנוסח "כהן" תמוה לגופו: אם אחד מהם כוהן הרי שזו הבחנה ברורה, ותואר זה מופיע לעיתים קרובות בשטרות כמו בכתובות קבר. זו אינה אפשרות רחוקה, אלא שהפתרון הראשון הוא הפשוט ביותר. יתר על כן, הרי הייחוס לכוהן היה נדיר למדי<sup class="footnote-marker">51</sup><i class="footnote">בבדיקה שערכנו, כ-2% מהנפטרים מכונים בכתובות הקבר "כהן". </i>. על כן נראה שהנוסח "כהן" הוא תיקון קל של המעתיקים, והנוסח "בהן", שהוא הנוסח המקורי והקשה יותר, תוקן. הבבלי (קעג ע"א) הוא שמוסיף: "אם היו שניהם כהנים יכתבו דורות", אבל אין זה בהכרח פירוש למשנה, אלא פרט נוסף (הצעת פתרון נוספות). מכאן גם ש"ישלש" איננו להוסיף דור שלישי אלא פירוש אחר, שכן הוספת דור מכונה בגמרא "יוסיפו דורות".
הירושלמי (יז ע"ג) מציע פתרון אחר, לכתוב את שם הערב, וכמובן ניתן לכתוב סימנים נוספים. בסופו של דבר אין אדם הדומה בכול לאחר בשמו, במגוריו, בעבודתו וכן הלאה. ברור שמשנתנו מציעה פתרונות חילופיים, עצות טובות, ולא פסק הלכה. בפועל כל סימן טוב, ובלבד שיהא ברור וחד-משמעי.
תופעה בולטת היא שבכל הסימנים הללו אין הצעה להוסיף את שם האישה או האם. זו אפשרות שאיננה נדונה. בכתובות קבר בדרך כלל אדם מצוין לפי אביו, ואישה לפי אביה או לפי אימה, אך רק לעיתים רחוקות הבן נקרא על שם אמו.
המשנה כאמור סותרת את עצמה. ראשית נאמר שאין לכתוב שטרות הלוואה לאדם שיש בעירו אדם נוסף בעל אותו שם, ולאחר מכן מוצעות הצעות אחרות המאפשרות כתיבת שטר כזה, וכן נדון מקרה שבו נמצא שטר כזה שאסור לכותבו. מעבר לכך, מה יקרה אם אחד מהם זקוק להלוואה? אי אפשר להלוות לו? ועוד, הרי העדים יודעים מי הלווה ומי המלווה, ועדותם תכריע! אין כאן אלא ניסוח "מתחכם" להלכה ונוהג פשוטים. אם השם של אחד הצדדים חוזר בעיר, יש לפתור את הבעיה בדרך כלשהי. אין כל קושי למצוא דרכי עקיפה, על ידי ציון הכתובת, המשפחה המורחבת וכן הלאה, כל שהמשנה דורשת הוא תשומת לב לבעיה. הניסוח "אין כותבין" הוא ניסוח ספרותי תאורטי. ודאי שמותר להכין שטר כזה, רק צריך למצוא פתרון לזהות השמות. כך גם מבינים התלמודים, שהרי הם מציעים פתרונות נוספים.
ההלכה חוזרת בתוספתא, אלא ששם היא מוסבת על מקרים אחרים: "1. האומר תנו מאתים דינר ליוסף בן שמעון, והיו שם שני יוסף בן שמעון. 2. אין דורשין לשון הדיוט לומר לזה היה אוהב ולזה לא היה אוהב, 3. אלא שניהם חולקין בשוה. יצאת עליהן כתובת אשה ובעל חוב, שניהם נותנין בשוה. 4. הוציא אחד מהן שטר על חבירו שחיב לו, לא יאמר לו (שלי היא) שלי היא, שאבד ממני, אלא כל שהשטר בידו גובה. 5. נמצא לאחד בין שטרותיו שטרו של יוסף בן שמעון פרוע, שטרות שניהן פרועין. 6. וכשהוא גובה, אינו גובה אלא מדעת הלוה" (פי"א הי"ג).
הסעיף הראשון מתאר מקרה הפוך מזה של המשנה. נתגלה שטר האומר שיש להעניק כסף ליוסף בן שמעון. המשפט השני מדגיש שאין מנסים "לפרש את השטר" ולחפש בו היגיון, כגון שאחד מהם ידיד של המעניק, אלא חולקים בשווה. זו הלכה שאיננה במשנה, שאם אכן נכתב שטר על שם אחד מבעלי השמות הזהים יחלקו בטובת ההנאה או בחוב. סעיף 4 מדבר על שטר שכתוב בו שיוסף בן שמעון הלווה ליוסף בן שמעון; מי שהשטר בידו גובה. המשפט החמישי חוזר על ההלכה שבמשנה לגבי המקרה שבו נמצא שטר על שם יוסף בן שמעון, אותו שטר שקודם נאמר במשנה שאסור לכותבו. התוספתא, בניגוד למשנה, איננה אוסרת על כתיבת שטר כזה (במקרה ששם הלווה זהה לשם של אדם נוסף בעיר). אם הייתה הלוואה כזו אין הדבר פסול אלא שהמקרה יוצר בעיות, וכאשר מגיעים לשלב הגבייה הלווה רשאי להתנגד לגבייה בטענה שלא הוא הלווה (משפט 6). במקרה כזה אין אומרים יחלוקו (שני בעלי השמות הזהים ישלמו כל אחד חצי מההלוואה), אלא כל אחד מהם פטור, מן הסתם מדין המוציא מחברו (כדעת בית הלל).
ההלכה השנייה תמוהה. האם אין יודעים מי התחייב כתובה לאישה פלונית? בנידון זה בוודאי מפרשים את השטר כחל על מי שהיה נשוי לאישה זו, בלשון המשנה "דורשין לשון הדיוט". הניסוח של התוספתא הוא עקרוני ואוטופי ולא מעשי.
בעקבות משנתנו מופיע יוסף בן שמעון כדוגמה לשמות רווחים גם בסוגיות אחרות. התופעה כנראה רווחה, אם כי יוסף ושמעון הם דוגמה ספרותית אקראית בלבד<sup class="footnote-marker">52</sup><i class="footnote">בבלי, גיטין כד ע"א; כז ע"א; בבא מציעא יח ע"א; בבא בתרא למשנתנו קסז ע"א (לעניין כתיבת גט); קעב ע"ב; בכורות מח ע"ב.</i>.
הקטע הבא במשנה ממשיך דיון בשטר פרוע, וקשור לרישא בקשר נוסף. הירושלמי הציע שהפתרון לבעיית השמות הזהים הוא הזכרת הערב, והסיפא עוסקת בשני דינים אחרים הנוגעים לערב.
<b>האומר לבנו שטר בין שטרותי פ</b>[<b>ו</b>]<b>רוע</b> (האות וי"ו מחוקה בקו) – לפני מותו ציווה האב את בנו על עניינים כספיים שונים, והודה בין השאר ששטר הלוואה אחד השמור בביתו פרוע. מדוע לא הוחזר השטר? איננו יודעים. הדבר אינו תקין, ונובע, מן הסתם, מאווירה של ידידות וקִרבה בין המלווה ללווה. <b>ואין ידוע אי זה הוא</b> – איזה הוא השטר הפרוע שיש לבטלו, <b>שטרות כולם פרועים</b> – כל השטרות חשודים כפרועים. מסתבר שהודאת האב עשתה לה כנפיים והד בציבור, ואולי נאמרה לפני עדים, או שהבן מתנהג בהגינות עוד יותר ממה שאביו הורה. <b>נמצא לאחד שם שנים</b> – לווה אחד שיש לו שני שטרות, <b>הגדול פרוע והקטון אינו פרוע</b> – הלווה רשאי לטעון שהשטר הגדול הוא הפרוע, אבל אין הוא רשאי לטעון ששני השטרות פרועים, שכן המלווה הודה רק בשטר אחד שהוא פרוע, והלווה רשאי לטעון שכוונת האב המת הייתה לשטר הגדול. הירושלמי מוסיף הנמקה: "תני לא דומה אימת שטר גדול לאימת שטר קטן" (יז ע"ד). מן הסתם האב הודה בשטר הגדול, שכן חשש מיום הדין ורצה למנוע הפסד מרובה של הלווה, אבל על שטר קטן לא היה המלווה מודה. לפיכך יש להניח שהמלווה הודה על השטר הגדול.
כאמור, את המשנה ניתן להבין ללא מרכיב זה. יתר על כן, הטיעון חלש למדי.<b> המלוה את חבירו על ידי ערב</b> – שלחוב יש ערב, <b>לא ייפרע מן הערב</b> – אין לפנות ישירות לערב אלא יש לפנות קודם ללווה, ולערב רק לאחר שהתברר שללווה אין כסף. באופן טבעי הלווה חלש מבחינה כספית והערב מצבו מבוסס יותר, לכן המלווה מעוניין לפנות לערב בהתחלה ולפתור לעצמו את בעיית החזר החוב. <b>אם אמר על מנת שאיפרע מימי שארצה</b> – אם בשטר או בהסכם בעל פה נקבע שהמלווה יכול לפנות למי שירצה, הרי שהכוונה הייתה שהמלווה רשאי לפנות ישירות לערב. <b>יפרע מן הערב</b> – המלווה רשאי לפנות ראשונה לערב.<b> רבן שמעון בן גמליאל</b> [<b>אומר</b>]<b> אם יש נכסים ללווה בין כך ובין כך לא יפרע מן הערב</b> – למרות התנאי המלווה צריך למצות את התהליך המשפטי ולהפקיע נכסים מהלווה, ורק אם ללווה אין ביטחונות, יפנה לערב. כפי שנראה במשנה הבאה, המשנה שם חולקת על משנתנו וסוברת שהמלווה פונה לערב תחילה.
בירושלמי (יז ע"ד) נוסף: "רבי אבהו בשם רבי יוחנן, בשיש נכסים ללווה, אבל אין נכסים ללווה יפרע מן הערב. ואם אמר על מנת שאפרע ממי שארצה, יפרע מן הערב ואפילו יש נכסים ללווה". לכאורה אלו דברי רבן שמעון בן גמליאל, ונראה שהאמורא אמר את דבריו על הרישא: לא יפנה לערב תחילה, כשיש ללווה נכסים (כל שהם, אפילו מטלטלין?). בכך למעשה האמורא מכיל את דעתו של רבן שמעון בן גמליאל על הרישא החולקת. ההלכה מצויה גם בתוספתא (פי"א הט"ו), בתוספת פרטים.
בעינינו, לפי ההליכים המשפטיים של ימינו, השאלה למי המלווה פונה ראשון נראית משנית, הרי בסופו של דבר יגיעו לערב. אלא שבעולם הקדום כל המערך היה שונה. הגבייה הייתה בעיקרה בלתי פורמלית. המלווה נשען על הגינותו של הלווה ועל לחץ דעת הקהל. בית הדין היה במידה מסוימת חסר אונים. הלווה יכול היה למשוך את זמן הפירעון ולנהל "מלחמת התשה" נגד המלווה. זה הרקע למצב המתואר במשנה הקודמת של שטר שנפרע חלקית (ללווה לא היה כל הסכום במועד); זה הרקע לתקנת פרוזבול (לווה שמאחר בפירעון החוב) וכן הלאה. על כן הזכות של הלווה לתבוע את ההחזר מהערב, עוד לפני שפנה לללווה, חשובה. ההנחה היא שהערב הוא בעל ממון, והמלווה פונה אל כבודו העצמי, שלא ייתפס כמי שמעכב תשלומים מחוסר ממון. כל אלו העניקו למלווה מנוף מהותי לגביית החוב. מכאן נובעת חשיבות ההלכה שבמשנה.
<b>כיוצא בו</b> – עוד הלכה דומה הנוגעת לערב ולגביית החוב ממנו, אף שאיננה דומה להלכה הקודמת מבחינת תוכנה, <b>אמר רבן שמעון בן גמליאל אף הערב לאשה בכתובתה והיה בעלה מגרשה</b> – האישה מגורשת ומקבלת כתובתה. לכתובה יש ערב (ידיד הבעל), והערב יצטרך לשלם את מחיר הכתובה.<b> ידיר הנייה</b> – הערב רשאי להדיר את הבעל שלא ייהנה מאשתו<sup class="footnote-marker">53</sup><i class="footnote">ראו המבוא למסכת נדרים, שם הצענו שבתקופה קדומה ניתן היה לאדם להדיר את רעהו, והייתה זו מעין קללה החלה על השני. </i>, על מנת שהבעל לא יוכל להחזירה, או שהבעל יידור הנאה מאשתו כדי שלא יוכל להחזירה, ובכך להרגיע את הערב<b>. שמא יעשו קינונייא על נכסיו של זה ויחזיר את אשתו</b> – כך ימנע קנוניה אפשרית. הקנוניה היא שהבעל יחזיר את אשתו לאחר שהערב שילם את כתובתה, והערב יפסיד את כספו. לכאורה המינוח "ידיר הנייה" הוא בלתי אפשרי: אדם רשאי לידור על עצמו, אך אי אפשר להדיר אותו. ואכן בעדי נוסח מאוחרים "ידירנה הנאה", הבעל ידיר את אשתו, שכן הבעל רשאי להדיר את אשתו. אלא שאין צורך בתיקון זה. במבוא למסכת נדרים הראינו שבהלכה הקדומה אפשר היה שפלוני ידיר את אלמוני, והנדר חל אף על פי שלא המודר נדר, אלא המודר הודר בעל כורחו. "ידיר" הוא אפוא הערב, שמותר לו להטיל נדר על הבעל. כן הצענו שהבעל יידור הנאה מאשתו, כדי להבטיח לערב שלא יחזיר את גרושתו.

Mishnah 8

<small>עפ”י כתב יד קופמן</small>
<b>המלווה את חבירו בשטר גובה מנכסים משועבדים</b> – זו הלכה ידועה שבעזרתה הסברנו את משנה ו. מלווה בשטר רשאי לגבות מנכסי הלווה, ואם מכר הלווה את אדמתו (מאדמתו) לאחר כתיבת השטר המלווה רשאי להפקיע את הקרקעות שנמכרו לקונים. קרקעותיו של הלווה "משועבדות" לפירעון ההלוואה. רק נכסים קרקעיים מהווים ערבון להלוואה, אם כי מאוחר יותר, עוד בתקופת האמוראים, החלו לגבות גם ממטלטלין<sup class="footnote-marker">54</sup><i class="footnote">ראו פירושנו לכתובות פ"ט מ"ח; גיטין פ"ה מ"ג.</i>. השינוי החל בתקופת התנאים (גביית חוב ממטלטלין חשובים), והפך לדרך המלך לגביית חובות בימי הגאונים. התהליך קשור לאובדנו של המעמד המרכזי של הקרקעות בסל הנכסים של הציבור היהודי. הקרקע נתמעטה, עד שהפכה למוצר שבתפוצות רק יהודים בודדים החזיקו בו. <b>על ידי עדים</b> – אם ההלוואה לא הייתה בשטר אלא רק בעדים,<b> גובה</b> – המלווה, <b>מנכסים בני חורים</b> – רק מנכסים שאינם משועבדים. "בני חורים" הם קרקעות חופשיות משעבוד. בעדי נוסח אחרים: "בני חרי".
<b>הוציא עליו כתב ידו שהוא חייב לו</b> – המלווה הוציא שטר הלוואה,<b> גובה</b> – המלווה קודם<b> מנכסים בני חורים</b> – סדר הגבייה מתחיל מנכסים שבידי הלווה, ואחר כך מנכסים משועבדים שאותם המלווה מפקיע מידי הלקוחות, והלקוחות יתלוננו ללווה וידרשו ממנו את כספם (קרוב לוודאי שאין לו להחזיר). לאחר מכן, אם לא גבה המלווה את חובו, יפנה לערב, כאמור במשנה הבאה. <b>והערב שהוא יוצא לאחר חית</b>[<b>ו</b>]<b>ם שטרות</b> – השטר נחתם והערב הוסיף שהוא ערב לחוב, שהרי הערב איננו חלק מההלוואה אלא נספח לה. <b>גובה מנכסים בני חורים</b> – הערב שנוסף לאחר החתימה כאילו הצטרף ללווה בעדים. מן המשנה משמע שהמלווה פונה לערב עוד לפני שמיצה את ההליך של גבייה מנכסים משועבדים, והערב מצידו, לאחר ששילם את החוב, רשאי לגבות את החוב מנכסים משועבדים של הלווה. כל זאת בערב רגיל המופיע בשטר במקומו, אבל אם הוא נוסף לאחר החתימה גובה מנכסים בני חורין בלבד. משמע שללווה יש נכסים בני חורין, ובכל זאת פנה המלווה ללווה, בניגוד למשנה ז לעיל<sup class="footnote-marker">55</sup><i class="footnote">הבבלי (קעו ע"א) נחלק ממה גובה הערב שחתם במקום הנכון (לפני חיתום שטרות).</i>. <b>מעשה בא לפני רבי ישמעאל ואמר גובה מנכסים בני חורים</b> – המשנה לעיל היא הלכת רבי ישמעאל שהמלווה גובה מן הערב בתחילה, והערב גובה חובו מהלווה. לפנינו מעשה המדגים את ההלכה, ואיננו יודעים האם ההלכה הכללית נלמדה מהמעשה או שמא התנא (רבי ישמעאל) גם קבע הלכה כללית, וגם אירע סיפור מעשה.
המעשים במשנה לעיתים מדגימים את הקושי ביישום ההלכה העקרונית, ולעיתים מדגימים את ההלכה עצמה, וכך במקרה שלפנינו.
<b>אמר לו בן ננס</b> – לרבי ישמעאל, <b>אינו גובה לא מנכסים משוע</b>[<b>ב</b>]<b>דים ולא מנכסים בני חורים</b> – לערב אין זכות גבייה כלל. <b>אמר לו</b> – רבי ישמעאל לבן ננס,<b> למה</b> – מה הטעם להחלשתו של הערב, <b>אמר לו הרי החונק את אחד בשוק</b> – "חונק בשוק" הוא איש אלים התובע את חובו באלימות.<b> אמר לו</b> – אדם שלישי לחונק,<b> הנח ואני נותן לך</b> – אדם שלישי מתערב ומבטיח את פרעון החוב,<b> פטור</b> – הערב מלשלם לחונק,<b> שלא על אומנותו<sup class="footnote-marker">56</sup><i class="footnote">כך נראה לנו שכתוב על גבי מחיקה.</i> הילוהו</b> – בשאלה. החונק הסכים לוותר על חובו בגלל אמונתו, כלומר בגלל כבודו של הערב, ואין למלווה תביעות כספיות משפטיות לאדם השלישי. או אולי יש להבין שהערב התחייב בגלל אמונתו בלווה, ולא התכוון לשית על עצמו התחייבות כספית. הבבלי מכנה מצב כזה "אסמכתא" (קעג ע"ב). כפי שכתבנו לעיל (משנה ה) זה מינוח בבלי, אבל התפיסה שלעיתים התחייבות איננה "אמיתית" ואיננה מלאה ולכן בטלה מופיעה כבר בספרות התנאית, ללא המינוח הבבלי.
<b>ואי זה הוא הערב שהוא חייב לו</b> – אם כן איזה ערב חייב לשלם את ההלוואה?<b> אמר לו הלווהו ואני נותן לך</b> – הערב פנה למלווה ואמר לו להלוות לפלוני כסף, והוא (הערב) ישלם לו. רק זו התחייבות ממשית של הערב. <b>חייב</b> – הערב,<b> שכן על מנת הילווהו</b> – הערב היה תנאי להלוואה, ואנו נוסיף שהוא היה המניע והגורם להלוואה ולכן התחייבותו משפטית. בירושלמי (יז ע"ד) מובא סיפור מעשה שבו נהגו כבן ננס בעניין זה.
שמעון בן ננס מקעקע למעשה את הסדר הערבות. הוא רואה בו מחווה של כבוד ללווה ולמלווה ולא התחייבות כספית. את הסדר הערבות הוא מצמצם למקרה שבו הערב יוזם את ההלוואה.
<b>'כבוד' הערֵבים</b>
הטענות של בן ננס מזכירות כללי תשלום, ובעיקר תשלום קנס בחברה הערבית המסורתית, כחלק מתהליך הסולחה. הנאשם מודה באשמתו, בסיוע מתווכים מגיע להסדר פיצויים, ואז מתקיימת סעודה פומבית שבסופה מתחיל המשא והמתן הטקסי (ששני הצדדים יודעים וחותרים שיגיע לסיכום שנקבע מראש). בשלב ראשון שני הצדדים מסכימים על פיצוי גבוה בהרבה ממה שסוכם. לאחר שהאשם התחייב לקנס אדיר מתחיל טקס מתוכנן ומתוזמן שבו המאשים מוותר על חלק מההתחייבות כמחוות כבוד לערֵבים, עד ששני הצדדים מגיעים לסכום שנקבע מלכתחילה.
כבוד הערֵבים מהווה ערובה לתשלום שסוכם ולצעדי פיוס עתידיים. רבי שמעון בן ננס מתאר טקס ערבות שבו הערב מתערב לטובת הלווה, מתחייב בכבודו שהחוב יכובד, אבל איננו מתכוון באמת להשתתף בתשלום.
הכלל ההלכתי של משנתנו (גבייה מוגבלת מנכסים משועבדים) מופיע במשנת גיטין פ"ה מ"ג. שם מדובר על כך שאין גובים מנכסים משועבדים לטובת מזונות האישה והבנות (אך גובים מהם לתשלום גוף הכתובה). הלכה זו מוצגת כתקנה בשל תיקון עולם.
ההלכה מופיעה בתוספתא כמחלוקת, ובסתם (ללא הגדרתה כתקנה): "אחד נכסים שיש להן אחריות, ואחד נכסים שאין להן אחריות, נפרעין מהן למזון האשה והבנות, דברי רבי. רבי לעזר בי רבי שמעון אומר... בין ששעבד האב בחייו בין ששעבדו יורשין לאחר מיתת אביהן, אין נפרעין מהן לענין כתובה, אבל לפרנסה גובין מהן" (כתובות פ"ד הי"ח). מהתוספתא קשה לדעת אם המשפט "בין ששעבד" וכו' הוא משפט עצמאי ואין עליו מחלוקת בברייתא שבתוספתא, או שמא זה המשך דברי רבי אלעזר ברבי שמעון שרבי חולק עליהם, ואז משנתנו מהלכת בשיטת רבי אלעזר ברבי שמעון, ורבי חולק. בתלמודים<sup class="footnote-marker">57</sup><i class="footnote">ירו', גיטין פ"ה ה"ג, מו ע"ד; כתובות פי"ג ה"ג, לו ע"א; פ"י ה"א, לג ע"ד; בבלי, כתובות סח ע"ב. </i> הוויכוח ממשיך והתלמוד מציג זאת תדיר כמחלוקת, האם גובים מנכסים משועבדים רק כתובה או גם מזונות.
הירושלמי (גיטין פ"ה ה"ג, מו ע"ד) מספר על מקרה, הלכה למעשה, של יתומים שביקשו לגבות את פרנסתם מנכסים משועבדים, והאמוראים מתחבטים בשאלה, בין השאר מתוך הנימוק "לא מוטב שיתפרנסו מן שלאביהן ולא מן הצדקה? אמר ליה רבי לעזר, רבי, אילו יבואו לפני רבותינו, אין רבותינו נוגעין בו, ואנו עושין בו מעשה?". בהמשך אומר רבי יסא שהיה גובה ממשועבדים, אבל מחזיקי הקרקע ערערו וכנראה נדחו (הפרשנות של הקטע איננה מובטחת). אמוראי ארץ ישראל ראו במשנה טקסט מחייב, אך גם הרשו לעצמם לחרוג ממנו כאשר הייתה להם סיבה משמעותית. אפשר להציג את משנתנו כעמדת ביניים בין רבי לרבי אלעזר ברבי שמעון. הווה אומר, משנתנו אומרת שמין הדין יגבו גם ממשועבדים (כשיטת רבי), אבל משום "תיקון העולם" לא יגבו ממשועבדים. סביר יותר שמה שמשנת כתובות רואה כהלכה מוצג במשנת גיטין כתקנה. כך או כך, בסופו של דבר משנת גיטין איננה כרבי, ורבי כעורך המשנה אינו מכיל את דעתו במשנה שלו.
מעתה עלינו לחזור לשאלה איזה תיקון העולם יש כאן. שני התלמודים מתחבטים בשאלה מה ההבדל בין הקרן לבין אכילת פירות, הרי את שניהם הגזלן חייב באותה מידה. שני התלמודים מציעים "מפני שאין להן קיצבה", אין כאן סכום קבוע, ולכן החיוב פחות ברור ונתון להכרעת בית הדין בכל מקרה ומקרה (ירו', גיטין פ"ה ה"ג, מו ע"ד; בבלי, שם נ ע"ב)<sup class="footnote-marker">58</sup><i class="footnote">והשוו בבא מציעא יד ע"ב.</i>. הבבלי מציע הצעה נוספת: "לפי שאין כתובין", כלומר אין זה מלווה בכתב. התלמוד דוחה הצעה זו, לא לפני שמנסה את צירוף שתי ההצעות השונות<sup class="footnote-marker">59</sup><i class="footnote">בדיוננו במשנת גיטין פ"ה הבאנו את דעתה של מור ש"תיקון עולם" מראשיתו קשור לקיום מצוות פרו ורבו בלבד, אם כן הרי שלפנינו כבר הרחבה של המונח "תיקון עולם". אבל לדעתנו אי אפשר לדעת מה היה אופייה המקורי של התקנה המכונה "תיקון עולם", ואין בידנו לתארך את המופעים השונים של התקנה. </i>.
ההסברים התולים את הדבר בכך שאין כאן שטר כתוב הם במהותם בעייתיים. אלו הסברים טכניים, ואילו לפנינו תקנה המנוסחת כמיוחדת ובעלת אופי ציבורי, עקרוני-משפטי (תיקון עולם). נראה שההלכה מתמרנת ומחפשת את האיזון הנכון שבין זכויות הקונה לזכויותיהם של בעלי החוב של המוכר. העדפה מוחלטת של בעלי החוב עלולה להביא לשיתוקו של הסחר בקרקעות, שהרי הקונה איננו מובטח בקנייתו. התלבטות האמוראים שהבאנו מעידה על הקושי הנפשי בהחלטה מעין זו. מסתבר שפסק המשנה לא היה סוף ההתחבטות, אלא רק מרכיב אחד ממנה.
כל התשלומים הללו אינם התחייבויות ברורות וקצובות כפי שהעירו התלמודים, על כן אי אפשר שהתחייבויות מעורפלות כאלו תוטלנה על הקונה. מצד שני ניצבו צורכי אוכל נפש של האישה והילדים, ומכאן התקנה וההתחבטות. נימוק זה מצוי במפורש במשנת כתובות: "נישאת, הבעל נותן לה מזונות, והן נותנין לה דמי מזונות. מתו, בנותיהן ניזונות מנכסים בני חורין, והיא ניזונת מנכסים משועבדים, מפני שהיא כבעלת חוב. הפקחים היו כותבים: על מנת שאזון את בתך חמש שנים כל זמן שאת עמי" (פי"ב מ"ב). ההתחייבות לזמן קצוב הופכת לקצובה, וחלה על נכסים משועבדים.
אגב דיון זה נלמד שההלכה שמוגדרת אצלנו כ"תיקון עולם" מופיעה בתוספתא כהלכה סתם. יתר על כן, במקרה זה ההלכה יש בה כמובן היגיון חברתי-כלכלי, ברם כל הלכות הגבייה מנכסים משועבדים או מנכסים סתם הן בעצם תקנות. אלו הסדרים משפטיים שאין להם רמז בדברי תורה, והם כולם פרי ההיגיון החברתי-משפטי. מה ההבדל התוכני בינם לבין תקנה?
תקנה אחרת הקרובה למשנתנו היא: "אין עושין כתובת אשה מן המטלטלין מפני תיקון העולם, אמר רבי יוסי וכי מה תיקון העולם יש בזו, אלא לפי שאין לה קצבה" (תוס', כתובות פי"ב ה"ב). הנושא שונה, ולכאורה אין קשר בין משנתנו לברייתא זו. התלמודים אומנם מקשרים את שתי המימרות, אך כפשוטן אין ביניהן קשר תוכני. משנתנו מניחה שעצם הגבייה רק מקרקעות כנראה מוסכמת. אנו התייחסנו לתקנה זו בפירושנו לסוף פרק ה בגיטין.
האם ההלכה העקרונית שגובים מלקוחות רק בנכסים משועבדים גם היא מוצגת כתקנה? השאלה שאנו מציגים איננה היסטורית. לדידנו אם אין לה עדות מפורשת בדיני תורה, הרי שיש לראות בה הכרעה של תורה שבעל פה אי שם בשלב הקדם-תנאי שלה. השאלה היא כיצד ראו את הדברים האמוראים או התנאים המאוחרים עצמם. בבבלי יש דיון ומחלוקת בעניין: "אמר עולא: דבר תורה, אחד מלוה בשטר ואחד מלוה על פה גובה מנכסים משועבדים, מאי טעמא? שעבודא דאורייתא, ואלא מה טעם אמרו מלוה על פה אינו גובה אלא מנכסין בני חורין? משום פסידא דלקוחות... ורבה אמר: דבר תורה, אחד מלוה בשטר ואחד מלוה על פה אינו גובה אלא מנכסים בני חורין... שלא תנעול דלת בפני לוין" (קעה ע"ב). שני האמוראים יודעים אפוא שלפנינו שינוי הלכתי (התפתחות הלכה), והדין המקורי (בניסוח האמוראי "דין תורה") היה אחיד בנושא.
התפתחות הגבייה מנכסים משועבדים (לפי הבבלי)
<b>אמר רבי ישמעאל הרוצה להחכים יעסוק בדיני ממונות</b> – רבי ישמעאל מבחין במקצוע משפטי שהוא דיני ממונות, ומעריך אותו: <b>שאין מקצוע בתורה גדול מהן</b> – בשלב זה לא ברור במה גודלו של המקצוע – בחשיבותו, בהשפעתו, או בכישרון הנדרש לעיסוק בו.<b> שהן כמעיין נוביע</b> – דיני ממונות אינם נלמדים מדרשה או מהיגיון פשוט, אלא מחייבים יצירתיות והבנה של "חוקי המשחק" הבלתי כתובים, כמו ניתוח תפקיד הערב בתחום הכבוד ולא כשותף כלכלי-משפטי. מעיין נובע הוא אפוא בניגוד למסורת או לדרשות פסוקים. כך למשל רבי אליעזר הוא בור סוד, שקולט ואיננו שוכח דבר אך גם איננו יצירתי, ואילו רבי אלעזר בן ערך הוא כמעיין מתגבר(אבות פ"ב מ"ח)<b>.</b> אכן התיאור הולם את רבי אליעזר. "בור סוד" הוא בור מסויד (מטויח<sup class="footnote-marker">60</sup><i class="footnote">בדפוסים: "בור סיד". מבחינה מילולית פירושו בור של סיד, וזו גרסה משובשת בעליל.</i>) הקולט מים, משמרם במצב טוב ואינו מאבדם. הבור אינו יוצר, אלא מעביר את המסורת.
רבי אליעזר מתאר את עצמו כבור סוד ומסביר בכך מדוע אינו יכול לדרוש בציבור, שהרי כל מה שיש לו הוא מפי רבותיו<b>:</b> "אמר לו רבן יוחנן בן זכאי: אליעזר אמור לנו דבר אחת מדברי תורה. אמר לו (רבי אליעזר) אמשול לך משל למה אני דומה? לבור הזה שאינו מאבד. יכול להוציא מים יותר ממה שהוא מכניס? אמר לו (רבן יוחנן בן זכאי לרבי אליעזר) אמשול לך משל למה הדבר דומה? לבאר הזאת שהוא מזלה ומוציאה מים מאיליה. כך את יכול לומר דברי תורה יותר ממה שנאמר למשה מסינ<b>י</b>" (אבות דרבי נתן, נו"ב פי"ג, עמ' 32). אין כאן רק תיאור, אלא דימויו העצמי של החכם הצעיר (אז). בהמשך הוא דורש דרשה שכנראה הכול ראו בה חידוש. רבי אלעזר מתהדר שלא אמר דבר שלא שמע מרבותיו, וזה דימויו העצמי, או התדמית שמייחסים לו עורכי המדרש. עם זאת, אין ספק שבין ההלכות הרבות שנמסרו בשמו מן הסתם היו גם חידושים. אומנם הוא נוטה בבירור לשמרנות, אך גם השמרנות וגם החדשנות שתוזכר להלן הן שני פניו של בית המדרש שיש בו שני הצדדים.
לעומת זאת אין בידנו לאשר את השבח לרבי אלעזר בן ערך. מתורתו השתמר רק מעט<sup class="footnote-marker">61</sup><i class="footnote">הוא ממשיך את דברי הלל "ודילא מוסיף ייסוף".</i>, ואין בה יצירתיות מעבר למקובל. אבל ייתכן שמעיינות היצירה שלו לא השתמרו.
<b>והרוצה לעסוק בדיני ממונות ישמש את שמעון בן ננס</b> – זה שבח נוסף שעשוי להיות המשך דברי רבי ישמעאל, או מימרה חדשה. במימרה מוגדרת חשיבותו הרבה של בן ננס כמומחה יצירתי לדיני ממונות. במשנה נשמרו דבריו בתשעה נושאים, ארבעה מהם אינם בדיני ממונות<sup class="footnote-marker">62</sup><i class="footnote">ביכורים פ"ג מ"ט; שבת פט"ז מ"ה; עירובין פ"י מט"ו; מנחות פ"ד מ"ג.</i>, והיתר בנושאים ממוניים. לפי מקורות אלו הוא איננו בולט במיוחד דווקא בדיני ממונות, אבל בהחלט ייתכן שלא כל תורתו נשמרה. על כל פנים בספרות התלמודית האמוראית מצויות אמירות עקרוניות נוספות שלו בדיני ממונות.
חלוקת התורה למקצועות איננה פשוטה. היא מעידה על תרבות חשיבה ותרבות עיסוק בתרבות (פרשנות של התרבות המשפטית-הלכתית). במשנת חגיגה פ"א מ"ח מובאת רשימת "גופי" התורה וחלוקה ערכית ביניהם. דנו בכך בפירושנו למשנה שם, והצגנו את הטבלה דלהלן.
גופי תורה
ברשימה זו דיני ממונות אינם נחשבים לנושא עצמאי. הם נכללים אולי במונח הכללי יותר, "דינים". לפנינו הבחנה ברורה בכך שדיני ממונות הם נושא עצמאי, ושלנושא זה צמחו מומחים ייחודיים. בדרך כלל במקורות דיני ממונות באים בניגוד לדיני נפשות ולדיני קנסות, ובביטוי זה אין הכרה בכך שזה מקצוע בפני עצמו אלא בכך שהם פחות חשובים, ו"קלים" בהשוואה לדיני נפשות (תוס', שבועות פ"ג מ"ח). מעניינת וחשובה ההבחנה שדיני ממונות משאירים לדיין מרווח יצירתי גדול יותר, מן הסתם מכיוון שאינם כבולים למסורת מחד גיסא, ולדרשנות פסוקים מאידך גיסא. כפי שכתבנו במבוא למסכת נזיקין, אכן גם במקצוע זה מופיעות דרשות כהנמקות להלכה, אך כנראה אפילו חכמים מאוחרים הבינו שאין הם המקור להלכה.
המשנה שלנו מבטאת אותה תפיסה עדינה של שילוב נוהגים חברתיים ונוהגים משפטיים. מן הראוי להעיר שאומנם סך כל ההלכות שבן ננס מחדש אולי איננו רב מבחינה כמותית אבל אלו הלכות עקרוניות, כגון ההלכה לעיל פ"ז מ"ג בדבר סתירה בתוך השטר, או דבריו על משנת בבא מציעא פ"א מ"א (בבלי, ב ע"ב) שאסור להגיע למצב שתיווצר סיטואציה שבה שני הצדדים, שדבריהם כמובן סותרים זה את זה, יישבעו, ולפיכך אחד מהם יישבע שבועת שקר. כך ייצור בית הדין בידיו מצב של שבועת שקר (אף על פי שהאשמה תלויה כמובן בראשו של מי שטען טענת סרק ונשבע עליה). ברבות מההלכות המיוחסות לבן ננס מצויה התנגשות דומה בין הצד המשפטי וחוכמת השוק או חוכמת החברה.
שני התלמודים מציינים שאומנם שיבח רבי ישמעאל את בן ננס על חריפותו, אבל אין ההלכה כדבריו (ירו', יז ע"ד; בבלי, קעו ע"ב). לא נעסוק כאן בפסיקת ההלכה שכן אין היא פעילות שנעשתה ברובד הלימודי של המשנה, אלא מאוחר הרבה יותר, ומטעמים המאפיינים את הלימוד האמוראי או הגאוני בלבד.
בכך מסתיימת מסכת נזיקין בסיום שיש בו אגדה והתרוממות רוח. כך מסתיימות מסכתות רבות בש"ס<sup class="footnote-marker">63</sup><i class="footnote">אך מסכתות בבא קמא ובבא מציעא אין בהן סיום אגדי שכן אינן סוף מסכת. </i>, כגון מסכת מכות המסיימת את מסכת סנהדרין, מסכת עדיות ועוד. כך גם מסכת אבות מהווה סיום באגדה לכל הסדר.

נספח

<b>תפרוסת הקברים בארץ, המאבק הבין-כיתתי</b>
בנספח קצר זה ברצוני לבחון פרט קטן בנוהגי הקבורה בשלהי ימי בית שני, פרט שכנראה השתבש במחקר והמסקנות ממנו לא זכו למיצוי במחקר.
בספרו המונומנטלי "מגילת המקדש"<sup class="footnote-marker">592</sup><i class="footnote">ידין, מגילת המקדש, א, עמ' 249; קימרון, מגילת המקדש, עמ' 70.</i> דן ידין בפסקה קצרה העוסקת במקום הקבורה. המגילה הכיתתית קובעת:
1<b>. ולוא תעשו כאשר הגויים עושים בכל מקום המה קוברים את מתיהמה וגם בתוך בתיהמה המה קוברים</b>
<b>2. כי אם מקומות תבדילו בתוך ארצכמה אשר תהיו קוברים את מתיכמה בהמה</b>
<b>3. בין ארבע ערים תתנו מקום לקבור בהמה</b>
פיסוק המשפטים הוא כמובן הפרשנות שלי. ידין הסיק שבני הכת אסרו לקבור במקום יישוב ו"מצוות העשה" היא לקבור במקומות קבורה מיוחדים, בית קברות אחד בין כל ארבע ערים. למען האמת, ההלכה השנייה שידין מונה אינה הלכה אחת אלא שתיים: 1. לקבור את המתים במרוכז, 2. איסור לקבור אותם ברחבי הארץ, וזאת כדי לצמצם טומאת מת (טומאת אוהל). בנוסף יש הלכה שלישית, להרחיק ולרכז את קברות הבהמה. אפשר אולי להקיש קל וחומר פנימי: אם את קברות הבהמה יש לקבור בשטח הפנוי בין תחומי ערים שונות – קל וחומר קברי אדם. לכאורה נראה שידין קרא:
<b>כי אם מקומות תבדילו בתוך ארצכמה אשר תהיו קוברים את מתיכמה בהמה. בין ארבע ערים תתנו מקום לקבור בהמה.</b>
ברם קריאה כזאת משאירה את המשפט השלישי קטוע, ונראה להעדיף את הקריאה הראשונה המוצעת כאן.
בטרם נשוב לדרכי הקבורה הכיתתית ברצוננו לעסוק במה שידין עסק, בדרכי הקבורה של חז"ל. לדעתו חכמים התירו לקבור בתוך הערים, והוא מביא לכך סדרת ראיות. חלק מהן אזכיר להלן.
ידין לא העלה את השאלה הפשוטה: הרי יישובי היהודים בארץ ישראל בשלהי ימי הבית השני ובתקופת המשנה והתלמוד מצטיינים בהעדר קבורה בתוך העיר! שאלה זו לא עלתה בין השאר משום שטרם התחדדה המתודולוגיה של חיפוש אחר ביטוי ארכאולוגי להלכה (אם הוא קיים), ופרשנותו. חוקרי קברים הזכירו את דברי ידין ואת העובדה שבציבור היהודי החמירו בהרבה ונהגו לכאורה כהלכה הכיתתית<sup class="footnote-marker">593</sup><i class="footnote">ראו למשל קלונר וזיסו, עיר הקברים, עמ' 4: "עשוי להשתמע כי הבריות נהגו לקבור 'בכל מקום', אולם הממצא הארכיאולוגי בישובי התקופה אינו תומך בכך".</i>, ולא קברו בתוך הערים. הזכירו ועמדו על הבעיה, אך לא על השלכות הממצא.
המסקנה הפשוטה היא שהקברות היהודיים פזורים בכל מקום. זו צריכה הייתה להיות ראיה לכך שההלכה הכיתתית שבמגילת המקדש איננה ההלכה הרווחת. בנוסף, אם ההלכה היהודית התירה לקבור בתוך הערים, והציבור לא נהג כך, הרי שההלכה איננה משקפת את המציאות. הציבור החמיר יותר מההלכה של חז"ל, ופחות מזו של מגילת המקדש. שני הקורפוסים ההלכתיים הללו רחוקים אפוא מהנוהג הרווח.
למסקנות הללו השלכות מרחיקות לכת מבחינת הבנת התקופה. לא ידין ולא אחרים בחנו מסקנה זו.
ורד נעם הקדישה לנושא זה דיון ארוך יותר<sup class="footnote-marker">594</sup><i class="footnote">נעם, הלכות טהרה. מאמר זה שוקע בספרה "מקומראן למהפיכה התנאית" (נעם, היבטים, עמ' 74-61). </i>. היא התרכזה בהלכות עצמן, ופחות במשמעות ההיסטורית-חברתית שהעליתי. דברי הביקורת שלה הם מופת לביקורת אדיבה אך מדויקת ונוקבת. היא דוחה את רוב הראיות של ידין לכך שהקבורה היהודית היא בתוך העיר. ברוב העדויות היא רואה "ראיה לסתור", כלומר הן מוכיחות שהציבור היהודי נמנע מקבורה בתוך שטח העיר. בין הטיעונים היא נותנת מקום של כבוד לממצא הברור מהשטח. בסופו של דיון נותרה נעם עם שתי ראיות שידין הביא שמהן משתמע שקבורה בתוך השטח העירוני הותרה. נעם רואה, ובצדק, בראיות הרבות עדות לנוהג המקובל, העולה גם מהמציאות הארכאולוגית. את שני המקורות החריגים היא מציגה כעמדת "מיעוט" או "הקול האחר".
אני מקבל לחלוטין את התזה העיקרית של נעם שיש בספרות חז"ל קולות חריגים, ועל המחקר לתת הד לקול האחר. ורד נעם כמובן מתנגדת, מבלי לומר זאת בפירוש, לשתי הדרכים האלטרנטיביות – לדרך המסורתית השואפת להרמוניה ולו במחיר פשוטו של כתוב, ומאידך גיסא גם לדרכם של חוקרים מודרניים המצביעים על ריבוי דעות ורואים בכך עילה שלא לחפש אחר קול מרכזי וברור.
עם זאת, נותר צורך בבירור נוסף. אם הממצא הארכאולוגי (האחיד במקרה זה) מביא לתיאור מציאות אחת, וכל המקורות או חלק מהם מציג מציאות אחרת – האם די בעצם ציון הדבר? לדעתי כמובן אפשר שזה המצב, אין להשתיק את הקול האחר גם אם הוא נגד רוב הדעות (המקורות), וגם אם הוא נגד הממצא הארכאולוגי. עם זאת, עצם הסתירה מחייבת בירור. אם אכן כך הדבר הרי שזו ראיה לשיטתם של אותם רבים וטובים הסבורים שמקורות חז"ל אינם משקפים מציאות היסטורית של זמנם. אם כך, הרי המקורות הללו בלתי רלוונטיים לחקר החברה היהודית של זמנם, ו/או של שלהי ימי הבית השני. כידוע שאלות אלו משביתות במידה רבה את המחקר בדור האחרון, ולכאורה לפנינו עדות בעלת חשיבות לבירור שאלות אלו.
במקרה שהנספח הזה עוסק, המציאות החברתית גלויה ואינה צריכה פרשנות, ונקל לראות האם הציבור נהג כמו שמשתקף (ונדרש) בהלכה, או שנהג אחרת. זאת בניגוד לוויכוח בתחומים אחרים שבהם דרך התנהגותו של הציבור היא ניחוש.
נפתח אפוא בבירור אותם שני מקורות שלדעת ידין וורד נעם מלמדים על נוהג רווח (הלכה) לקבור בתוך תחום המגורים במרחב היהודי.
המשנה במסכת כלים (פ"א מ"ז; תוס', פ"א הי"ד, עמ' 570) קובעת: "עיירות המוקפות חומה מקודשות ממנה, שמשלחים מתוכן את המצורעים, ומסבבין לתוכן מת עד שירצו, יצא אין מחזירין אותו". "מסבבין" לפי ידין משמעו קוברים, הרי שבערים מוקפות חומה קוברים מת בשטח העיר, ורק בירושלים נמנעו מכך. ברם ההבנה הזאת של המונח "מסבבין" (קוברין) מוטעה מכול וכול. על פניו המונח "מסבבין" רחוק מהמונח "קוברין", ובכלל, מה פירוש "יצא אין מחזירין"? אם מסובבים משמעו קוברים, אזי "יצא" משמעו שנקבר כבר מחוץ לעיר; האם יעלה על הדעת להוציאו מהקבר? לשם מה?
הסברו של ידין מבוסס כנראה על דברי רמב"ם<sup class="footnote-marker">595</sup><i class="footnote">רמב"ם בפירושו למשנה, ובעיקר בהלכות בית הבחירה פ"ז הי"ג. שם הוא כותב בפשטות: "ואין קוברין בתוכן מת עד שירצו שבעה טובי העיר". גם כאן המינוח "בתוכן" סובל את הפרשנות שהכוונה לקבורה בתחום השייך לעיר, ולא בעיר עצמה. אלא שאינני סבור שיש להתאמץ ולאלץ את דברי רמב"ם כך שיתאימו לתבנית של תקופת המשנה והתלמוד. הרעיון של קבורה "בתוך המדינה" מופיע גם בדברי רע"ב. לעומת זאת ראב"ד בהגהותיו לרמב"ם ובעל כסף משנה שם ותוספות יום טוב מסבירים את המונח "מסבבין" כמו שאנו מציעים. אינני מרחיב בבירור העמדות הפרשניות. אני סבור ששלב הבירור הפרשני שייך לעבודות ההכנה של החוקר ועליו להישאר מאחורי הקלעים, אלא אם כן יש בו תרומה לבירור המשנה (וד"ל). </i>, וכבר העיר בעל כסף משנה למקום שרמב"ם גרס, אולי, "משכיבין". לגרסה זו אין כל עדות מסייעת בעדי הנוסח שבידינו.
רמב"ם, ואולי מפרשים נוספים, מדברים על קבורה בעיר רגילה. לא כאן המקום לפרש את דבריו, אלא להדגיש שבמשנה עצמה אין מדובר על קבורה בתוך העיר. המשנה מדברת על המנהג לסבב את המת, כלומר להעביר את המיטה ממקום למקום בתוך העיר, להשהות אותה ברחוב או בבית הכנסת ולומר שם הספדים לכבוד המת ולכבוד הציבור. מותר לסבב את המיטה בעיר מוקפת חומה, ואם המת יצא מהעיר אין מחזירים את המיטה להמשך הסיבוב. דין זה חל, כאמור, רק בעיר מוקפת חומה. אבל אין במשנה כל התייחסות למקום הקבורה.
בעיר רגילה גם כאשר המיטה יצאה מותר להחזירה לסיבוב נוסף, אך אין כל רמז לכך שהקבורה היא בתוך העיר.
על מנהג הסיבוב אנו שומעים ממקורות מספר: "אין מניחין את המטה ברחוב שלא להרגיל את ההספד, ולא של נשים לעולם מפני הכבוד" (משנה, מועד קטן פ"ג מ"ח). אם כן הניחו את המת ברחבה שבעיר כדי להרבות את ההספד, ובחול המועד נמנעים מכך. כמו כן: "מניחין את האיש ברחוב ואין מניחין את האשה ברחוב" (שמחות פי"א ה"ב, עמ' 187). גם בבתי הכנסת הניחו את המת, והתוספתא מגבילה ואומרת: "בתי כנסיות... הספד של רבים יוספד בהן" (מגילה פ"ב הי"ח)<sup class="footnote-marker">596</sup><i class="footnote">המשפט כתוב בסגנון מקראי, ואולי הוא ציטוט ממקור קדום שעורך המשנה הכיר. מעט משפטים בסגנון מקראי פזורים במקורות; כנראה מעתיקים מאוחרים "תיקנו" לעיתים סגנון זה ואיחדו אותו עם הסגנון הרגיל.</i>
כמו כן: "ויבוקש הדבר ולא נמצא; ויבדלו חכמי ישראל בזעם. ויאמר אלעזר בן פועירה לינאי המלך..." (בבלי, קידושין טז ע"א). תודתי לדוד ביבן שהיסב את תשומת ליבי לתופעה. תופעה אחרת היא שיבוץ פסוק בתוך משפט, כגון משנה, סוטה פ"ח מ"ז (ציטוט מיואל ב טז), פאה פ"ב מ"ב (והוא ציטוט מישעיהו ז כה).
לעיבוד של הלכה זו ראו בבלי, מגילה כח ע"ב; שאילתות דרב אחאי גאון לפרשת חוקת, שאילתא קלג.</i>. כן מסופר על שני חכמים שנכחו בהספד של "רבי יודה נשיאה בר בריה דרבי יודה נשיאה" שנערך בבית הכנסת של אנשי גופנה בציפורי (ירו', ברכות פ"ג ה"א, ו ע"א). ההספד העיקרי נעשה ב"בית ההספד", ליד מקום הקבר, אך היה גם הספד בעיר, כגון הסיפור על פלוני שבא "ומצא הספד קשור בתוך ביתו" (תוס', יבמות פי"ד ה"ו). הסיפור המדגים את הנוהג הוא במדרש קהלת רבה (ט ג), ומתאר את מסע ההספד של רבי יהודה הנשיא. הספדים נישאו בשמונה עשרה בתי כנסיות, והמינוח הוא "ואשרוניה", כלומר השהו את הגופה בבתי הכנסת השונים.
אם כן בעיר חומה מותר לסבב את המת, אך משיצא מהשטח הבנוי, אין מחזירין אותו להספד נוסף. מכאן אף נלמד שלעיתים, בעיירה רגילה, סובבו את המת בעיר והוציאוהו מהעיר בדרכו לקבר, ואז החזירו אותו להספד נוסף, מעין ההדרן של ימינו.
אם כן, אין במשנה כל התייחסות לקבורה בשטח העיר. אדרבה, סתם קבר הוא בחוץ, ויוצאים מהעיר לקוברו.
המקור השני שידין מתבסס עליו, וורד נעם איננה סותרת אותו, הוא:
ומניין שלא היו קוברין בתחום ערי הלוים רבי אבהו בשם רבי יוסה בן חנינה ומגרשיהם יהיו לבהמתם ולכל חייתם לחיים ניתנו לא ניתנו לקברות (ירו', עירובין פ"ה ה"ג, כב ע"ד).
לכאורה זו ראיה שרק בתחום ערי לוויים אין קוברים, אך בעיירה רגילה הדבר מותר. ניכר שידין סבור שתחום העיר הוא השטח הבנוי. ברם בספרות חז"ל יש הבחנה ברורה בין ה"עיר", שהיא השטח הבנוי, לבין "התחום", שהוא הטריטוריה של היישוב, השטח החקלאי שלו. בספרות חז"ל ההבחנה בין השניים ברורה:
הנודר מן העיר מותר ליכנס לתחומה של עיר ואסור ליכנס לעיבורה (משנה, נדרים פ"ז מ"ה). ההבחנה משולשת: העיר עצמה (השטח הבנוי), עיבור העיר, שהוא "זחילת היישוב" במונחים מודרניים, כלומר הבתים הסמוכים לשטח הבנוי, והתחום שמסביב לשטח הבנוי.
כמו כן: "כשם שהעיר קולטת כך תחומה קולט" (משנה, מכות פ"ב מ"ז). כאן דינו של ה"תחום" כדין היישוב עצמו. רוצח שנכנס לתחום העיר כבר מוגן מגאולת דם. כן מתוארת כניסת תושבי העיר לעיר עצמה לקראת שבת: "הסמוכין לעיר בטלין, הסמוכין לתחום מתכנסין ובאין לתוך התחום" (תוס', סוכה פ"ד הי"א).
אם כן בתחום ערי לוויים אין קוברים, אבל בתחום יישוב רגיל קוברים מתים. אך לא בעיר עצמה, או נכון יותר אין התייחסות לקבורה בעיר עצמה. בהלכות שבת ובהלכות עירובין יש התייחסות שונה ל"תחום"; כאן התחום הוא תחום שבת. בלקט החלקי לעיל בחרתי אזכורים שבהם בוודאי אין מדובר בתחום שבת אלא בתחום "סתם".
המסקנה פשוטה: אין בספרות חז"ל כל רמז לאפשרות של קבורה בעיר עצמה. אדרבה, הקבורה היא במפורש מסביב לעיר. המקורות הספרותיים מתאימים לממצא הארכאולוגי. נוסיף ונאמר שחז"ל מקשרים את הנוהג לבעיה של טהרה, אבל כמובן אפשר שהנוהג איננו קשור להלכות טהרה אלא לנושאים אחרים.
מבחינה מתודולוגית, אם הממצא הארכאולוגי איננו עולה בקנה אחד עם מקורות חז"ל, אין לבטל כמובן את האפשרות לסתירה, אדרבה, יש להסיק ממנה את מֵרַב המסקנות. אבל הסתירה היא בבחינת איתות אזהרה, ומן הראוי לבחון היטב האם באמת זו משמעותם של מקורות חז"ל (ושל הממצא).
מכיוון שהבאנו את ההלכה שבמגילת המקדש, עלינו לדקדק מעט בהבנתה. בעל המגילה מביא היגדים מספר:
1. הגויים קוברים בכל מקום, גם בתוך בתים.
ההאשמה מופנית אל הגויים. המונח "גויים" בכתיבים שונים (גואים, גוי) מופיע במשפטים מספר במגילה, את חלקם ניתן לפרש כמתייחסים ליהודים או לנוכרים (ס 21), אבל חלקם מדבר במפורש בנוכרים שעימם בני ישראל נלחמים (נז 7, 16, נח 3; סב 12; סד 7; סד 10-9). אם כן הנוכרים קוברים מתים בכל מקום; אין כאן כל אמירה ביחס לבני ישראל שאינם מבני הכת.
2. צריך להבדיל מקומות לקבורה – כלומר לא לפזר את הקבורה בכל פיסת קרקע אפשרית, אלא להקים בתי קברות מוסדרים. לא נאמר במפורש היכן צריכים לשכון מקומות קבורה אלו. ברם אם את הבהמות יש לקבור רחוק מהעיר (להלן, 3) – קל וחומר בני אדם.
3. את הבהמות יש לקבור במרחק מהעיר, בין ארבע ערים אחרות.
בממצא הארכאולוגי טרם נמצאו קברות בהמה. כמובן "לא מצינו" אינה ראיה מלאה, אך לאור ריבוי הממצא הארכאולוגי בארץ יש לומר שלפחות בשלב זה אין עדות לכך שההלכה הכיתתית קוימה במקום כלשהו. זאת ועוד; הקבורה היהודית מצטיינת בהיעדר בתי קברות. בית הקברות המוסדר היחיד המוכר עד עתה הוא בבית שערים, והוא שימש כידוע בעיקר לקבורת מתים מן הנֵכָר. זה היה אתר קבורה ממוסד בהנהגת מוסדות יהודיים (מן הסתם בהנהגת הנשיאות). אומנם נמצאו אתרים שבהם ריכוזי קברות, אך לא בתי קברות מוסדרים. סביב אתרים יהודיים מאות קברים (כך בירושלים, בגמלה<sup class="footnote-marker">597</sup><i class="footnote">על הקבורה סביב ירושלים ראו קלונר וזיסו, עיר הקברים. מבני הקבורה סביב גמלה מוכרים מסקר גמלה, שטרם פורסם.</i> וביישובים יהודיים מאוחרים יותר), אך לא בית קברות מוסדר.
מתוך הממצא העצום של אלפי קברים אפשר לציין גם מעט בתי קברות נוספים, כגון זה שבחורבת כורקוש (איור 60א), ובמעט אתרים נוספים (איור 60ב).
אם כן גם בסעיף זה ההלכה הכיתתית לא יושמה. לכאורה ניתן לטעון שההלכה הכיתתית לא יושמה מכיוון שהחברה היהודית שלאחר החורבן דחתה את ההלכה הכיתתית. ברם הטיעון שהעלינו מבוסס על מקומות יישוב שהיישוב היהודי בהם חרב לאחר המרד הגדול. כך גם יוצא מסקר היישוב בהר יהודה. היישוב היהודי שם נפגע בחלקו במרד הגדול ובחלקו במרד בר כוכבא, והקבורה פזורה סביבות היישובים ללא בתי קברות מוסדרים<sup class="footnote-marker">598</sup><i class="footnote">זיסו, הישוב הכפרי. פיזור הקברות בולט באתרים רבים והוא מן המפורסמות שלא צריך כלל לאומרן, ראו למשל איורים 25, 44, 75 בחיבור זה. </i>. אגב, המונח "בית קברות" מופיע בספרות חז"ל, אך כמעט תמיד בכתבי היד הטובים הנוסח הוא "בין הקברות", והמונח "בית קברות" טרם נקבע בתקופת המשנה והתלמוד.
לעומת כל זאת, ליד קומראן אכן נמצא בית קברות מוסדר, ונשוב לכך להלן.
בספרות המחקר היו שהציעו לראות בהלכה שבמגילות מדבר יהודה את ההלכה הרווחת. להערכתנו טענה כזאת אין בה כל היגיון. הלכות הקבלה המחמירות של בני הכת מעידות על תפיסה אליטיסטית של קבוצת מיעוט קטנה. מכל מקום, ממצא הקבורה בארץ מלמד שאכן דעתם לא התקבלה. בתי הקברות היו מפוזרים, ולשיטתם של בני הכת אכן הרבו בטומאה. יתר על כן, הקברים סמוכים ליישובים ואפשר לומר שמעגל הקברות מגדיר, במידה רבה, את התחום הבנוי. אומנם במרחב הכפרי של ארץ ישראל ניתן למצוא לעיתים קבר בודד מנותק מיישוב, אך לא בית קברות מוגדר, ועל אחת כמה וכמה לא בית קברות מוגדר רחוק מהיישוב.
ההיבט האחרון של ההלכה שבמגילת המקדש נוגע ליישום ההלכה בקומראן עצמה. מסתבר שבני הכת עצמם אכן מיישמים את הלכות הכת בתחום זה. הם דאגו לבניית בית קברות מוסדר, ולהרחקתו מתחום היישוב שלהם. זו ראיה נוספת לזיקה שבין אתר קומראן וההלכה הכיתתית. ידוע שנושא זה שנוי במחלוקת, והיו חוקרים שביקשו לטעון שקומראן איננו מרכזם של בני כת מדבר יהודה<sup class="footnote-marker">599</sup><i class="footnote">ספרות רבה בעברית בנושא. הוויכוח מתמקד סביב מאמרו של הירשפלד, קומראן. ראו תשובתם של אשל וברושי, חורבת קומראן; ברושי, מנזר או חווה, וראו ההערה הבאה.</i>. במקביל היו ניסיונות לאתר את יישובם של בני הכת במקום אחר, שם אין בית קברות מוסדר<sup class="footnote-marker">600</sup><i class="footnote">הירשפלד, יישוב מתבודדים, ולעומתו ספראי, קומראן או עין-גדי; עמית ומגנס, האיסיים; הירשפלד, ארכאולוגיה של מתבודדים.</i>, אם כי כמובן ייתכן שבית הקברות עדיין מוסתר וממתין לגילויו.
עם כל זאת, גם בית הקברות בקומראן איננו במרכז ארבעה יישובים ואיננו רחוק מהיישוב מרחק מְרַבִּי. כנראה בבואם לקיים את חייהם נאלצו גם בני הכת להתפשר עם קשיי היום יום.
כל ההבחנות העולות מנספח זה סובבות סביב הצורך לבחון את הזיקה שבין הממצא הארכאולוגי לבין המקורות הספרותיים כחלק מהותי מבירור הנתונים של כל תחום לחוד.
<u>מסקנות</u>
1. במגילת המקדש אין כל האשמה שהציבור היהודי נוהג לקבור מתים בתחום העיר הבנויה.
2. ההלכה הכיתתית תבעה בתי קברות מאורגנים ומרוכזים במרחק רב ככל האפשר מהעיר.
3. היישוב היהודי נהג לקבור את מתיו מחוץ לעיר (בשטח החקלאי), במפוזר, וככל האפשר בקרבת היישוב הבנוי. נוהג זה עולה מספרות חז"ל וברור בממצא הארכאולוגי.
ההלכה הכיתתית לא יושמה ברחבי ארץ ישראל אלא רק בקומראן עצמה (זה הממצא בשלב זה). נמצאנו מאשרים את הטענה שספרות קומראן מייצגת קבוצה קטנה, שולית, שהשפעתה על החברה מצומצמת (לפחות בתחום זה). לעומת זאת ספרות חז"ל משקפת את המציאות החברתית בארץ. מעיון שטחי בספרות חז"ל ניתן היה להתרשם שהמציאות החברתית הוכתבה על ידי ההלכה (או ההקפדה של ההלכה על קבורה מרוכזת). ברם אפשר שלפיזור הקבורה סיבות נוספות, ולמעשה אין בכל ספרות חז"ל הצהרה ברורה בנושא, וודאי שלא טענה שחכמים הכתיבו את הנוהג הציבורי. כמובן בכך לא הסתיים הדיון בשאלה מי הכתיב את אורחותיה של החברה היהודית בשלהי ימי הבית השני.
עוד אנו למדים שגם האיסיים נאלצו בסופו של דבר להתפשר עם המציאות. אומנם הם קברו את מתיהם בבית קברות מרוכז, אך לא במרחק המְרַבִּי מהיישוב, ולא במרכז תחומיהן של ארבע ערים.

ביבליוגרפיה

אבות דרבי נתן, מהדורת שכטר, ש"ז, וינה, 1887.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אביעם ואשכנזי, מערב הגליל –Aviam,M. and Ashkenazi, J., 2012, "Monasteries, Monks, and Villages in Western Galilee in Late Antiquity", <i>Journal of Late Antiquity</i> 5, pp. 269-297.
אבנר, אילת – אבנר, ע', תשנ"ג, "תולדות אזור אילת והנגב הדרומי לאור התגליות והמחקרים החדשים", אריאל 94-93, עמ'184-113.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
<i>אהבת ציון וירושלים, ראטנער, ד', וילנא, תרס"א-תרע"ג. </i>
אהרוני, אבני גבול – אהרוני, י', 1955, "שלוש אבני גבול חדשות ממערב הגולן", עתיקות 1, עמ' 114-109.
אהרוני, עוד אבני גבול – אהרוני, י', 1959, "עוד שתי אבני גבול מעמק החולה", עתיקות 2, עמ' 154-152.
אונא, ויו שין – אונא, א', תש"מ, "ויו שין מתחלפין במשנה", סיני פז, עמ' קה-קיח.
<i>אוצר הגאונים, מהדורת לוין, ב"מ, חיפה וירושלים, תרפ"ח-תש"ג</i>.
אור זרוע, ר' יצחק בר' משה נ"ע מווינה, זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, ירושה – אורבך, א"א, תשכ"ז, הלכות ירושה וחיי עולם, <i>דברי הקונגרס העולמי למדעי היהדות,</i> ד, עמ' 141-133.
אורבך, משמרות – אורבך, א"א, תשל"ג, "משמרות ומעמדות", <i>תרביץ</i> מב, עמ' 327-304.
אורמן וגרג, גולן – Urman, D. and Gregg, R.C., 1996, <i>Jews, Pagans, and Christians in the Golan Heights: Greek and other Inscriptions of the Roman and Byzantine Eras</i>, Atlenta.
אטלס, הערמה – אטלס, ש', תש"ו, "הערמה משפטית בתלמוד",בתוך: ליברמן, ש'ואחרים (עורכים), ספר היובל לכבוד לוי גינצבורג, ניוארק, עמ' א-כד.
אייזנשטיין, אוצר המדרשים – אייזנשטיין, י"ד, ללא שנת דפוס, אוצר המדרשים, ירושלים.
איילי, מלאכה – איילי, מ', תשמ"ד, "ההתייחסות הערכית למלאכה בספרות חז"ל", מחקרי ירושלים במחשבת ישראל, ד, עמ' 59-7.
איילי, פועלים – איילי, מ', 1987, פועלים ואומנים, תל אביב.
<i>איכה רבה, מהדורת באבער, ש', וילנא, תרנ"ט.</i>
אילן ודמתי, מרות – אילן, צ' ודמתי, ע', תשמ"ח, מרות: הכפר היהודי הקדום, תל אביב, עמ' 52-44.
אלבק, דיני ממונות – אלבק, ש', 1983, דיני הממונות בתלמוד, תל אביב.
אלבק, השלמות – אלבק, ח', תשי"ב, השלמות לפירוש המשנה, מצוי בסוף אלבק, פירוש.
אלבק, מבוא – אלבק, ח', תשי"ט, מבוא למשנה, ירושלים ותל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים ותל אביב.
אלון, מחקרים – אלון, ג¬', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אליאש, גורן – אליאש, ב', תשמ"ב, " 'כל שיש לו גורן קוצץ עמו כשער הגורן, וכל שאין לו גורן קוצץ עמו כל זמן שירצה' (תוספות ב"מ ו, ה)", תרביץ נא, עמ' 191-185‬.‬‬‬‬
אליאש, פסיקה – אליאש, ב"צ, תשמ"ב, "עסקות סאה בסאה ופסיקה על פירות: מסורת וחידוש בתקופת הגאונים", דיני ישראל יח, עמ' רה-רנג; יט, עמ' מא-פו.
אליאש, ציבור – אליאש, ב"צ, תשל"ב, "לשאלת זהותו המשפטית של הצבור בהלכה התלמודית", דיני ישראל ג, עמ' 29-15.
אליאש, ריבית – אליאש, ב"צ, תשל"ח, "שורשיה הרעיוניים של ההלכה – פרק בהלכות ריבית במשנה ובתלמוד", שנתון המשפט העברי ה, עמ' 78-7.
אליצור, חדות – אליצור, י', תשמ"ה, " 'חדות'-'דות' – מילה שהשתבשה או נוסחאות מקוריות שונות", <i>לשוננו</i> מח-מט, עמ' 141-132.
אליצור, מקוואות – אליצור, י', תשנ"ט, "מקוואות לטבילת ידים", קתדרה 91, עמ' 172-165.
אליצור, תגובה – אליצור, י', תשמ"ו, "תגובה", <i>לשוננו</i> נ, עמ' 76-73.
אלכסנדר ואחרים, נחל תות –Alexandra, Y. et al., 2006, "Nahal Tut (site VIII): A Fortified Storage Depot from the late Fourth Century BCE", <i>Atiqot</i> 52, pp. 131-189.
אמלינג ואחרים, כתובות<b> –</b>Ameling, W., Cotton, H.M., Eck, W., Isaac, B., Kushnir-Stein, A., Misgav, H., Price, J.and Yardeni, A. (eds.), 2011, <i>Corpus Inscriptionum Iudaeae/Palaestinae: A Multi-lingual Corpus of the Inscriptions from Alexander to Muhammad, vol. II: Caesarea and the Midlle Coast</i>, Berlin.
אסתר רבה, קושטא, רע"ד או ר"פ.
אפלבאום, קשתי זמאריס – אפלבאום, ש',תש"ל, "קשתי זאמאריס", מחקרים בתולדות עם ישראל וארץ ישראל 1,עמ' 89-79.‬
אפלבאום ואחרים, כתובות – Applebaum, A. et al., 1978, "Varia Epigraphia", <i>Scripta Classica Israelica</i> 4, pp. 133-155.
אפעל ונוה, אוסטרקונים – Ephal, I. and Naveh, J., 1996, <i>Aramaic Ostraca of the Fourth Century from Idumaea</i>, Jerusalem.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים ותל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים לטהרות – אפשטיין, י"נ, תשמ"ג, פירוש הגאונים לסדר טהרות, ירושלים.
<i>ארבעה טורים, רבי יעקב ברבי אשר, מהדורת וארשה, תרמ"ב.</i>
אשל ואחרים, שטר – אשל, א' ואחרים, תש"ע, "שטר משנת ארבע לחורבן בית ישראל", בתוך: אשל, ח' ופורת, ר' (עורכים), מערות המפלט מתקופת מרד בר-כוכבא, ירושלים, עמ' 553-539.
אשל וברושי, חורבת קומראן – אשל, ח' וברושי, מ', תשס"ד, "חורבת קומראן והמגילות, תגובה על י' הירשפלד", קתדרה 109, עמ'62-51.
באומגרטן, משקין – Baumgarten, J.M., 1995, "Liquids and Susceptibility to Defilement in 4Q Fragments", <i>JQR</i> 85, pp. 91-101.
באר, סקר – באר, ש', 1984, בעקבות הסקר הארכיאולוגי בגליל המערבי 1983-1977, חוברת פנימית, מועצה אזורית מטה אשר.
בוט, טהרה – Booth, R.P., 1986, "Jesus and the Laws of Purity", <i>JSNTS</i> 13, Sheffield.
בורקט, דת הלניסטית –Burkert, W., 1985, <i>Greek Religion</i>, Cambridge.
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך: Krausz, S. and Weisz, M. (eds.), <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
ביכלר, ירושה – ביכלר, א', 1956, "סקירה תלמודית היסטורית על העברת נחלה מן הבן על ידי האב", בתוך: Büchler, A., <i>Studies in Jewish History</i>, Oxford, pp. 15-44 (hebrew section).
ביכלר, נטילת ידיים – Büchler, A., 1909-1910, "The Law of Purification in Mark 7.1-23", <i>ExpTim</i> 21, pp. 34-40.
בית יוסף – יוסף בן אפרים קרו, בתוך: ארבעה טורים.
בלומנר, קדמוניות – Blümner, H., 1911, <i>Die Römischen Privataltertümer</i>, München.
בן אפרים, גבול – בן אפרים, י', תשס"ג, הגבול בין הפרובינציות פלשתינה ופיניקיה במאות ב-ג לספירה ברמת הגולן, עבודה לתואר שני בשכפול, אוניברסיטת בר-אילן, רמת גן.
בנקס, חוק –Banks, R., 1975, <i>Jesus and the Law in the Synoptic Tradition</i>, Cambridge.
בעל המאור על הרי"ף, נדפס בתלמוד ש"ס וילנא.
בקויטץ, תבנית – Beckwitz, R., 1988, "Formation of the Hebrew Bible", in: Mulder, M.J. (ed.), <i>Mikra</i>, Assen.
בקון, אבן גבול – Bacon, B.R., 1907, "A New Inscription from Upper Galilee", <i>AJA</i> 2, pp. 315-320.
בר אילן, מחלות קדושות – בר אילן, מ', תשס"א-תשס"ב, "על המחלות הקדושות", קורות טו, עמ' כ-סב.
בר אילן, רפואה – בר אילן, מ', תשנ"ט, "הרפואה בארץ-ישראל במאות הראשונות לספירה", קתדרה 91, עמ' 78-31.
בראנד, בית בד – בראנד, י', תש"ב, "בית הבד", סיני ו, עמ' 325-303.
בראנד, כלי חרס – בראנד, י', תשי"ג, כלי החרס בספרות התלמוד, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, רב נטרונאי – ראו תשובות רב נטרונאי בר הילאי גאון.
ברושי, מנזר או חווה –ברושי, מ', תשס"ד, "מנזר או חווה? תגובה על י' הירשפלד", קתדרה 109, עמ' 68-63.
ברושי, תל מגדים – ברושי, מ', תש"ל, "תל מגדים, עיר פיניקית ותחנת-דרכים רומית-ביזאנטית", קדמוניות ב, עמ' 126-124.
ברנרד, פירוש – Bernard, J.H., 1985, <i>A Critical and Exigetical Commentary on the Gospel According to St. John, New International Critical Commentary</i>, Edinburgh.
גבע, הרובע היהודי –Geva, H., 2000,<i>Excavations in the Old City of Jerusalem, Conducted by Nahman Avigad, 1969-1982</i>, I-IV, Jerusalem.
גודבלאט, הקשר – גודבלאט, ד', תשמ"ד, "על סיפור ה'קשר' נגד רבן שמעון בן גמליאל השני [בבלי הוריות]", ציון מט, עמ' 374-349.
גודמן, גליל –Goodman, M., 1983, <i>State and Society in Roman Galilee, A.D. 132-212</i>, Totowa, N.J..
גודמן, המעמד השליט – Goodman, M., 1987, <i>The Ruling Class of Judaea</i>, Cambridge.
גולאק, אוצר השטרות – גולאק, א', תרפ"ו, אוצר השטרות הנהוגים בישראל, ירושלים.
גולאק, דיאתמון – גולאק, א',תרצ"ט,"דיאתמון", תרביץ א ד, עמ' 144.
גולאק, יסודי המשפט – גולאק, א', תרפ"ב, <i>יסודי המשפט העברי</i>, ברלין.
גולאק, קרקעות – גולאק, א', תרפ"ט, לחקר תולדות המשפט העברי בתקופת המשנה והתלמוד, א, דיני קרקעות, ירושלים.
גולאק, שטרות – גולאק, א', תשנ"ד, השטרות בתלמוד: לאור הפפירוסים היווניים ממצרים ולאור המשפט היווני והרומי, ירושלים.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גיאוניקה – Ginzberg, L., 1968, <i>Geonika</i>, New york (Second edition).
גיל, חצר – גיל, מ', תשל"ז, "המוכר את החצר לא מכר אלא אוירה שלחצר", תרביץ מו, עמ' 28-17.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, א', תרס"ט, <i>שרידי הירושלמי</i>, נויארק.
ג'לברט ומוטיארד, כתובות – Jalabert, L. and Moiterd, R., 1950, <i>Inscriptions grecques et latines de la Syrie</i>, Paris.
גליל, שקמה – גליל, י', תשכ"ו, "השקמה בתרבות ישראל", טבע וארץ ח, עמ' 353-228.
גפני, חקר שנות דור – גפני, י', תש"ס, "ארץ-ישראל בתקופת המשנה והתלמוד: חקר שנות דור, הישגים ותהיות", קתדרה 100, עמ' 226-199.
גפני, יהודי בבל – גפני, י', תשנ"א, יהודי בבל בתקופת התלמוד, ירושלים.
גפני, ירושלים – גפני, י', תשנ"ט, "ירושלים בספרות חז"ל", בתוך: צפריר, י' וספראי, ש' (עורכים), ספר ירושלים – התקופה הרומית והביזאנטית, ירושלים, עמ' 60-35.
גפני, מחקר – Gafni, Y., 2010, "The Modern Study of Rabbinics and Historical Questions: The tale of the Text", in: Bieringer,R. et al. (eds.), <i>The New Testament and Rabbinic Literatur</i>e, pp. 43-61.
ג'קסון, רפואה – Jackson, R., 1988, <i>Doctors and Disease in the Roman Empire</i>, Avon.
גרין, לוקס – Green, J.B., 1997, <i>The Gospel of Luke, The New International Commentary</i>, Edinburgh<i>.</i>
דה פריס, המושגים – דה פריס, ב', תשכ"ב, "המושגים דאורייתא ודרבנו בהתפתחותם", <i>תולדות ההלכה התלמודית</i>, תל אביב, עמ' 95-69.
דה פריס, המעשה – דה פריס, ב', תשכ"ב, "ה'עובדא' כגורם לחידוש הלכה", בתוך הנ"ל, תולדות ההלכה, עמ' 178-169.
דוגלס, טהרה וסכנה – Douglas, M., 1966, <i>Purity and Danger: An Analysis of the Concepts of Pollution and Taboo</i>, London.
דינרי, חילול הקודש – דינרי, י', תשמ"ג, "חילול הקודש על ידי נידה ותקנת עזרא", תעודה ג, עמ' 37-17.
דמתי, ארמון – דמתי, ע', תשל"ז, "ארמון חלקיהו", בתוך: ברושי,מ'(עורך), בין חרמון לסיני, יד לאמנון, ירושלים, עמ'113-93.
דנציג, שרטוט – דנציג, נ', תש"ס, "שרטוט ספרי קודש: מקורה של הלכה והשלכותיה", בתוך: בויארין, ד' ואחרים (עורכים), עטרה לחיים, ספר היובל לחיים דימיטרובסקי, ירושלים, עמ' 359-283.
דקדוקי סופרים – ראו רבינוביץ'.
דר, יישובי הכרמל – דר, ש', תשע"ב, ישובים כפריים על הכרמל בעת העתיקה, ירושלים.
דר, סומקה – דר, ש', 1988, סומקה: עיירה יהודית בכרמל, תל אביב.
דר, רקית – דר, ש', תשס"ג, רקית, אחוזתו של מרינוס בכרמל, תל אביב.
דר, שלאלה – דר, ש' ובן אפרים, י', 2018, שלאלה, עיר כרמל הקדומה, ירושלים.
דר, תפרוסת – דר, ש', תשמ"ב, התפרוסת היישובית של מערב השומרון בימי הבית השני, המשנה והתלמוד והתקופה הביזנטית, תל אביב.
דר ואחרים, אום ריחן – דר, ש' ואחרים, תשמ"ו, <i>אום ריחן – עיירה מתקופת המשנה,</i> תל אביב.
דר וספראי, חורבת בירה – דר, ש' וספראי, ז', תשנ"ז, "חורבת בירה – בית אחוזה בשפלת לוד", בתוך: ספראי, ז' ואחרים (עורכים), חקרי ארץ – עיונים בתולדות ארץ-ישראל, מוגשים לכבוד פרופ' יהודה פליקס, רמת גן, עמ' 107-57.
הדר, בתי מרחץ – הדר, ד', 1998, בתי מרחץ בארץ ישראל, עבודה לתואר שני, מהדורת שכפול, בר-אילן, רמת גן.
הוכשטיין-קמבל וספראי, הדרה והכללה – הוכשטיין קמבל, א' וספראי, ח', תשס"ח, נשים בחוץ – נשים בפנים: מקומן של נשים במדרש, תל אביב.
הומשר, לבנים –Homsher, R.S., 2012, "Mud Bricks and the Process of Construction in the Middle Bronze Age Southern Levant",<i>Bulletin of the American Schools of Oriental Research</i> 368, pp. 1-27.
היגר, שמחות – היגר, מ', תש"ל, מסכת שמחות, ירושלים.
הירשפלד, ארכאולוגיה של מתבודדים –הירשפלד, י', תשס"א, "ארכאולוגיה של מתבודדים", קתדרה 99, עמ' 201-197.
הירשפלד, בתי אחוזה – הירשפלד, י', תשנ"ו, "שינויים בדפוסי ההתישבות של האוכלוסייה היהודית הכפרית לפני המרידות ברומאים ואחריהן", <i>קתדרה</i> 80, עמ' 18-3.
הירשפלד, הבית – הירשפלד, י', תשמ"ז, <i>בית המגורים הארץ-ישראלי</i>, ירושלים.
הירשפלד, הכפר – Hirschfeld, Y., 1997, "Farms and Villages in Byzantine Palestine", <i>Dumbarto</i>n <i>OaksPapers</i> 51, pp. 33-72.
הירשפלד, חמת גדר – Hirschfeld, Y., 1997, <i>The Roman Baths of Hammat Gader</i>, Jeruselem.
הירשפלד, יישוב מתבודדים –הירשפלד, י', תש"ס, "יישוב מתבודדים מעל עין-גדי", קתדרה 96, עמ' 40-8.
הירשפלד, עין גדי – Hirschfeld, Y., 2007, <i>En-Gedi Excavations II: Final Report (1996-2002)</i>, Jerusalem.
הירשפלד, קומראן – הירשפלד, י', תשס"ד, "קומראן בתקופת בית שני – הערכה מחודשת של ממצאי החפירה", קתדרה 109, עמ' 50-5.
הירשפלד, רמת הנדיב – Hirschfeld, D., 2000, <i>Ramat Hanadiv Excavations</i>, Jerusalem.
הכהן, באמת אמרו – הכהן, מ', תשכ"ג, "אמרו ובאמת אמרו", בתוך: (ללא שם עורך), ספר היובל לרבי חנוך אלבק, ירושלים, עמ' 187-177.
הלבני, חזקת הבתים – הלבני, ד', תשס"א, "לפירושה של המשנה הראשונה בפרק חזקת הבתים", ספר בר אילן, ל-לא, עמ' 119-113.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות מן הגאונים, מהדורת מילר, י', קראקא, תרנ"ג.
<i>הרינגטון, טהרת חולין – </i>Harrington, H.K., 1995, "Did the Pharisees Eat Ordinary Food in a State of Purity?",<i>JSJ</i> 26, pp. 42-54.
הרפר, אדמיניסטרציה – Harper, G.M., 1928, <i>Village Administration in the Roman Province of Syria</i>, Princeton.
הרשלר, כתובות – הרשלר, מ'(עורך), תשל"ב, מסכת כתובות (מהדורת הש"ס השלם), ירושלים.
ויזר, סעודה – Visser, M ., 1991, <i>The Rituals of Dinner: The Origins, Evolution, Eccentricities and Meaning of Table Manners</i>, London.
וינברג, ג'למה –Weinberg,G.D. (ed.), 1988, <i>Excavations at Jalame: Site of a Glass Factory in late Roman Palestine</i>, Columbia.
וינברג, הקהילה –Weinberg, M., 1896-7, <i>"Die Organisation der jüdischen Ortsgemeinde</i> in der talmudischen Zeit", <i>MGWJ</i> 41, pp. 588–604.
ויס, בית – ויס, מ', תשכ"ח, "למשנת חזקת הבתים", בר-אילן ו, עמ' 116-101.
ויס, משנה – ויס, מ', תשל"ב, "למשנת בבא בתרא פ"ב מ"ד", בר אילן, ט, עמ'248-239.
ויס, פוגמא – Weis, P.R., 1956-1957, "A Note on ΠΥΓΜΗΙ", <i>NTS</i> 3, pp. 233-236.
ויס, רבי יוסי – ויס, מ', תשל"ד, "לשיטת רבי יוסי ב'הרחקת שכנים' ", בר אילן יב, עמ' 107-64.
ורהפטיג, חזקה – ורהפטיג, ש', תשל"ב, "חוזה אסור במשפט העברי", דיני ישראל ג, עמ'190-159.
זוסמן, ברייתת התחומים – זוסמן, י', תשל"ו, "ברייתא דתחומי ארץ ישראל", תרביץ מה, עמ' 257-213.
זוסמן, כתובת רחוב – זוסמן, י', תשמ"ג, כתובת הלכתית מעמק בית-שאן – סקירה מוקדמת, תרביץ מג, עמ' 158-88.
זיסו, גגות – זיסו, ב', תשס"ו," 'עיר שגגותיה חומתה' ו'עיר המוקפת חומה מימות יהושע בן נון' לאור הממצא הארכיאולוגי מיהודה", בתוך: אשל, י' (עורך), מחקרי יהודה ושומרון טו, אריאל, עמ'100-35.
זיסו, הישוב הכפרי – זיסו, ב', תשס"ב, הישוב הכפרי בהרי ושפלת יהודה משלהי תקופת הבית השני עד לדיכוי מרד בר כוכבא, עבודת דוקטור, האוניברסיטה העברית, ירושלים.
זליגמן, נחל חגית – Seligman, J., 2010, <i>Nahal Hagit: A Roman and Mamluk Farmstead in the Southern Carmel</i>, Jerusalem.
חדד, יוליאנוס – חדד, י', תשס"ו, תפישת העיר של יולאנוס איש אשקלון, עבודה שוות ערך לעבודת תואר שני, אוניברסיטת בר-אילן, רמת גן.
<i>חדושי הר"ן על מסכתות מגילה ומועד קטן, ירושלים, תשכ"ו. </i>
חיי פטרוס האיברי – Horen, C.B. and Phenix,R.R. (eds. and trans.),2008,<i>John Rufus:The Lives of Peter the Iberian, Theodosius of Jerusalem, and the monk Romanus, Atlanta</i>.
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
חת, תחרות – חת, מ', תשנ"ו, "תחרות מול יציבות בשוק ההון: היבטים מוסדיים", רבעון לכלכלה 3, עמ'440-423.
טור סיני, שושבין – טור סיני, נ"ה, תש"י, "שושבין", בתוך: קאסוטו, מ"ד, קלוזנר, י' וגוטמן, י' (עורכים), ספר אסף, ירושלים, עמ' 322-316.
טטה, סוריה –<i>Tate, </i>G., 1992,<i>Les campagnes de la Syrie du nord, du lie au vne siecle</i>, I-II, Paris.
טפר, יונים – טפר, י', תשמ"ו, "עלייתו ושקיעתו של ענף גידול היונים בארץ", בתוך: אופנהיימר, א' ואחרים (עורכים), אדם ואדמה בארץ-ישראל הקדומה, ירושלים, עמ' 196-170.
טפר וטפר, דרכי עולי רגל – טפר, י' וטפר, י', 2013, דרכים נושאות עם: דרכי עולי הרגל אל ירושלים בימי הבית השני, תל אביב.
טפר וטפר, דרכים – טפר, י' וטפר, י', תש"ע, "דרכי השיירות", בתוך: ספראי, ש' וספראי, ז' (עורכים), משנת ארץ ישראל, נספח למסכת שקלים, ירושלים, עמ' 376-360.
טפר וטפר, חרדל – טפר, י' וטפר, י', תשס"ט, "גידול חקלאי של חרדל בגליל היהודי בתקופת המשנה", על אתר טז, עמ'57-39.
ידין, מגילת המקדש – ידין, י', תשל"ז, מגילת המקדש, ירושלים.
יוליאנוס מאשקלון – ראו סליאו, יוליאנוס; חדד, יוליאנוס.
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
ירדני, נחל צאלים – ירדני, ע', 1995, תעודות נחל צאלים, באר שבע.
ירדני, קרנים – ירדני, ע', תשמ"ט, "אוסטרקונים ארמיים יהודים חדשים מארץ-ישראל", תרביץ נח, עמ'134-119.
ירדני, תעודות – ירדני, ע', 2000, <i>אוסף תעודותארמיות עבריות ונבטיות ממדבר יהודה וחומר קרוב, ירושלים.</i>
יתרון האור, פערלמן, ר' יי"ל, הודפס במשניות מהדורת וילנא.
כהן, מושבה – Cohen, S.G., 1972, "The Hellenistic Military Colony: A Herodian Example", <i>TAPA</i> 103, pp. 83-95.
כהן, תחרות – כהן, נ', תשנ"ה, "תחרות מסחרית וחופש עיסוק", עיוני משפט יט, עמ' 393-353.
כהנא, ספרי זוטא – כהנא, מ"י, תשס"ג, ספרי זוטא דברים, ירושלים.
כותון, מכירה – Cotton, H.M., 1997, "Deeds of Gift and the Law of Succession in the Documents from the Judaean Desert", <i>Archiv für Papyrusforschung</i> 3, pp. 179-186.
לאו, צמחים – Loev, I., 1294-1934, <i>Die Flora der Juden</i>, 1-4, Berlin-Vienna.
לואיס, מסמכי מדבר יהודה – Lewis, N., 1989, <i>The Documents from the Bar Kokhba Period in the Cave of Letters</i>, Jerusalem.
לוי, מילון – Levy, J., 1924, <i>Wörterbuch über die Talmudim und Midrashim</i>, Vienna.
לוין ושוורץ, שטרן – Levine, L.I. and Schwartz, D.R. (eds.), <i>Jewish Identities in Antiquity: Studies in Memory of Menahem Stern</i>,Tübingen.
לחם שמים, רבנו יעב"ץ, ירושלים, תשי"ח.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, יוליאנוס מאשקלון– ליברמן,ש', תשנ"א, "משהו על ספרו של יוליאינוס מאשקלון 'חוקי פלשתינה ומנהגיה' ", בתוך הנ"ל, מחקרים בתורת ארץ ישראל, עמ' 347-339.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק וירושלים.
ליברמן, ירושלמי נזיקין – ראו רוזנטל, ירושלמי.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, רשות– ליברמן,ש', תשנ"ד, "תיקוני ירושלמי", בתוך הנ"ל, מחקרים בתורת ארץ ישראל, עמ' 202-200.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים וניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליטמן ואחרים, לבנים – Littman, R., Lorenzon, M. and Silverstein, J., 2014, "With and Without Straw: How Israelite Slaves Made Bricks", <i>Biblical ArchaeologyReview</i>40, pp. 63-71.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur Judisch-Hellenistechen Gesschichte", <i>HUCA</i> VIII-IX, pp. 257-351.
לינדרס, מזון טהור – Lindars, B., 1988, "All Foods Clean: Thoughts on Jesus and the Law", in: Ibid(ed.), <i>Law and Religion</i>, Cambridge, pp. 61-72.
לינדרס ואלרוט, כלכלת מקדשים – Linders, T. and Alroth, B. (eds.), 1992, <i>Economics of Cult in the Ancient Greek World</i>,Uppsala.
לנדמן, באמת אמרו – Landman, L., 1975, "In truth they said", בתוך: הוניג, ש"ב ואחרים (עורכים), <i>ספר היובל לכבוד ד"ר יהושע פינקל</i>, ניו יורק, עמ' 138-123.
לנדר וגזית, באר שמע – לנדר, י' וגזית, ד', תשנ"ב, "כנסיית סטיפאנוס הקדוש בחורבת באר-שמע", קדמוניות כה, עמ' 40-33.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
לקסיקון העתיקות –Konrat, Z. (ed.), 1979,<i>Lexicon der Antike</i>, Leipzig.
מאירס ואחרים, מירון – Meyers, E.M., Strange, J.F. and Meyers, C.L. (1981), <i>Excavations at Ancient Meiron, Upper Galilee, Israel 1971-72, 1974-75, 1977</i>, Cambridge, Ma..
מאן, בן בבוי – Mann, J., 1920,"Les 'Chapitres' de Ben Baboi et les relations de R. Yehoudai Gaon avec la Palestine",<i>Revue des Etudes Juives</i> 70, pp. 113-148 = <i>The Collected Articles</i>, vol. 2, 1971, Gedera,pp.245-280.
מאן, מאמרים – Mann, J., 1971, <i>The Collected Articles</i>, Gedera.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – Balliet, M. et al. (eds.), 1953-1995, <i>DJD – Discoveries in the Judean Desert</i>, Oxford.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מוסף כתובות – <i>Supplementum Epigraphicum Graecum</i> (S.E.G.), 1923-..., Leiden.
מוסקוביץ, עשו אותו – מוסקוביץ, ל', תשס"ח, "עשו אותו", בתוך: גולינקין, ד' ואחרים (עורכים), תורה לשמה; מחקרים במדעי היהדות לכבוד פרופסור שמא יהודה פרידמן, ירושלים ורמת גן, עמ' 222-205.
מוסקוביץ, פיקציות – Moscovitz, L., 2003, "Legal Fictions in Rabbinic Law and Roman Law: Some Comparative Observations", <i>Rabbinic Law in Its Roman and Near Eastern Context</i>, pp. 105-132.
מור, תיקון – Mor, S., 2011, "<u>Tiqqun 'Olam (Repairing the World) in the Mishnah: From Populating the World to Building a Community", </u><i>Journal of Jewish Studies</i> 62, pp.284-310.
מור, תיקון עולם – מור,ש', תשס"ה, " 'תיקון עולם': למשמעותו הקדומה של המונח והשלכתו על דיני הגירושין בתקופת המשנה", מועד טו, עמ'41-24.
מורגנשטיין ורדמונד, לבנים –Morgenstein,M.E. and Redmount, C.A., 1998, "Mudbrick Typology, Sources, and Sedimentological Composition: A Case Study from Tell El-Muqdam, Egyptian Delta",<i>Journal of the American Research Center in Egypt</i>35, pp. 129-146.
מורקהרדט, החיים הפרטיים ברומא – Marquardt, J., 1879, <i>Das Privatleben der Römer</i>,Leipzig.
מזר, בית שערים – מזר, ב', 1971, בית שערים, פרשת החפירות בשנות תרצ"ו-ת"ש, ירושלים.
מחזור ויטרי לרבנו שמחה, מהדורת הורביץ, ש', נירנברג, תרפ"ג; ד"צ, ניו יורק, תש"ך.
מטה, חוק – Mattha, G., 1975, <i>The Demotic Legal Code of Hermopolis West</i>, Hughes, G.R. (ed.), Cairo.
מטינגלי, בית הבד – Mattingly, D.J., 1985, "Olive Oil Production in Roman Tripolitania", in: Idem,<i> Town and Country in Roman</i>, Tripolitania, pp. 27-46.
מיטצ'ל, אסיה הקטנה – Mitchell, S., 1993, <i>Anatolia: Land, Men, and Gods in Asia Minor</i>I-II, Oxford.
מיטצ'ל, כתובות – Mitchell, S., 1982, <i>Regional Epigraphic Catalogues of Asia Minor </i>II, <i>BAR</i> 135, Oxford.
מילגרום, תהילים – Milgrom, J., 1991,<i>Leviticus 1-16, Anchor Bible</i>, Doubleday.
מילון בן יהודה – בן יהודה, א', 1959, מילון הלשון העברית, ירושלים ותל אביב.
מיליקובסקי, נטילת ידיים – Milikowsky, Ch., 2000, "Reflections on Hand-Washing, Hand Purity and Holy Scripture in Rabbinic Literature", in: Poorthuis, M.J.H.M. and Schwartz, J. (eds.),<i>Purity and Holiness: The Heritage of Leviticus</i>, Leiden, pp.149-162.
<i>מכילתא דרבי ישמעאל, מהדורת האראוויטץ, ח"ש ורבין, י"א, ד"צ, ירושלים, תש"ל.</i>
<i>מכילתא דרבי שמעון בר יוחאי, מהדורת אפשטיין, י"נ ומלמד, ע"צ, ירושלים, תשט"ו. </i>
<i>מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.</i>
<i>מלחמות היהודים, יוספוס פלביוס, מהדורת שליט, א', ירושלים ותל אביב, תשכ"ז.</i>
<i>מסכת דרך ארץ, מהדורת היגער, מ', ירושלים, תרצ"ח.</i>
<i>מסכת כלה, מהדורת היגער, מ', ירושלים, תש"ל.</i>
<i>מסכת סופרים, מהדורת היגער, מ', ניו יורק, תרצ"ד.</i>
<i>מסכתות זעירות, מהדורת היגער, מ', ירושלים, תש"ל.</i>
מק-אדם, מחקרים – MacAdam, H.I., 1985, <i>Studies in the History of the Roman Province of Arabia</i>,<i> BAR</i> 295, Oxford.
מקובי, טקס – Maccoby, H., 1999, <i>Ritual and Morality</i>, Cambridge.
מקובי, שטיפת כוס – Maccoby, H., 1982, "The Washing of Cups", <i>JSNT</i> 14, pp. 3-15.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ ישראל – מרגליות, מ', תשל"ד, הלכות ארץ ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
מתיאס, רפואה – Matthäus, H., 1989, <i>Der Arzt in römischer Zeit: Medizinische Instrumente und Arzneien</i>,Aalen.
נאה, בחזקת שלא נתן – נאה, ש', תש"ס, " 'בחזקת שלא נתן': לנוסחה ולפירושה של משנת בבא בתרא פ"א מ"ד", בתוך: בויארין, ד' ואחרים (עורכים), עטרה לחיים, ספר היובל לחיים דימיטרובסקי, ירושלים, עמ' 162-146.
נגב, סוסיה – Negev, A., 1985, "Excavations at Carmel (Kh. Susiya) in 1984: Preliminary Report", <i>Israel Exploration Journal</i> 35, pp. 231-252.
נוה, מצבות – נוה, י', תשנ"ה, "מצבות צוער", תרביץ סד, עמ' 498-477.
נוה, עוד מצבות – נוה, י', תש"ס, "שבע מצבות חדשות מצוער", תרביץ סט, עמ' 635-619.
נוה, על חרס וגומא– נווה, י', תשנ"ב, על חרס וגומא, כתובות עבריות וארמיות מימי בית שני, המשנה והתלמוד, ירושלים.
ניוטון, רפואה – Nutton, V., 2004, <i>Ancient Medicine</i>, London.
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית, ירושלים.
ניוסנר, החברות – Neusner, J., 1960, "The Fellowship in the Second Jewish Commonwealth", <i>HTR</i> 53, pp. 125-142.
ניוסנר, התלמוד כהיסטוריה – Neusner, J., 1999, <i>The Talmud as History</i> (Quebec 1979); Ze'ev Safrai, "Rabbinic Sources as Historical: A Response to Professor Neusner", in: Neusner, J. and Avery-Peck, A. (eds.), <i>Judaism in Late Antiquity</i> II, Leiden, pp. 143-168.
ניוסנר, טהרה – Neusner, J., 1994, <i>Purity in Rabbinic Judaism: A Systematic Account</i>, Atlanta.
ניוסנר, טומאת מדף – Neusner, J., 1978-1979, <i>Scripture and Mishna: The Exegetical Origins of MADDAF</i>, <i>PAAJR</i> 46-47.
ניוסנר, סדר טהרות – Neusner, J., 1974-1977, <i>History of the Mishnaic Law of Purities</i>, 22 vols., Leiden.
נימס, לבנים –Nims, C.F., 1950, "Bricks Without Straw?",<i>The Biblical Archaeologist</i>13, pp. 21-28.
נעם, היבטים –נעם, ו', תש"ע, מקומראן למהפכה התנאית, היבטים בתפיסת הטומאה, ירושלים.
נעם, הלכות טהרה –נעם, ו', "שוב לתחומן של הלכות טהרה", ציון עב (תשס"ז), עמ' 160-127.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
נצר, מגדלא – נצר, א', תשמ"ח, "האם שימש בית המעיין במגדלא כבית כנסת?", בתוך: אופנהיימר, א' ואחרים (עורכים), בתי כנסת עתיקים, ירושלים, עמ' 172-165.
סגל, שער העמקים – סגל, א' ואחרים, 2009, החפירות באתר ההליניסטי בשטח קבוץ שער-העמקים (גבע), (1988-1984), חיפה.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סוקולוף, מילון – Sokoloff, M., 2002, <i>A Dictionary of Jewish Babylonian Aramaic</i>, Ramat Gan.
סוקניק, ציון – סוקניק, א"ל, תרצ"א, "ציון עוזיה ו מלך יהודה", תרביץ ב, עמ'292-288.
סירליאון (שירליאון, סיריליאו), תלמוד ירושלמי – רבינו שלמה סירליאו (שירליאון), תשי"ד-תשכ"ז, תלמוד ירושלמי סדר זרעים, מהדורת הלוי, ח"י, ירושלים.
סליאו, יוליאנוס –Saliou, C., 1996, <i>Le Traite̒ Durbanism de Julien d'Ascalon (VIe siècle): Droit et Architecture en Palestine, an VIe Siecle</i>, Colle̒ge de France, Paris.
סמית, מילון – Smith, W., 1890-1891, <i>A Dictionary of Greek and Roman Antiquities</i>, London.
סנדרס, ההלכה עד למשנה – Sanders, E.P., 1990, <i>Jewish Law from Jesus to Mishna</i>, London and Philadelphia.
סנדרס, ישו ויהדותו – Sanders, E.P., 1965, <i>Jesus and Judaism</i>, London and Philadelphia.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', תש"ז, ירושלים.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי, גבוה – ספראי, ז', תש"ס, " 'גבוה מעל גבוה – וגבוהים מעליהם', חכמים ומערכות המשפט בתקופת התלמוד", בתוך: שגיא, א' ואחרים (עורכים), יהדות פנים וחוץ – דיאלוג בין עולמות, ירושלים, עמ' 234-219.
ספראי, הדת העממית – ספראי, ז', תש"פ, "הדת העממית בתקופת המשנה והתלמוד", ירושלים וארץ ישראל 12-13 (ספר יהושע שוורץ), עמ' 244-193.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכפר הקדום – ספראי, ז', תשנ"ז, "הכפר ביהודה", בתוך: דר, ש' וספראי, ז' (עורכים), הכפר הקדום בארץ ישראל, תל אביב, עמ' 74-11.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= ספראי, בימי הבית, ב, עמ' 578-548).
ספראי, המשפחה – ספראי, ז', תשמ"ג, "מבנה המשפחה בתקופת השנה והתלמוד", <i>מלאת</i> א, תל אביב, עמ' 156-129.
ספראי, העיר – ספראי, ש', תשכ"ח, "העיר היהודית בארץ ישראל בתקופת המשנה והתלמוד, החברה ההיסטורית הישראלית", בתוך: הנ"ל, העיר והקהילה, ירושלים, עמ' 236-227.
ספראי, הקהילה – ספראי, ז', תש"ן, הקהילה היהודית בארץ ישראל בתקופת המשנה והתלמוד, ירושלים.
ספראי, זיהויים דרשניים – ספראי, ז', תשמ"א, "הדרשות הגיאוגרפיות כמקור הסטורי", דברי הקונגרס העולמי השביעי למדעי היהדות, ירושלים, עמ' 92-79.
ספראי, טיפול בדרכים – ספראי, ז', 1990, "הטיפול במערכת הדרכים הכפריות בתקופת המשנה והתלמוד", בתוך: קדר, ב"צ ואחרים (עורכים), פרקים בתולדות המסחר בארץ-ישראל, ירושלים, עמ' 180-159.
ספראי, יוספוס – ספראי, ז', תשמ"ג,"תיאור ארץ ישראל לפי יוסף בן מתתיהו", בתוך: רפפורט,א' (עורך), יוסף בן מתתיהו, ירושלים, עמ' 116-91.
ספראי, מבני השדה – ספראי, ז', תשנ"ט, "מבני השדה הקדומים – הכפר בארץ-ישראל הרומית", <i>קתדרה</i> 89, עמ' 40-7.
ספראי, מצב היישוב – ספראי, ז', תשמ"ד, "מצב הישוב היהודי בארץ-ישראל לאחר מרד בר-כוכבא", בתוך: אופנהיימר,א' ורפפורט, א' (עורכים), מרד בר-כוכבא – מחקרים חדשים, ירושלים, עמ' 214-182.
ספראי, עיור ותעשייה – Safrai, Z., 2014, "Urbanization and Industry in Mishnaic Galilee", in: Fiensy,D.A. and Strange, J.R. (eds.),<u><i>Galilee in the Late Second Temple and Mishnaic Periods, Vol. 1: Life, Culture, and Society</i>, Minneapolis, pp. </u>272-296.
ספראי, פרקי גליל – ספראי, ז', תשמ"ב, פרקי גליל, ירושלים.
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, קומראן או עין-גדי – ספראי, ז', תש"ס,"קומראן או אתר עין-גדי; היכן התגוררו בני כת מדבר יהודה? תגובה על י' הירשפלד", קתדרה 96, עמ'56-41.
ספראי, שמירת הלכה – ספראי, ז', תשס"א, "שמירת ההלכה במסמכי מדבר יהודה", בתוך: אשל,ח'וזיסו, ב' (עורכים), חידושים בחקר מרד בר כוכבא, רמת גן, עמ'138-113.
ספראי, שפלת שומרון – ספראי, ז',1996, "שפלת השומרון בתקופה הביזאנטית", מחקרי יהודה ושומרון, דברי הכנס הרביעי תשנ"ד, קדומים-אריאל, עמ' 208-189.
ספראי, תחומים – ספראי, ז', תשמ"ד, "לשאלת תחומי ארץ ישראל החייבים במצוות התלויות בארץ", בתוך: ישראלי, ש', לאם, נ' ורפאל, י' (עורכים), ספר יובל לרב י"ד סולובייצ'יק, ירושלים, עמ' תתרצז-תתשיט.
ספראי ווינר, מטמונים – ספראי, ז' ווינר, מ', תשס"ב, "מטמונים ומרידות: התפלגות מועדי ההטמנהשל מטמוני המטבעות בארץ-ישראל בתקופה הרומית-הביזנטית", <i>קתדרה</i> 101, עמ' 90-71.
ספראי ווינר, קטלוג מטמונים – Safrai, Z. and Waner, M., 2001, "A Catalogue of Coin Hoards and the 'Shelf Life' of Coins in Palestine Hoards During the Roman and Byzantine Periods",<i> Liber Annus</i> 51, pp. 305-336.
ספראי ולין, גבע – ספראי, ז' ולין, מ', 1988, "המבנה הכלכלי של גבע", בתוך: מזר, ב' (עורך), גבע – תגליות ארכיאולוגיות בתל אבו-שושה משמר העמק, תל אביב, עמ' 214-167.
ספראי ולין, משמר העמק – ספראי, ז' ולין, מ', תשמ"ח, "חפירות וסקרים באיזור משמר העמק", בתוך: מזר, ב' (עורך), גבע: תגליות ארכיאולוגיות בתל אבו-שושה משמר העמק, תל אביב, עמ' 166-120.
ספראי וספראי, בית ענת – ספראי, ש' וספראי, ז', תשל"ו, "בית ענת", <i>סיני</i> עח, עמ' יח-לח.
ספראי וספראי, תרבות המחלוקת – ספראי, ז' וספראי, ח', תשס"ב, "תרבות המחלוקת", בתוך: שגיא, א' (עורך), תרבות יהודית בעין הסערה – ספר היובל לי' אחיטוב, עין צורים, עמ' 346-326.
ספראי ופיקסלר, הפקעת קרקעות – ספראי, ז' ופיקסלר, י', תשע"ח, "הפקעת קרקעות בארץ-ישראל ומשמעותה ההיסטורית-מרחבית", ירושלים וארץ ישראל 11-10, עמ' 376-323.
ספראי ופיקסלר, חלוקת קרקעות – ספראי, ז' ופיקסלר, י', תשנ"ג, "נתוח חלוקת הנחלות בחר' כספא", שומרון ובנימין ג, אריאל, עמ' 223-202.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא דברים – ראו כהנא, ספרי זוטא.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.
סקרבורו, רפואה רומית – Scarborough, J., 1993, "Roman Medicine to Galen", <i>ANRW</i> 37.1b, pp. 1-48.
עודד, תחרות – עודד,י', תשע"ב, " 'היורד לאומנות חברו': תחרות עסקית – מסוגיית הגמרא לספרות השו"ת ובחזרה", נתיבה ב, עמ'40-29.
עמיצור, בתי אחוזה – עמיצור, ח', תשס"ו,אחוזות ובתי אחוזה בארץ ישראל בתקופההרומית-ביזנטית בארץ ישראל, עבודת דוקטור בשכפול, אוניברסיטת בר-אילן, רמת גן.
עמיצור, תחום סוסיתא – עמיצור, ח', תשמ"ח, תחום סוסיא, עבודת דוקטור בשכפול, אוניברסיטת בר-אילן, רמת גן.
עמית ומגנס, האיסיים –עמית,ד'ומגנס, ג', תש"ס, "האיסיים לא ישבו מעל עין-גדי, תגובה על י' הירשפלד", קתדרה 96, עמ' 68-57.
ערב, בית צידה – Arav, R., 2004-2009, <i>Bethsaida: ACity by the North Shore of the Sea of Galilee</i>, I-IV, Truman State, 2004-2009.
פאוסט וכץ, תל עיטון – פאוסט, א' וכץ, ח', תשע"ז, "כנענים וישראלים בדרום-מזרח השפלה: תוצאות עשר עונות חפירה בתל עיטון",קדמוניות 152, עמ' 91-82.
פאלוך, חצר השותפין – פאלוך, מ', תשע"א, חצר השותפין – יחיד, קהילה והקניין האישי, עיון בספרות התנאים, עבודה לתואר שני, אוניברסיטת בר-אילן, רמת גן.
פגן, בית מרחץ – Fagan, G.G., 2002, <i>Bathing in Public in the Roman World</i>,Michigan.
פויריאר, טהרה – Poirier, J.C., 2003, "Purity Beyond the Temple in the Second Temple Era", <i>JBL</i> 2, pp. 247-265.
פויריאר, נטילת ידיים – Poirier, J.C., 1996,"Why Did the Pharisees Wash Their Hands?", <i>JJS</i> 46, pp. 217-233.
פורטן וירדני, אוסטרקונים –Porten, B. and Yardeni, A., 2007, "Why the Unprovenanced Idumean Ostraca Should be Published", in: Lubetski, M. (ed.), <i>New Seals and Inscriptions, Hebrew, Idumean, and Cuneiform</i>, Sheffield, pp. 73-98.
פורת, אבן גבול – Porat, Y., 1898-1990, "A New Boundary Stone from the Southern Golan", <i>Scripta Classica Israelica</i> 10, pp. 130-133.
פיצמאיר ואחרים,ארמית – Fitzmayer, J.A. et al., 2002,<i>A Manual of Palestinian Aramaic Texts (second century B.C.-second century A.D.)</i>, Roma.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פלורסהיים, רש"י – פלורסהיים, י', תשמ"ו,"פירושו של רש"י למסכת מועד קטן", תרביץ נא, עמ' 444-421.
פליניוס, היסטוריה – Plinii, 1969, <i>Naturalis Historia</i>, Rackham, H. (ed.), London.
פליקס, דגנים – פליקס, י', תש"ן, החקלאות בארץ-ישראל בימי המקרא, המשנה והתלמוד, ירושלים.
פליקס, כלאים – פליקס, י', תשכ"ז, כלאי זרעים והרכבה, מסכת כלאים, ירושלים.
פליקס, מעשרות – פליקס, י', 2005, תלמוד ירושלמי מסכת מעשרות, רמת גן.
פליקס, שביעית – פליקס, י', תש"מ-תשמ"ז, תלמוד ירושלמי מסכת שביעית, א-ב, ירושלים.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.
פרויס, רפואה – Preuss, J., 1911, <i>Biblisch-talmudische Medizin</i>, Leipzig.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פרידמן, חדות – פרידמן, מ"ע, תשמ"ו, "לעניין חדות-דות", <i>לשוננו</i> נ, עמ' 72.
פרידמן, מציאות – פרידמן, ש"י, "מציאות ברשות הרבים", דיני ישראל ו, עמ'175-169.
פרימן, תחרות – פרימן, מ', תשנ"ד, "תחרות מסחרית בהלכה היורד לאומנות חברו", בתוך: ששר, מ' (עורך), ספר ישורון, ירושלים, עמ'116-113.
פריצ'רד, גבעון – Pritchard, J.B., 1964,<i>Winery, Defenses, and Soundings at Gibeon</i>, Philadelphia.
פרנטיס, כתובות – Prentice, W.K., 1908, <i>Greek and Latin Inscriptions</i> III, New York.
פרנצוס, חזקת הבתים – פרנצוס, י', תשל"ה, "חזקת הבתים במשפט העברי", דיני ישראל ו, עמ' 168-159.
פרנצוס, מהיום – פרנצוס, י', תשל"ז," 'מהיום ולאחר מיתה' במשפט העברי", דיני ישראל ח, עמ' קלג-קמ.
פרנקל, בתי בד – פרנקל, ר', תשמ"ד, תולדות עיבוד יין ושמן בגליל בתקופת המקרא, המשנה והתלמוד, תל אביב.
פרנקל ואחרים, הגליל העליון –Frankel, R. et al., 2001, <i>Settlement Dynamics and Regional Diversity in Ancient Upper Galilee:Archaeological Survey of Upper Galilee</i>, Jerusalem.
פרנקל ואחרים, תעשיית השמן – Frankel, R. et al., 1994, <i>History and Technology of Olive oil in the Holy Land</i>, Tel Aviv.
פרנקל וגצוב, סקר – פרנקל, ר' וגצוב, נ', תשנ"ז, <i>סקר ארכיאולוגי של ישראל, מפת </i>אכזיב (1) ומפת חניתה (2), ירושלים.
פרנקל ופינקלשטיין, מקצוע – פרנקל, ר' ופינקלשטיין, י', תשמ"א, "מקצוע צפונית מערבית של ארץ-ישראל בברייתא התחומין", קתדרה 10, עמ' 10-3.
פרקר, טהרה – Parker, R., 1983, <i>Miasma: Pollution and Purification in Early Greek Religion</i>, Oxford.
צ'לנקו, צפון סוריה – Tchalenko, G., 1953-1958, <i>Villages Antiques de la Syrie du Nord </i>I-III, Paris.
צ'צ'י, ברונזה – Ceci, De C., 1854, <i>Piccoli Bronzi del Real Museo Borbonico distinti per categorie in dieci tavole descritte e disegnate</i>, Museo Nazionale di Napoli, Napoli.
קדמוניות היהודים, יוספוס פלביוס, מהדורת שליט, א', ירושלים ותל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קומונט, דורה אירופוס – Cumont, F., 1926, <i>Fouilles de Doura-Europos, 1922-1923 I-II</i>, Paris.
קונצל, רפואה – Künzl, E., 2002, <i>Medizin in der Antike</i>, Stuttgart.
קופפר, פירוש רש"י – קופפר, א', תשל"א, פירוש רש"י למסכת מועד קטן, יו"ל עפ"י כתב יד ספרדי, ירושלים.
קימרון, מגילת המקדש –Qimron, E., 1996, <i>The Temple Scroll: A Critical Edition with Extensive Reconstructions</i>, Beer Sheva and Jerusalem, p. 70.
קירשנבאום, ריהוט –קירשנבאום, ק"ח, תשע"ד, הבית בתקופת המשנה, רמת גן.
קלונר וזיסו, עיר הקברים – קלונר, ע' וזיסו, ב', תשס"ג, עיר הקברים של ירושלים בימי הבית השני, ירושלים, עמ' 4.
קליין, פרק – קליין, ש', 1937, תולדות חקירת ארץ ישראל בספרות העברית והכללית, ירושלים.
קלרק, מנהגים יהודיים – Clarke, W.M., 1992, "Jewish Table Manners in the Cena Trimalchionis", <i>Classical Journal</i> 87, pp. 257-263.
קמבל-הוכשטיין וספראי, אין לי אלא – קמבל-הוכשטיין, א' וספראי, ח', 2008, <i>נשים בחוץ – נשים בפנים: מקומן של נשים במדרש</i>, תל אביב.
קמפבל ואחרים, אנטיוכיה – Campbell, W.A. et al., 1941, <i>Antioch on the Orontes</i>, Princeton.
קפלן, תחרות – קפלן, נ', תשנ"ג, "יורד לאומנות חברו: תחרות מסחרית בהלכה", מספרא לסייפא 45-44, עמ'56-48.
קצוף, שטרות –ראו גולאק, אוצר השטרות.
קראוס, ארכאולוגיה תלמודית –Krauss, S., 1966, <i>Talmudische Archaeologie</i>, Hildesheim, 3 vols..
קראוס, מילון – Krauss, S., 1899, <i>Griechische und Latiniusche Lehnwӧrter Talmud, Midrash und Targum</i>, Budapest.
קרלסן, מנהל האחוזה – Carlsen, J., 1995, <i>Vilici and Roman Estate Managers until AD284</i>, Rome.
קרמר, ניצנה – Kramer, C.J., 1958, <i>Excavations at Nessana</i> III, Princeton.
ראטנער, אהבת ציון וירושלים – ראטנער, ד', תרס"א-תרע"ג, אהבת ציון וירושלים, וילנא.
רבינוביץ', דקדוקי סופרים – רבינוביץ', רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"י, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"י, תשכ"א, שערי תורת בבל, ירושלים.
רגב, אינדיבידואליזם – Regev, E., 2000, "Pure Individualism: The Idea of Non-PriestlyPurity in Ancient Judaism", <i>JSJ</i> 31, pp.176-202.
רגב, טהרה ללא כהנים – Regev, E., 2000, "Non-Priestly Purity and its Religious Aspects according to Historical Sources and Archaeological Findings", in: Poorthius,M.J.H.M. et al. (eds.), <i>Purity and Holiness: The Heritage of Leviticus</i>, Leiden, pp.321-374.
רובין, דיני אבל – רובין, נ', תשל"ב, "מתאבל עליו מתאבל עמו", בר-אילן י (ספר חיים משה שפירא), רמת גן, עמ' 122-111.
רובין, קץ החיים – רובין, נ', 1997, <i>קץ החיים</i>, תל אביב.
רובין, שמחת החיים – רובין, נ', 2004, שמחת החיים, תל אביב.
רוולנדסון, בעלי קרקע – Rowlandson, J., 1996, <i>Landowners and Tenants in Roman Egypt</i>, Oxford.
רוזלין, מצרים –Rosaline, D., 1999,<i>Handbook to Life in Ancient Egypt</i>, Oxford<i>.</i>
רוזנטל, ירושלמי – רוזנטל, א"ש, 1983, ירושלמי נזיקין, עם מבוא ופירוש מאת ש' ליברמן, ירושלים.
רוזנטל, מסורת – רוזנטל, א"ש, 1994, "מסורת-הלכה וחידושי-הלכות במשנת חכמים", תרביץ סג,עמ'374-321.‬
רוזנר, רפואה – Rosner, F., 1977, <i>Medicine in the Bible and the Talmud Jewish Sources</i>, New York.
רול, כבישים – רול, י', תשל"ו, "מערך הדרכים הרומיות בארץ-ישראל",‏ קדמוניות ט, עמ' 50-38.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.
רייך, תחום גזר – Reich, R., 2002, "Another 'Boundary of Gezer' Inscription Found Recently", <i>Israel Exploration Journal</i> 52, pp. 58-63
ריינך, ציורים – Reinach, S., 1897-1904, <i>Répertoi͗re de Reliefs Grecs et Romains</i> I-III, Paris.
ריץ, מילון – ראו סמית, מילון.
רמון, כלי אבן – רמון, ע', תשנ"ד, <i>פרצה טהרה בישראל (בבלי שבת יג ע"ב) – כלי האבן בשלהי ימי הבית השני</i>, חיפה.
ר"ן בפירושו לרי"ף, הודפס בתלמוד ש"ס וילנא.
רנסום, ספסלים ומיטות– Ransom, C.L., 1905, <i>Couches and Beds of the Greeks, Etruscans and Romans</i>, Chicago.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאו, חומרי בנייה – Shaw,L. (ed.),2000, <i>Ancient Egyptian Materials and Technology</i>, Cambridge, pp. 78-103.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
<i>שבלי הלקט, מהדורת באבר, ש', וילנא, תרמ"ו.</i>
שור, ברכת יעקב –שור, י', תש"ן, ברכת יעקב: חידושים על מסכת ברכות, ירושלים.
שטרן, אנציקלופדיה – שטרן, א' (עורך ראשי), 1992, האנציקלופדיה החדשה לחפירות ארכיאולוגיות, ירושלים.
שיאון ואחרים, אנושה – שיאון, ע' ואחרים, תשס"ז, "סקר וחפירות בחורבות אנושה ולבד בשפלת שומרון", עתיקות 55, עמ'159-109.
שיפמן, טבול יום – Schiffman, L.H., 1994, "Pharisaic and Sadducean Halakha in Light of the DeadSea Scrolls – The Case of TEVUL YOM", <i>DSD</i> 1, pp. 285-289.
שכטר, קטעי גניזה – Schechter, S.,1898, "Genizah Fragments", <i>JQR</i> X, p. 636.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפרבר, מחירים – Sperber, D., 1977, <i>Roman Palestine 200-400: Money and Prices</i>, Ramat Gan.
שפרבר, נאוטיקה – Sperber, D., 1986, <i>Nautika Talmudica</i>, Ramat Gan – Leiden.
שפרבר, תרבות חומרית – שפרבר, ד', תשנ"ד-תשס"ד, תרבות חומרית בארץ-ישראל בימי התלמוד, א-ב, רמת גן.
שרידי ירושלמי – ראו גינצבורג, שרידי ירושלמי.
שרמר, חכמים ושלטון – שרמר, ע', תשס"ז, "מדרש והיסטוריה: כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
שרמר, פירושים – שרמר, ע', תשנ"ג, "לישנא אחרינא למסכת מועד קטן מן הגניזה", סידרא ט, עמ' 161-117.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנזאהן, יש"ה, ירושלים, תשל"ד.
תורת האדם לרמב"ן – בתוך חידושי הרמב"ן, מהדורת ירושלים, תשנ"ה.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
חיי תיאודורוס מסיקאון –Dawes,E. and Baynas, N.H., 1996, <i>Three Byzatine Saints</i>, New York,pp. 87-194.
<i>תנא דבי אליהו, מהדורת איש שלום, מ', וינה, 1904.</i>
<i>תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. </i>
<i>תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i>, I-IV, Madrid.
תשובות אנשי ארץ-ישראל, בתוך: ב"מ, לוין, עורך, גנזי קדם, מאסף מדעי לתקופת הגאונים וספרותם, ד, חיפה, תר"צ.
<i>תשובות גאונים מזרח ומערב, מילר, י', ברלין, תרמ"ח.</i>
<i>תשובות גאונים קדמונים, קאסעל, ד', ברלין, תר"ח.</i>
<i>תשובות הגאונים אסף – אסף, ש', תרפ"ט, תשובות הגאונים, ירושלים.</i>
<i>תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.</i>
<i>תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.</i>
<i>תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.</i>
<i>תשובות הגאונים מוסאפיה – מוסאפיה, י', תרכ"ד, תשובות הגאונים, ליק.</i>
תשובות הגאונים מרמורשטיין – מרמורשטיין, א', תרפ"ח, תשובות הגאונים, דעווה.
<i>תשובות הגאונים קורונל – קורונל, נ"נ, תרל"א, תשובות הגאונים, וויען.</i>
<i>תשובות הגאונים שערי צדק – ראו שערי צדק.</i>
<i>תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.</i>
<i>תשובות מהרי"ץ גיאת, הוצאת באמבערגער, י"ד, פירטה, תרכ"א-תרכ"ה.</i>
<i>תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
תשובות רב שר שלום, מהדורת וינברג, ר"ש, ירושלים, תשל"ו.