Mishnat Eretz Yisrael on Mishnah Horayot
משנת ארץ ישראל על משנה הוריות
merged
https://www.sefaria.org/Mishnat_Eretz_Yisrael_on_Mishnah_Horayot
This file contains merged sections from the following text versions:
-Kvutsat Yavne, 2020-2021
-https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה הוריות

פתח דבר

<b>מקורות</b>
במדבר פרק טו
(כד) וְהָיָה אִם מֵעֵינֵי הָעֵדָה נֶעֶשְׂתָה לִשְׁגָגָה וְעָשׂוּ כָל הָעֵדָה פַּר בֶּן בָּקָר אֶחָד לְעֹלָה לְרֵיחַ נִיחֹחַ לַה' וּמִנְחָתוֹ וְנִסְכּוֹ כַּמִּשְׁפָּט וּשְׂעִיר עִזִּים אֶחָד לְחַטָּת:
(כה) וְכִפֶּר הַכֹּהֵן עַל כָּל עֲדַת בְּנֵי יִשְׂרָאֵל וְנִסְלַח לָהֶם כִּי שְׁגָגָה הִוא וְהֵם הֵבִיאוּ אֶת קָרְבָּנָם אִשֶּׁה לַה' וְחַטָּאתָם לִפְנֵי ה' עַל שִׁגְגָתָם:
(כו) וְנִסְלַח לְכָל עֲדַת בְּנֵי יִשְׂרָאֵל וְלַגֵּר הַגָּר בְּתוֹכָם כִּי לְכָל הָעָם בִּשְׁגָגָה: ס
(כז) וְאִם נֶפֶשׁ אַחַת תֶּחֱטָא בִשְׁגָגָה וְהִקְרִיבָה עֵז בַּת שְׁנָתָהּ לְחַטָּאת:
(כח) וְכִפֶּר הַכֹּהֵן עַל הַנֶּפֶשׁ הַשֹּׁגֶגֶת בְּחֶטְאָה בִשְׁגָגָה לִפְנֵי ה' לְכַפֵּר עָלָיו וְנִסְלַח לוֹ:
(כט) הָאֶזְרָח בִּבְנֵי יִשְׂרָאֵל וְלַגֵּר הַגָּר בְּתוֹכָם תּוֹרָה אַחַת יִהְיֶה לָכֶם לָעֹשֶׂה בִּשְׁגָגָה:
(ל) וְהַנֶּפֶשׁ אֲשֶׁר תַּעֲשֶׂה בְּיָד רָמָה מִן הָאֶזְרָח וּמִן הַגֵּר אֶת ה' הוּא מְגַדֵּף וְנִכְרְתָה הַנֶּפֶשׁ הַהִוא מִקֶּרֶב עַמָּהּ:
(לא) כִּי דְבַר ה' בָּזָה וְאֶת מִצְוָתוֹ הֵפַר הִכָּרֵת תִּכָּרֵת הַנֶּפֶשׁ הַהִוא עֲוֹנָה בָהּ: פ
ויקרא פרק ד
(א) וַיְדַבֵּר ה' אֶל מֹשֶׁה לֵּאמֹר:
(ב) דַּבֵּר אֶל בְּנֵי יִשְׂרָאֵל לֵאמֹר נֶפֶשׁ כִּי תֶחֱטָא בִשְׁגָגָה מִכֹּל מִצְוֹת ה' אֲשֶׁר לֹא תֵעָשֶׂינָה וְעָשָׂה מֵאַחַת מֵהֵנָּה:
(ג) <u>אִם הַכֹּהֵן הַמָּשִׁיחַ יֶחֱטָא</u> לְאַשְׁמַת הָעָם וְהִקְרִיב עַל חַטָּאתוֹ אֲשֶׁר חָטָא פַּר בֶּן בָּקָר תָּמִים לַה' לְחַטָּאת:
(ד) וְהֵבִיא אֶת הַפָּר אֶל פֶּתַח אֹהֶל מוֹעֵד לִפְנֵי ה' וְסָמַךְ אֶת יָדוֹ עַל רֹאשׁ הַפָּר וְשָׁחַט אֶת הַפָּר לִפְנֵי ה':
(ה) וְלָקַח הַכֹּהֵן הַמָּשִׁיחַ מִדַּם הַפָּר וְהֵבִיא אֹתוֹ אֶל אֹהֶל מוֹעֵד:
(ו) וְטָבַל הַכֹּהֵן אֶת אֶצְבָּעוֹ בַּדָּם וְהִזָּה מִן הַדָּם שֶׁבַע פְּעָמִים לִפְנֵי ה' אֶת פְּנֵי פָּרֹכֶת הַקֹּדֶשׁ:
(ז) וְנָתַן הַכֹּהֵן מִן הַדָּם עַל קַרְנוֹת מִזְבַּח קְטֹרֶת הַסַּמִּים לִפְנֵי ה' אֲשֶׁר בְּאֹהֶל מוֹעֵד וְאֵת כָּל דַּם הַפָּר יִשְׁפֹּךְ אֶל יְסוֹד מִזְבַּח הָעֹלָה אֲשֶׁרפֶּתַח אֹהֶל מוֹעֵד:
(ח) וְאֶת כָּל חֵלֶב פַּר הַחַטָּאת יָרִים מִמֶּנּוּ אֶת הַחֵלֶב הַמְכַסֶּה עַל הַקֶּרֶב וְאֵת כָּל הַחֵלֶב אֲשֶׁר עַל הַקֶּרֶב:
(ט) וְאֵת שְׁתֵּי הַכְּלָיֹת וְאֶת הַחֵלֶב אֲשֶׁר עֲלֵיהֶן אֲשֶׁר עַל הַכְּסָלִים וְאֶת הַיֹּתֶרֶת עַל הַכָּבֵד עַל הַכְּלָיוֹת יְסִירֶנָּה:
(י) כַּאֲשֶׁר יוּרַם מִשּׁוֹר זֶבַח הַשְּׁלָמִים וְהִקְטִירָם הַכֹּהֵן עַל מִזְבַּח הָעֹלָה:
(יא) וְאֶת עוֹר הַפָּר וְאֶת כָּל בְּשָׂרוֹ עַל רֹאשׁוֹ וְעַל כְּרָעָיו וְקִרְבּוֹ וּפִרְשׁוֹ:
(יב) וְהוֹצִיא אֶת כָּל הַפָּר אֶל מִחוּץ לַמַּחֲנֶה אֶל מָקוֹם טָהוֹר אֶל שֶׁפֶךְ הַדֶּשֶׁן וְשָׂרַף אֹתוֹ עַל עֵצִים בָּאֵשׁ עַל שֶׁפֶךְ הַדֶּשֶׁן יִשָּׂרֵף: פ
(יג) וְאִם כָּל עֲדַת יִשְׂרָאֵל יִשְׁגּוּ וְנֶעְלַם דָּבָר מֵעֵינֵי הַקָּהָל וְעָשׂוּ אַחַת מִכָּל מִצְוֹת ה' אֲשֶׁר לֹא תֵעָשֶׂינָה וְאָשֵׁמוּ:
(יד) וְנוֹדְעָה הַחַטָּאת אֲשֶׁר חָטְאוּ עָלֶיהָ וְהִקְרִיבוּ הַקָּהָל פַּר בֶּן בָּקָר לְחַטָּאת וְהֵבִיאוּ אֹתוֹ לִפְנֵי אֹהֶל מוֹעֵד:
(טו) וְסָמְכוּ זִקְנֵי הָעֵדָה אֶת יְדֵיהֶם עַל רֹאשׁ הַפָּר לִפְנֵי ה' וְשָׁחַט אֶת הַפָּר לִפְנֵי ה':
(טז) וְהֵבִיא הַכֹּהֵן הַמָּשִׁיחַ מִדַּם הַפָּר אֶל אֹהֶל מוֹעֵד:
(יז) וְטָבַל הַכֹּהֵן אֶצְבָּעוֹ מִן הַדָּם וְהִזָּה שֶׁבַע פְּעָמִים לִפְנֵי ה' אֵת פְּנֵי הַפָּרֹכֶת:
(יח) וּמִן הַדָּם יִתֵּן עַל קַרְנֹת הַמִּזְבֵּחַ אֲשֶׁר לִפְנֵי ה' אֲשֶׁר בְּאֹהֶל מוֹעֵד וְאֵת כָּל הַדָּם יִשְׁפֹּךְ אֶל יְסוֹד מִזְבַּח הָעֹלָה אֲשֶׁר פֶּתַח אֹהֶל מוֹעֵד:
(יט) וְאֵת כָּל חֶלְבּוֹ יָרִים מִמֶּנּוּ וְהִקְטִיר הַמִּזְבֵּחָה:
(כ) וְעָשָׂה לַפָּר כַּאֲשֶׁר עָשָׂה לְפַר הַחַטָּאת כֵּן יַעֲשֶׂה לּוֹ וְכִפֶּר עֲלֵהֶם הַכֹּהֵן וְנִסְלַח לָהֶם:
(כא) וְהוֹצִיא אֶת הַפָּר אֶל מִחוּץ לַמַּחֲנֶה וְשָׂרַף אֹתוֹ כַּאֲשֶׁר שָׂרַף אֵת הַפָּר הָרִאשׁוֹן חַטַּאת הַקָּהָל הוּא: פ
(כב) <u>אֲשֶׁר נָשִׂיא יֶחֱטָא</u> וְעָשָׂה אַחַת מִכָּל מִצְוֹת ה' אֱלֹהָיו אֲשֶׁר לֹא תֵעָשֶׂינָה בִּשְׁגָגָה וְאָשֵׁם:
(כג) אוֹ הוֹדַע אֵלָיו חַטָּאתוֹ אֲשֶׁר חָטָא בָּהּ וְהֵבִיא אֶת קָרְבָּנוֹ שְׂעִיר עִזִּים זָכָר תָּמִים:
(כד) וְסָמַךְ יָדוֹ עַל רֹאשׁ הַשָּׂעִיר וְשָׁחַט אֹתוֹ בִּמְקוֹם אֲשֶׁר יִשְׁחַט אֶת הָעֹלָה לִפְנֵי ה' חַטָּאת הוּא:
(כה) וְלָקַח הַכֹּהֵן מִדַּם הַחַטָּאת בְּאֶצְבָּעוֹ וְנָתַן עַל קַרְנֹת מִזְבַּח הָעֹלָה וְאֶת דָּמוֹ יִשְׁפֹּךְ אֶל יְסוֹד מִזְבַּח הָעֹלָה:
(כו) וְאֶת כָּל חֶלְבּוֹ יַקְטִיר הַמִּזְבֵּחָה כְּחֵלֶב זֶבַח הַשְּׁלָמִים וְכִפֶּר עָלָיו הַכֹּהֵן מֵחַטָּאתוֹ וְנִסְלַח לוֹ: פ
(כז) וְאִם נֶפֶשׁ אַחַת תֶּחֱטָא בִשְׁגָגָה מֵעַם הָאָרֶץ בַּעֲשֹׂתָהּ אַחַת מִמִּצְוֹת ה' אֲשֶׁר לֹא תֵעָשֶׂינָה וְאָשֵׁם:
(כח) אוֹ הוֹדַע אֵלָיו חַטָּאתוֹ אֲשֶׁר חָטָא וְהֵבִיא קָרְבָּנוֹ שְׂעִירַת עִזִּים תְּמִימָה נְקֵבָה עַל חַטָּאתוֹ אֲשֶׁר חָטָא:
(כט) וְסָמַךְ אֶת יָדוֹ עַל רֹאשׁ הַחַטָּאת וְשָׁחַט אֶת הַחַטָּאת בִּמְקוֹם הָעֹלָה:
(ל) וְלָקַח הַכֹּהֵן מִדָּמָהּ בְּאֶצְבָּעוֹ וְנָתַן עַל קַרְנֹת מִזְבַּח הָעֹלָה וְאֶת כָּל דָּמָהּ יִשְׁפֹּךְ אֶל יְסוֹד הַמִּזְבֵּחַ:
(לא) וְאֶת כָּל חֶלְבָּהּ יָסִיר כַּאֲשֶׁר הוּסַר חֵלֶב מֵעַל זֶבַח הַשְּׁלָמִים וְהִקְטִיר הַכֹּהֵן הַמִּזְבֵּחָה לְרֵיחַ נִיחֹחַ לַה' וְכִפֶּר עָלָיו הַכֹּהֵן וְנִסְלַח לוֹ: פ
(לב) וְאִם כֶּבֶשׂ יָבִיא קָרְבָּנוֹ לְחַטָּאת נְקֵבָה תְמִימָה יְבִיאֶנָּה:
(לג) וְסָמַךְ אֶת יָדוֹ עַל רֹאשׁ הַחַטָּאת וְשָׁחַט אֹתָהּ לְחַטָּאת בִּמְקוֹם אֲשֶׁר יִשְׁחַט אֶת הָעֹלָה:
(לד) וְלָקַח הַכֹּהֵן מִדַּם הַחַטָּאת בְּאֶצְבָּעוֹ וְנָתַן עַל קַרְנֹת מִזְבַּח הָעֹלָה וְאֶת כָּל דָּמָהּ יִשְׁפֹּךְ אֶל יְסוֹד הַמִּזְבֵּחַ:
(לה) וְאֶת כָּל חֶלְבָּהּ יָסִיר כַּאֲשֶׁר יוּסַר חֵלֶב הַכֶּשֶׂב מִזֶּבַח הַשְּׁלָמִים וְהִקְטִיר הַכֹּהֵן אֹתָם הַמִּזְבֵּחָה עַל אִשֵּׁי ה' וְכִפֶּר עָלָיו הַכֹּהֵן עַל חַטָּאתוֹ אֲשֶׁר חָטָא וְנִסְלַח לוֹ:
דברים פרק יז
(ח) כִּי יִפָּלֵא מִמְּךָ דָבָר לַמִּשְׁפָּט בֵּין דָּם לְדָם בֵּין דִּין לְדִין וּבֵין נֶגַע לָנֶגַע דִּבְרֵי רִיבֹת בִּשְׁעָרֶיךָ וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר ה' אֱלֹהֶיךָ בּוֹ:
(ט) וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט:
(י) וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ מִן הַמָּקוֹם הַהוּא אֲשֶׁר יִבְחַר ה' וְשָׁמַרְתָּ לַעֲשׂוֹת כְּכֹל אֲשֶׁר יוֹרוּךָ:
(יא) עַל פִּי הַתּוֹרָה אֲשֶׁר יוֹרוּךָ וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל:
(יב) וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם אֶת ה' אֱלֹהֶיךָ אוֹ אֶל הַשֹּׁפֵט וּמֵת הָאִישׁ הַהוּא וּבִעַרְתָּ הָרָע מִיִּשְׂרָאֵל:
(יג) וְכָל הָעָם יִשְׁמְעוּ וְיִרָאוּ וְלֹא יְזִידוּן עוֹד: ס
(יד) כִּי תָבֹא אֶל הָאָרֶץ אֲשֶׁר ה' אֱלֹהֶיךָ נֹתֵן לָךְ וִירִשְׁתָּהּ וְיָשַׁבְתָּה בָּהּ וְאָמַרְתָּ אָשִׂימָה עָלַי מֶלֶךְ כְּכָל הַגּוֹיִם אֲשֶׁר סְבִיבֹתָי:
(טו) שׂוֹם תָּשִׂים עָלֶיךָ מֶלֶךְ אֲשֶׁר יִבְחַר ה' אֱלֹהֶיךָ בּוֹ מִקֶּרֶב אַחֶיךָ תָּשִׂים עָלֶיךָ מֶלֶךְ לֹא תוּכַל לָתֵת עָלֶיךָ אִישׁ נָכְרִי אֲשֶׁר לֹא אָחִיךָ הוּא:
(טז) רַק לֹא יַרְבֶּה לּוֹ סוּסִים וְלֹא יָשִׁיב אֶת הָעָם מִצְרַיְמָה לְמַעַן הַרְבּוֹת סוּס וַה' אָמַר לָכֶם לֹא תֹסִפוּן לָשׁוּב בַּדֶּרֶךְ הַזֶּה עוֹד:
(יז) וְלֹא יַרְבֶּה לּוֹ נָשִׁים וְלֹא יָסוּר לְבָבוֹ וְכֶסֶף וְזָהָב לֹא יַרְבֶּה לּוֹ מְאֹד:
(יח) וְהָיָה כְשִׁבְתּוֹ עַל כִּסֵּא מַמְלַכְתּוֹ וְכָתַב לוֹ אֶת מִשְׁנֵה הַתּוֹרָה הַזֹּאת עַל סֵפֶר מִלִּפְנֵי הַכֹּהֲנִים הַלְוִיִּם:
(יט) וְהָיְתָה עִמּוֹ וְקָרָא בוֹ כָּל יְמֵי חַיָּיו לְמַעַן יִלְמַד לְיִרְאָה אֶת ה' אֱלֹהָיו לִשְׁמֹר אֶת כָּל דִּבְרֵי הַתּוֹרָה הַזֹּאת וְאֶת הַחֻקִּים הָאֵלֶּה לַעֲשֹׂתָם:
(כ) לְבִלְתִּי רוּם לְבָבוֹ מֵאֶחָיו וּלְבִלְתִּי סוּר מִן הַמִּצְוָה יָמִין וּשְׂמֹאול לְמַעַן יַאֲרִיךְ יָמִים עַל מַמְלַכְתּוֹ הוּא וּבָנָיו בְּקֶרֶב יִשְׂרָאֵל:
<i>סיכום הלכות התורה</i>
שתי הפרשיות, זו של ויקרא וזו שבספר במדבר, עוסקות בנושא מתחום הכפרה. כיצד מכפר יחיד שחטא בשוגג והתגלתה לו חטאתו. שתי הפרשיות עוסקות בחוטא בשגגה ורק בו. ההנחה היא שהחוטא במזיד עונשו כרת. לגבי החוטא בשוגג, מבחינת המשנה הן העדה כולה, הן הכהן המשיח, הן היחיד והן הנשיא, כולם חייבים קורבן חטאת, וזאת לפי הפרטים בטבלה להלן. יחיד מזיד נזכר בספר במדבר אך רק דרך אגב. המשנה בפ"א מ"ד עוסקת במצב של חטא במזיד.
<b>סיכום הלכות התורה</b>
בין הפרשיה בויקרא לפרשיה בספר במדבר הבדל אחד: האם הקהל שחטא מביא פר ושעיר או פר בלבד. בפשט המקרא ניתן להבין שהעדה מביאה שני פרים: "וְהוֹצִיא אֶת הַפָּר אֶל מִחוּץ לַמַּחֲנֶה וְשָׂרַף אֹתוֹ כַּאֲשֶׁר שָׂרַף אֵת הַפָּר הָרִאשׁוֹן חַטַּאת הַקָּהָל הוּא" (ויקרא ד', כא). אך פשוט יותר שהפר הראשון הוא הפר שאותו מביא הכהן המשיח (הגדול שנזכר לעיל).
בשולי העניין הבאנו את פסוקי ספר דברים העוסקים בחובת הציות. אלו אינם עוסקים בקורבן אלא בחובת הציות לבית הדין המרכזי בירושלים. חובת הציות נראית בתורה כמוחלטת. החורג ממנה נענש בעונש מוות. כפשוטו הפרשה עוסקת בכל יחיד מישראל. אין כל מפגש בין פרשה זו לפרשת חטאת השוגג, אבל בספרות חז"ל שנביא להלן כמובן הפרשות מתקרבות זו לזו.
<b>סמכות ואוטונומיה במסכת הוריות</b>
מסכת הוריות עוסקת בפרשיות קורבן השגגה. ברם, הן מושכות את הדיון לעבר נושאים מהותיים ועקרוניים יותר. דרך נושא חובת הקורבן, המסכת עוסקת בשאלות של סמכות וציות, אחריות ואוטונומיה. נושאים שעבור חז"ל כמערכת ארגונית הם נושאי הליבה. כמובן בחברה אידיאולוגית-הלכתית הנושא העיקרי הוא ההלכה עצמה. ברם, מן ההיבט החברתי שאלות המבנה והסמכות הן השאלות הארגוניות המרכזיות. הניסיון האנושי מוכיח שיותר מאשר השפיעו האידיאולוגיות על מבנה החברה, השפיעו עליה מחלוקות שנגעו לשאלת הסמכות וחלוקת הכוח. קבוצה הפכה לכת כאשר חלקה על הממסד בשאלה העיקרית והיא שאלת מונופול הכוח. יותר מי מחליט, מאשר מה מחליטים. יותר כיצד מחליטים מאשר מה מהות ההחלטה עצמה. איננו מדברים על הניסיון היהודי העשיר בפילוגים ומחלוקות אלא על הניסיון הבין לאומי העשיר עוד יותר. נרחיק עדותנו וניקח כדוגמה את הפילוגים באסלאם. פילוגים שבדורנו באים לביטוי בזירות קרב וטרור. אלו היו פילוגים אישיים לחלוטין שהתחוללו במאה השביעית לספירה, שכמובן הרטוריקה שלהם הייתה על אישית. אך הם נמשכים עד ימינו וגובים אלפי קורבנות עד מועד כתיבת שורות אלו.
כדרכה של ספרות חז"ל השאלות הקרדינליות של סמכות ואוטונומיה אינן נידונות לגופן. הן משתקפות דרך שאלה הלכתית, כמעט טכנית, איזה קורבן יש להביא. זאת כאשר בסופו של דבר הבאת הקורבן היא בעיקרה וולונטרית וקשה להאמין שהייתה מערכת פיקוח על כך.<sup class="footnote-marker">1</sup><i class="footnote">לפי ההלכה מצד אחד בית דין רשאי להתערב ולצוות על הבאת קורבן, ואף לאכוף את החלטתו. אך הבאת קרבן חטאת בסופו של דבר תלויה ברצון החוטא בכפרה:"חייבי עולות ושלמים ממשכנין אותן אף על פי שאין מתכפר לו עד שיתרצה שנאמר 'לרצונו' כופין אותו עד שיאמר רוצה אני..." (ערכין פ"ה מ"ו). ראו דיוננו בגט מעושה וכפיה בכלל כתובות פ"ז מ"י; גיטין (פ"ט מ"ח). מבחינה מעשית לא היה מנגנון כפייה על מצוות. ראו הנספח לשקלים; אופנהיימר, כפיה. </i> להוציא אולי מקרים חריגים בעלי אופי ציבורי וכן תחומים חריגים כסוטה.
הדיון בקורבנות שוגג עצמם נערך במסכת שבועות בשני הפרקים הראשונים. שני פרקים אלו הם חטיבה מובחנת במסכת שבועות. לו היה מסדר מודרני עורך את המשנה היה מנסה למקמם במסכת הוריות. ואולי כך גם היה גם במסכתות הוריות ושבועות במהדורה הטרומית (המוקדמת)שלהם.
כך חיוב בקורבן חטאת מעיד על חטא מצד אחד, ועל אוטונומיה מצד שני. אוטונומיה שהיא בסיס לאחריות אישית או קבוצתית, אך אחריות מביאה לחיוב בקורבן חטאת. אגב כך נידונות שאלות מהותיות כמו מהי אמת, מי קובע אותה, עד כמה צריך אדם ללמוד בעצמו ועוד שאלות שהן השאלות ה'גדולות' של היהדות. כאן גם החידושים הגדולים של דת ישראל.
נדגיש ונאמר, דרכם של חז"ל לתעל את השאלות ההלכתיות דרך בעיות הלכתיות מעין 'טכניות' איזה קורבן להביא, והאם חייב בקורבן. זו דרכה של ההלכה הרבנית. אין זו דרכה של כל היהדות. מצאנו בתולדות ישראל חוגים שסברו שההכרעות בנושאים העקרוניים צריכות להידון במסלול חוץ הלכתי. אך זו דרכם של חז"ל. דרך ההלכה ושאלותיה הפרטיות משתקף עולם של התחבטויות ואמונות. זו גם דרכה של ההלכה להנכיח את הרעיון שדרך ה' העיקרית היא ההלכה. קיום המצוות הוא הנתיב המרכזי (למעשה היחידי לעבודת ה'). כל השאר, תפילה, פיוט, מאגיה, תיאולוגיה וכיוצא באלו, הן לכל היותר תוספות הבאות לאחר קיום ההלכה ולימודה השיטתי (מצוות לימוד תורה).
אין עוד מסכת בדיני קורבנות שהשפיעה כל כך עמוק על תולדות ישראל ותרבותו. הלכות זבחים, למשל, נותרו תיאורטיות ואין להן, בדורות שאחר החורבן, ביטוי יום יומי. גם כאשר בוצעו (אם נשמרו) וגם אם יבוצעו בעתיד, הן יישארו ברובן הלכות טכניות המתבצעות אחרי הקלעים ללא השפעה מהותית. בסופו של דבר מבחינת הציבור הכללי השאלה האם בשר מסוים נאכל היום או מחר, נשרף כאן או שם והאם מזים את הדם למעלה או למטה אלו פרטים טכניים. לעומת זאת הלכות חטאת בשוגג מחד גיסא, וזקן ממרא מאידך גיסא השפיעו על ההתנהגות היהודית לדורותיה, ועיצבו את אורחותיה.
<b>חידושי התורה שבעל פה</b>
מהם חידושי התורה שבעל פה בתחום המסכת?
רק בתחומים מעטים ניתן להצביע בבירור על פערים מהותיים רבים כל כך בין דין תורה לבין התפתחותו במחשבת חז"ל. מצד אחד זהו תחום שבו כל דיני התורה נשמרו כמעט ללא שינוי, אך הן הורחבו בדרך היוצרת עולם מחשבתי חדש ושלם.
מסכת הוריות מציגה מעתקים אלו, שבכל אחד מהם נפרט להלן.
העדה –ה"עדה" המקראית הופכת לבית דין, או לציבור העושה מה שעושה בהוראת בית הדין. חכמים מניחים ש'שגגת העדה' היא טעות של בית הדין. וזאת לפי הדרשה שעדה הם בית דין (להלן מ"ד). הצד הדרשני מבוסס היטב, אך מעבר לדרשה טכנית יש כאן רעיון מרחיק לכת, שציבור רגיל הוא רק אוסף של יחידים. רק בית דין הם דָבָּרי הציבור המוסמכים (ובעלי המונופול) לייצג ולפעול (ולהתחייב) בשם הציבור. כל השאר, גם אם הם רבים, הם יחידים. רק טעות של בית הדין נתפשת כטעות של העדה.
הכהן המשיח – הוא זוכה לכבוד כמשתמע מהמקרא אך איננו מורה לציבור, ואיננו מייצגו. אבל חייב בקורבן גדול יותר מאשר סתם יחיד שטעה. אגב כך ממעטים חז"ל בדמותו ויקרתו של הכהן הגדול של ימיהם.
הנשיא –הנשיא נזכר בתורה, אבל במשנה הוא תופש מקום קטן ונזכר רק כבדרך אגב. כמעט ואיננו נזכר במסכת. אין רמז במשנה לכך שהנשיא שבתורה הוא הנשיא (הפטריארך) של ימיהם. רמז כזה נמצא במקורות מאוחרים יותר (פירושנו בפ"ב מ"ה). ייתכן שהיעדר פירוש קונקרטי למונח בא להעמיד כאילו כל המשנה עוסקת בפרשנות צמודה למקרא, זאת במגמה להציג את המערכת שחז"ל מתארים כפרשנות ולא כמהפכה דתית, בצד רצון שלא לתת למוסד הנשיאות הקיים תוקף משמעותי.
היחיד – הוא בעיקר יחיד שפעל לפי הוראת בית דין או בניגוד להוראתו. אגב כך המשנה דנה באוטונומיה של היחיד ומציגה עמדה הפוכה לזו שניתן היה להבין מתיאור בתי הדין. נרחיב בכך להלן בדיוננו בסמכות. עצם הדיון במצב של התנגשות בין היחיד לבית הדין הוא חידוש של חז"ל. בתורה היחיד הוא סתם יחיד שעשה חטא בטעות.
על כל פנים החידוש הראשון של מסכת הוריות הוא השתקת העדה כגוף מחליט, והצגת בית הדין כגורם מרכזי.
<b>ההוראה</b>
במהלך הדיון במשניות הפרק העוסק בזקן ממרא (סנהדרין פי"א) עלתה שאלת המושג "הורה לעשות". השאלה חוזרת גם במשנת הוריות שבה אין חייבים קורבן אלא על הורייה שיש עימה עשייה (פ"א מ"ה).במסורת ישראל יש למונח זה משמעות אידאית ברורה. הרב מלמד, והציבור מקיים או לא מקיים את מה שלימד. הוראה מובנה מעין פקודה שעל היהודי לקיימה. הלימוד הוא כללי ומשאיר מקום לשיקול דעת של היחיד, ואילו ההוראה היא חובה. מאחורי מונח זה מצויה תפישה מורכבת יותר. הרי כל מצווה היא בין אדם לבוראו. האדם מניח כיצד ריבון העולם מצפה ממנו להתנהג. האדם הפרטי הוא זה שמחליט אם לקיים את המצווה, להימנע מלקיימה, או חלילה לחטוא בכוונה. אם אדם טעה בהבנת המצווה הרי שהטעות היא בינו לבוראו, ובורא עולם יחליט כיצד להגיב (עונש, הבנה, עידוד). לפי תפישת ההוראה המקובלת כיום, הוראה שוללת את זכותו של היחיד לפרש לעצמו את המצווה. הפירוש נקבע על ידי החכם שהורה. וליחיד נשאר לבצע או לא לבצע, אך אין בידו לפרש את המצווה.
במישור אחר ההוראה נוטלת את האחריות מהאדם הפרטי. מעתה האחריות היא על הפוסק, והיחיד משוחרר מאחריות, או כבול לפרשנות של בעל ההוראה. כל אדם גם מחליט כיצד לקבל את ההוראה בשמחה על שזכה בביטחון, או בביקורת על שנשללה ממנו האוטונומיה, אך עמדתו בנושא בלתי רלבנטית. מונח קרוב הוא 'פסיקה'. זה מונח המחליף את ההוראה, ושולל את האוטונומיה של היחיד. במסורת ישראל נשארה עמומה השאלה כיצד זוכה אדם לסמכות להורות ולפסוק. בעצם במסורת ישראל לא ניתנה לכך תשובה. כיום לתואר 'רב' יש משמעות משפטית ברורה, אך זו משמעות של הדורות האחרונים בלבד, וגם היא מקובלת רק בחוגים מצומצמים של החברה הדתית.
את המונח 'הוראה' בדק בן דוד ביסודיות.<sup class="footnote-marker">2</sup><i class="footnote">בן דוד, הוריות, עמ' 38-17.</i> על סמך כלל ההופעות הוא הסיק שבמקורות הקדומים הוראה היא למעשה לימוד, ואין בה ממד סמכותי. להורות משמעו ללמד. כגון "רבי ישמעאל בנו אומר החושך עצמו מן הדין פורק ממנו איבה וגזלו שבועת שוא והגס לבו בהוראה שוטה רשע וגס רוח" (אבות פ"ד מ"ד). או "המוליך את החבל בידו לדרכו כשר ושלא לדרכו פסול. זה הלך ליבנה ג' מועדות ובמועד שלישי הכשירו לו הוראת שעה" (פרה פ"ז מ"ו). וכן: "המכיר את מקומו והשמח בחלקו והעושה סייג לדבריו ואינו מחזיק טובה לעצמו אהוב אוהב את המקום אוהב את הבריות אוהב את הצדקות אוהב את התוכחות אוהב את המישרים מתרחק מן הכבוד ולא מגיס לבו בתלמודו <u>ואינו שמח בהוראה</u> נושא בעול עם חבירו מכריעו לכף זכות" (פרק קניין תורה, אבות פ"ו מ"ו).<sup class="footnote-marker">3</sup><i class="footnote">אבתו פרק ו הוא מדרש מאוחר ואיננו חלק מהמשנה ראו פירושנו למסכת אבות. </i> בדרך זו מתפרשים רוב מכריע של המקורות. וכן "יכול יהו ישראל חייבים מיתה על ההוראה? תלמוד לומר 'אתה ובניך' 'ולא תמותו'. אתה ובניך' במיתה, ואין ישראל חייבים על ההוראה במיתה" (ספרא שמיני פרק א ה"ו, מו ע"ג-ע"ד). הוראה היא סתם לימוד, והלומד שתוי יין לא עבר עבירה חמורה.
במשנה ובתוספתא הוריות אין שימוש במינוח 'הוראה' במשמעות מעבר ללימוד. בית הדין חייב חטאת כאשר הורה בטעות. המשנה מניחה שהציבור עושה את דבר ההוראה. אם כי מי שיודע איננו חייב לציית. אולי מוטב להגדיר בפשטות שאין חובה לבצע אבל ההנחה היא, שהציבור נשמע לחוות הדעת של בית הדין. היחידים חייבים רק אם עשו מעשה, שכן הם אינם בלי מעמד להורות. משנת הוריות (פ"א מ"א) מחברת לכאורה מעשה להוראה:
הורו בית דין לעבור על אחת מכל מצות האמורות בתורה והלך היחיד ועשה שוגג על פיהם בין שעשו ועשה עמהן בין שעשו ועשה אחריהן בין שלא עשו ועשה פטור מפני שתלה בבית דין הורו בית דין וידע אחד מהן שטעו או תלמיד והוא ראוי להוראה והלך ועשה על פיהן בין שעשו ועשה עמהן בין שעשו ועשה אחריהן בין שלא עשו ועשה הרי זה חייב מפני שלא תלה בבית דין זה הכלל התולה בעצמו חייב והתולה בבית דין פטור.
ברם, עיון פשוט ללא תפישות מוקדמות מצביע על כך ש"הורו" כאן משמעו ללמד, והעשייה של היחיד.
רק במסכת סנהדרין אגב דין זקן ממרא מופיע המונח "הורה לעשות": חזר לעיר ושנה ולימד כדרך שהיה למד פטור ואם הורה לעשות חייב שנאמר והאיש אשר יעשה בזדון אינו חייב עד שיורה לעשות תלמיד שהורה לעשות פטור( סנהדרין פי"א מ"ב). מבחינת המשנה שם זה משפט התפר בין שני חלקים במשנה. החלק הראשון עסק בדרך שבה יש לנהוג במקרים של ספק. מי שאינו יודע מה ההלכה פונה לבית הדין לבירורה. המשפט הבא (זה שציטטנו) מתחיל עניין חדש, מה דינו של מי שיודע ואיננו רוצה כלל את חוות הדעת של בית הדין. זה אפוא משפט חדש במשנה, ומן הסתם נלקט ממקור שונה.
אבל במדרש לעניין זקן ממרא: "1.''האיש אשר יעשה בזדון', אשר לא שמע מפי בית דין ומורה. 2. "אשר יעשה", על מעשה הוא חייב ואינו חייב על הוריה. 3. בזדון, על זדון הוא חייב ואינו חייב על שגגה. 4. "לבלתי שמוע", ולא שומע מפי שומע" (ספרי דברים פיסקא קנה, מהד' פינקלשטיין עמ' 207; וכעינו מדרש תנאים דברים י"ז יב, מהד' הופמן עמ' 103). במדרש זה הורייה משמעו לימוד בלבד. עשייה משמעה מעשה בלבד. כך פירשנו את המדרש במקומו (סנהדרין פי"א מ"ב).
בירושלמי: "'1. באת' לרבות בית דין שביבנה. רבי זעירא אומר לשאילה. 2. זקן ממרא שהורה לעשות ועשה חייב הורה ולא עשה פטור. הורה על מנת שלא לעשות, פטור. הורה על מנת לעשות, אף על פי שלא עשה חייב. אמר רבי הילא תני רבי ישמעאל כן אשר יעשה לא הוא שיעשה (ירושלמי סנהדרין פי"א ה"ג, ל ע"א). המשפט הראשון איננו לעניינו אך הבאנו אותו בגלל חשיבותו. האמורא הראשון סובר שכל פרשת זקן ממרא חלה גם ביבנה. רבי זעירא חולק וסבור שבית הדין ביבנה, חשוב וצריך להביא אליו את הספקות, אבל רק לעניין זה הוא משמעותי. דין זקן ממרא לא חל בו. וזהו "לשאילה" – לשאילה בלבד. המשפט השני קשור לענייננו.
הירושלמי מבחין בין הורה ועשה (הוא עצמו) לבין הורה לעשות שמשמעו פקודה שהתלמיד 'חייב' לבצעה. איננו בטוחים שאכן הירושלמי העניק בכך סמכות לחכם לפקד, אבל אפשר להבין כך. ברם, במשנה עצמה משמעות זו של 'הורייה' כהנחיה מחייבת איננה מופיעה. משפט זה מופיע בצורה מעט שונה גם כהסבר למשנת הוריות (הוריות פ"ב ה"ב, מו ע"ג). איננו יודעים להכריע אם זו העבירה בלבד, או שכך התכוון רבי יוסי. אבל רבי יוסי, או העורך, סבור שמשפט זה נאמר גם על מסכת הוריות.
מדוע חייבים קורבן רק על מעשה ולא על הורייה בלבד? אפשר שההסבר הוא אידיאולוגי. קיימת חירות המחשבה, אך נדרשת אחדות בביצוע המצוות, בו נעסוק להלן. או בשפה אחרת בשלב התכנון חילוקי דעות מותרים, בשלב הביצוע כל סטייה מסוכנת ופסולה. זהו חלק או תוצאה של מיתוס המחלוקת וההכרעה. המחלוקת לגיטימית ואין למנוע מאדם להביע את דעתו ולעמוד עליה. אבל נדרשת אחידות וקבלת ההכרעה בשלב המעשה. נראה לנו יותר שההסבר טכני-משפטי. אי אפשר לחייב קורבן על דיבור או על מחשבה. לימוד הוא דיבור אין מביאים על כך קורבן. לא נאמר שמותר לזקן הממרא להמשיך ללמד כדרך שלימד בעבר, אלא שפטור מקורבן. אלא שעד שלא נעשה מעשה אין קורבן. החידוש של משנת זקן ממרא הוא שהמעשה לא נעשה על ידי הזקן עצמו. גם מעשה של אחרים שנגרם בשל הוראתו נחשב למעשה.
זו גם המדיניות בכל מערכת הענישה היהודית. אדם נענש רק על מעשה ואילו מי שהתכוון, תכנן או חשק, איננו נענש. כמובן הגבול בין מעשה לכוונה בלבד הוא רופף ובעייתי (האם דיבור למשל הוא מעשה? האם מחווה גוף הוא מעשה?). אלו שאלות נקודתיות שההלכה נתנה עליהם את הדעת.
כן במשנת הוריות משמעותם של ההוראה והעשייה. ההוראה היא של בית דין. אבל אם לא גררה מעשה אין בית הדין חייב קורבן חטאת. אם נעשה מעשה בית הדין הרי גרם לו ולכן זה מעשה. אם כך, נעקרת התובנה שלבית הדין סמכות לפקד ולצוות. לזקן הממרא שהורה בעירו בוודאי אין סמכות לפקד. מי ששמע את דבריו, אסור היה לו לציית. הרי עליו לציית לבית הדין הגדול. העשייה איננה נחשבת לידו הארוכה של המלמד. האדם העושה הוא אוטונומי ואחראי למעשיו. היה עליו לשמוע לבית הדין (או למצפונו הפרטי – כמשנת הוריות). אבל החטא של ההוראה מסתיים במעשה. המעשה נגרם בהשראת הדיבורים. החידוש הוא שהדיבור (הלימוד) של זקן והמעשה של היחיד האחר מצטרפים.
ההלכה מבטאת את העובדה שבדרך כלל השומעים, שומעים קול רבם, אין זו שאלה של סמכות אלא של התנהגות של תלמידים. מי שאינו יודע שואל. ומי שמשיב נושא באחריות לשגיאה שנעשתה בגינו.
ההבדל בין הוראה ללימוד, לדעתנו איננו מהותי. אולי אפשר לפרש שלימוד הוא תהליך ארוך שבו לומדים מקורות שונים. ואילו 'הוראה' היא הוראה קונקרטית אולי סביב שאלה אקטואלית מוחשית, או הוראה כללית ללא הנמקות פרטים, תוספות ומחלוקות, אלא סיכום מעשי. כיום בחברה הדתית, וכבר בימי הביניים ההבדל בין הוראה ללימוד הובהר. הלימוד הוא תיאורטי, והפסק או ההוראה הוא סיכום המבטא את שלילת האוטונומיה והאחריות של היחיד והעברת זכות ההחלטה לרב הפוסק. זו משמעות שאיננה במקורות המשנה. היא עולה במעט הערות לימודיות (להלן), ומתחזקת מאוד בימי הביניים.
במישור החברתי ההבחנה בין הוראה ללימוד מטושטשת. אבל המונח הוראה קיים, ולפחות בעולמם של חכמים הייתה לו משמעות. אולי משמעותו הייתה כמו בימי הביניים ואולי מעט שונה. בפועל לא היה הבדל בין לימוד להוראה וכל ההבחנה במשנה היא תיאורטית (כמו יתר מרכיבי המשנה וכפי שפירשנו). מכל מקום המקורות מכירים את המונח הוראה ואיננו יודעים אם זו הבחנה אוטופית או הבחנה מעשית.
הביטוי 'הורה לעשות' מופיע גם בתוספתא: "זקן ממרא שהורה ועשה כהוראתו חייב. שהורה ולא עשה פטור. הורה על מנת לעשות <u>אף על פי שלא עשה</u> חייב" (סנהדרין פי"ד הי"ב). הוא הורה לעשות. התוספתא מוסיפה את המילים שהדגשנו בקו. ברור שלדעתה הוראה לעשות היא כבר מעשה של ממש. התוספתא סבורה שההוראה מחייבת מבחינה משפטית. בניגוד לדרך שהסברנו את יתר המקורות. זו תפישת התוספתא בדין זקן ממרא, אבל בהוריות אין כמובן כל דקדוק כזה.
במשנת הוריות שהיא 'אנרכיסטית' יותר (להלן) הוראת בית הדין המרכזי היא דיבור בלבד. אם מישהו בציבור עשה לפיה, הרי שהמעשה מצטרף לדיבור, לחייב בקורבן.
עוד נוסיף הבחנה זו שאנו מציעים היא מהותית. במשנה א במסכת מדובר במקרה כזה שהיחיד ידע שטעו ועשה על פיהם והוא חייב. כפי שנסביר להלן הוא צריך היה לעשות כדעתו (מגמה אותה אנו מכנים 'אנרכיזם של יראת שמים'). לא נאמר האם הם בית הדין חייבים בקורבן במקרה כזה. מן הסתם הם חייבים שהרי היו עוד אחרים, חסרי רקע לימודי, שעשו על פיהם. אך אם רק אותו יחיד ומיוחד עשה (למרות שלדעתו בית הדין טעה). האם בית הדין חייב בקורבן? אולי כן מפני שדיבורם (הורייתם) הסתיימה במעשה. ואולי פטורים שהרי הוא תלה בדעתו. ברם, המשנה איננה עוסקת בכך. המשנה איננה אומרת מה חייב בית הדין, אלא רק מה חייב היחיד.
הביטוי 'הורה רבי פלוני' תדיר במקורות. משמעו להערכתנו לימוד ברבים כדרך שרב מלמד הלכה לציבור. אין כאן ממד של אחריות על אחרים או סמכות, אלא כתלמידים הרוצים ללמוד תורה ורוצים לשמוע דברי תורה ודבר חכמים מתוך יראת שמים פנימית. החכם איננו נזקק לסמכות, אדם מחליט למי ולמה לשמוע, ובאופן טבעי פונים אנשים לרב כדי שילמדם הלכות. שאלת הסמכות איננה נידונה. הרב איננו בעל סמכות, אלא הוא מלמד והציבור עושה מה שעליו לעשות מתוך יראת שמיים פנימית.
להערכתנו זו משמעות המונח גם במקבילות. כגון: "ר' ליעזר אומר, חלה ניטלת מן הטהור על הטמא. אמרו לפני ר' ישמעאל והלא פלוני יש בדרום והיה מורה בהוראה הזאת. אמר להם לבוש שלבש בו אבא, וציץ שנתן בין עיניו. אם לא אלמד בו לכל מורה הוראות. אמרו לו, משם ר' ליעזר, אמר להם אף הוא יש לו במה יתלה" (תוספתא חלה פ"א ה"י). רבי ישמעאל רוגז על ההוראה המוטעית ומאיים להעניש את החכם הסורר. ברור שאין כאן אמירה מוסדית אלא ביטוי פרטי.<sup class="footnote-marker">4</sup><i class="footnote">במשפט זה מתבטאת הדעה שרבי ישמעאל הוא בן כוהנים גדולים. ספק אם זו מסורת ריאלית מבחינה היסטורית. שכן ישמעאל הכהן הגדול הוא אדם אחר, רבי ישמעאל בן פיאבי. ורבי ישמעאל היה אולי כהן, אך לא כהן גדול. </i> יש בה הד לתפישה האידאית של סמכות פסיקה, אך לא סמכות מוסדית. התלמידים אומרים לרבי ישמעאל שההוראה היא מפי רבי אליעזר. רבי ישמעאל נסוג בו מהתנגדותו. ומשמע שבכלל אין כאן בעיה של סמכות, אלא שרבי ישמעאל מתקומם נגד תוכנה של העמדה ההלכתית. הביטוי מצטרף לשיטת הביקורת וההכרעה של דור יבנה, אך ללא אמירה בדבר קיומה של סמכות. מי שנשען על חכמים מובהקים איננו נתון לביקורת של סמכות. כך משמע גם מהניסיון לנדות את רבי חנניה בן אחי רבי יהושע (נידה כד ע"ב).<sup class="footnote-marker">5</sup><i class="footnote">על הרקע לנידוי ועל חכם זה ראו בנספח מסכת ראש השנה. </i>
דוגמה נוספת: "ארבע כללות הורה ר' שמעון בקדשים כל שהקדישו בשעת איסור המעלה אותו בחוץ חייב בעשה וחייב בלא תעשה וחייב בהכרת" (תוספתא זבחים פי"ג ה"ז, מהד' צוקרמאנדל עמ' 499). רבי שמעון בן אלעזר בסך הכל עורך את הכללים בצורה מסוימת ואין בדבריו הלכות מיוחדות. הדינים עצמם גם אינם מקרים מעשיים, אלא הלכות מקדש. וכן: "...ר' יהודה הנשיא הורה, ולא הודו לו כל שעתו" (בבלי עבודה זרה לו ע"א).<sup class="footnote-marker">6</sup><i class="footnote">למעשה זה מקבילות רבות ולא באנו להרחיב בו. </i> רבי יהודה הנשיא הורה, וכל סיעתו לא קיבלו את ההוראה. ברור שהורה כאן הוא חוות דעת, עמדה במחלוקת ולא יותר.
כאמור בן דוד אסף מופעים רבים נוספים ומצא שהמשמעות הסמכותית שניתנה למילה 'הוראה' היא רק במקרים ספורים ובעיקרם משנתנו. כאמור אנו מגיעים למסקנה דומה ואף קיצונית יותר. לדעתנו אפילו במשנתנו אין למונח 'הורה' משמעות של ציווי פסיקה מיוחדת או סמכות מיוחדת. משמעות כזאת יש אולי במשנת זקן ממרא.
<b>בית הדין</b> 
משנת הוריות הכניסה למכלול פסוקי התורה את בית הדין. בית הדין קיים כמובן בחומשים אחרים ובעיקר בפרשיית "כי יפלא ממך דבר" שבספר דברים, אבל מסכת הוריות מניחה שבית הדין נוכח גם בפרשת חטאות בשגגה. העדה החוטאת היא בית הדין ולא הציבור (פרק א). לכך שתי משמעויות: האחת שחטא העדה הוא החלטה של בית הדין. בית הדין עצמו 'עשה' שלא כהלכה. עשייתו של בית הדין היא החלטה שהחליט שכן זהו תחום אחריותו. כאן כמובן נדרשה הבחנה משפטית. בדרך כלל דיבור איננו נחשב למעשה הלכתי, חטא או מצווה משמעם עשיה. צריכים היו אפוא חכמים להסביר כיצד זה הוראת בית דין נחשבת לעשיה. ראינו שבמשנה עצמה (הוריות פ"א מ"א) השאלה איננה עולה. 'הורה' משמעו החליט. אבל בספרות האמוראית נעשית כאן הבחנה נוספת בין החלטה סתם לבין הוראה לעשות.
השנייה היא שחטא ציבורי נעשה כזה רק אם בראש הציבור העושה עומד בית הדין (פ"א מ"ה).
שתי המשמעויות הללו הן חידושים שאינם בתורה. בספר דברים נדרש בית הדין להתערב כאשר מתעוררת מחלוקת בין שני צדדים בנושא כלשהו. ושני הצדדים אינם מגיעים לסיכום משותף. במשנה הוריות בית הדין יוזם ומחליט. הציבור כולו נטול כל החלטה. הוא כמובן עושה מה שעושה, אבל הוא איננו מחליט ומן הסתם אין לו 'פה'. העמדת בית הדין במרכז ההחלטות היא כמובן אינטרס של המנהיגות. היא איננה רעיון ייחודי של מסכת הוריות אלא חידוש קדום ביותר, אולי כבר מימיה הראשונים של שמירת דת ישראל כדת ציבורית, אם כי אין לך ראיות בתנ"ך. אבל מן הסתם גם אז היו החלטות ציבוריות ומישהו היה צריך להכריע בהן. לא הכול יכול להתגלגל לבד.
<u>כיצד מתואר בית הדין של משנת הוריות?</u>
בספרות חז"ל מנהיגי הציבור הם חכמים הפועלים במסגרת בתי דין. בית הדין בכלל והחכם בפרט מתוארים בהערצה ובהערכה. פה ושם יש דברי ביקורת אך אלו הם רק צבעים כהים המדגישים את הבוהק של דמויות חכמים עצמם. במשנה בהוריות באה לביטוי דרישה שבית הדיין יהיה מנהיג הציבור. או ליתר דיוק הנחת יסוד היא שבית הדין הוא המנהיגות הציבורית. אבל בית הדין עצמו מתואר בצורה בעייתית ביותר. בית הדין עשוי לשגות, זו הנחת היסוד של פרק א. יתר על כן הטעות שעליה מדובר היא בנושא חשוב ומרכזי, בדבר תורה בפרט מהותי. במשנה ג בפרק הראשון מתוארות טעויות תיאורטיות של בית הדין. אמנם אין זו רשימה ריאלית, אך בית הדין מסוגל לטעות בדברים שכל ילד יודע. אולי המחבר בחר דווקא בדוגמאות אבסורדיות, מתי בית הדין פטור. אך גם הדוגמאות מתי הוא חייב הן בהלכות שכל מי שקצת למד מכיר. בית הדין המתואר איננו מעורר יראה והערצה אלא גיחוך.
בית הדין אפילו חשודים לשגות במזיד. דהיינו להטעות מדעת ובכוונה את עדת ישראל (פ"א מ"ד), וכן לכלול בהרכב מי שפסול לשבת בבית הדין (פ"א מ"ד).אפילו כדוגמה תיאורטית הדבר נשמע מופרז. בבית הדין צריך להשתתף ה"מופלא" (פ"א מ"ד) להלן נתחבט מה משמעות המונח. לפי פירושנו מדובר באחד ידען במיוחד. שאר חברי בית הדין, כולל אב בית הדין, אינם כאלה. אלו האשמות סמויות המציירות דמות מפוקפקת של בית דין. לבית דין כזה אין חובה כלל לציית (לא רק אם וכאשר טעה) עשוי אפוא להיות בית דין כזה שחבריו אינם בעלי משקל אישי מספיק.
אין הגדרה מפורשת מיהו בית הדין. הדעת נותנת שהכוונה לבית הדין הגדול, זה שהיה בירושלים בשעתו. בתוך המשנה הגבלה כזאת איננה מפורשת, אך מדובר בבית הדין, לעומת בית דין של שבטים (פ"א סיפא של משנה ה). בית הדין של השבט הוא ספק בית דין כלומר לדעת חלק מהתנאים גם הוא נחשב ל'בית הדין', והשבט נחשב לקהל. הכוונה אפוא לבית הדין הגדול, עם הרחבה לבתי דין שבטיו אעם משנת הוריות מתנסחת רק בלשון המקרא, אזי בית הדין השבטי הוא תופעה שחלפה, אך ייתכן שהמשנה רואה לפניה חלוקה לאזורים והשבט הוא אזור. למרות שסתם בית הדין הוא מה שמכונה בחלק ניכר מהמסורות סנהדרין, הרי שבמסכת הוריות ופרשניה (תוספתא תלמודים) המונח סנהדרין איננו נזכר.
מן המשנה עולה תביעה לסמכות של בית הדין. במשנת זקן ממרא הסמכות גוברת על כל שיקול אחר. במשנת הוריות ברור שאכן בית הדין מורה לציבור, אך הוראתו איננה מחייבת. איננה מחייבת את הלמדנים, ואולי גם סתם בני אדם. אבל באופן כללי תפקידו של בית הדין ללמד ולהורות. יהא משמעו של המונח אשר יהא. בצד ההרחבה של הסמכות בא גם צמצום משמעותי. הסמכות איננה נתונה לחכם בודד, יהא מעמדו אשר יהא. גם לא לבית דין מקומי. רק בית דין 'גדול' זכאי לכך.
הצמצום בולט כאשר מבינים אנו שבעצם ספק רב אם בית הדין הגדול הזה, פעל אי פעם. סקרנו את הבעיה במבוא לסנהדרין. בימי בית שני ספק אם פעלה סנהדרין. אמנם לדעתנו היא פעלה, אך חוקרים אחרים פקפקו בכך, ומנימוקים טובים. אפילו אם פעלה סנהדרין היא לא הייתה בעלת כוח לכפות הלכות. היא הונהגה, ברוב הזמן, על ידי הצדוקים. פרושים לא היו מעניקים לגוף כזה סמכות של כפיית הלכה. לאחר ימי בית שני היו בתי דין מרכזיים, סביב הנשיא. אך שוב לא ברור אם הם נחשבו ל'בית דין גדול'. ראינו שלעניין דין זקן ממרא מעמדו של בית הדין ביבנה מעורער. לעניין משנת הוריות אין לנו דיון מקביל. ברם, משנת הוריות מצטמצמת בחובת הקורבנות, וממילא זו איננה חלה אחרי החורבן.
בעצם מודל הסמכות המוצג במשניות קורא להיעדר סמכות מעשית. מה היה המצב ההיסטורי? מבחינה היסטורית אכן עם ישראל התנהג בדרך שהתנהג ללא מוסד מרכזי. בתקופת הגאונים תבעו גאוני בבל סמכות זו לעצמם, אך עדיין היו שתי ישיבות שניהלו בינן לבין עצמן מאבק על סמכות וכוח. מעבר לכך כל אדם יכול לתבוע סמכות לעצמו. הסמכות נקבעת כאשר אחרים מכירים בה, ואמנם גאוני בבל שימשו יעד לשאלות מכל התפוצה. אך איש מבחוץ לא מינה אותם לבעלי סמכות. הוא הדין בכל תולדות ישראל. היו אישים מרכזיים, רבנים חשובים שאליהם פנו מכל העולם היהודי. אך לאיש לא הייתה סמכות פורמאלית.
רמב"ם בהלכות ממרים פ"ד מדגיש מרכיב זה. לאחר החורבן אין גוף סמכותי בעם ישראל (לדעתו בתי הדין ביבנה ובדורות התנאים אינם נחשבים לבית דין גדול וסמכותי). רק בית הדין בירושלים זוכה לתואר זה.
לא באנו לברר את שאלת הסמכות בתקופה הבתר תלמודית ולפיכך נסתפק בכך שהגישה ה'אנרכיסטית' אינה כה חריגה. היא למעשה מה שהתחולל בעם ישראל לדורותיו.
<u><b>האמת והסמכות – התפישה האנרכיסטית במשנת הוריות</b></u>
<b>האמת</b>
בית הדין טעו, ואנו שואלים עצמנו ממה הם סטו, מהי אותה אמת מרכזית. בדרך כלל במחקר הפילוסופי שתי תפישות. האחת שהאמת כמושג מופשט מצויה אי שם, לא תמיד ברורה אך תמיד קיימת. כיצד נגלה אותה? גוף מוסמך כלשהו יכול להכריז שמצא אותה. הגוף איננו יוצר את ה'אמת', אלא מגלה אותה. בדרך כלל ה'אמת' עוברת מדור לדור והעדות עליה היא עצם העברתה והשתלשלותה. כיום, ממבט ביקורתי יותר על תולדות האמונות והדעות, יודעים אנו שמסורת העוברת מדור לדור, במיוחד אם היא עוברת בתוך חוג מצומצם של יודעי דבר (שומרי החותם) איננה ערובה לשמירת המידע האותנטי. אדרבה זו הדרך לשכחה, להשכחה וליצירת 'זיכרונות' חדשים בדתות ואמונות שונות. האמת או לפחות חלקים ממנה, מצויים בספר כלשהו. ביהדות חלק גדול מהאמת מצוי כבר בתורה במפורש. גלוי לעין כל. חלק אחר מהאמת נמסר במסורת (תורה שבעל פה) הכוללת גם את הפרשנות האולטימטיבית לדברי התורה.
התפישה השנייה מניחה שהגוף המוסמך מגדיר את האמת. מה ש'האפיפיור' אומר הוא האמת. ומי שחותר נגדו חותר נגד האמת. ברור שלפי משנת הוריות בית הדין איננו יוצר את האמת, אחרת לא ייתכן שבית הדין שגו. האמת מצויה אי שם ומונחת כביכול במצב זמין לכול. כל הרוצה רשאי להושיט יד ולמצוא אותה. משנת הוריות מצמצמת חופש אוטונומי זה, לפיו רק הראוי להוראה, בעל הידע המוקדם, יכול למצוא את האמת. מציאת האמת מחייבת בצורה מלאה (אסור לו לוותר עליה, גם לא בשל החלטת בית הדין).
השאלה מי מחליט מהי האמת איננה נענית במפורש. מהמשנה משמע שכל אדם מחליט על האמת. המשנה מתנסחת בלשון מוחלטת. התלמיד ידע שטעו. מה היה הדין במצב שבו ההחלטה נתונה לשיקול דעת, ואין טענה שהצד השני 'טעה'? מה יהיה הדין במצב של מחלוקת שבית הדין הכריע בה? בכך המשנה איננה נוגעת. יש אמת ברורה, והתלמיד יודע אותה, ובית הדין טעו. כיום מבינים אנו שה'אמת' של התלמיד במקרה זה, היא האמת שלו, נתונה לוויכוח ומתנגשת עם אמת של מישהו אחר.
<b>סמכות ואנרכיזם</b>
נושא הסמכות סבוך ביותר ועסקנו בו במפוזר בעיקר במהלך הפירוש לפ"א מ"א, והערנו הערות רבות במהלך הפירוש של פרק א. ננסה בשלב ראשון להציג את סיכום הדברים ובשלב שני נפרוש תמונה רחבה יותר. במרכז הדיון שלוש פרשות תנאיות מרכזיות, בצד מספר מדרשים בעיקר סביב הפסוק "לא תסור מן הדבר אשר יגידו לך ימין ושמאל" (דברים י"ז, יא). הגישות השונות דרשו באופן שונה את הפסוק. הגישות השונות הן:
1 דין זקן ממרא שנדון בהרחבה בפירושנו לסנהדרין פי"א מ"ב. שם נדרשת צייתנות מוחלטת להחלטת בית הדין. זקן החולק על בית הדין לאחר פסק הדין חייב מיתה. שם גם נקבע שחולק הוא מי שעושה ממש (מורה לעשות) ולא רק מלמד.
2 משנת הוריות פ"א מ"א המציגה תביעה אנרכיסטית – תלמיד ידען רשאי להיות סרבן מצפון. במשנה ד הראינו שמוצעת עמדה קיצונית יותר (חולקת על משנה א) לפי משנה זו בעצם כל אדם זכאי להיות סרבן מצפון. יתר על כן כל מי שמבין או מאמין שבית הדין טעה חייב לסרב לבצע את הוראתו, ואם לא סירב הוא חוטא במזיד. זו קריאה ברורה ל'אנרכיזם של יראת שמים'.<sup class="footnote-marker">7</sup><i class="footnote">ראו אדרעי, אחריות הערה 153; שגיא אלו ואלו עמ' 198 וראו עוד אדרעי, טעות.</i>
3 משנת יבמות פ"י מ"א ומ"ב שם מדובר באשה שבעלה נסע למדינת הים, ונודע לה שהוא מת. בית הדין התיר לה להתחתן, ובעלה שב. במשנה ברור שלמרות התערבות בית הדין ההחלטה שלה והיא אחראית עליה. בית הדין אמנם פסק מה שפסק, אבל האחריות היא עליה. גישה זו הולמת את משנת הוריות פ"א מ"ד.
נרחיב מעט בהסבר המקרים. אלא שמשנת הוריות עוסקת בבית דין הגדול, ומשנת יבמות בבית דין מקומי.
דין זקן ממרא לא התקיים מעולם. כמו דין בן סורר ומורה. על בן סורר ומורה נאמר במפורש שלא היה ולא יהיה ורק למשל נאמר.<sup class="footnote-marker">8</sup><i class="footnote">ראו מבואנו למסכת סנהדרין. בספרות גם דעות שהיה אי פעם בן כזה. </i> וכן יש לומר על דין זקן ממרא, למרות שבמקרה זה אין בספרות אמירה כזאת. הוא לא בוצע מעולם. אנו קובעים זאת משתי סיבות. האחת שבכל רחבי ספרות חז"ל אין מקרה כזה של ענישה. יש עשרות סיפורים על ויכוחים ומחלוקות. על דרכי ענישה מינוריות, לכל היותר החרמה או מלקות אך לא על הוצאה להורג. העובדה שיש סיפורי מעשה רבים על ענישה, ואין סיפורי הריגה לא יכולה להיות מקרית. מחלוקת פנימית בתוך שכבת החכמים, היא תופעה צפויה ונפוצה, וסכנה קיומית. לא ייתכן שהיו מעשי ענישה של הוצאה להורג, ודווקא אלו נשמטו מהזיכרון הלאומי.
אנו טוענים שדין זקן ממרא לא התבצע משום שלא הייתה לכך היתכנות היסטורית, וגם ספק רב אם הייתה נכונות דתית וגמירות דעת לקיים הליך כה מכריע ובלתי הפיך. דין זקן ממרא המתואר במשנה מחובר לדיני המקדש. שכן אם יש לו יסוד במקרא הרי הוא בדברים פרק יז המדבר על עלייה למקדש וציות לכהנים ולשופט בימים ההם. בימי בית שני שררה מחלוקת כיתתית שלא הוכרעה. בתנאים אלו אי אפשר היה לקיים את דין זקן ממרא. לו קוימה הפרשה המחלוקת הבין כיתתית הייתה מסתיימת.
זאת ועוד הסנהדרין או בית הדין הגדול,<sup class="footnote-marker">9</sup><i class="footnote">ראו במבוא למסכת סנהדרין.</i> לא היו בשליטת הפרושים ורק לתקופה קצרה הם שלטו בה (בימי שלומציון, ושמעון בן שטח כדלהלן). בתנאים אלו קשה להאמין שהתפתחה חובת של ציות לבית הדין, הרי חובה כזאת הייתה משמשת לחיסול הקבוצה הפרושית שהייתה במיעוט. לו היה דין זקן ממרא פעיל ברמה כזאת או אחרת, אפילו ברמה האוטופית (כשאיפה ציבורית), היו הפרושים הראשונים שהיו נפגעים מכך, שכן הסנהדרין נתונה הייתה, בדרך כלל, לשלטון צדוקי. מן הסתם הפרושים היו מסבירים מדוע דין זקן ממרא לא חל על סנהדרין כזאת הפגומה משום שאיננה מהלכת בדרך הנכונה (ברוח המסורת של פרושים).
מאוחר יותר, עם השלטון הרומי הישיר "ניטלו דיני נפשות" מישראל. גם מבחינת השלטון הרומי דיני נפשות היו מונופול של השלטון הרומי והנציב. ביטוי ברור לכך בפרשת הוצאתו להורג של ישו שלפי המסורת הנוצרית, האנטי יהודית במהותה, את ההוצאה להורג ביצעו הרומאים. מעבר לכך זה כלל גדול במערכת השלטון הרומית (לעיל). יתר על כן במבוא למסכת סנהדרין עמדנו על כך שבין התנאים רווחה הדעה המסתייגת מעונש מוות להוציא מקרים חריגים ביותר. זו עמדת רוב התנאים. קשה להניח שדווקא לגבי זקן ממרא היו נוקטים בהליך כה שונה.
האידיאל שלסנהדרין כוח וסמכות מוחלטים יכולה היה אפוא לצמוח רק לאחר החורבן, כאשר חכמים (ממשיכי הפרושים) שלטו בחברה היהודית זאת בין אם הייתה בפועל סנהדרין ובין אם לא הייתה קיימת. גם בהיעדר סנהדרין עשויה לצמוח אוטופיה וציפייה להתחדשותה. ניתן לכתוב על דיניה ועוצמתה האוטופית, כפי שפוסקים ורבנים בני זמננו מתארים את דמותה. אך בימים שבהם שלטו צדוקים לא ייתכן שתתפתח אוטופיה של מוסד מכריע.
במסגרת הדיונים ההלכתיים יוצא שדין זקן ממרא במלואו עשוי לחול רק בירושלים "'ועשית על פי הדבר', על הורית בית דין הגדול שבירושלם חייבים מיתה, ואין חייבים מיתה על הורית בית דין שביבנה" (ספרי דברים פיסקא קנד, מהד' פינקלשטיין עמ' 207). אמנם לכאורה את ראשית הפרשה דורש המדרש גם על בית הדין שביבנה "'ובאת', לרבות בית דין שביבנה" (ספרי דברים פיסקא קנג, מהד' פינקלשטיין עמ' 206). ברם, הקביעה במדרש ברורה, והשאלה של חוסר אחידות פרשנית בין שני קטעים רצופים באותו מדרש, היא שאלה על פרשנות המדרש. היא מעידה עד כמה המדרש איננו תלוי בטקסט המקראי, איננו נובע ממנו, ואין הוא פרשנות לו, אלא רק בא לאשש הלכה או תפישה קיימת.<sup class="footnote-marker">10</sup><i class="footnote">עסקנו בכך בקצרה במבוא לפירוש המשניות.</i> אם כן כשחז"ל דנים במשנה ובמקבילותיה בדין זקן ממרא, הרי גם בשבילם דיון ערטילאי, ובימי הבית לא התקיים בפועל.
משנה נוספת העוסקת בזקן ממרא היא סנהדרין (פי"א מ"ד) שם נָראה שהמשנה מניחה שהוצאה להורג מתבצעת גם על אי ציות לסנהדרין שביבנה. כפי שהראינו בפירושנו למשנה, יש במקרה זה הסבר מדוע נזכר דווקא יבנה בהקשר הנדון.
עם זאת פרשת זקן ממרא איננה רק אוטופיה. היא נועדה להגדיר את גבולות המחלוקת ואת חובת הציות. היא באה לשקף את עמדתם העקרונית של חכמים כיצד צריך לפתור חילוקי דעות. מהי תרבות המחלוקת ומהי תרבות ההכרעה. היכן גבולות המחלוקת ומה גבול הציות. אמצעי הענישה הוא תיאורטי ואוטופי. אך מבטא רעיון ברור. גם אם בפועל לא ניתן היה לממשו. כל ההסתייגויות שמצאנו מעצם דין הוצאה להורג (לעיל), אינן נזכרות בהקשר לזקן ממרא. כאן האוטופיה של חכמים תוקפנית, הרבה יותר, מאשר היחס לרוצחים או עבריינים אחרים. יש להניח שאם הייתה אפשרות או דרישה לקיים מדיניות ענישה כזאת בפועל, היו חכמים מוצאים סיבות רבות שלא לבצע את פסק הדין. אך ברמה האידאית, אי ציות להכרעה לאומית הוא בעיה חמורה.
כל זאת אף שספק אם המושג הכרעה לאומית היה קיים. קיימת אוטופיה בלתי ממומשת של הכרעה לאומית, ומי שאיננו חלק ממנה, איננו בכלל המחנה היהודי.
דין זקן ממרא נועד אפוא לשרטט את גבולות המחלוקת.
דין זקן ממרא משקף אידיאולוגיה דתית של הכרעה במחלוקות, ומדגים את היעדר הסובלנות למחלוקת. במהלך דיוננו הצענו שהמשנה הראשונה העוסקת בזקן הממרא (סנהדרין פי"א מ"ב) הייתה קשורה לברייתא המספרת שמתחילה לא היו מחלוקות בישראל (תוספתא חגיגה פ"ב ה"ט; סנהדרין פ"ז ה"א ומקבילות). זו אותה אידיאולוגיה של הכרעה. איננו יודעים מתי נוצרה והתגבשה אידיאולוגיה תיאורטית זו. האם כבר בימי הבית או רק בדור יבנה, אבל לא מאוחר יותר, שכן מאוחר יותר כבר התגבשה אידיאולוגיה אחרת של תרבות מחלוקת (על כך להלן). גם החכמים המתדיינים על פרטי ההלכות בדיני זקן ממרא הם מדור אושה (רבי מאיר, ר' יהודה ובני זמנם), ומשמע שההלכות העיקריות עוצבו לפני דור אושה.
ניתן לשער שהאידיאולוגיה המייחלת להכרעה לאומית ברורה, היא תגובה דתית תיאולוגית ואוטופית למצב של מחלוקות כיתתיות ופילוג. חכמים מציגים מודל של הכרעה אותו מייחסים לגוף שהיה קיים, אך במציאות זמנו, לא היה כלל מסוגל לבצע תפקידי הכרעה כאלה. קשה להניח שבימי הבית היו מייחסים לסנהדרין או לבית הדין המרכזי את העוצמה המתוארת כאן. לו כך היו חז"ל נוהגים היו מוסרים עוצמם להכרעתו של גוף עוין שלא הם שלטו בו. סביר שאחרי החורבן כאשר חכמי דור יבנה חשו שההנהגה בידיהם, הם שאפו לבסס את המסורות שבידם ואף להגיע להכרעות במחלוקות הפנימיות. בתנאים אלו מתפתחת זמנית אידיאולוגיה של הכרעה. כפי שנָראה להלן אידיאולוגיה זו ננטשה נוכח המציאות של מחלוקות פנימיות, ואולי גם מחלוקות חיצוניות עם מינים. אבל בספרות יש הד בעיקר לקשיים הפנימיים.
אנו משערים אפוא שבדור יבנה גובשה גם האידיאולוגיה של תפישת זקן ממרא. לפי תפישה זו צריך וראוי להכריע במחלוקות, והגוף המרכזי, יהא כינויו אשר יהא, מוסמך להחליט והכרעתו מחייבת. בפועל אי אפשר היה להוציא את הזקן הממרא למוות, אך הסתפקו בנידויו או בעונש אחר. נוצרה אוטופיה של עונש חמור, שרק 'מסיבות טכניות' אי אפשר היה ליישמן. רשאים אנו להעריך שגם אם היה בידי חכמים להוציא להורג את הזקן הממרא, היו נמנעים מלהשתמש בעונש זה. אך בתנאים של דור יבנה הם נתלו באותן סיבות 'טכניות' כמו היעדר מקדש, היעדר סמכות מטעם הרומאים, ואולי סיבות נוספות.
משנת זקן ממרא מציגה אפוא דרישה לחברה שיש בה היררכיה והחלטות, ובאופן טבעי נפגעת זכותו של הפרט לשמור על עמדותיו העצמאיות. אין בה מקום לחרות מצפון. עם זאת בניגוד לחברות אחרות בעולם, רק בשלב ההחלטות והביצוע הרוב (בלשון אחרת המוסד כמוסד) הופך לסמכותי וכל יכול. בשלב הדיון חופש הדעות רב וכל חכם נדרש להביע את דעתו האישית. ככל שהנושא חשוב יותר, כך מציגה האידיאולוגיה של חז"ל יותר פתיחות דעת. הספרות מציגה מודל דיונים שבו התלמיד מביע דעתו ראשון כדי שלא יפחד מדעת הקהל או ממוריו (כך בדיני נפשות). יותר משיש כאן הנחייה מעשית, יש כאן ביטוי אידאי, שכן בפועל לא נדונו דיני נפשות. ההכרעות החשובות היו דווקא בנושאים היום יומיים ובתחום זה היה יתרון מובנה לרב ולראשי החבורה.
יתר על כן אין במערכת היהודית ענישה על הבעת דעות. מי שדעתו נדחתה ('הפסיד'), איננו ניזוק, איננו נפגע מעמדת המיעוט בה נקט. אין דיבור על צורך בהתנצלות, או הבעת חרטה. זאת בניגוד מוחלט לחברות אוטוריטטיביות מאז ומעולם. גם בפועל אין סיפורי נזיפה ופגיעה כאלה. ייתכן שבפועל היו מעין התחשבנויות שלאחר מעשה, וחכם שנאבק על עמדתו 'יתר על המידה' מן הסתם זכה לתגובה כלשהי. אבל מיעוט מסורות מעין אלו גם הוא יש בו מסר של פתיחות.<sup class="footnote-marker">11</sup><i class="footnote">דוגמה חריגה לפגיעה במעמד עקב הבעת דעת מיעוט יש במעשה בעקביה בן מהללאל שיובא להלן.</i>
דיני זקן ממרא משדרים ותובעים סמכות. יש ציפייה מהיחיד להפסיק ללחום על עמדתו, ועם זאת מותר לו להחזיק בדעותיו. אסור לו להורות אותן ברבים, ולהלן נראה שעל כל פנים מותר לו להחזיק בדעותיו. אדרבה המסורת מצפה ממנו להמשיך להחזיק בדעתו כפי שעולה מסיפור עקביה בן מהללאל (להלן). גם סיפור נידויו של רבי אליעזר (תנורו של עכנאי) משקף טראומה והערצה לרבי מאיר. קשה להאמין שספרות בית המדרש מדברת בעצם נגד עצמה. היא משדרת כבוד לאיש שנהג, בעצם, שלא לפי ההלכה. יתר על כן במשנת כלים מתברר שסתם המשנה כרבי אליעזר, דעתו אפילו לא נדחתה מבית המדרש, למרות מעשה הנידוי. לפי הבבלי רבי אליעזר מת בנידויו, לפי הירושלמי משמע שנידויו נמוג. ועל כל פנים ההערצה אליו לא פחתה למרות נידויו (אפילו במסורת הבבלית).
במקום שאתה מוצא את חוזקה של ההיררכיה, את עוצמת הסמכות אתה מוצא גם את האוטונומיה של היחיד. הסמכות נתונה רק לקבוצה. ולא לכל קבוצה אלא לסנהדרין בלבד. הסנהדרין מצידה היא גוף שמרכזו במקדש ומחוץ לו היה רעועה. בפועל כפי שכתבנו במבוא למסכת סנהדרין, ספק אם בימי בית שני פעלה הסנהדרין. ומכל מקום חכמים של אז (הפרושים) ודאי לא קידשו את סמכותה. מן הסתם הם ראו בה גוף פסול בגלל הרכבו. ואכן מסכת הוריות שנביא להלן מציגה עמדה זו במפורש. לאחר החורבן הסנהדרין ספק קיימת.<sup class="footnote-marker">12</sup><i class="footnote">ראו שפירא, סנהדרין, וראו המבוא לעיל. </i> ואם היא פעלה היה זה במקרים נדירים בלבד. בפועל נקבעה מדיניות של אי נידוי בבית המדרש ובמפורש "נמנו באושא שלא לנדות זקן רבי יעקב בר אביי בשם רב ששת נמנו באושא שלא לנדות זקן" (ירושלמי מועד קטן פ"ג ה"א, פא ע"ד). אם כן חכמים עצמם בעצם מתארים את תפישת זקן ממרא כתיאורטית, ומעניקים את הסמכות לגוף שבעצם לא היה קיים.
דרך צמצום נוספת של אידיאל הסמכות מצויה בגמרא: "תנו רבנן: 1. זקן ממרא אינו חייב אלא על דבר שזדונו כרת ושגגתו חטאת, דברי רבי מאיר. 2. רבי יהודה אומר: על דבר שעיקרו מדברי תורה ופירושו מדברי סופרים. 3. רבי שמעון אומר: אפילו דקדוק אחד מדקדוקי סופרים" (סנהדרין פז ע"א). ההסבר של רבי יהודה מצוי במשנה, ובו כל דבר סופרים נתון תחת דין זקן ממרא. אבל רבי מאיר מצמצם מאד את המקרים לדברי תורה בלבד. ולמעשה מוציא מכלל זקן ממרא את רוב המחלוקות הגורליות שפילגו את בית המדרש לדורותיו. גם במסכת הוריות צמצום מסוים של חובת הקורבן (פ"ב מ"ד-מ"ה). אך במסכת הוריות הצמצום מוציא תחומים שונים שבהם בית דין שטעו אינם חייבים קורבן, או אף שיחיד שטעה איננו מביא קורבן. הצמצום איננו מתייחס לעניין הסמכות והדמיון בינו לבין דין זקן ממרא אינו משמעותי.
כנגד זה מצויות גם מגמות הרחבה. כגון: "והאיש אשר יעשה בזדון, אשר לא שמע מפי בית דין ומורה. אשר יעשה על מעשה הוא חייב ואינו חייב על הוריה. בזדון, על זדון הוא חייב ואינו חייב על שגגה. לבלתי שמוע, ולא שומע מפי שומע" (ספרי דברים פיסקא קנה, מהד' פינקלשטיין עמ' 207). אם כן זקן ממרא הוא גם מי שהורה מדעתו "אשר לא שמע מפי בית דין ומורה". זו הגבלה חמורה על חופש היצירה שבעצם אמורה לשתק כל יצירה עצמאית. זו מגמת מיעוט, בין המקורות, ולא שמענו על חכם שנחשד בכך. אם הורה או לימד היה זה על פי מה שהבין ושמע בדרך זו או אחרת. אך המגמה הסמכותית עולה כאן בצורה חריפה. היא מצטרפת למגבלות על 'תלמיד לא יורה' נושא בו דנו במבוא למסכת סנהדרין.
<u><b>משנת יבמות</b> </u>
במשנת יבמות נדונה השאלה באשה שבעלה הלך למדינת הים ונפטר, התחתנה בשנית ובעלה הופיע. וכן שנינו (יבמות פ"י מ"א ומ"ב):
1. האשה שהלך בעלה למדינת הים ובאו ואמרו לה מת בעליך וניסת ואחר כך בא בעלה: <br>א. תצא מזה ומזה. ב. וצריכה גט מזה ומזה, ג. ואין לה כתובה ד. ולא פירות ה. ולא מזונות ו. ולא בלאות לא על זה ולא על זה. ח. אם נטלה מזה ומזה תחזיר. ט. והולד ממזר מזה ומזה. י. ולא זה וזה מטמאין לה. יא. ולא זה וזה זכאין לא במציאתה ולא במעשה ידיה ולא בהפרת נדריה. יב. היתה בת ישראל נפסלה מן הכהונה ובת לוי מן המעשר ובת כהן מן התרומה. יג. ואין יורשים של זה ויורשים של זה יורשים את כתובתה. ואם מתו אחיו של זה ואחיו של זה חולצין ולא מיבמין. רבי יוסי אומר כתובתה על נכסי בעלה הראשון. רבי אלעזר אומר הראשון זכאי במציאתה ובמעשה ידיה ובהפרת נדריה רבי שמעון אומר ביאתה או חליצתה מאחיו של ראשון פוטרת צרתה ואין הולד ממנו ממזר. <u>ואם ניסת שלא ברשות מותרת לחזור לו</u>. <br>ב. ניסת על פי בית דין, תצא ופטורה מן הקרבן. לא ניסת על פי בית דין תצא וחייבת בקרבן. יפה כח בית דין שפוטרת מן הקרבן.
ההבדל בין נישאת ברשות בית דין לנישאת שלא ברשות בית דין הוא אך ורק בעניין הקורבן. סמכות בית הדין מועילה רק בפרט אחד, היא פטורה מקורבן. אם נישאת על דעת עצמה חייבת בקורבן, האחריות עליה וכל הנזקים חלים עליה. מפתיע במיוחד הוא שהיא איננה זכאית לכתובה אפילו מבעלה השני. הרי בעלה השני שותף מלא להחלטה שלה להינשא בשנית. היינו מצפים שיהא שותף גם לסיכון בכך שיתחייב לכתובתה. ולפחות שההיתר של בית הדין יזכה אותה בכתובה (ויחייב אותו) אך מתברר שכל האחריות נותרת עליה (למרות שותפותו בעבירה, הוא מרוויח והיא מפסידה).
הקורבן הוא כמובן מרכיב חשוב. מבחינה דתית הוא החובה העיקרית והדרך למחילה. אבל כדאי גם לזכור שבימי חכמים הוא גם חובה תיאורטית שכן בית המקדש אינו קיים. הפטור מקורבן (למי שנישאת על פי בית דין) יש בו שחרור מאחריות דתית, והוא מתאים למשנת הוריות שהעושה על פי בית דין איננו חייב קורבן כשוגג (בית הדין חייב בקורבן), ובמקרה זה שביבמות גם בית הדין איננו חייב בקורבן. בכך נבדלת משנת יבמות ממשנת הוריות. כפי שנראה להלן מסתבר כי גם הפטור מקורבן איננו כי אין עליה אחריות, אלא להיפך כי היא נחשבת למזידה.
בסוף משנה א ביבמות מבחין רבי שמעון בין נישאת ברשות בית דין לנישאת שלא ברשות בית דין. כפי שנראה קרוב להניח שלדעת חכמים בשניהם הדין שווה, או שחכמים כלל אינם עוסקים באפשרות שנישאה על פי בית דין, וכפי שנראה הפירוש הראשון נתמך ממשנה ב והבבלי מהלך בו במפורש.
רבי שמעון חולק על המשפט הפותח של המשנה "תצא מזה ומזה". מעשה שעושה האישה מכוח השמועה "שלא ברשות" ולא כמעשה בית דין אין להטיל עליו את מכלול הקנסות. היא רשאית לחזור לבעלה כשוגגת שלא עשתה מעשה רשמי. מדבריו של רבי שמעון וממשנה ב בהמשך מסתבר שאכן קיימות שתי מערכות לקידושין ונישואין. האחת פרטית ומשפחתית והאחרת רשמית – מעשה בית דין, ואם מדובר במערכת הראשונה חולק רבי שמעון על הסתמא. עמדתו של רבי שמעון ביחס לממזר קשורה כמובן בעמדתו ביחס לטעות. אם מוחלים לה על הטעות שעשתה בתום לב – אי אפשר לחייב את הוולד בממזרות, עונש מרבי על לא עוול בכפו.
גישתו של רבי שמעון נובעת מכך שמעמד האישה שנישאת על פי בית דין חמור יותר מאשר אם נישאת על פי עצמה. אם נישאת על פי עצמה עומדת לה הזכות הפרשנית שמעשיה נבעו מחיפזון וטעות. דווקא הפנייה לבית הדין הופכת אותה לעבריינית חמורה יותר, ההחלטה של בית הדין איננה מסייעת לה, אלא מזיקה. שכן מעשה הנישואים נעשה מתוך שיקול דעת (של בית הדין) והפך בכך למזיד (שלה). בפועל הנזק הדתי הופך להקלה במקרה שנישאה על דעת עצמה. אין אלו נישואין של ממש ולכן רשאית לחזור לבעלה הראשון.
אפשר גם לפרש שהמשפט "ואם נשאת..." איננו המשך דברי רבי שמעון אלא הוא לכל הדעות. שתי האפשרויות והפתרון האמוראי המוצג להלן מוצגים בטבלה. להלן, בפירוש משנה ב, נראה שהאפשרות הראשונה היא הפירוש היחיד האפשרי, אלא אם כן משנה ב חולקת על משנה א. גם הבבלי (פז ע"ב) פירש כן.
במסורת האמוראית מצינו גם הלכה למעשה את משנתנו על המחלוקת הכרוכה בה:
אתא עובדא קומי דרבנן דתמן. אמרין ליה לית אתנו. קם אבא בר בא ולחש לה גו אודנה, אמר לה, בחייך, הב לה גט מספק. קמו תלמידוי דרב ומחוניה. אמר, ערקתא יקד וספסלה יקד. שמואל אמר, תמן הוינא ולא ערקתא יקדת ולא ספסלא יקדת אלא אבא הוא דלקה, וקם לה. אתא עובדא קומי רבי אימי, אמר ליה, אין בריא דהיא שריא לך, אלא תהא יודע דבניה דההוא גברא ממזירא קומי שמייא. והוה רבי זעירא מקלס ליה דו מקים מילתא על בררה (ירושלמי פט"ו ה"ד, טו ע"א – בא מעשה לפני חכמים של שם [חכמי בבל], אמרו לו [לבעל הראשון] אינך אתנו.<sup class="footnote-marker">13</sup><i class="footnote">כלומר, מותרת לשני. </i> קם אבא<sup class="footnote-marker">14</sup><i class="footnote">אבא – אביו של שמואל. </i> ולחש לאוזנו[של הבעל הראשון]: בחייך, תן לה גט מספק. קמו תלמידיו של רב והיכוהו. אמר<sup class="footnote-marker">15</sup><i class="footnote">אלו דברי מספר הסיפור. </i> השוט בער והספסל נשרף. שמואל אמר, הייתי שם ולא השוט בער ולא הספסל נשרף אלא אבא הוא שלקה, וקם לו. בא מעשה לפני רבי אימי, אמר לו, אם ברור לך שהיא מותרת לך [לבעל השני, תתחתן עמה] אלא תהא יודע שבניו של אותו האיש [הגבר הנושא אותה בנישואים שניים אלו] ממזר לפני השמים. והיה רבי זעירא משבח אותו שהוא מעמיד דבר על בוריו).<sup class="footnote-marker">16</sup><i class="footnote">לא כאן המקום להרחיב בכך. אבל בית הדין מתואר על ידי העורך כגוף מייעץ. בית הדין מביע דעתו שמותר לה להתחתן אך הסיכון שבנישואים כאלה קיים. בית הדין מייעץ לבעל להיזהר, ובכך מילא את תפקידו. סמי מכאן ניהול וסמכות. </i>
רב פוסק בפשטות שהנישואים לשני כשרים, שכן נעשו לפי ההלכה, ולשיטתו הגבר הראשון כאילו איננו. לכן הבן מהגבר השני איננו ממזר, והיא אשתו של השני.
אביו של שמואל מקבל את ההלכה אך דורש גט מספק, מציע לראשון בלחש לתת גט מכל מקום, שהרי הוא (הראשון) ודאי אינו יכול לקבלה, ולפחות מכאן ולהבא לא יהא בכך חטא, וחכמים נזעקים להלקות את אבא בר בא, אביו של שמואל, שכן יש בדבריו הטלת ספק בכשרות הנישואים לשני. השמועה אומרת שבית הדין עלה כביכול בלהבות בשל מעשה המלקות. דווקא שמואל בנו של אבא בר בא מודה שאביו לקה ואילו העולם לא נזדעזע. או בלשוננו, אביו לקה בצדק שכן נהג שלא כהלכה. רב אימי מניח שהוולד ממזר כרבי עקיבא, ורבי זעירא משבח אותו, אם כי לא ברור את מי הוא משבח, את רב אמי או את רב. יש להדגיש שרב אמי מעביר את ההחלטה לבעל, הוא אחראי על בירור העובדות והוא זה שיקבע (במעשיו) את מעמדו הדתי של הבן. לפי דרכו של רב הדיין יוצר מציאות שהיא "פיקציה משפטית": הגבר הראשון איננו קיים באופן משפטי, אף על פי שהוא חי ונושם לפנינו.
מעבר לבירור ההלכתי, הסיפור מעניין מצדו הפולקלורי. המספר מסיים את הסיפור במעשה נס ומביע בכך הזדהות עם אבא (אבוה דשמואל), החכם הנערץ, ואולי גם עם דעתו. דווקא שמואל בנו של 'אבוה דשמואל' מכחיש את הנס ומעיד כיצד סיפורי אגדה נוצרים על בסיס שאינו איתן.
אשר לצד ההלכתי, ברור שרב חולק על המשנה, הוא מתיר לה להישאר אצל בעלה השני והוולד כשר (בעלה הראשון כאילו מת). לא נאמר במפורש האם במקרה זה מדובר במקרה שנישאה ברשות או כשנישאה שלא ברשות. הדעת נותנת שמדובר בכגון שנישאה ברשות, ויש בכך נטילת האחריות על ידי בית הדין על השגיאה. הבבלי (פח ע"א)<sup class="footnote-marker">17</sup><i class="footnote">השוו בבלי, כריתות יא ע"ב, המניח בפשטות שמדובר בעדות עד אחד, על בסיס סוגייתנו. </i> מצמצם את מחלוקתו של רב על המשנה. לדעתם רב מפרש את המשנה בכגון שנישאה על פי עד אחד, אבל אם נישאה על פי שני עדים לא תצא. הגמרא אומרת שבני בבל צחקו על פרשנות מצמצמת זו, אבל לפי הירושלמי אכן זו עמדתו של רב. אם הנישואים נעשו כהלכה (לפי הנתונים שהיו בשעת הנישואים) הרי שהם תקפים, ומעשה בית דין הוא תמיד מעשה נאות. אם נישאה על פי עד אחד, תוקף בית הדין חלש יותר. הבבלי מרכך בכך את חידושו של רב ומעמידו בשני עדים בלבד (כאשר הכרעת בית הדין מבוססת). גם הירושלמי שם מפרש את המשנה בעד אחד (טו ע"א), אם כי לא נאמר שם שזו היא עמדתו של רב. דרכו של רב היא פיקציה משפטית במיטבה. המערכת המשפטית מתכחשת למציאות ויוצרת מציאות וירטואלית משלה.<sup class="footnote-marker">18</sup><i class="footnote">ראו עוד דיוננו להלן, פט"ו מ"ד. לפיקציה המשפטית ראו מוסקוביץ, עשו אותו; מוסקוביץ, פיקציות.</i>
נישאת בטעות על דעתה או על דעת בית דין
בתוספתא מיוחסת לאותו רבי שמעון עמדה שונה בנושא: "הורוה בית דין להנשא, הלכה ונשאת... חייבת קרבן על כל ביאה וביאה... רבי שמעון אומר: אם עשו בית דין הוראתן, בזדון האיש באשה. נשאת על פי עצמה, בשוגגת איש באשה" (תוספתא פי"א ה"ד). לדעתו מעשה שנעשה בעקבות החלטת בית דין הוא מעשה מודע ולכן מהווה זדון, ומעשה זדון כידוע אינו מחייב קורבן, ואילו החלטה שלא על פי בית דין היא החלטה בשוגג, ועל שגגה יש להביא קורבן ככפרה. לדעתו לא כוחו של בית הדין עומד לדיון אלא אופיו של מעשה בית הדין, שלעולם יש לראותו כמעשה מודע, ואילו מעשה פרטי אינו מעשה מודע מבחינה משפטית ונידון כשגגה. אם כן, כוח בית דין אינו משחרר את היחיד מאחריות מוסרית למעשהו אלא להפך, הוא הופך את טעותו של היחיד שהוא בבחינת שוגג למעשה בזדון. ברייתא מקבילה לנושא שלפנינו היא: "כל עריות שבתורה אין צריכות הימנו גט, חוץ מאשת איש שניסת על פי בית דין" (בבלי, צא ע"א; צד ע"ב).<sup class="footnote-marker">19</sup><i class="footnote">ירושלמי, י ע"ג; סוטה פ"א ה"ב, טז ע"ד; דרך ארץ רבה, פ"א, עמ' רסו.</i> הבבלי מסביר את הברייתא כדברי רבי שמעון: "רבי שמעון אומר: עשו בית דין בהוראתן – ככוונת איש באשה [ובעיא גט],<sup class="footnote-marker">20</sup><i class="footnote">"בעיא גט" חסר בכ"י רבים וככל הנראה לא היה לפני רש"י. ראו מכון התלמוד הישראלי לאתר, עמ' שלו הע' 100. </i> על פי עדים – כשלא בכוונת איש באשה [ולא בעיא גט]" (שם).
אם כן מעשה בית דין מחייב משפטית הוא מעשה בכוונה מודעת, ולכן הוא גם מחייב גט. לעומתו המעשה הפרטי הופך לשגגה ואינו מחייב. המסורת נמסרת בשם תנאים, אך אין לה מקבילה תנאית ויש לראות בה מסורת אמוראית המהלכת בשיטה הקרובה לזו של רב, אך חולקת עליה בפרטים. מעשה בית הדין משחרר את היחיד מאחריות ואין אלו נישואי ערווה, אך חייבת גט מהראשון, ואולי אז תהיה גם מותרת לשני. ייתכן שגרסה זו השפיעה על תביעתו של אביו של שמואל במעשה הירושלמי שציטטנו.
רבי שמעון ותנא קמא חלוקים במהות הסמכות של בית הדין לעומת האוטונומיה של האדם על מעשיו. לדעת חכמים בית הדין נוטל אחריות חלקית על המעשה, האשמה עליו, והוא משחרר את האישה מקרבן חטאת, אבל תצא מזה ומזה והבן ממזר. לדעת רבי שמעון בית הדין הוא גוף יועץ, האחריות הבלעדית היא על האישה, ולכן גם אם בית הדין התיר את נישואיה תצא ותביא קורבן. מעמדה קשה יותר, שכן חטאה הוא במזיד. אם נישאה על דעתה, החטא קיים, אך דינה כשוגגת.
מבחינת התפתחות ההלכה לפנינו שלב מעניין של התגבשות סמכות בית הדין. מלכתחילה קבעה ה'הלכה' את הדין, אך לא נטלה אחריות על ההכרעה. בשלב שני (רב- ראשית תקופת האמוראים) בית הדין נוטל אחריות על ההכרעה, ואם התברר שטעה הרי שהוא משנה כאילו את המציאות ויוצר פיקציה משפטית (מציאות וירטואלית). זו עדות לעוצמה הרבה שבית הדין מייחס לפסיקתו. עם זאת, בציבור החכמים לא קיבלו הכול את ההבחנה שבין סמכות בית הדין לבין "סמכותה" של המציאות.
<b>סמכות ואוטונומיה במסכת הוריות</b>
במשנה הפותחת את המסכת ניתנת ליחיד הלמדן זכות סרבנות מצפונית. ממשנה א בפרק א משתמע שזכות הסרבנות היא גם לכל אחד מהציבור. ואין זו זכות אלא חובת סרבנות. במהלך הפירוש למשנה א הראינו שהצמצום של זכות הסירוב לתלמיד חכם הראוי להוראה הוא שלב שני במשנה וייתכן שבשלב הראשון ניתנה הזכות לכל תלמיד. הבאנו גם דעות חולקות על המשנה לשני הכיוונים. האחד שאין ליחיד זכות סרבנות, או שהיא מסורה לכל אחד ואחד מישראל. כדי לפשט את הצגת הדברים נתעלם מעמדות חולקות אלו ונראה במשנת הוריות עמדה אחידה שאנו מכנים אותה 'אנרכיסטית. בעלי הדעות האחרות בספרות חז"ל גם שתי עמדות אחרות הבאות לביטוי בדין זקן ממרא, ובדין האישה שנישאה בהנחה שבעלה מת, ובעלה הופיע דין המצוי במסכת ביבמות.
סמכות וחובת הציות בספרות תנאים ואמוראים
בכל אחת מהעמדות עולה שיש ציפייה לכך שבית הדין יקבע את עמדתו ובדרך כלל עמדתו מתקבלת. גם במקרה שבו האוטונומיה ליחיד מלאה, מצפים מבית הדין לנקוט עמדה. רואים בה אולי לא יותר מעצה, אך הדיון חשוב, וההחלטה בעלת חשיבות מהותית. מן הסתם גם מצפים שהמקרים החריגים יהיו מעטים, אם כי אי אפשר להסיק זאת מהניסוח שעומד לרשותנו.
עם זאת כפי שטענו לעיל המונח 'הורו' איננו שונה מלמדו או לימדו, ואין מעמד מיוחד של פסיקה במשמעות של ימינו. בוודאי נכונים הדברים כלפי הגישות שראו בבית הדין מלכתחילה גוף שתפקידו לייעץ בלבד. לפי העמדות השנייה והשלישית כל המושג של פסיקה במשמעות בתזמננו, שבו הרב מחליט מה ההלכה איננו קיים. זכות ההחלטה היא לכל היותר של בית דין אזורי או של בית הדין הגדול. גם בדין זקן ממרא הסמכות היא של בית הדין הגדול במקדש, ולכל היותר גם בית הדין ביבנה. אך לא של כל בית דין או חכם בודד.
עד כאן עמדות הלכתיות. לעתים אחריות, משמעה חייב (חייב קורבן) ולעתים משמעה חייב מיתה (חובת ציות). לעתים העמדה מתבטאת בדרשה כמו במילים "לא תסור מן הדבר אשר יגידו לך ימין ושמאל. כמובן מאחרי העמדה ההלכתית מצויה אידיאולוגיה של בית המדרש בנושא. בדיוננו הצענו גם תיארוך לעמדות השונות ובכך נרחיב להלן.
במקביל יש לברר מה העמדה לגבי מה שמכונה כיום תרבות המחלוקת.
<b>מיתוס תרבות המחלוקת וההכרעה</b>
בחברה היהודית בת זמננו, וכנראה כבר באלף השנים האחרונות רווח מיתוס תרבות המחלוקת.<sup class="footnote-marker">22</sup><i class="footnote">במונח מיתוס אנו מתכוונים לאמונה בדבר משהו שהיה בעבר, ואשר משפיע על ההווה. אין בכך קביעה שעמדה זו היא טעות או אגדה. אך ביום יום לעתים 'מיתוס' היא מילת לגלוג על אמונה במשהו שלא היה קיים. על כל פנים המיתוס הוא התנהגות שלה אנו מצפים כיום.</i>המיתוס הוא שקיימת תרבות מחלוקת "אלו ואלו דברי אלוקים חיים", מותר לאדם להביע עמדתו ככל שירצה, ולהיפך בית המדרש מקדם ויכוח ומעודד אותו. המחלוקת היא תהליך בונה ודווקא היעדר מחלוקת חשוד. מרכיב שני במיתוס זה הוא שבסוף הוויכוח מתקיימת הצבעה חופשית "נמנו וגמרו" ובסופה יש החלטה המקובלת על כולם. בית שמאי ובית הלל, למשל, חלקו. ומעת שנקבעה החלטה הסתיימה המחלוקת. משמרים אותה בזיכרון ההיסטורי, אך נוהגים לפי ההכרעה.
מיתוס זה בדקנו בעבר במאמר בעקבות מאמר קודם של גדעון ליבזון.<sup class="footnote-marker">23</sup><i class="footnote">ליבזון, נידוי; ספראי וספראי, תרבות המחלוקת; ראו הנספח למסכת ראש השנה. </i> שם הוכח שהמיתוס אמנם היסטורי אך לא בכל התקופות ולא ביחד. נפתח בכך שבנושאים רבים יש בבית המדרש (ובוודאי ביהדות כולה) מחלוקות. גם הנושא של היחס למחלוקת כתופעה שנוי במחלוקת. יש הרואים בה ברכה "אלו ואלו" ויש הרואים בה תוצאה מסוכנת של התדרדרות הדורות ופרי קשב לקוי של תלמידים "שלא שימשו כל צרכם". איננו יודעים מה הייתה המדיניות הפנים פרושית בימי בית שני? בוודאי היו מחלוקות אבל המחלוקות העיקריות היו בין כיתתיות.
בתחום המחלוקות הדתיות, לא שררה בימי בית שני, סובלנות רבה. כל צד היה משוכנע בצדקו, ומשוכנע שהשני חסר ביסוס, חוטא ופושע. אבל לא היה גוף שהצליח לאכוף את סמכותו. היו ניסיונות כאלו. רדיפות של אנשי קומראן, רדיפות צדוקיות נגד הפרושים (שניהם מצד הצדוקים). חוסר סובלנות פרושית וצדוקית משותפת כלפי מה ששתי הקבוצות הגדירו כסטיות.<sup class="footnote-marker">24</sup><i class="footnote">דוגמה לכך הוא היחס הקשה כלפי כת הנוצרים. אמנם הריגתו של מנהיגם היא כנראה מעשה של הנציב הרומי. אך היהודים הראו יחס שלילי כלפי מנהיגים נוצריים אחרים והענישום במלקות. על שאלת אחריותם של היהודים למותו של מנהיג הנוצרים נשפכו כמובן נחלים של דיו, ונהרות של דם. ולא באנו אלא לרמוז לדרכנו, בעקבות פלוסר, ישו. דרך שהיא להערכתנו בלתי ניתנת לערעור מבחינה מדעית. </i>גם בספרות בני קומראן שוררת תוקפנות רבה כלפי הקבוצות הדתיות האחרות. אין לסחור עימם ובוודאי לא לגור איתם מסיבות שונות. אי אפשר לשתף פעולה במקדש וכן הלאה.
הווה אומר, תרבות המחלוקת הייתה ברמה נמוכה. בימי בית שני שררה אפוא אידיאולוגיה המגדירה מהר מאוד את האחר ככופר ומין. הייתה לגיטימציה בכל הכתות המרכזיות לרדיפת הכופרים והשמדתם. עם זאת עדיין תחום זה מחייב מחקר מעודן יותר. גם בחברות הפלורליסטיות ביותר, שבהם מעודדים תרבות מחלוקת, יש גבולות. הגבולות בלתי נראים מבחוץ ובלתי ניתנים להגדרה, אך גם בלתי עבירים. נראה שלעוסקים בכך בעולם הקדום היו הדברים ברורים. בנוסף לכך מניסיון בן זמננו יודעים אנו שרטוריקה של סובלנות, משקפת לעתים התנהגות הפוכה. ולעתים היא בסך הכל פרי חולשה ארגונית.
גם רטוריקה תוקפנית של שלילת הלגיטימציה של האחר היא לעתים רק תעמולה מוחצנת, ובכלל כללי התנהגות ההדדית אינם קבועים. ייתכן שהתפרצות חד פעמית תהפוך להיות המייצגת. למרות שבדרך כלל היחסים יותר נינוחים, ויש סובלנות שבהכרח (לא אידיאולגיה אלא מציאות, כגון מציאות של מאבק משותף באויב אחר גדול יותר). נסתפק בשתי דוגמאות שנדונו במאמרנו.<sup class="footnote-marker">25</sup><i class="footnote">ראו הנספח למסכת ראש השנה. </i> הדימוי של בית שמאי ובית הלל בספרות חז"ל הוא "שהיו נוחים זה לזה".<sup class="footnote-marker">26</sup><i class="footnote">ראו פירושנו ליבמות פ"א מ"ד. </i> אבל במציאות שומעים אנו על התנגשויות חריפות ואלימות. בכ"ג אדר נקבע יום צום על שהרגו תלמידי בית שמאי ובית הלל זה בזה. כנראה הכוונה למעמד גזרות יח דבר שבו גברו בית שמאי על בית הלל וקיבלו סדרת החלטות. זאת תוך אלימות גלויה. אז מה משקף יותר את ההיסטוריה? התדמית המאוחרת שהציגו חז"ל (החשודה מגויסת לצרכי חנוך פנימי), או המקרים הפרטיים (שאולי מייצגים ואולי חריגים).
מנגד, גם יוספוס וגם חז"ל מדווחים על מתיחות בדבר נוהגי המקדש וחוקיו. בתחום זה קשה היה שלא להיקלע לניגודי דעות. אלו לא היו רק שאלות עקרוניות שבהם כל אחד יכול לנהוג בביתו כרצונו. כאן הייתה שאלה ברורה. האם להקריב פר כזה ביום זה, או ביום אחר. יש במקורות סיפורים על התנגשויות, יזומות, לעתים על ידי פרחי כהונה, ולעתים על ידי חז"ל. המקדש לא היה רק זירה למחלוקות אלא גם עילת המחלוקת. אבל בסך הכולל המקדש פעל. אפר הפרה האדומה, אותו משאב פיזי שבלעדיו אין טהרה, היה משותף, והמקדש התנהל שלט והשפיע. אם כן למרות המחלוקות שיתוף פעולה והכרה באחר היו אפשריים.
בתרבות המחלוקת שלאחר ימי בית שני עסקנו בנספח למסכת ראש השנה. בעקבות מחקרים קודמים, ובעיקר בעקבות דיונו החשוב של גדעון ליבזון.<sup class="footnote-marker">27</sup><i class="footnote">ליבזון, נידוי; ליבזון, מנדים; ספראי וספראי, תרבות המחלוקת.</i> הראינו כי עד סוף דור יבנה טרם עוצבה תרבות המחלוקת. חכמים נחלקו ביניהם ובבית המדרש המרכזי, בעיקר בדור יבנה, נעשתה סדרת ניסיונות להכריע את המחלוקת בעיקר בעזרת נידוי, וזאת בהיעדר כלי אכיפה מיידיים ותקיפים יותר.<sup class="footnote-marker">28</sup><i class="footnote">ייתכן שמדיניות אכיפה הייתה קיימת מעט גם בימי הבית השני ובעיקר בסופו, יעיד על כך מעמד גזירות יח דבר (שבת פ"א מ"ד ופירושנו לה). אך בימי הבית הרוב היה צדוקי, ולא נשתמרו עדויות על הכרעות בפנים בית המדרש (וגם לא סיפורי הכרעה בין פרושים לצדוקים, להוציא מעט מחלוקות על ניהול המקדש, לוח השנה וכו').</i>
דור יבנה הוא דור הייסוד של שכבת החכמים כגורם שלטוני. חכמים פעלו גם קודם לדור יבנה, אך לא בית המדרש עמד במרכז ההנהגה הלאומית. בדור יבנה, לראשונה בתולדות ישראל, עמדו חכמים בראש ההנהגה הלאומית, וההחלטות שפעם היו פנימיות, הפכו ללאומיות.<sup class="footnote-marker">29</sup><i class="footnote">יש דעות במחקר שגם בדור יבנה טרם הפכה שכבת החכמים לשכבת העילית העיקרית. ועל כל פנים גם אחר כך, בהמשך תקופות התלמוד הם לא היו שכבת ההנהגה היחידה. נושאים אלו עומדים במרכז מחקר התקופה, ולא נרחיב בכך. </i>
בדור יבנה הופכים אפוא לראשונה הפרושים (בלבושם החדש כחכמים) לחברת עילית, קיים מוסד עליון ומנהיג לדור. זאת גם אם החוקרים נחלקים האם הוא נקרא נשיא<sup class="footnote-marker">30</sup><i class="footnote">ראו דיוננו להלן פ"ב מ"ה. גודלבאט, נשיא; גודבלאט, נשיאות. השאלה האם בית הדין של יבנה היא סנהדרין גם היא שנויה במחלוקת במחקר. ראו שפירא, בית המדרש. וראו עמדתנו במבוא למסכת סנהדרין. </i> והאם בית הדין המרכזי כונה סנהדרין, או ראה עצמו כסנהדרין. בדור זה מתנהלת מדיניות של אכיפת החלטות.
בחיי המעשה בבתי המדרש השונים הייתה המחלוקת תופעה מקובלת ובלתי נמנעת, זאת בתנאי החיים שבהם פעלה שכבת החכמים. כל חכם לימד בעירו במנותק, ופיתח את תורתו. המפגשים ההדדיים היו מעטים ואי אפשר היה שלא יתפתחו מנהגים שונים והכרעות שונות. כפי שראינו הסנהדרין כגוף מחליט פעלה לכל היותר במקרים בודדים.
חכמים היו מודעים לבעיות האידיאולוגיות שעוררה תופעת המחלוקת, כמו גם לסכנות האורבות כתוצאה מכך למעמדם שלהם כשכבת מנהיגות המדברת בשם ה'אמת' המוחלטת. ההתבטאויות בגנות המחלוקת לא יכלו כמובן לצמצם את ממדי התופעה,<sup class="footnote-marker">31</sup><i class="footnote">כגון הברייתא של רבי יוסי שהבאנו בפירוש משנה ב שמתחילה לא היו מחלוקות בישראל (תוספתא חגיגה פ"ב ה"ט; סנהדרין פ"ז ה"א ומקבילות, פירושנו לחגיגה פ"ב מ"ב). הראינו שאין היא היסטוריה אלא תיאולוגיה. היו מחלוקות, אך לא ראוי שיהיו מחלוקות.</i> ולמעשה עשויות היו להחמיר את סכנותיה. אם המחלוקת כה גרועה, כיצד זה קיימות אלפי מחלוקות בפועל? כיצד צריך יהודי פשוט לנהוג? ושאלות נוספות כאלה. בדורות הייסוד (דורות יבנה) ניסו חכמים, בראשותו של הנשיא, ליצור מסגרת של פסיקת הלכה ולכפות על הציבור, כמו גם בתוך בית המדרש, הכרעות מיידיות וברורות. לשם כך פעלה מערכת ענישה (נידוי, מלקות), וזו שימשה גם כאמצעי הרתעה, וענישה כאחד.
מגמת הפסיקה היא אחת הדרכים הפתוחות לפני העילית בבואה לצמצם את נזקיה החברתיים של המחלוקת. עם זאת הפסיקה היא גם דרך רווית סכנות. שכן אם המהלך נכשל, והמיעוט ממשיך לעמוד על שלו, הנזק החברתי מעצם המחלוקת, גדל. מגמת הפסיקה הובילה להתנגשויות "טראומתיות" אחדות וניטשה לאחר דור יבנה, כנראה מחוסר ברירה. מעתה מדווחים חכמים רק על פסיקות מעטות במחלוקות, והם מכריעים רק בנושאים עקרוניים, בתקנות ציבוריות בעלות השלכות כלליות ובמקרים שנדרש בהם שינוי מההלכה הרגילה. עם כל זאת נעשו מאמצים לצמצם את ההשלכות המסוכנות של המחלוקות. ניכר מאמץ להמעיט מחשיבות המחלוקת ולהציג תדמית מלוכדת וחברית ("אלו ואלו דברי אלוקים חיים"). תיאור המחלוקות כתופעה חיובית ורצויה, אף היא אחת הדרכים למזער את התופעה, ולהפכה מסכנה בכוח ליתרון בפועל. אין ספק שחכמים לאחר דור יבנה מטפחים ומפתחים אידיאולוגיה ונוהגים חברתיים של תרבות מחלוקת פלורליסטית.
איננו באים לטעון כי ההכרעה האידאולוגית בדבר 'פלורליזם מוגבל' נבעה מסיבות חברתיות. ההכרעה היא באופייה אידיאולוגית (או גם אידיאולוגית). אך ודאי שהיא השפיעה על נוהגיה של חברת העילית ותרמה לחוסנה. עם כל זאת היה הפלורליזם מוגבל, ודעות ואישים שחרגו מתחום ההסכמה הרחבה נדחקו מחוץ למערכת.<sup class="footnote-marker">32</sup><i class="footnote">כמו רבי (?) יעקב דמן נבוריא, שהואשם כמין אף ש"מינותו" לא פורשה. ראו עיר-שי, יעקב.</i>
בחיי היום יום נוצר תהליך בלתי רשמי של פסיקת הלכה, לא על ידי מוסדות רשמיים אלא על ידי הציבור או הלומדים והחכמים (ירושלמי יבמות פ"ז ה"א, ח ע"א; תוספתא תרומות פ"ג הי"ב ועוד מקורות רבים). כל חכם פסק הלכה לתלמידיו, והשפיע על סביבתו בעוצמתו הכריזמטית. אך לא מצינו עדויות לכך שחכמים דחפו, או עודדו הכרעה שיטתית במחלוקות.<sup class="footnote-marker">33</sup><i class="footnote">הביטוי העיקרי לפסיקת מחלוקות הוא 'נמנו וגמרו' או 'נמנו ורבו'. כלומר באסיפת החכמים הגדולה התקיימה הצבעה. מינוח זה מופיע קרוב לארבעים פעם. זו עדות להכרעות, אך מספר ההכרעות עדיין קטן מאוד בהשוואה לאלפי המחלוקות הקיימות. ההכרעות היו בנושאים בעלי חשיבות לאומית כללית, אך גם במקרים פריפריאליים, תיאורטיים ותיאולוגיים. </i> זו גם הסיבה לכך שניתן למצוא בספרות החוץ-תלמודית (התרגום המיוחס ליונתן, ברייתא דנידה וכתבים דומים) דעות והלכות שנדחקו מספרות ההלכה התלמודית. תהליך פסיקת ההלכה הבלתי רשמי, שהתחולל בתקופת האמוראים ובעיקר אחריה, בתקופת הגאונים, כבר אינו שייך לענייננו. מן הראוי להדגיש שאנו עסקנו בהכרעה בחילוקי דעות בשעתן בין גורמי כוח חיים וקיימים, ואילו פסיקת ההלכה המאוחרת יותר מתייחסת למחלוקות עבר בין אישים שהם ותלמידיהם כבר עברו מן העולם.
מבחינה תיאולוגית נשמרה המסגרת התיאורטית של בית דין מרכזי מכריע וזאת משקפת את הדרשה "'ובאת', לרבות בית דין שביבנה" (ספרי דברים פיסקא קנג, מהד' פינקלשטיין עמ' 206). אבל בפועל זכות זו לא מומשה.
בתולדות ישראל אירע מהלך מפתיע. אחרי תקופת התלמוד, כאשר כבר לא היה מוסד מרכזי סמכותי, שיש לו סמכות דתית. דווקא אז, בתקופת הגאונים החלה מדיניות של פסיקה מסיבית. ובתקופה זו רוב המחלוקות הוכרעו. מאז קיימת בעם ישראל תפישה דתית של צורך להכריע. נכתבו חיבורים רבים שעיסוקם פסיקת ההלכה, ובהם המחלוקת כבר מטושטשת. דוגמה לכך פירוש הרמב"ם למשנה המפרש מחלוקות ובדרך כלל מעיר והלכה כפלוני. בחיבורו משנה תורה המחלוקת כבר נדחקת מהזיכרון.
ליבזון אסף עשרות מקרים של ניסיונות כפיה. חלק מהם ידועים ביותר. תנורו של עכנאי,<sup class="footnote-marker">34</sup><i class="footnote">לרקע הריאלי של מעשה זה, ולמשמעותה החברתית של השאלה ההלכתית ראו פירושנו למסכת כלים פ"ה מ"ח.</i>מעשה רבי יהושע בראש השנה, ועוד. בדרך כלל פרשנים וחוקרים עמלו למצוא הסבר מדוע במקרה זה מתמוטטת הסובלנות של תרבות המחלוקת. מדוע דווקא בנושא זה מתקשים חכמים לספוג ולהכיל את העמדה החולקת. כמובן שערי פירושים לא ננעלו, ותמיד ניתן למצוא הסברים שמסיבה זו או אחרת הושמטו במקורות. ברם השאלה עצמה מוטעית. אין כאן חריגים אלא מדיניות של דור. מדיניות שראש וראשון לה היה רבן גמליאל, שכיהן כנשיא או כאב בית דין (או בתוקף אחיזתו בשני התפקידים). רבן גמליאל נקט מדיניות זו, והעונש המתבקש היה הרחקה מבית המדרש, נזיפה פומבית או נידוי. בפועל מדיניות זו נכשלה. הנידוי גרם לטראומה בבית המדרש, רבן גמליאל הודח זמנית, וחכמים בדרך כלל לא ויתרו על עמדתם כדברי עקביה<sup class="footnote-marker">35</sup><i class="footnote">במסורות הכתיב הבבלית עקביא. ובכתיב הארץ ישראלי עקביה. </i> בן מהללאל "עקביא בן מהללאל העיד ארבעה דברים. אמרו לו עקביא חזור בך בארבעה דברים שהיית אומר, ונעשך אב בית דין לישראל.<u> אמר להן מוטב לי להקרא שוטה כל ימי ולא ליעשות שעה אחת רשע לפני המקום שלא יהיו אומרים בשביל שררה חזר בו</u>" (עדיות פ"ה מ"ו). כבר הירושלמי מסכם "נמנו באושא שלא לנדות זקן" (מועד קטן פ"ד ה"ד, פא ע"ד).<sup class="footnote-marker">36</sup><i class="footnote">ראו בהרחבה ליבזון, נידוי. </i>
בפועל אכן לאחר דור יבנה כמעט שאין מקרים שבהם מנדים זקן. עדיין לעתים המחלוקת נפסקת בכוח הזרוע<sup class="footnote-marker">37</sup><i class="footnote">כגון המעשה שהובא סביב המשנה ביבמות פ"י מ"א-מ"ב באישה שבעלה נסע למדינת הים, התחתנה בטעות ובעלה הראשון בא. את ההלכה והמעשה ציטטנו לעיל. </i> אבל בכל זאת בדרך כלל לא נידו חכמים בשל דעותיהם.
מנגד הטענה שכל מחלוקת הוכרעה בהצבעה בבית דין היא מיתוס במיטבו. כמובן כאשר שאלה מעשית בין שניים הובאה לבית הדין, בית הדין החליט כאשר החליט. החלטה זו הייתה תקדים, אך לא תקדים מחייב. נודעה לה משמעות, אך לא יותר מאשר דעה אחת. במחלוקות עקרוניות ובשאלות הלכתיות בדרך כלל אין הכרעה. מספר ההכרעות המתועדות במקורות ("נמנו וגמרו" "הלכה כ..." או "לא זזו משם עד שקבעו הלכה כ...") מועט באופן יחסי למספר המחלוקות. מאוחר יותר, כנראה רק בתקופה הסבוראית, מסתיימות סוגיות רבות בהכרעה הלכתית כללית או פרטית. אך אלו כבר תפישות בתר תלמודיות. אדרבה במשנה עצמה אין פסיקה בין הדעות השונות. בתלמודים ניסו לנסח כללי פסיקה המבוססים על סידור המשנה ועל שמות הדוברים, אך כללים אלו אינם במשנה. אדרבה לדעתנו סדר המשנה לא הושפע מהם אלא מבעיות של שילוב עריכות.<sup class="footnote-marker">38</sup><i class="footnote">"דאמר רב פפא, ואיתימא ר' יוחנן: מחלוקת ואחר כך סתם – הלכה כסתם, סתם ואחר כך מחלוקת – אין הלכה כסתם. מסתמיך ואזיל ר' אבהו אכתפיה דרבי נחום שמעיה, מנקיט ואזיל הלכתא מיניה, בעא מיניה: מחלוקת ואחר כך סתם, מאי? א"ל: הלכה כסתם. סתם ואחר כך מחלוקת, מאי? אמר ליה: אין הלכה כסתם. סתמא דמתני' ומחלוקת בברייתא, מאי? א"ל: הלכה כסתם. מחלוקת במתני' וסתמא בברייתא, מאי?..." (בבלי יבמות מב ע"א; בבא קמא קב ע"א; בבא בתרא קכב ע"ב; נידה יא ע"ב). בירושלמי דיון אחר באות רעיון (מגילה פ"א ה"ד, ע ע"ד), אך כבר התלמוד מסתייג ממנו. בפועל לכללים אלו אינם מתאימים. כך למשל במשנה כלים פ"ה מ"ח דעתו של רבי אליעזר לגבי תנורו של עכנאי שנויה בתם, למרות שלפי הסיפור ההחלטה בבית הדין הייתה כדעת חכמים. 'סתם' במשנה אחת הם דברי תנא אלמוני במשנה אחרת או במקבילה בתוספתא וכן הלאה. בהרחבה ראו ספראי, תרבות המחלוקת והנספח למסכת ראש השנה. </i>
המסורת ש'הלכה כבית הלל' גם היא לא הוכרעה בבית המדרש כהכרעה כללית, אלא בסדרת החלטות פרטיות. בחלק מהמקרים כך סברו חכמים, ובחלק מהם פשוט הציבור נהג כבית הלל, וכך נדחקה דעת בית שמאי. במחלוקות אחרות דעת בית שמאי התקבלה, באותם דרכים.<sup class="footnote-marker">39</sup><i class="footnote">ראו ספראי, הכרעה כבית הלל. במהלך הפירוש אספנו עשרות דוגמאות למקרים שבהם סתם המשנה (שלימים הפכה להיות 'ההחלטה') היא כדעת בית שמאי. </i>
כאשר קובע חכם שהלכה כפלוני, אין זה יותר מאשר הבעת דעתו האישית (כגון נידה פ"א מ"ג; בבלי ברכות י ע"ב) ועוד הרבה. בתלמודים יש מעט יותר פסיקות הלכה, ולפחות חלק מהן סבוראיות.
עיון בסוגיה בבלית רגילה מראה שבדרך כלל מטרתה איננה קביעת ההלכה. אלא להיפך. כאשר מנסה צד אחד להסתמך על מקור מוסמך (תנאי) או על טיעון משפטי. התלמוד עושה כל מאמץ להפריך את ההלכה. גם בדרך רחוקה ומסופקת ("הכא במאי עסקינן" וכדומה). ניכר שהוא מעוניין שהמחלוקת לא תוכרע. כמובן גם העריכה גם של המשנה וגם של התלמודים מנציחה את המחלוקת בעצם הצגת המחלוקת 'רבי פלוני אוסר ורבי אלמוני מתיר'. כבר במסכת עדיות מסבירה המשנה למה נשנתה דעת המיעוט. המשנה מניחה שיש יחיד ורבים והלכה כרבים ויש הלכה ותמהה מדוע לא נמחקה דעת האופוזיציה מהזיכרון הלאומי. הצגה זו מצד אחד מנציחה את המחלוקת ואיננה מחביאה אותה. ומצד שני היא משקפת מצב שבו הוכרעו המחלוקות. ברם כל זה אמור רק על מחלוקות בית שמאי ובית הלל, שכביכול הוכרעו. ראינו שגם במקרה זה ההכרעה הכללית היא מיתוס מופרז.
לעומת זאת בספרות הגאונים התמידו בפסיקת הלכה, ובדריסה ברוטלית למדי של מסורות מתנגדות. דרך זו אימץ רמב"ם ואחריו פרשנים נוספים, שראו את תפקידם בפסיקת ההלכה במשניות.
אין צריך לומר שמדינית ההכרעה השתנתה החל מתקופת הגאונים. בספרות השו"ת לכל שאלה תשובה. לכל היותר העונֶה יסתייג מההכרעה בסגנון רפה, ויכתוב שהמחמיר תבוא עליו ברכה, או שלמתיר יש ביסוס, אבל יש גם הכרעה. ספרות שלמה נכתבה בסגנון של קביעת הלכה ונוצר מונח מיוחד "פסק". וז'אנר ספרותי של כתיבת פסקי ההלכה. בספרות משנה ותלמוד פסק הוא כמו אמר. הבעת דעה ותו לא.
נשוב לענייננו. באופן טבעי יש קשר בין סמכות בית הדין גם כלפי חבריו, ובין היחס למחלוקת ולהכרעה.
מי שסבור שלבית הדין סמכות להכריע וליחיד (מבין באי בית המדרש), יש חובה לשנות את דעתו, או לפחות לציית בפומבי) הוא זה שדוגל בנידוי חכם ששומר על דעת המיעוט שלו. הנידוי הוא היישום של האוטופיה של 'זקן ממרא. ללא זכות הוצאה להורג, ומצד שני הרחבת חובת הציות לכל נושא הלכתי.<sup class="footnote-marker">40</sup><i class="footnote">בדין זקן ממרא וגם במשנת הוריות חובת הציות היא רק בנושאים מסוימים. ראו פירושנו לפ"ב מ"ד. </i>
מי שמצדד בתרבות מחלוקת, ומחליט שלא להעניש את האופוזיציה, מחליט כמובן גם לא לכפות החלטות. הוא גם מי שמעניק לחברי בית המדרש את זכות האוטונומיה (משנה הוריות ומשנת יבמות). כמובן קיימים הבדלים משניים בין התפישות. ההחלטה לא לנדות זקן איננה מחייב את הזקן להישאר בעמדתו. אמנם יש במקורות עידוד לכך (כך למשל סבור העורך המביא את דברי עקביה בן מהללאל שציטטנו).<sup class="footnote-marker">41</sup><i class="footnote">אבל בהמשך המשנה בעדיות (פ"א מ"ז) ניתן לראות שאפילו עקביה בן מהללאל ממליץ לבנו לחדול מעקשותו ומנמק זאת לא בחובת ציות אלא בחובה הכללית לשמוע דברי חכמים. בעינינו ההסבר של עקביה לבנו נראה ספרותי, ומסתיר המלצה לבן לחדול מעקשותו של האב.  </i> אבל ברור שמי שסבור שרבי אליעזר, למשל (במחלוקת תנורו של עכנאי), חייב היה לחזור בו, בפומבי, מעמדתו, סבור שעל החכם הבודד לקבל את דין הרוב. בניגוד למשנת הוריות.
מכיוון שהעמדות סביב נידוי זקנים וסמכות בית הדין מתוארכות היטב ניתן יהיה גם לתארך על בסיסן את שלושת העמדות האידיאולוגיות שהצגנו בראשית דברינו. משנת זקן ממרא משקפת את האידיאולוגיה שלדור יבנה. משניות הוריות ויבמות משקפות את הילך הדעות המרכזי בדורות שלאחר יבנה. או בלשון אחרת, דין זקן ממרא הוא הצגה אוטופית של תפישת העולם בדור יבנה, ומשנת הוריות אוטופיה של הדורות המאוחרים יותר. אפשר גם לומר שמשנת הוריות היא בסיס אידאי לפרקטיקה שנהגה מדור אושה ואילך. פרקטיקה שראשיתה בחוסר האונים וחוסר ההצלחה של המערכת לכפות את דעותיה, והבנה שמצב מצוי זה הוא בעצם המצב הרצוי והנכון.
הדרשה הבסיסית היוצרת את דין זקן ממרא, והדרשה היוצרת את משנת הוריות הן בעצם אותה דרשה. בשני המקרים בתורה לא נזכר החכם ולא הידען. בדין זקן ממרא נזכר בתורה בית הדין, אך הוא כופה את דעתו רק על סתם אדם. מתוארת סמכות בית הדין באופן כללי, והיא איננה עוסקת בחכם שהוא 'סרבן מצפון'. משנת הוריות החדירה את בית הדין לתוך גוף ההלכה, כגורם מרכזי. והעלתה גם היא את שאלת 'סרבן המצפון'.
<b>הסמכות בראי הדורות הבתר תנאיים</b>
כפי שהעלינו בתקופה התנאית נדונה השאלה בשלוש משניות עיקריות. משנת זקן ממרא המציגה מודל אידיאלי של חופש המחלוקת וחובת הציות להכרעה. משנת הוריות ומשנת יבמות המציגות מודל של אוטונומיה והיעדר סמכות. ראינו גם שבמשנת הוריות שתי עמדות. האחת מטילה את חובת האחריות (חובת האוטונומיה) על יחיד ובתנאי שיהא שייך לעולמם של חכמים. אך את המשנה בפ"א מ"ד וביבמות פירשנו שחובת האוטונומיה מוטלת גם על כל יחיד ויחיד.
<b>משנת הוריות בין מקרא למציאות</b>
משנה הוריות מציגה בית דין נלעג למדי. יש לו כנראה כוח, אך הוא אינו מוערך. אפשר להציג את כל המשנה כפועל יוצא של הפסוקים. משנת הוריות דורשת את הפסוקים לגבי חטאת בספרי ויקרא ובמדבר. פירשה אותם בדרך שפירשה, ולא בדקה האם בית דין כזה קיים במציאות. ברם, לדעתנו הדרשנים הקדומים לא היו מנותקים מחברתם הקיימת. משנת הוריות מתארת בית דין בדרך שונה, מהתיאור הרגיל בספרות תנאים ואמוראים. ללא הערצת חכמים וללא כבוד של ממש לבית הדין. זו סטייה מהקו הכללי בספרות חז"ל וכתיבה בניגוד לאינטרס הארגוני ולאידיאולוגיה של קבוצת החכמים. לפיכך מחייב הדבר הסבר.
שני כיווני פתרון לדבר. האחד שבית הדן הנזכר הוא בית הדין העירוני. במבוא למסכת נזיקין עמדנו על כך שבתי הדין של חכמים היו נטולי סמכות. פנו אליהם מי שרצו לדעת את דבר ה', או שני בעלי דין שקיבלו עליהם לפנות לבית הדין של החכם. במקביל פעל בית דין סמכותי שהוקם על ידי הקהילה האוטונומית (שהייתה בעלת עוצמה רבה). בית דין זה הורכב מכמה ממכובדי העדה (חברי מועצת העיירה), ורק לעתים רחוקות נכלל ביניהם, באופן מקרי, גם חכם. כגון רבי ישמעאל בר' יוסי בציפורי. בית הדין העירוני לא עסק בהלכה, אבל פסק בדיני ממונות ואכף את סמכותו. בתיאוריה המשפטית לבית דין כזה הייתה סמכות להחרים ממון, לאסור ולהלקות. האם ייתכן שבבית דין כזה מדברת המשנה בהוריות? לדעתנו הדבר בלתי אפשרי שכן מדובר בבתי הדין הגדול בלבד, וגם ההחלטות הן החלטות הלכתיות לחלוטין, כאלה שבית דין קהילתי לא יעסוק בהם.
האפשרות השנייה הסבירה יותר היא שבית הדין הוא הסנהדרין של שלהי ימי בית שני. במבוא למסכת סנהדרין סקרנו בקצרה את המחקר בנושא, ראינו שיש טוענים שסנהדרין כזאת לא הוקמה מעולם. ברם, הראינו שלפחות חלק מהמקורות מזכירים אותה. לעתים היא נזכרת שלא בשמה זה אלא סתם בולי או בתי דין. כל אלה כינויים לגוף אחד, גוף לאומי שעמד בראש העם היהודי, ובראש העיר ירושלים. בימי מלכות חשמונאי עמד בראש בית הדין המלך שהיה כהן גדול. לאחר הפיכת יהודה לפרוביניציה עמד בראש הגוף הכהן הגדול. בימי המרד הגדול הכהן הגדול נרצח והוחלף. איננו יודעים מי עמד בראש בית הדין. במלחמות ד' פרק חמישי מספר יוספוס את מעשי הקנאים לאחר שהשתלטו על ירושלים והמקדש. בין השאר העמידו למשפט אחד מנכבדי העיר (זכריה בן בריס – מלחמות ה 336). לפני בית דין של שבעים איש. יוספוס מלגלג על המשפט ועל השופטים (למרות שהם עמדו בגבורה בפני לחץ ההמון וזיכו את הנאשם). האשמה בה נדון זכריה לא ברורה, מן הסתם הוא הואשם בשיתוף פעולה עם הרומאים.
כל התיאור מתאים למינוי של סנהדרין חילופית. יוספוס כמובן כועס על המינוי ומגנה אותו, שכן הנבחרים אינם נמנים על אלו שהוא רואה בהם מנהיגי הדור. אך לפנינו פעולה של סנהדרין לכל דבר.<sup class="footnote-marker">42</sup><i class="footnote">כך גם מתרעם יוספוס על מינוי כהן גדול שלא מבני המשפחות הנבחרות. </i>
בבית הדין הגדול של ימי בית שני השתתפו צדוקים ופרושים<sup class="footnote-marker">43</sup><i class="footnote">לתקופה קצרה הצליח שמעון בן שטח לטהר את הסנהדרין. במגילת תענית לכ"ח טבת "יתיבת [בי] כנישתא על דינא" כרגיל ברשימה עצמה סיבת החג איננה ברורה. אבל ב'סכוליון' (נעם, מגילת תענית, עמ' 277-279) מסופר שיום החג נקבע בשל ההשתלטות של חכמים (הפרושים) על הסנהדרין, לאחר ששמעון בן שטח הצליח לדחוק את רגלם ממוסד זה באמצעים שונים.</i> במגילת תענית לכ"ח טבת "יתיבת [בי] כנישתא על דינא" כרגיל ברשימה עצמה סיבת החג איננה ברורה. אבל ב'סכוליון'<sup class="footnote-marker">44</sup><i class="footnote"></i> מסופר שיום החג נקבע בשל ההשתלטות של חכמים (הפרושים) על הסנהדרין, לאחר ששמעון בן שטח הצליח לדחוק את רגלם ממוסד זה באמצעים שונים. יפה שיחזר רגב את האירועים. בימי שלומציון אשת ינאי, הייתה לפרושים עדנה. ינאי המלך החשמונאי הצדוקי, רדף את הפרושים ותמך בצדוקים ואשתו שלומציון שירשה אותה תמכה בפרושים ומן הסתם סייעה לדחוק מהמוסד הנבחר את מי שריחקה מהשלטון. לאור תיארוך זה מסתבר ששמעון בן שטח, בן חסותה של המלכה, הצליח גם להשתלט על הסנהדרין כחלק מהמסע להרחקת הצדוקים ממוקדי הכוח. בראש בית הדין הגדול ניצב הכהן הגדול<sup class="footnote-marker">45</sup><i class="footnote">כך הוא מופיע בתיאורים המעטים שבהם נזכרת הסנהדרין במקורות התקופה. </i> שבדרך כלל היה צדוקי, או לפחות לא היה מינוי פרושי. בית דין כזה נרמז גם בהסברי התלמוד הבבלי (הוריות ד ע"א): "אמר רב יהודה אמר שמואל: אין בית דין חייבין עד שיורו בדבר שאין הצדוקין מודין בו. אבל בדבר שהצדוקין מודין בו, פטורין".<sup class="footnote-marker">46</sup><i class="footnote">המשפט הועבר לסנהדרין לב ע"ב ואין לו מקום בסוגיה שם.</i> הצדוקים אינם סתם טועים כפי שמפרש רמב"ם בפירוש המשניות (פ"א מ"ג). אלא הם בעלי דעת ודעה, אך עמדותיהם שונות מאלו של חז"ל.
בית הדין הנדון במסכת הוריות הוא אפוא זיכרון (קצת מטושטש) של בית הדין ההיסטורי שפעל ברוב ימי בית שני. לדעת משנתנו במקרה כזה של הוראה בטעות בית הדין פטור מקורבן (כיוון שיש בו חברים בלתי ראויים – פ"א מ"ד). חכמים אינם דורשים אפוא שבית הדין יודה בפומבי שטעה ויקריב קורבן חטאת. במקביל הפרושים שמבין חבריו אינם חייבים בקורבן ומן הסתם מותר להם להמשיך לפעול בבית הדין המשותף. על כל פנים לא נאמר שיראי ה' צריכים לפרוש מבית דין גדול כזה שיש בו פסולי הוראה. כך התירו לעצמם פרושים להשתתף בבית הדין הגדול, ולמרות שחלקו באופן מהותי על הרכבו.
בית הדין של הצדוקים טועה, ולעתים אפילו במזיד. יתר על כן, לפי האידיאולוגיה שתיארנו לעיל לפי תפישת משנת 'זקן ממרא' חייבים היו הפרושים להישמע לבית הדין הגדול. אפילו אם הוא צדוקי. איננו יודעים כיצד הסבירו הפרושים את עמדותיהם בזמן הבית אבל לפחות מאוחר יותר משיבה משנת הוריות על טענת ה'סמכות'. בית הדין הגדול טעה, ואדם בעל הכרה וידע (או אפילו סתם אדם) חייב להמשיך ולפעול לפי מצפונו.
משנה הוריות היא בעצם אנרכיסטית יש בה בעיטה ודחיה של סמכות המוסד. כפי שראינו במשנה א' לפחות בשלב השני מצמצמים את האנרכיה בכך שמעניקים את 'זכות המרד' רק למקורבים ללימוד תורה. אבל בסוף אותה משנה הבנו שבעצם זכות כזאת מסורה לכל אחד מהציבור. או יותר נכון מי שלא מנצל זכות זו נחשב למזיד. חובה עליו לפעול לפי מצפונו ולא לפי החלטות בית הדין. זו קריאה לאנרכיזם דתי. אנו מציעים שההזדמנות ההיסטורית שחידדה תפישה זו וגרמה לגיבושה היא השתלטות הצדוקים על בית הדין.
וזאת לדעת בכל תולדות העולם, המוסדות תובעים סמכות. והיחידים המתנגדים או האופוזיציה הנרחבת נגררים להתנגדות לעצם הסמכות. שהרי אחרת אין להם זכות עמידה. לעתים כאשר האופוזיציה עולה לשלטון, היא מקדשת את סמכות המוסד כנגד קבוצות המתנגדות לה. זה התהליך בכל העולם. יחסי הנצרות עם העולם האלילי או הקתוליות עם הלותרניות הן רק דוגמה לתהליך זה. המודל הזה מתממש באופן קצת שונה גם ביהדות התקופה.
הרקע של ימי בית שני עולה גם מתיאור הכהן הגדול כפי שראינו בפ"ב מ"א. המשנה מתחבטת בדבר הוראת כהן גדול. עצם הרעיון שכהן גדול חייב על הוראתו איננה בתורה. בתורה הכהן המשיח חייב רק על המעשה, כמו כל אדם וכל גוף אחר. גם המשנה בעצם מדברת על מעשה כהן גדול. אך מבין הדברים שבה, הסקנו שהיא מתפלמסת בסמוי עם הצגה אחרת של הכהן הגדול כמי שמורה לרבים, "שהוראת כהן משיח לעצמו כהוראת בית דין לציבור". מחד הכהן המשיח הוא אדם ככל אדם יחיד אחר. ומאידך צריך להדגיש שהוראתו איננה נחשבת הוראה. הדגשה כזאת נדרשת רק אם בסביבה מצויה גם תפישה אחרת שהכהן הגדול מורה. כבר הביטוי "כהן משיח" התפרש כמידה של הקטנה בדמותו. ומבין השיטים נראה שהמשנה מכירה מצב שהוא מורה לציבור. ואכן הכהן הגדול של ימי הבית שני היה מורה לציבור. הוא היה המנהיג הדתי של העם בכלל ושל הצדוקים בפרט.
דיני כהן גדול שעבר מתפקידו, גם הם משקפים ריאליה של שלהי מי בית שני (פירושנו לפ"ג מ"א). גישה דומה זיהינו במסכת סנהדרין פ"ב (מ"א ואילך). הכהן הגדול מכובד ומכירים בכך שהוא משתתף בבית הדין אך המשנה ממזערת את תפקידו. הוא חבר בבית הדין, אך לא עומד בהכרח בראשו. ואפילו לא נאמר שזה תפקידו העיקרי.
האידיאולוגיה של חכמים או האוטופיה שלהם, נעה אפוא בין שני צירים מנוגדים. מחד הם רוצים להאדיר את כוחה של הסמכות המרכזית, של בית הדין הגדול שלהם (זה שפעל בדור יבנה, וניסה להכתיב את מרותו), מאידך הם מסתייגים מבית הדין הגדול שבירושלים. בפועל בית הדין שלהם בדור יבנה, שאב את המודל לכוחו מאותו בית דין גדול בירושלים וחכמים מפארים את מודל בית הדין המרכזי, ומעצימים את כוחו (זקן ממרא), וגם מבקרים אותו, מציגים אותו כטועה טעויות גסות, מנטרלים את כוחו בנושאים המרכזיים. וכמובן גם מנסים לדחוק ולהעלים את תפקיד הכהן הגדול כמי שעמד בראש בית הדין, כמי שהורה הוריות, וגם כמי שבעצם לו הזכות לעמוד בראש בית הדין בדור יבנה.
במסגרת זו יש להזכיר שבדור יבנה עמד בראש בית הדין מנהיג לאומי שהיה גם חכם חשוב בזכות עצמו וכן בכל תקופת התנאים.<sup class="footnote-marker">47</sup><i class="footnote">לפחות מדור אושה בראש בית הדין עמד נשיא, שהיה כאמור חכם בזכות עצמו.</i>במקביל היה גם תפקיד של אב בית דין. בדור יבנה, במקרה או שלא במקרה היה כהן, כרבי אלעזר בן עזריה, רבי טרפון, אלעזר הכהן המופיע על מטבעות בר- כוכבא (שאיננו יודעים מי הוא) וכוהנים אחרים.<sup class="footnote-marker">48</sup><i class="footnote">עמד על כך ספראי, בימי הבית, עמ' 346.</i> מאוחר יותר, פסק הנוהג וכוהנים השתלבו בהנהגה באופן אישי ולא כנציגי המעמד. ובמקביל או ללא כל קשר, הנשיא לא היה חכם פעיל, ואב בית הדין הפך לדמות עצמאית לעיתים אפילו לעומתית לנשיא.
סמכות ואוטונומיה לאחר תקופת התלמוד
כיצד נתפשה אפוא זכות האוטונומיה וחובת הסמכות בהמשך החיים היהודיים. עד עתה העלינו טיעונים מתחום המעשה. בפועל לא היה גוף סמכותי הלכתי (כלל עולמי) שיכול היה לתבוע ציות. ובמקביל נתבע ציות לחכם המקומי למרות שלא הייתה הגדרה פורמאלית של סמכותו. גם במישור העקרוני הנושא המשיך להיות שנוי במחלוקת. באופן כללי משנת הוריות נדחתה ומשנת זקן ממרא הפכה למודל המועדף על ידי חכמים. זאת אף שלא הייתה בעלת יישום מעשי, ולדעתנו מעולם לא נבחנה במבחן המעשה.<sup class="footnote-marker">49</sup><i class="footnote">לסיכום רעיוני מקיף ראו בלידשטיין, ימין שהוא שמאל.</i> בדרך כלל הראשונים הציגו את דרשת הספרא ל"לא תסור" ואת מודל זקן ממרא, מבלי להזכיר את המודל החילופי של משנת הוריות, וקל וחומר את משנת יבמות. יתר על כן המגבלות של הלכת זקן ממרא לא נתפשו כמהותיות אלא כטכניות. אנחנו סבורים שחכמים כבר היו מודעים לכך שהמודל המוצע בדין זקן ממרא הוא תיאורטי ובלתי מעשי. חכמים יצרו אותו במגמה שיישאר בלתי מעשי, וראו בו אוטופיה תיאורטית (המשקפת תפישת עולם, אך איננה מכוונת עשייה ממשית). ואילו הם מציגים את המגבלות כטכניות.
אין ספק שגם הראשונים הכירו את המגבלות על דין זקן ממרא, והכירו את משניות הוריות ויבמות. ההתעלמות איננה מבטאת חוסר ידיעה, אלא להיפך מידיעה ודחייה. פוסקים ראו את תפקידם לחנך, ולעצב השקפת עולם, וחיים למעשה, והשתיקו את הקולות שהציעו חברה יהודית שונה.<sup class="footnote-marker">50</sup><i class="footnote">כגון רמב"ן, בעל ספר החינוך, מהר"ל מפראג וחכמים רבים אחרים. ראו בלידשטיין, אפילו, עמ' 324-315.</i> כפי שראינו בפרשנותנו למשנה כבר במקבילות סייגים ודעות אחרות המערערות על מהותה ותפישתה ה'אנרכיסטית' של מסכת הוריות.
בשולי עולמם של ראשונים ופרשנים רחשו גם דעות אחרות. פרשנים שעסקו במסכת הוריות לא יכלו להתעלם מדבריה. הם ראו בשאלה בעיקר שאלה 'טכנית' של סתירה בין משנת זקן ממרא לבין משנת הוריות (ולא שאלה אידאית של אוטונומיה מול סמכות). הם פתרו את בעיית הסמכות בצורה נקודתית, בשיטת 'הכא במאי עסקינן'. דוגמה לכך הוא רבי יששכר איילנברג, בעל ספר באר שבע, שכתב פירוש נפלא למסכת הוריות.<sup class="footnote-marker">51</sup><i class="footnote">בלידשטיין, אפילו, עמ' 328-327. </i> בעל 'באר שבע' נאחז בהגבלות שדין הסמכות הוא בבית הדין הגדול בלבד, ובדבר תורה ברור. אם כן בכל מה שקשור לשיקול דעת יש לבית הדין סמכות. אבל אם ליחיד ברורה הלכה אחרת אין עליו חובת סמכות. האוטונומיה מוענקת אפוא רק במקרים שליחיד ברור שהאמת איתו. מבחינה טכנית-משפטית זו הבחנה אפשרית. מבחינה מעשית של חלוקת סמכויות זו חלוקה בלתי אפשרית. שכן היחיד תמיד בטוח בדעתו (אם החליט להמרות את דעת בית הדין בוודאי הוא משוכנע בדעתו). המונחים 'דבר תורה' 'גוף' הם מונחים מובנים ברמה העקרונית ברם, ברמה המעשית כל נושא יכול להיחשב 'גוף תורה' כבר במקורות התנאיים ראינו ויכוחים על כך. רוב הפולמוסים בתולדות ישראל לא היו על גופי תורה, אלא על פרשנותה ובכל זאת כל צד היה בטוח בדרכו, ומשוכנע שהיא דבר תורה אמיתי.
הרעיון שכל הלכות הוריות וזקן ממרא הם על גוף דברי התורה בלבד, משמש בסיס גם לפרשנות הפוכה. רק בדין כזה, שהוא דבר תורה (בבית הדין הגדול) יש למוסד המרכזי סמכות. בנושאים אחרים, ובביצוע המעשי של ההלכות (כגון המקרה של משנת יבמות פ"י), שוררת האוטונומיה.
כאמור ברמה הפרשנית הראינו שהמגבלות על דין זקן ממרא (דבר תורה, בית דין הגדול וכו') זהות בשני התחומים. לכן ההצעות של 'הכא במאי עסקינן' אינן סבירות במקרה זה. כן הוצעו הבחנות אחרות שאתם מציע בלידשטיין. עם כל ההערכה למאמץ הלמדני נראה שלפנינו מחלוקת מהותית בהשקפת עולמה של היהדות. מי שאמר "אלו ואלו דברי אלהים חיים" לא קיבל את דין זקן ממרא. חבל על המאמץ המחשבתי, על החריפות הרבה ועל הפתלתלות האידיאולוגית כיצד לקיים את שתי המימרות הללו כתפישת עולם. היו אלו שתי השקפות שכל אחת רווחה מאוד בזמנה ובספרות ובחיי המעשה ניסו לאחוז בחבל בשני קצותיו.
<b>הנשיא</b>
במהלך פירושנו תהינו לגבי מקומו של הנשיא. הנשיא מוזכר בתורה, ומשמעו שם הוא כנראה נשיא שבט, ובכך איננו עוסקים. במשנת הוריות הנשיא מופיע רק פעמיים, ובהקשר משני. הוא נזכר, כבדרך אגב, בפ"ב מ"ה. במשנה ובתוספתא אין רמז לכך שהם מכירים נשיא קיים ופעיל בימיהם. ומצד שני תמוה הוא שהמשנה איננה דנה בנשיא של ימיהם שהוא מנהיג ציבור ופוסק הלכות. המשנה גם לא דנה במלך, אף שהייתה תקופה קצרה של מלכות חשמונאי בארץ. במקורות תלמודיים רמיזות לכך שהנשיא הנזכר במשנה הוא הפטריארך של תקופת התנאים והאמוראים, אך לא במשנה עצמה. בתחום זה משנת הוריות צמודה למקור המקראי שמזכיר נשיא אך איננו מזכיר את המלך. (איור 1)
המשנה ככללה יודעת אפוא לסטות מהמקרא כאשר הדבר נחוץ לה (דין הוראה של בית דין, זכות הסרבנות המצפונית), אך צמודה לרשימה שבתורה. ההיצמדות לתורה נראית אפוא בעינינו לא כתופעה ספרותית אלא כבחירה אידיאולוגית להתעלם מהנשיא של ימיהם (הוא נחשב לאדם רגיל), גם תפקיד ראש בית הדין (שבו החזיקו הנשיאים, לפחות בתקופה התנאית)אין לו משמעות במסגרת הדינים שבמשנת הוריות. הם נחשבים לאדם פרטי. רק בית הדין הוא סמל ומבטא של ה'עדה'. בבחירות אלו בולטת המגמה ה'אנרכיסטית' של מזעור כוחם ותפקידם של מוסדות הציבור. המלך איננו במשנה משום שאיננו מופיע בתורה, במציאות זמנו. אין שום סיבה להתפלמס עם כוחו.
<b>מבנה מסכת הוריות</b>
המסכת מלוכדת ועוסקת כולה בפרשיות חטאת השגגה שבספר ויקרא ושבספר במדבר. כפי שראינו המשנה משתמשת בדיון זה כמנוף לבירור שאלות סמכות בתוך עולמם של חכמים ושל בית הדין המרכזי כלפי הציבור. נושא המבריח את פרקים א-ב. פרק ג עוסק בדיני כוהן גדול ובעיקר בהיבטים של קדימות וכבוד. וסוטה בכך מעניין המסכת. אך ההלכות משורשרות היטב. בתוך המסכת משניות חולקות ומוכפלות ואף עריכות שונות של אותו חומר כגון:
פרק א סוף משנה ד ריבועית, עריכה אחרת, סותרת את משנה ב מכפילה את משנה ה.
משנת פ"ב מ"ב מכפילה את א.
הסיפא של פ"ב משנה ב מכפילה את משנה ג בפרק א.
משנה ה חוזרת על משנה ד בעריכה אחרת.
פ"ב מ"ה ומ"ו הן עריכות חילופיות, בתוספתא עריכה נוספת אחרת.
פ"ג מ"ד-מ"ה בתוספתא עריכה אחרת, וכן בספרא עריכה אחרת גם של פ"ב מ"ז.
כאמור בתוך המסכת משניות המציעות עריכה שונה של אותו חומר תנאי. כוונתנו לפ"ב מ"ד-מ"ה. המשנה ערוכה בסגננון כבד, עריכות מוזרות, וחזרות על פרטים שנזכרו כבר לעיל. תופעה כזאת קיימת במספר מסכתות. זיהינו אותה בעיקר במסכת נגעים, אך גם במסכת שבועות בכמות קטנה יותר.<sup class="footnote-marker">52</sup><i class="footnote">ראו המבואות למסכתות נגעים ושבועות. </i>בנוסף בפ"ב מ"ו סגנונות סיכום שונים כמו במסכת נגעים.
משנה ותוספתא
התוספתא מכירה את המשנה ותלויה בה. כגון "הורו בית דין וידע אחד מהן שטעו, או שהיה אחד מן התלמידים וותיקין יושב לפניהן וראוי להוראה והלך ועשה על פיהם הרי זה חייב" (פ"א ה"א). הקורא משפט זה במנותק מהמשנה לא יבין. על כל טעות מביאים חטאת? המשנה מדייקת שהטעות היא "לעבור על אחת מכל המצוות האמורות בתורה" בלעדיה הברייתא חסרת מובן.
וכן "אבל חייבין על עשה ועל לא תעשה שבנידה" (פ"א ה"י) ההקשר שבמשנה ברור. בית דין שטעו בהלכות עשה שבנידה חייבים קורבן (פ"ב מ"ד). אך המשפט בתוספתא מנותק מכל הקשר ומובן רק כהמשך למשנה.
מצד שני המשנה בפ"ג מ"ו-מ"ח מתחילה לדון בקדימויות מי לפני מי. הצענו שהמשנה הכירה את התוספתא שבה יש עיסוק רב בנושאי המסכת שלנו: "משוח בשמן  המשחה קודם למרובה בגדים, ומרובה בגדים קודם למשוח מלחמה, ומשוח מלחמה קודם לסגן. וסגן קודם לראש המשמר, וראש המשמר קודם לראש בית אב. וראש בית אב קודם לאמרכל, ואמרכל קודם..." (פ"ב ה"י). בתוספתא מצויה ברייתא זו במסגרת חטיבה שלמה של מי קודם למי. שלוש המשניות שלנו (ו-ח) הן חלק מאותה חטיבה. היא הובאה בשל הברייתא שציטטנו. בפירוש המשניות נציע שעורך המשנה הכיר את הברייתא שבתוספתא. ברם, חוליית קישור קיימת גם במשנה "פר המשיח ופר העדה עומדים..." (פ"ג מ"ו), כך שאין כאן ראיה לתלות של המשנה בתוספתא. <u></u>
כמו בהרבה מסכתות עורך התוספתא איננו מהסס לחזור על דברי המשנה, לעתים לקצרה ולעתים להאריך בה.
בתוספתא (כרגיל) שרידי עריכות שונות מהמשנה (כגון קבוצת הלכות בסגנון חומר ב-X מאשר ב-Y" – פ"א ה"ג-ה"ד).
<b>מונחים יחידאיים</b>
בפ"א מ"ב מופיע המונח "קרוב לפטור" והוא מונח יחידאי במשנה. גם המונח 'ספק' מופיע במשנת הוריות במשמעות יחידאית (פ"א מ"ב). בדרך כלל 'ספק' הוא מצב שדינו בלתי ברור, או שהמצב עצמו בלתי ברור. במשנה זו 'ספק' משמעו קרוב ל'תלוי',<sup class="footnote-marker">53</sup><i class="footnote">תלוי במשמעות של ספק מופיע בצירוף 'אשם תלוי'.</i> כלומר הדין הכללי תלוי בטיב המעשה שאירע. זו משמעות יחידאית של המונח.
שגגת מעשה – פ"ב מ"ג גם הוא מונח הרגיל בספרות תורה שבעל-פה, אך במסכת הוריות יש לו משמעות בלתי רגילה.<sup class="footnote-marker">54</sup><i class="footnote">כגון המילה 'ספק' בפ"א מ"ב וראו במבוא. </i>
<b>משנת הוריות הקדומה?</b>
כפי שכתבנו לעיל, מהתוספתא מבצבצות עריכות אחרות של החומר התנאי. קשה לדעת האם בסגנון זה נערכה כל המשנה או רק חטיבות מסוימות.
במדרש התנאי התייחסות למשנה עלומה כזאת: "ורבי שמעון מוסיף הורו בית דין וידעו שטעו וחזרו בהם בין משהביאו כפרתן בין שלא הביאו כפרתן, והלך היחיד ועשה על פיהם הרי זה פטור, ורבי מאיר מחייב, ורבי אליעזר אומר ספק, סומכוס אומר תלוי בעשותה התולה בעצמו חייב התולה בבית דין פטור..." (ספרא ויקרא – דבורא דחובה פרשה ז ה"ג-ה"ה, כא, ע"ג-ע"ד). במשנתנו דברי רבי שמעון נאמרו בסתם, ולא בלשון "מוסיף". דברי סומכוס חלים על משנה א, ובמדרש על משנה ב. הספרא עורך אפוא את הדברים באופן שונה מהמשנה.
החומר התנאי במשנת הוריות מאוחר יחסית. הפעילים המרכזיים במסכת הם חכמי דור אושה (להלן סוף משנה ב). כך הראינו שם גם שמהספרא ברור ש"זה הכלל" של משנה א הם דברי סומכוס. הם עומדים לעצמם ללא תלות במציעתא של משנה א.
<b>פרשנים</b>
הפרשנות הקלאסית למסכת הוריות דלה יחסית למסכתות אחרות מסדר נזיקין. איננו יודעים למה, האם תוכן המסכת (הגישה ה'אנרכיסטית' שבמשנה הראשונה) או שסתם היא נזנחה יחסית. במקביל דין זקן ממרא הפך לאוטופיה המקובלת ביהדות ימי הביניים. למרות שגם דין זה מוגבל לבית הדין הגדול, חכמים הרחיבו אותו על עצמם לא הצדקה פרשנית. לעומת זאת המסקנה ה'אנרכיסטית' שמשתמעת ממסכת הוריות נזנחה. אולי במקביל ללימוד המועט של המסכת, ואולי מיעוט הלימוד הוא תוצאה, כפי שרמזנו. מכל מקום רש"י, רבנו חננאל, רמב"ם<sup class="footnote-marker">55</sup><i class="footnote">את לשון הרמב"ם ציטטנו לפי מהדורת שילת, שילת, הוריות.</i>ואחרים פירשו את המסכת, אך לא רוב הראשונים. בספרות הגאונים נזכרת הוריות רק שש פעמים.
החיסרון בפרשנות קלאסית, מתאזן בזכותם של כמה מחקרים יוצאי דופן. העוסקים בשאלות המבנה הארגוני והממד הסמכותי בבית המדרש. אחד מהם הוא הדוקטורט של יצחק בן דוד שבדברים רבים דרכו מתאימה לדרכנו. אם כי כמובן אין בית מדרש ללא חידוש. לא תמיד הקפדנו להפנות לדעתו ולנתחה כדי שלא לייגע את הקורא.<sup class="footnote-marker">56</sup><i class="footnote">בן דוד הוריות.</i> מאמרים חשובים אחר פרסם אדרעי על הטעות ועל החטאת.<sup class="footnote-marker">57</sup><i class="footnote">אדרעי, טעות; אדרעי אחריות. </i> לנגד עינינו עמדה עבודה אחרת לתואר שני של שטולברג, ובה מהדורה ביקורתית של המסכת, שמשום מה לא זכתה לפרסום. בה הוצגו חילופי הנוסח של מסכת הוריות. סימני כתב היד הן לפי עבודה זו.<sup class="footnote-marker">58</sup><i class="footnote">שטולברג, הוריות.</i> שטיינפלד פרסם סידרת מחקרים על נושאים שונים. סדרה שלבסוף כונסה לספר. ברובה הוא עוסק בתלמודים בכלל ובתלמוד הבבלי בפרט. דרכנו שונה לעתים, אך מצאנו בספר עזר רב.
הנושאים התיאולוגיים של סמכות ואמת נדונו על ידי אדרעי, ובספרו של אבי שגיא "אלו ואלו". השתדלנו לא לחרוג מעבר למשנה. בספרות המפרשים התייחסויות רבות לנושא.
<u><b>מבנה המסכת</b></u>
איננו יודעים למה נכללה מסכת הוריות בנזיקין. רמב"ם למשנה מפרש שתמיד אחרי חוק צריכה לבוא הכפרה. אבל משנתנו איננה מתמקדת בכפרה אלא בסמכות. עסק בכך גם וולפיש.<sup class="footnote-marker">59</sup><i class="footnote">וולפיש, הוריות. </i> וולפיש, (בעקבות בעל ה'באר שבע'<sup class="footnote-marker">60</sup><i class="footnote">יששכר בער איילנברג, באר שבע.</i>) מציע שלוש סיבות אפשריות:
1 להסביר את מקור הסמכות של בית הדין.
2 הדגשת רעיון האחריות ההדדית השבטית (פ"א מ"ה).
3 הדגשת חשיבות ההוראה.
הסיבות יפות, אך לא זה עיקר המסכת. בעצם המסכת קשורה למסכת סנהדרין העוסקת במוסדות. ואולי המשמעות הפוכה. המשנה רוצה להדגיש שבדיני נזיקין וממונות, לא בסמכות תליא מילתא. הסמכות מעורערת, בוודאי היום כשאין בית דין גדול. אבל את ההלכות יש לשמור כל אחד בעצמו ועל אחריותו.
<b>עדי הנוסח</b>
השתמשנו ברשימתו של שטולברג.<sup class="footnote-marker">61</sup><i class="footnote">שטולברג, מסכת הוריות, עמ' 159-160.</i>
א – אוקספרד בודלי 4041
א1 – אוקספורד בודלי 408.1
א2 – אוקספורד בודלי 552.3
ג- קטעי גניזה שונים
ד (דפוס) – נ-פולי רנ"ב.
ד1 –וונציה ש"פ
ד2 –וויאצ'נטו שיט
ד4 – וונציה ר"פ
ד5 –וונציה רפז
ד6 – ירושלמי וונציה שיא
ד8 – וונציה ירושלמי
ד9 –מתניתא דבני מערבא
ו – וטיקן 465
י – ירושלים 40514
י1 – ירושלים 401336
י3 – ירושלים 80596
ל – לונדון 457
ל1 – לונדון
ל0 – ליידן
מ – מינגן 95
פ – פריז 328-329
פ1 – פריז 579
פ3 –פריז 4157
ף – פרמא 138
ק – קיימברידג' 407.1 (לאו)
קפ – קופמן
ש – ששון 762





Chapter 1



Mishnah 1

<small>עפ”י כתב יד קופמן</small>
<b>הורו בית דין לעבור על אחת מכל מצוות האמורות בתורה</b> – בשגגה. בית הדין חייב במקרה כזה קורבן חטאת כאמור בספר ויקרא פ"ד. הפסוקים צוטטו במבוא. יש במשנה הגבלה "אחת מן המצוות בתורה". גם בדין זקן ממרא הופיעה ההתניה שהפרת המרות היא רק על דין תורה. במבוא למסכת עסקנו בהשוואה בין שתי הפרשיות הללו (זקן ממרא, והוריות).<sup class="footnote-marker">1</sup><i class="footnote">בתוספתא פ"א ה"ד ובבבלי המקביל ג ע"ב נדרש 'שהורו [יורו] כולן'. ראו שטינפלד, הוראה. </i>
המשנה מציגה מעשה מבלי לפרט. ברם, כל הפרשה המתוארת עמוסה מבחינה רעיונית וממסדית. אנו מעדיפים לעסוק בשאלות הרעיוניות לאחר פירוש המשנה.
<b>והלך היחיד ועשה שוגג על פיהם</b> – שוגג כאן איננו שוגג רגיל (כגון שלא ידע שהיום שבת), אלא שלא ידע שבית הדין טעה, ותלה את דעתו בהחלטת בית הדין וממילא בטוח היה שנוהג כהלכה. זהו שוגג ללא כל אשמה.<b> בין שעשו ועשה עימהן</b> – היה מעשה פומבי משותף של כל הציבור עם בית הדין.<b> בין שעשו ועשה אחריהן</b> – הייתה החלטה ומודעות ציבורית, אבל המעשה עצמו היה ביחיד או של הרבה יחידים.<b> בין שלא עשו ועשה</b> – חברי בית הדין לא עשו מעשה (לא הזדמן להם) והוא עשה על פיהם.<b> הרי זה פטור מפני שתלה בבית דין</b> – זה המקרה של חטאת העדה. אולי העדה (בית הדין) חייבים בקורבן חטאת, אך הוא פטור מחטאת.
במבוא למסכת כריתות ביררנו את משמעותה של אשמת השגגה. השוגג חייב קורבן בין אם לא הכיר את ההלכה, בין אם שכח שהיום שבת או עשה מעשה בבלי דעת. במקרה שבמשנתנו אין על היחיד שום אשמה, ולכן פטור. המשנה מעידה אפוא שקורבן החטאת בא על אשמה חלקית אך פטור מי שאיננו אשם כלל.
אם בית הדין טעו זה המקרה בתורה של חטא בשוגג (העלם דבר) של העדה. ברם, ספק אם הגדרה זו נכונה. בכל המסכת מודגש שקורבן בא רק על מעשה. לפיכך אם העדה עשתה מעשה חטא מתוך שגיאה (מה שהתורה מכנה העלם דבר), העדה חייבת. אבל לפי משנתנו הדין זהה גם אם "לא עשו ועשה הוא". כלומר גם כשאין מעשה. אין זאת אלא שהמשנה כלל איננה מתייחסת למצב של חטא של כל העדה. נושא זה, שהוא הפרשה המרכזית בתורה בעניין, איננו נדון כלל במשנה שלנו. נושא זה נדון במשניות ג-ד ושם נעסוק בו.
<b>הורו בית דין</b> – הורייה בטעות.<b> וידע<sup class="footnote-marker">2</sup><i class="footnote">משמע שידע כבר בזמן הדיון. אבל בקטע גניזה "נודע" כלומר לאחר הדיון בבית הדין. </i> אחד מה שטעו</b> – ואותו אחד עשה מעשה כהורייה המוטעית. בכתב היד "ידע אחד מה שטעו" כלומר שטעו. אבל ברוב עדי הנוסח 'אחד מהן' או 'מהם'. כלומר אחד מחברי בית הדין.<sup class="footnote-marker">3</sup><i class="footnote">שטינפלד, משנה, עמ' 87 הערה 12. ויש מהמפרשים שהסיקו שפטור משום שאם אחד מחברי בית הדין מפקפק בהוראה אין זו הוראה מעליא. ראו תוספות הרא"ש להוריות ה ע"ב בשם רש"י (כידוע המיוחס לרש"י של מסכת הוריות לא יצא מידי רש"י). המאירי לד ע"ב ועל פיהם פירש גם רע"ב.</i>נוסח רוב כתבי היד מעורר קשיים. שהרי אין זה משנה מיהו היחיד שטעה. ואפשר שאנו מדקדקים בנוסח יתר על המידה, ובאה המשנה להדגיש שאפילו היה אחד מבית הדין שלא שכנע את חבריו. על כל פנים בתוספתא גם בכתב יד וינא, 'אחד מהן'. ו<b>או תלמיד [שהוא] ראויי להורייה</b> – וידע שרבותיו טעו. התלמיד איננו מוסמך, אך הוא יודע מדעתו שההורייה מוטעית. המשפט המגביל "שהוא ראוי להוראה", או "והו ראוי להוראה"<sup class="footnote-marker">4</sup><i class="footnote">'והוא' מופיע בחלק מעדי הנוסח. זה חילוף רגיל של ש' ב-ו'. ראו אונא, שין וו.</i> הוא כנראה תוספת הבאה לצמצם את ההיתר. כך גם הדוגמה שמוסיפה התוספתא (פ"א ה"א): "כשמעון בן עזאי" הוא הגבלה וצמצום נוסף. סתם 'תלמיד' הוא מי שאינו ראוי להוראה. נראה שהעורך רצה לצמצם את ההיתר שהיה נראה בעיניו מרחיק לכת. <b>והלך ועשה על פיהן</b>– הוא סומך על בית הדין למרות שבתוככי ליבו הוא יודע שטעו.<b> בין שעשו ועשה עימהן בין שעשו ועשה אחריהן בין שלא עשו ועשה</b>– בכל המקרים הנזכרים גם בהלכה הקודמת<b> הרי זה חייב</b>– בקורבן חטאת כמו שגגת יחיד. <b>מפני שלא תלה בבית דין</b> – זה משפט הנראה כפרדוקס, הרי הוא עשה 'על פיהם' לפי הוראתו ובניגוד לידיעתו וצו מצפונו. הוא נקרא "שלא תלה בהם"? ואכן בחלק גדול מעדי הנוסח<sup class="footnote-marker">5</sup><i class="footnote">א, א2, ד0, י2, ל, פ3 ועוד.</i> "מפני שתלה בהם", הוא חייב קורבן משום שסמך על בית הדין, מפני שביטל דעתו, ונהג שלא לפי מצפונו-ידיעתו, אלא על סמך החלטה של אחרים.<sup class="footnote-marker">6</sup><i class="footnote">ראו דברי שטינפלד הנזכרים בהערה להלן.</i>
מגמת המשנה ברורה, היחיד שמבין עניין, צריך להישמע לקול מצפונו, ולידיעותיו. אם סמך על אחרים אין זו טענה כלפי שמיא והוא נחשב לשוגג שכן עשה משהו שחשב שהוא מותר, אבל הוא ידע שהדבר אסור. עם זאת חילוף התוכן הוא משמעותי.
לפי נוסח כתב היד <b>א'</b> וחובריו:
לא תלה בבית דין – הוא נהג לפי הוראת בית דין, אך הוא איננו תלוי בהם משום שהוא יודע שהם טעו. תלה בבית דין משמעו להאמין (להיות משוכנע) שבית הדין צודק. ואם הוא סבור שבית הדין טועה, אזי הוא איננו 'תולה בהם' אלא סתם 'רובוט ממושמע'. להישמע לבית דין הוא רק כאשר הוא משוכנע שבית הדין מורה אמת. והישענות על סמכות בית הדין, כסמכות בלבד, היא מעשה שגוי. אם הנוסח איננו סתם שגיאה הרי זו פרשנות מיוחדת מאוד למונח. <br>מפני שתלה בבית דין – המשמעות פשוטה. אדם רגיל מותר וצריך להישמע לבית דין והאחריות על השגיאה מוטלת על בית הדין. אבל האדם הלמדן איננו רשאי לבטל דעתו, ואסור לו לקבל הוראות, אלא אם הוא מסכים להן. הידע מוביל לאחריות, שאינה מוטלת על אדם רגיל.
בירושלמי הסבר אחר.
הרי זה פטור מכרת מפני שתלה בבית דין. העושה הוא בעצם מזיד, אבל פטור מקורבן. הנוסח 'פטור' איננו מתועד בעדי הנוסח והוא איננו מסתבר במבנה המשנה. נראה לנו שהמשפט נאמר על הרישא (יחיד שאינו למדן פטור למרות שהמעשה עצמו הוא מזיד, שהרי עשה בכוונה, אבל מכיוון שתלה בבית דין פטור מכרת ומקורבן). המשפט עבר להמשך העוסק ביחיד הלמדן. ועדיין הירושלמי קשה.
עדיין המשנה קשה אם היחיד ידע שטעו, אך ציית, הרי הוא מזיד ואיננו חייב בקורבן. הסבר הבבלי שהוא שוגג מכיוון שטעה בדבר המצווה לשמוע דברי חכמים בוודאי איננו פשט.<sup class="footnote-marker">7</sup><i class="footnote">את השאלה שואל שטינפלד, משנה, עמ' 88. אלא שהוא קושר אותה לנוסח 'אחד מהן' ולפי הבנתנו השאלה היא על כל הנוסחאות וכן על התלמיד שנהג כדעת בית דין. וכן גם שטינפלד, בהמשך אותו עמוד, מסב את השאלה על כל המשנה. בסופו של דיון מתקן שטינפלד את המשנה ומציע שלא לגרוס 'אחד מהן', והציע בחריפותו את מה שכתוב בכתב יד קופמן בפשטות. כן מציע שטינפלד שהתלמיד או היחיד הם שוגג כי ההוראה איננה לשמה, שהרי אחד מחברי בית הדין חלק ואין כאן 'עד שיורו כולם, וראו מאמרו השני (שטינפלד, הוראה). כאמור דעה זו מצויה גם בראשונים שהבאנו. נדון בכך בסוף המשנה ונראה שכפשוטו, אין לגרוס במשנה 'אחד מהן' אלא אחד, מה שטעו', ובפשט המשנה אין דרישה שלהוראה נדרש שיורו כולן. וזו מחלוקת בין המקורות (בין התוספתא הדורשת הוראה של כל בית הדין), לבין המשנה המתעלמת מדרישה כזאת איננה מתייחסת אליה ואיננה מסתמכת עליה. </i>הירושלמי (מה ע"ד) מנסה בתחילה אותו תירוץ בניסוח אחר: "1. אלא שהוא כטועה, לומר תורה אמרה אחריהם אחר[יהם].2  . ואם בטועה לומר התורה אמרה אחריהם אחריהם, אין זה שמעון בן עזאי.3. כהדא דתני יכול אם יאמרו לך על ימין שהיא שמאל ועל שמאל שהיא ימין תשמע להם? תלמוד לומר ללכת ימין ושמאל שיאמרו לך על ימין שהוא ימין ועל שמאל שהיא שמאל. מאי כדון רבי יוסי בשם רבי הילא לפי שבכל מקום שוגג פטור ומזיד חייב, וכא אפילו מזיד פטור מפני שתלה בבית דין".
הירושלמי מקשה על ההסבר (3). מי שטועה לחשוב שיש חובת צייתנות מוחלטת (המוטלת גם על בעלי ידע), איננו תלמיד חכם. לא ייתכן שתלמיד חכם (בן עזאי הוא דוגמא לתלמיד כזה, בעקבות התוספתא), יסבור דבר טעות כה גדולה. ודוק! לפי הירושלמי בית הדין יכול לטעות טעויות חמורות ביותר (כאמור המשנה הבאה), אבל כל תלמיד יודע שאין חובת ציות, ולהיפך יש איסור על ציות. הירושלמי מתרץ שאכן העושה בעקבות הוראה מוטעית של בית דין הוא מזיד. אבל במקרה זה הקלו עליו ומכיוון שתלה בבית דין איננו חייב בכרת.
במבוא עסקנו בחובת הצייתנות וראינו שהפירוש שהירושלמי רואה אותו כבּוֹרוּת, היא הסבר בעל ספרי דברים והבבלי. עמדת הירושלמי נראית כפרשנות טובה לרוח המשנה, אך איננה מייצגת את כל הדעות. המשנה בוודאי חושבת שאין חובת צייתנות, ואפילו מוטל על כך איסור, ובתנאי שהסרבן יודע את ההלכה. הירושלמי אף מדגיש שייתכן שתלמיד החכם הנדון אינו מתמצא בכל הנושאים אבל את הנושא הנדון הוא מכיר. כבר במקרה כזה חלה עליו חובת החירות הרעיונית.
לדעתנו נגררה המילה "חייב" מהרישא, הכוונה שעשה עבירה ולאו דווקא שיביא קורבן. ואפשר שהיחיד חייב כדין שגגת יחיד, ואין כאן מזיד שכן תלה עצמו בהכרעת בית הדין, ופעולה שלא לפי מצפונו, אבל בהכרעת בית הדין נחשבת לשגגה. למעשה זה תירוץ הבבלי המנוסח בצורה ספרותית 'שטעה בדין חובת הציות'. כאמור להלן טעותו איננה כה אבסורדית. כל דין זקן ממרא מבוסס על ההנחה שליחיד, אפילו הוא חכם עצמאי, חובת ציות מוחלטת. ואם הפר אותה דינו מיתה.
<b>דין זקן ממרא</b>
דין זקן ממרא עומד בניגוד למשנת הוריות ולמשנת יבמות פ"י (שעליה הרחבנו במבוא)כאחד. לפי דין זקן ממרא, בו עסקנו בפירושנו לסנהדרין פי"א מ"א-מ"ד, בנוי כולו על מודל הסמכות. הזקן הממרא הוא חבר בית הדין שאיננו מקבל עליו את ההכרעה ופועל לפי מצפונו. מותר לו ללמד אך לא לעשות בניגוד לבית הדין. ברור שדין זה עומד בניגוד לחובת היחיד הלמדן או הבלתי למדן, לעמוד על דעתו. בדין זקן ממרא לא נזכר מרכיב הקורבן אך התפישה הסמכותית בולטת. דין זקן ממרא שונה ממשנתנו בתוכן, בתפישה הרעיונית ואף בעריכה הספרותית (היעדר מרכיב הקורבן). גם דין זקן ממרא הוא אוטופי, לא ידוע לנו שהופעל מעולם. בימי המשנה לא הייתה לבית הדין היהודי סמכות בדיני נפשות.<sup class="footnote-marker">8</sup><i class="footnote">זו התפישה המקובלת. במבוא לסנהדרין הסתייגנו ממנה מעט. </i> מעבר לכך בית דין של ישראל לא מיהרו לדון דיני נפשות, וזאת מסיבות שונות. גם דין מסכת הוריות הוא אוטופי למדי. המקדש לא קיים, בית דין המורה במזיד נגד התורה לא קיים במציאות של ימי חז"ל. אבל אוטופיה מעצבת תפישת עולם, ותפישת העולם שבאה לביטוי בדין זקן ממרא, שונה מזו של משניות הוריות, יבמות ומקבילותיהן. האוטופיה של זקן ממרא באה לביטוי בדור יבנה, עת נידה בית הדין (הנשיא) חכמים שלא 'התיישרו' עם הקו הכללי ועמדו על דעת היחיד שלהם. האוטופיה הוגשמה אפוא בדרך אחרת קלה הרבה יותר. אך היא זו שהשפיעה באותו דור. בכך הרחבנו במבוא.
הנושא של חובת הציות יחזור להלן בסיפא של משנה ד.
<b>זה הכלל התולה בעצמו</b> – לכאורה זה הכלל קשור למקרה הקודם. לפי הכלל היחיד העושה טעות מדעתו (שהוא טועה).<b>חייב בקורבן חטאת כיחיד</b>– אין זה המקרה של המשנה. במקרה של המשנה היחיד עשה כדעתו ופטור מקורבן שכן עשה כהלכה. להלן נציע את פירושנו. <b>והתולה בבית דין</b>– עושה לפי הוראת בית הדין ומבטל דעתו <b>פטור</b>– ובית הדין חייב (אם הורו בטעות). גם חלק זה של הכלל איננו מדבר על המקרה הקודם במשנה. שם אין כלל קורבן כי היחיד לא עשה עבירה.
הכלל מתייחס למקרה הראשון. או לכל דין הוריות. היחיד שטעה חייב קורבן יחיד, והציבור (בית הדין) שטעו חייבים קורבן ציבור. יחיד שפעל לפי מצפונו עשה עבירה בניגוד לעמדה (הנכונה) של בית הדין חייב בקורבן יחיד. ואכן בפירוש להלן ובפירוש המשנה הבאה נצטט את הספרא שממנה ברור שהכלל מיוחס לדברי סומכוס, ועומד לעצמו.
<b>הרחבת הדיון במשנה</b>
כל מילה במשנה מחייבת בירור.
נפתח במונח "הורו".
הבבלי מניח שלמונח "הורו" משמעות מיוחדת. אין זה סתם לימוד אלא פקודה לעשייה, שהכול חייבים לסור למרותה. בבבלי (ב ע"ב) מחלוקת האם כבר ההוראה יוצרת את הפקודה או רק פיתוח שלה 'הוראה לעשות'. ברם, במבוא הבאנו את דיונו של בן דוד והסקנו שבלשון תנאים בעצם אין הבדל בין הוראה ללימוד רגיל. במסכת סנהדרין (פי"א מ"ב) אגב דין זקן ממרא מצאנו את ההבחנה בין לימוד לבין הורה לעשות.
כדברי המדרש: 1."'האיש אשר יעשה בזדון', אשר לא שמע מפי בית דין ומורה. 2. "אשר יעשה", על מעשה הוא חייב ואינו חייב על הוריה. 3. בזדון, על זדון הוא חייב ואינו חייב על שגגה. 4. "לבלתי שמוע", ולא שומע מפי שומע" (ספרי דברים פיסקא קנה, מהד' פינקלשטיין עמ' 207; וכעינו מדרש תנאים דברים י"ז יב, מהד' הופמן עמ' 103). המשפט הראשון מדבר במעין זקן ממרא, איש המלמד אחרים את מה שלא למד, מלמד מדעתו. לא נגד הוראת בית דין אלא מחדש חידושים מדעתו. המשפט השני מפרש את הפרשה בסתם עבריין, שאיננו מציית אלא עושה, וקובע שאיננו חייב על ההוראה, אלא על המָעשֶה. המדבר, מלמד או אף מטיף איננו חייב מיתה, ואילו המשפט הראשון מחייב מוות על ההוראה, כלומר רק מי שבמעמד של לימוד לאחרים (והוא זקן), והורה בזדון. ורק במקרה של הפרה ישירה ולא אם מכיר את ההלכה במסורת (משפט 4). מדרש ספרי מכיל אפוא שתי פרשנויות מנוגדות לפסוק. הפרשנות הראשונה מכילה הגבלה חמורה על חופש ההוראה. איום מוות על הסוטה מהדרך הנכונה. בדרך כלל הפסוק מתפרש על זקן ממרא, העושה נגד הוראת בית דין. אבל ספרי דברים איננו מזכיר שהאיש עשה בניגוד להוראת בית דין, אלא שהורה מה שלא למד. את הפסוקים הקודמים גם הספרי מפרש במה שמכונה 'זקן ממרא', אך הוא מרחיב את הדין לזקן שהורה מה שלא למד, ולא רק נגד מה שלמד. ואילו את ההמשך הוא מפרש ביחיד עבריין.
הבאנו את הדרשה כדי להראות שיש במדרש הבחנה בין מעשה ובין הוראה. אך עדיין אין כאן הבחנה בין הורה סתם לבין 'הורה לעשות'.
משנת סנהדרין קיבלה את המדרש ומציגה את כל פרק י"ז בדברים כהסבר לפרשת זקן ממרא וכהגדרה שלו. גם בפרשת זקן ממרא כמו במדרש המונח הוא 'הורה לעשות' ולא סתם הורה. כאמור אצלנו בתלמוד מחלוקת האם המשנה מדברת בהורה לעשות. אך כפשוטו המילה 'לעשות' איננה.
הלומדים בני זמנינו מגיעים למשנה כשהם עמוסים בפרשנות המסורתית, שהבחינה בין הלכה ל'הלכה למעשה' וממילא בין 'פסק הלכה' ללימוד הלכה. אם נשתחרר מתובנות מוקדמות אלו הרי שבמשנתנו הם אינם. הוראה היא כל לימוד של בית הדין, ולא בהכרח מה שהיום היינו מכנים 'פסק' או פקודה.
<b>בית דין</b>
מיהו בית הדין? בסוף המסכת יש הגדרות מי אסור שיהא בבית הדין, צריך להיות בו 'מופלא' ולא חבר שהוא פסול ייחוס (ממזר נתין, גר). אבל אין תשובה מיהו בית דין. האם כל בית דין, אולי אפילו בית דין אזרחי שאיננו של חכמים?<sup class="footnote-marker">9</sup><i class="footnote">במבוא למסכת סנהדרין נעמוד על כך שרוב מערכת השיפוט הייתה בידי בתי דין אזרחיים כאלה. </i> המשנה מבררת מיהו כהן משיח (פ"ג מ"ד) אך לא מהו 'בית דין.' כשאין פירוט באות בחשבון שלוש אסטרטגיות שלפרשנות:
א. לחפש מקבילות בנות הזמן – כך עשינו לגבי בירור המונח 'הורה', והמונח 'שגגה' (להלן).
ב. להבין שחכמים לא התכוונו לתת תשובה, משום שלא רצו לעסוק בשאלה.
ג. להניח שההסבר מובן מאיליו.
במקרה זה דומה שהאסטרטגיה השלישית מתאימה. המונח 'בית דין' משמעו בית הדין בה' הידיעה. ממשנה ה ברור שהכוונה לבית דין של כל ישראל, המורה הלכה לכל השבטים. השבטים הם כמובן מטבע לשון ספרותית שכן בימי חכמים כבר לא נהגה חלוקה לשבטים, אך המשמעות של כל השבטים היא כל הציבור. במקרה זה הרי הדינים במשנה הם פיתוח של הלכות קורבן 'העלם דבר', ובית הדין הוא המקבילה לחטא של כל העדה. אם כן מדובר בבית דין המרכזי, זה המכונה בחלק מהמקורות 'סנהדרין'. מדוע לא נאמר הדבר במפורש? ולפחות מדוע המשנה אינה משתמשת במונח 'בית הדין' או 'סנהדרין'? יש לייחס זאת לקיומו של רובד ספרותי קדום שממנו מסקנה זו כבר השתמעה. כך גם ברור מהמדרש המסביר את פרשת 'העלם דבר': "העדה המיוחדת שבישראל, ואי זו? זו זו סנהדרי גדולה היושבת בלשכת הגזית. היה אחד מהם גר או ממזר, או נתין או זקן שלא ראה לו בנים. יכול יהו חייבים? תלמוד לומר כאן 'עדה' ולהלן נאמר 'עדה' מה עדה אמורה להלן כלם ראויים להוריה, אף עדה אמורה כאן עד שיהו כלם ראויים להוריה" (ספרא, דיבורא דחובה פרשה ד ה"ב, יט ע"א). המדרש מתייחס למשנתנו ומזכיר בהקשר זה את המחלוקת במשנה ה (להלן) ואת משנה ד' להלן (גר או ממזר). כך (ש'בית דין' הוא הסנהדרין) גם יוצא מהתלמודים. במשנה ה נרחיב בהצעתו של רבי יהודה שמדובר גם בבית דין של 'שבט'.
במבוא למסכת סנהדרין עסקנו בניסיון לבדוק מה הרקע הריאלי של פעולתו של בית דין מרכזי. במחקר סדרת עמדות:
א. יש הטוענים שבימי הבית לא הייתה סנהדרין. ובתקופת המשנה והתלמוד, דמיינו חכמים שהסנהדרין הקדומה של ימי הבית היא כמו הסנהדרין של ימיהם. בימי חז"ל היא פעלה בצורה חלקית, ובעבר המפואר פעלה במלואה. לפי עמדה זו למעשה בימי חז"ל הסנהדרין ועוצמתה היא מיתוס, ולא זיכרון מציאותי.
ב. בימי הבית פעלה סנהדרין, ובימי חז"ל לא פעלה ולא היה בית דין מרכזי. חז"ל תיארו את מציאות ימיהם כאילו הסנהדרין הספרותית הקדומה פועלת.
ג. אף פעם לא פעלה סנהדרין.
ראינו שם ששתי הדעות הראשונות סותרות. אם לא הייתה סנהדרין בעבר, היא בוודאי לא הומצאה בימי חז"ל שבה הגוף הזה לא תִפקד. טענו גם שבוודאי הייתה מועצה דתית שבמעט מקורות כינוה סנהדרין ולעתים כינו אותה פלהדרין, או בולי, אך גוף כזה היה קיים. בגוף כזה שלטו רוב הזמן הצדוקים בהנהגת המלך החשמונאי שהיה גם הכהן הגדול וגם עמד בראש הסנהדרין. לזמן קצר הצליח שמעון בן שטח לדחוק את אלו השייכים לצדוקים מהסנהדרין. מן הסתם בימי שלומציון שהייתה פרו פרושית או לפחות לא אנטי פרושית.
כפי שנראה להלן אם יש לסנהדרין המתוארת במסכת היתכנות ריאלית, הרי שזו הסנהדרין של ימי בית שני, מוסד חסר סמכות ולגיטימציה (בעיני הפרושים), שאיננו קובע הלכה, אלא חייב להלך בדרך ההלכתית הנכונה (כלומר צריך לאמץ את עמדות הפרושים).
<b>לעבור על אחת מכל מצוות האמורות בתורה –</b> המשנה מניחה בפשטות שיש 'אמת' אחת. ובית הדין עבר עליה. מבחינה מושגית קיימות שתי הגדרות משפטיות מקובלות להגדרת ה'אמת'. האחת היא אמת מוסדית, דהיינו ההחלטה שיצאה מטעמו של המוסד הסמכותי. האמת המוסדית הוא רעיון הקיים בחברות רבות. הוא גם משתמע בפשטות ממקורות לא מעטים כגון:
(י) ועשית על פי הדבר, על הורית בית דין הגדול שבירושלם חייבים מיתה ואין חייבים מיתה על הורית בית דין שביבנה.(יא) 'על פי התורה אשר יורוך', על דברי תורה חייבים מיתה, ואין חייבים מיתה על דברי סופרים. 'ועל המשפט אשר יאמרו לך תעשה', מצות עשה. 'לא תסור מן התורה אשר יגידו לך', מצות לא תעשה. 'ימין ושמאל', אפילו מראים בעיניך על ימין שהוא שמאל ועל שמאל שהוא ימין שמע להם" (ספרי דברים פיסקא קנד, מהד' פינקלשטיין עמ' 207).
הבאנו את כל הקטע כדי להראות את המגמה. המדרש עוסק בפרשת זקן ממרא ועבורו המוסד הוא המחייב. בית הדין במקדש הוא המוסד. בית הדין ביבנה גם הוא מוסד מחייב, אם כי העובר על דבריו איננו מתחייב מיתה. משנת זקן ממרא משקפת תפישה זו. החלטות של המוסד הן הן האמת. כפי שנדגיש להלן משנת זקן ממרא עומדת בניגוד למשנתנו. לפי המדרש הסמכות היא מוסדית.
נוסיף עוד שבפילוסופיה של הממשל ויכוח תיאורטי. האם המוסד המרכזי מגלה את האמת. האמת שהייתה קיימת מאז ומעולם. ברם, אנשים לא הכירו אותה וההחלטה חשפה אותה, או שמא החלטת המוסד יוצרת את האמת. פרשת זקן ממרא מניחה שהאמת נוצרת על ידי החלטת המוסד, וכל סטייה ממנה היא עבירה. לעומת זאת משנתנו מניחה שייתכן שבית הדין יטעו. בית הדין אפילו איננו מגלה את האמת, אלא בסך הכל מביע את דעתו. דעתו סמכותית ובעלת משמעות לציבור, אך לא במעגל הפנימי של הלומדים. במעגל הפנימי בו חברים זקנים וסתם למדנים אין אמת אחת, אלא יש חופש מחשבה ומעשה.
בירושלמי למשנתנו (מה ע"א) נוסח אחר של אותה דרשה: "כהדא דתני יכול אם יאמרו לך 'על ימין' שהיא שמאל, ועל שמאל 'שהיא ימין', תשמע להם? תלמוד לומר 'ללכת ימין ושמאל' שיאמרו לך על ימין שהוא ימין ועל שמאל שהיא שמאל". אם כן המוסד מחייב כשהוא קובע אמת בלבד. תנאי לסמכותו ולעוצמתו הוא החלטה נכונה. ברור שנוסח הירושלמי בא בניגוד למדרש ספרי והוא מכיר את המדרש, משתמש באותו מינוח אך חולק. רעיון האמת המוסדית מופיע במקורות יהודיים נוספים. תפישה זו מקובלת גם בימי הביניים ונחשבת בימינו לאמת מכוננת. זאת למרות שה'מוסד' הסמכותי למעשה איננו קיים.
משנתנו יוצאת בבירור נגד תפישה האמת המוסדית כפשוטו היא מניחה שבית הדין מסוגל לטעות וטעה. ואפילו קובעת שליחיד ה'ראוי להוראה' זכות או חובה שלא לציית לאמת המוסדית. להלן נחזור ונדחה כמה פרשנויות מאולצות למשנה המנסות לרומם את האמת המוסדית.
התפישה השנייה של ה'אמת' היא שהיא אובייקטיבית מוחלטת, קיימת אי שם. האנרכיסטים, מאז ומעולם טענו בשם אמת זאת. המחקר המודרני כמובן תהה על מקורה של אמת זו, והגדרתו הפוסט-מודרניסטית היא סובייקטיבית. ה'אמת' היא אמת אישית של כל אדם. ניסוח זה הוא ציני ביותר, ואדם מאמין יכפור בו. לדידו האמת היא אובייקטיבית אם כי איננו יודעים היכן היא.<sup class="footnote-marker">10</sup><i class="footnote">לדיון קונצפטואלי מעמיק ראו בן דוד, הוריות עמ' 68 ואילך; עמ' 265 ואילך; 308 ואילך. בן מנחם, מחלוקת, עמ' יז-סג. וסקירת המחקר שצוינה שם בעמ' יט, בלידשטיין, סמכות עמ' 43 ואילך. שגיא, חובת הציות; שגיא, מודלים של סמכות; שגיא הכרעה הלכתית.הידרי, פלורליזם. לא רמזנו אלא על מקצת המאמרים וקצה קצהו של קרחון הדיונים בעניין. </i> חוקרי זמננו עסקו רבות באמת זו. היא זהה, מבחינה חברתית למשפט 'ההלכה אומרת' המתיימר גם הוא לדבר בשם אמת מוחלטת. הביקורת המודרנית טוענת שבעצם אין להלכה קול אחד, כמו גם הביקורת שאין בעולם היהודי סמכות ברורה, אינם מטשטשים את העובדה שהאמת קיימת כמוסד רעיוני. גם אם לכל אחד אמת משלו.
כאמור משנת זקן ממרא עומדת בניגוד למשנתנו. במשנת זקן ממרא (סנהדרין פי"א מ"א) נתפש אדם המסרב לקבל את הכרעת בית הדין הגדול, כזקן ממרא וחייב מיתה. ואילו במשנתנו היחיד המסרב סירוב מלומד להכרעת בית הדין פטור מכל עונש. אדרבה אם לא עשה כן חטא וחייב קורבן. במבוא סיכמנו את דעתנו ולפיכך נסתפק כאן בקיצור מרוכז של הטיעון. בודדים עסקו בשאלה זו. בן מנחם למשל<sup class="footnote-marker">11</sup><i class="footnote">בן מנחם, מחלוקת בן דוד, הוריות, עמ' 206.</i> הציע שיש לפרש את משנתנו לאור משנה ב. בית הדין חזר בו, ולפיכך ה'אמת' היא אמת מוסדית. ברם, מבחינה פרשנית ברור שמשנה ב שונה ממשנה א כפי שנוכיח בפירוש משנה ב. ניתן להציע עוד חלוקות בסגנון 'הכא במאי עסקינן'. כגון שמשנתנו במצב בו היחיד השתתף בדיון ובסנהדרין (זקן ממרא איננו משתתף בדיון). הצעות כאלה נובעות מרצון לחזק את התפישה של הכרעה מוסדית, ולצמצם את הגישה של מסכת הוריות שאותה כינינו במבוא גישה 'אנרכיסטית'. ניתן להבין את המניע האידיאולוגי (תיאולוגי) ואולי אף לקבל אותו כראוי. אך מבחינת פרשנות המשנה במשנתנו גישה שונה.
לסיכום משנת זקן ממרא שבמשנת סנהדרין, ומשנת הוריות, הן מקורות שונים וחולקים. ובאשר להגדרת ה'אמת' והיפוכה ה'טעות'. לדעת משנתנו האמת מצויה אי שם ובמישור העקרוני היא ברורה, אם כי בפועל היא נשוא המחלוקת. כפי שהצענו במבוא אנו רואים בשתי המשניות גישה אידיאולוגית שונה. משנת זקן ממרא משקפת את דור יבנה בו חתרו להכרעה מוסדית. משנת הוריות משקפת את האידיאולוגיה של חירות ההוראה והמחלוקת שנהגה בפועל בית המדרש התנאי המאוחר. כן היא משקפת את היחס לסנהדרין (בית הדין המרכזי) של ימי בית שני. לדעתנו, כפי שפרסנו אותה במבוא, הייתה לעם היהודי מועצה לאומית שחז"ל מכנים אותה סנהדרין אך אולי כינויה היה שונה. אבל היה מוכרח להיות גוף לאומי. גוף זה נשלט כאמור על ידי הצדוקים ועסק מטבעם של דברים גם בנושאים הלכתיים בכלל והלכה במקדש בפרט. אנו משוכנעים בכך משום שבעולם הקדום לא הייתה קיימת הפרדה בין תחומי ממשל שונים, ולא בין ממשל לשיפוט. חכמים לא שבעו נחת ממוסד הסנהדרין שכן לא הונהג על ידיהם, אלא תקופה קצרה בלבד. מסכת הוריות נותנת את התשובה התיאולוגית של הפרושים. בית הדין הוא מוסד בלתי מחייב. אפילו אם חכמים אמיתיים משתתפים בו אין לו סמכות על היחיד המלומד. המוני העם צריכים להישמע לבית הדין, אך לא מי שיודע את החומר ההלכתי.
במהלך סוגיית הבבלי מועלית הגבלה כאמור במשנה הבאה "אמר רב יהודה אמר שמואל: אין ב"ד חייבין עד שיורו בדבר שאין הצדוקין מודין בו, אבל בדבר שהצדוקין מודין בו – פטורין". שיבוצו של המשפט בסוגיה קשה<sup class="footnote-marker">12</sup><i class="footnote">ראו בן דד, הוריות עמ' 235-226. </i> והוא מחייב בירור שלא כאן מקומו. המשפט עומד לעצמו, הוא משובץ בסנהדרין לג ע"ב בהקשר של מי שמערער על החלטת בית דין בענייני הוצאה להורג. אם כן הטעות שעליה מדובר היא כזאת שהצדוקים חולקים עליה. רק אז חייב בית הדין הטועה בקורבן. זו משנה ב המדברת בחובת בית הדין על טעות שקבע. משנה א מדברת על דבר שאין הצדוקין מודים בו. כלומר ההוראה המוטעית היא כזאת שניתן לראותה כצדוקית ולכן אין חובה דתית לציית לה. בית הדין עצמו יביא קורבן רק על טעות שטעה בנושא השנוי בפולמוס עם הצדוקים, כלומר במקרה שפעל כדעת הצדוקים. בית הדין הרגיל מקבל שלושה סוגי החלטות: א. החלטות 'נכונות', כלומר כדעת הפרושים, והוא כמובן איננו חייב עליהם קרבן שכן הן נכונות. ב. החלטות שגויות כדעת הצדוקים ואין הן חריגות עד כדי הקרבת קורבן העלם דבר. ג. החלטות מוטעות הנוטות לדעת הצדוקים.
כמובן אי אפשר להוכיח את הדיוק המוצע, ואפילו אם זו כוונת התלמוד אין זה בהכרח פירוש היסטורי. אך מעניין שהסוגיה מודעת לעניין הצדוקי, ואני מניח שהבבלי שיבץ טיעון היסטורי זה במהלך הסוגיה, בהקשר שונה מהמקורי. המשנה מדברת בטעות בנושא חשוב, ב'דבר תורה ובטעות ברורה, בית הדין מוצג בצורה כמעט מגוחכת. זו הצגה כמעט חתרנית, ואיננה מקובלת ביחסים שבין חכמים לבין עצמם.
לא נעסוק כאן במערכת היחסים החברתית בבית המדרש. משנת ידים (פ"ד מ"ד-מ"ה) מייצגת תרבות מחלוקת של כבוד הדדי בין חולקים. אולי זו תדמית עצמית מופרזת, ובפועל מערכת היחסים הייתה פחות נעימה ופחות מה שאנו קוראים היום, 'תרבותית'. נסתפק בקטע אחד:
אמר ריש לקיש: 1. פה קדוש יאמר דבר זה?...2. והאמר עולא: הרואה את ריש לקיש בבית המדרש כאילו עוקר הרים וטוחנן זה בזה! 3. אמר רבינא: והלא כל הרואה רבי מאיר בבית המדרש כאילו עוקר הרי הרים וטוחנן זה בזה! 4. הכי קאמר: בא וראה כמה מחבבין זה את זה. כי הא דיתיב רבי, וקאמר: אסור להטמין את הצונן. אמר לפניו רבי ישמעאל ברבי יוסי: אבא התיר להטמין את הצונן. אמר להם: כבר הורה זקן. 5. אמר רב פפא: בא וראה כמה מחבבין זה את זה! דאילו רבי יוסי קיים, היה כפוף ויושב לפני רבי. דהא רבי ישמעאל ברבי יוסי ממלא מקום אבותיו הוה, והיה כפוף ויושב לפני רבי. וקא אמר כבר הורה זקן. 6. אמר רבי אושעיא: מאי דכתיב 'ואקח לי (את) שני מקלות לאחד קראתי נועם ולאחד קראתי חובלים'.'נועם',אלו תלמידי חכמים שבארץ ישראל, שמנעימין זה לזה בהלכה. 'חובלים', אלו תלמידי חכמים שבבבל, שמחבלים זה לזה בהלכה.'7. ויאמר (אלי) אלה [שני] בני היצהר העמדים' וגו'.'ושנים זיתים עליה'. 'יצהר' אמר רבי יצחק: אלו תלמידי חכמים שבארץ ישראל, שנוחין זה לזה בהלכה כשמן זית.'ושנים זיתים עליה' אלו תלמידי חכמים שבבבל שמרורין זה לזה בהלכה כזית (סנהדרין כד ע"א).
חמש המימרות הראשונות מציגות הערצה של חכמים אלו לאלו (בעיקר של אמוראים לחכמים, אך גם של אמוראים המתארים כך את יחסי הנאים, כגון רבי ורבי ישמעאל ברבי יוסי). שתי המימרות האחרונות מציגות ביקורת עצמית של חכמי בבל, בניגוד לשבחם של אמוראי ארץ ישראל. איננו יודעים כמה אמת היסטורית יש במשפטים הללו. האם הם תדמית עצמית, ביקורת מופרזת (או ממעיטה) או אולי רק דברי שבח הדדיים מופרזים בבחינת "זונות מפרכסות זו את זו" כדברי התלמוד.<sup class="footnote-marker">13</sup><i class="footnote">"אמר ההוא סבא: טיהר בן יוחי בית הקברות! – אמר לו: אילמלי (לא) היית עמנו, ואפילו היית עמנו ולא נמנית עמנו – יפה אתה אומר. עכשיו שהיית עמנו ונמנית עמנו, יאמרו: זונות מפרכסות זו את זו, תלמידי חכמים לא כל שכן? יהב ביה עיניה, ונח נפשיה" (שבת לד ע"א).הזקן מבקר את החלטתו (היתרו) של רבי שמעון בן יוחאי לטהר את טבריה. רבי שמעון מבקר קשות את הזקן. ומתלונן נגדו שאפילו זונות מקשטות אחת את השנייה, ובכך מתנגד לביקורת פנימית על החלטתו של בית המדרש (בהנהגת רשב"י).  </i> כך או כך המשנה שלנו איננה מכבירה דברי גנאי, היא כתובה בלשון מנומסת, אבל הביטוי 'טעו' באופן מוחלט, הוא ביטוי חריף שקשה לקבלו כלפי גוף כמו סנהדרין.
אם כן במשנתנו אין הוכחה שמדובר בבית הדין (סנהדרין) הצדוקית. אבל משתמעת ממנה זלזול בבית הדין המרכזי, מייחסים לו שגיאות מהותיות. והתלמוד קושר את בית הדין הטועה לתפישות הצדוקיות.
זאת ועוד בית הדין המתואר במשנה הוא בית דין רעוע למדי. הוא טועה בדבר תורה, הדוגמאות שניתנות לטעות (משנה ג') הם דוגמאות שכל בר בי רב אינו טועה בהם. נברר זאת להלן במשנה ג'.תהא הלגיטימציה של מוסד אשר תהיה, אי אפשר לדרוש ציות לגוף האומר אין נידה מהתורה. וכי ייתכן שלגוף כזה ייחסו סמכות לפסוק הלכה?
<b>וטעו</b>
מי שמשתמש במונח זה מניח כמובן שיש הלכה אחת אמיתית ויש גם מי שקובע מה היא, וממילא יש גם מי שטועה. המשנה איננה עוסקת בשאלה הפילוסופית מהי האמת. זו באמת שאלה שנוסחה רק בעת החדשה. אבל לקדמוננו הייתה, מן הסתם, תשובה אינסטינקטיבית לה. על כל פנים בית הדין הנוכחי טעו. מי קבע זאת? ברישא היחיד עשה על פיהם, ועכשיו אנו קובעים שהם טעו והוא חטא. מי קובע זאת? אם זה בית דין אחר, במה כוחו גדול. במשפט העברי מקובל העיקרון של סופיות הדיון. אין מערכת ערעור, וממילא אחרי החלטה אין דיון נוסף. כך לפחות בדינים פרטיים ובשאלות שבהן ניצבים שני צדדים מול הכרעת בית הדין. בשאלות עקרוניות מקובל הכלל"... שאין בית דין יכול לבטל דברי בית דין חברו, עד שיהיה גדול ממנו בחכמה ובמנין. היה גדול ממנו בחכמה, אבל לא במנין. במנין אבל לא בחכמה, אינו יכול לבטל דבריו. עד שיהיה גדול ממנו בחכמה ובמנין" (עדיות פ"א מ"ה). בפועל משמעות הדבר שאין ביטול החלטות. בשלב זה איננו יודעים, אם המשפט במסכת עדיות עוסק בכל החלטה עקרונית ומעשית, או רק בפסקים ממוניים(סופיות הדיון). אבל ברור שהתפישה הכללית היא של הטלת מגבלות על בית דין. ברמה העקרונית כל החלטה היא בבית דין שמספר חבריו קבוע, וממילא לא ייתכן שבית דין אחר יהיה גדול במניין. אשר ל'גדול בחכמה' זו כמובן הערכה סובייקטיבית. התלויה לא בממדים אובייקטיביים אלא בתחושה האישית של בית הדין.
בפועל, מבחינה היסטורית, בוודאי שהיו הרבה שינויי החלטות והתפתחות שלבים. הכלל המוצג במשנה עדיות הוא במידה רבה אוטופי. אבל גם משנתנו מייצגת את התפישה האוטופית והעקרונית. מי קבע שבית הדין טעו. בית דין אחר? ואולי בית הדין האחר טעה. יש כאן אפוא ערבוב בלתי לכיד בין התפישה שיש אמת אובייקטיבית בשמים, לבין התפישה שבית הדין יוצר את האמת בהחלטתו. הווה אומר בעצם שגם ברישא, בית הדין איננו נתפש כמשקף את האמת ובוודאי שלא כיוצרה, שהרי ניתן להגדיר החלטה שלהם כ'טעות'. זו לא רק עמדה אחת במחלוקת הלכתית, אלא טעות. אבל מי הוא שיקבע שבית הדין הגדול טעו? המשנה מציגה פן עקרוני של אחריות וסמכות שבו יש שלושה שלבים. האחד הוא בית הדין, זה שלב ברור ומעשי.והשני הוא תפישתו של היחיד האוטונומי שתנאי לה הוא ידע, ללא סמכות, והשלישי אובייקטיבי המגדיר שפלוני יחיד צדק ובית הדין טעה. מי מייצג את השלב השלישי?
<b>שוגג</b>
היחיד עשה את מעשיו "שוגג". השגגה היא הגדרה משפטית. הוא בוודאי עשה זאת בכוונת מכוון כדי לבצע את החלטת בית הדין. בעצם הוא מזיד, שכן הוציא לפועל את מה שחשב. אך מכיוון שסמך על בית הדין חטא בשגגה, ואף על פי כן הוא פטור מקורבן. עצם המינוח של המשנה "ועשה שוגג" מלמד שהציות נחשב לחטא. גם לגבי מי שאיננו מלומד, הציות נתפש כבלתי ראוי. אך הוא נפטר מקורבן. אבל אם הוא יודע שההוראה בטעות, חייב בקורבן כאמור.
במשנה הגבלה "הורו בית דין לעבור על אחת מכל מצות האמורות בתורה". גם בדין זקן ממרא הופיעה ההתניה שהפרת המרות גוררת עונש רק אם היא נסובה על דין תורה. פרשנות זו מצטרפת לביטויים המקילים ראש בטיבו של בית הדין. המונח "האמורות בתורה" הוא חמקמק. האם רק מה שנאמר במפורש, או כולל דרשות. המונח איננו מפורש ובא לתת את הרושם שמדובר בטעות קרדינלית ולא במקרה כלשהו הניתן לפרשנות שונה.
המשנה מציגה מעשה מבלי לפרט בו ברם כל הפרשה המתוארת עמוסה מבחינה רעיונית וממסדית. אנו מעדיפים לעסוק בשאלות הרעיוניות לאחר פירוש המשנה.
ברור שלפי תפישתם של חכמים צריך אדם לחתור וללמוד, וממילא ידע את הדין. במקרה כזה אפילו אם הוא תלמיד מבין ואף שאיננו 'רב' אסור לו לבטל את דעתו מפני דעת בית הדין. הוא צריך לנהוג לפי ידיעתו ולדחוק הצידה את כל מה ששמע מבית הדין המוסמך. עליו להיות אחראי למעשיו, ואסור לו להיתלות בהוראת בית דין. עליו להשתחרר מחובת הציות ולנהוג לפי מצפונו. אם טעה, יהיה חייב קורבן על שגגת יחיד. יותר מזה אם יש בו דעת, הרי ידיעתו גוררת אחריות ודוחקת את חובת הציות. הוא צריך לפעול בהתאם לשיקול דעתו. להלן נרחיב בפירושו של הכלל הנדון. כאמור כך הצענו לבאר את השגגה. השוגג חייב בקורבן ונחשב כחוטא על שלא ידע את ההלכה. אמנם אי הידיעה איננה הופכת את מעמדו למזיד (למרות שעשה מעשה במזיד), אך עדיין הוא בבחינת חוטא, על שלא למד. בשפה מודרנית: אי ידיעת החוק איננה פוטרת. בחוק המודרני סיבות שונות לכלל זה. בין השאר כדי שבית הדין לא יצטרך להכריע בין אי ידיעה, לבין ידיעה, הדחקה, הכחשה עצמית וכו'. אבל לדעת חז"ל דין זה חל בדיני שמיים, והשוגג נחשב לחוטא ממש.<sup class="footnote-marker">14</sup><i class="footnote">בן דוד, הוריות, עמ' 148, מטיל ספק אם פירוש כזה אפשרי, כנראה משום שבעיניו זו דרישה מופרזת. אפשר שהוא צודק בעמדתו העקרונית (שהדרישה מופרזת) אך אין זה נימוק פרשני. עסקנו בכך במבוא למסכת כריתות. עם זאת מובן שמבחינת חז"ל השאלה למה גזרה התורה קורבן על השוגג איננה שאלה. הם עוסקים לכל היותר בהגדרת השוגג ולא בטעמי המקרא. </i>
ציות במשנה ואוטונומיה
כאמור העמדה של משנתנו חולקת מכל וכל על דיני זקן ממרא ועל פרשנותה של משנת סנהדרין לפרשת "כי יפלא ממך דבר" שבדברים י"ז ח-יב. על פי פרשת זן ממרא מי שאיננו יודע את הדין, חייב לברר אותו בבית הדין הגדול, וחלה עליו חובת ציות. ואילו לפי משנתנו במקרה שהוא מעריך עצמו כידען אסור לו לציית. בין אם הוא זקן, ובין אם רק הוא חושב עצמו לידען. הידיעה גוררת אחריות וחירות הלכתית. תפישה זו עומדת בניגוד מוחלט לעמדות בנות זמננו על 'אמונת חכמים' וערכים דומים.
בדוחק ניתן לתרץ שמשנת זקן ממרא חלה על ימי הבית ודין משנת הוריות על המצב לאחר החורבן והיעדר בית דין גדול. להערכתנו שתי המשניות תיאורטיות. בימי חכמים כבר לא היה קורבן וממילא כל המשנה עוסקת רק ברובד התיאורטי (לכשיבנה המקדש). דין זקן ממרא גם לא נהג בפועל לא בימי הבית ולא אחר החורבן, כפי שהראינו במבואות לסנהדרין, ולפרק ח במסכת סנהדרין.
שתי המשניות משקפות אפוא לא מציאות אלא אוטופיה, הן שתיהן קובעות עקרונות חיים ברמה האידאית. וברמה זו מסכת הוריות דורשת אוטונומיה ועצמאות, ומשנת סנהדרין דורשת קבלת מרות. לפנינו דיון עקרוני, מעבר לשאלת ה'כח' והאם היה מי שרשאי להוציא להורג על מחשבה הלכתית עצמאית. האידיאולוגיה של משנת הוריות וזו של משנת סנהדרין חלוקות מכל וכל על מרכיב האחריות והאוטונומיה של היחיד. אוטונומיה התלויה בידע עצמאי.
בדוחק, על דרך ההרמוניזציה משנת זקן ממרא מתארת ידען המתחבט בדין, ואילו משנתנו מדברת במצב של ידען (בעיני עצמו או בעיני אחרים) שאיננו מתחבט. המתחבט צריך לשאול ולבצע את שהורו לו, והידען צריך לסמוך על דעתו. זו דרך הרכבה הרמוניסטית מעין 'הכא במי עסקינן'. לדעתנו, מבחינה עקרונית, אין לקבל הסברים מסוג זה.
את פרשת "כי יפלא" פירשה משנתנו באנשים המתדיינים ביניהם, או במי שאיננו יודע את ההלכה ובא לבררה. את הפסוק "והאיש אשר יעשה בזדון לבלתי שמע אל הכהן העמד לשרת שם את ה' אלהיך או אל השפט ומת האיש ההוא ובערת הרע מישראל" (דברים י"ז, יב) תפרש משנת הוריות לא בזקן ממרא (כמו משנת סנהדרין) אלא בעבריין שאיננו מציית לפסק הדין לא משום ערעור הלכתי אלא כעבריין רגיל. כפי שראינו בפירושנו למשנת סנהדרין,שרידים של פירוש זה זיהינו גם במקבילות למשנת סנהדרין, ובתלמודים עליה, והראינו זאת במבוא. סיכמנו את הדעות השונות בטבלה.
נישאת בטעות על דעתה או על דעת בית דין
רבי שמעון ותנא קמא חלוקים במהות הסמכות של בית הדין לעומת האוטונומיה של האדם על מעשיו. לדעת חכמים בית הדין נוטל אחריות חלקית על המעשה, האשמה עליו, והוא משחרר את האישה מקרבן חטאת, אבל תצא מזה ומזה והבן ממזר. לדעת רבי שמעון בית הדין הוא גוף יועץ, האחריות הבלעדית היא על האישה, ולכן גם אם בית הדין התיר את נישואיה תצא ותביא קורבן. מעמדה קשה יותר, שכן חטאה הוא במזיד. אם נישאה על דעתה, החטא קיים, אך דינה כשוגגת. משנתנו (הוריות) מסכמת את עמדתה במילים "זה הכלל, התולה בעצמו חייב והתולה בבית דין פטור" (פ"א מ"א), בהסכמה עם הסתמא במשנת יבמות, "ייפה כוחן שלבית דין".
בספרא (פרשתא ז ה"ג, כא ע"ג) מופיעה הרישא של משנה א ושם הוסיפו על כך:
ורבי שמעון מוסיף הורו בית דין וידעו שטעו וחזרו בהם בין משהביאו כפרתן בין שלא הביאו כפרתן, והלך היחיד ועשה על פיהם הרי זה פטור, ורבי מאיר מחייב, ורבי אליעזר<sup class="footnote-marker">15</sup><i class="footnote">מן הסתם החולק עם רבי מאיר הוא רבי אלעזר. להלן (במשנה ב) נציע הצעה אחרת.</i> אומר ספק, סומכוס אומר 'תלוי בעשותה' התולה בעצמו חייב התולה בבית דין פטור כיצד הורו בית דין וידע אחד מהם שטעו או שהיה תלמיד ותיק יושב לפניהם וראוי להוראה כשמעון בן עזאי והלך ועשה על פיהם יכול יהיה פטור תלמוד לומר בעשותה התולה בעצמו חייב" (חובה פרשה ז ה"ג-ה"ה, כא, ע"ג-ע"ד).
אם כן משנתנו (משנה ב) היא כרבי שמעון. ויש דעה שחייב. כך גם בבבלי (דברי שמואל להלן),
רבי מאיר ורבי אלעזר מתייחסים לדברי רבי שמעון ורבי שמעון מתייחס למה שלפניו שהיא הרישא של המשנה הראשונה, כלומר ליחיד שאיננו מבין (איננו 'תלמיד'). רבי מאיר סבור שמכיוון שבית הדין חזר בו, היחיד חייב (תלייתו בבית דין היא טעות משום שבית הדין חזר בו). ורבי אלעזר מתלבט בעניין. אך שניהם מסכימים שבמקרה רגיל ניתן וצריך לסמוך על בית הדין. עד כאן נראה שהמדרש מתייחס למשנה ב ולכאורה היינו צריכים להביאו בפירוש משנה ב.
ברם, אפשר גם שדברי רבי מאיר חוזרים לתחילת הספרא ואזי רבי מאיר חולק על עצם הדין במשנה א – יחיד שעשה לפי הוראה של בית הדין והתברר בדיעבד שבית הדין 'טעה', חייב משום שעל היחיד אחריות אישית למעשיו. לפי פירוש זה רבי מאיר סובר כמשנת יבמות פ"י יחיד נושא באחריות למעשיו. בית הדין מייעץ, מסביר, מלמד, אך איננו משחרר את היחיד מאחריותו. בלשוננו היחיד אוטונומי ואחראי, ובית הדין הוא יועץ בלבד. רבי אלעזר מסתפק בעניין כלומר מביא קורבן מספק. פירוש זה אפשרי בספרא אך לא הכרחי. לולא הייתה ברקע התפישה האוטונומית של משנת יבמות לא היינו מציעים אותו כאפשרי.
בבבלי ב ע"ב עמדה חולקת הנמסרת משמו של שמואל: <b>"</b>אמר רב יהודה אמר שמואל: זו דברי ר' יהודה, אבל חכמים אומרים: יחיד שעשה בהוראת ב"ד – חייב".<sup class="footnote-marker">16</sup><i class="footnote">וכן בהמשך כ ע"א וכן בבבלי צג ע"א בשם רבי שמעון (להלן).</i>מימרא זו, אם נקבלה כמות שהיא מרחיבה את המגמה שאותה כינינו 'אנרכיסטית', לא רק הידען נושא באחריות אישית, אלא גם כל יחיד ויחיד. רבי יהודה כמשנתנו. אבל מצויה גם התייחסות נוספת "למעוטי יחיד שעשאה בהוראת בית דין. ורבי שמעון? יחיד שעשאה בהוראת בית דין חייב. ורבי מאיר – מי כתיב נפש תחטא אחת תחטא בעשתה תחטא? תרי מעוטי כתיבי: חד – למעוטי זה עוקר וזה מניח, וחד – למעוטי יחיד שעשאה בהוראת בית דין". כפשוטה המימרא של רבי שמעון מרחיבה את האחריות האישית. לא רק יחיד למדן שיודע את ההלכה נושא באחריות אישית, אלא כל אחד ואחד מישראל. מי שלא למד, צריך היה ללמוד כמו כל מקרה של שוגג. רבי מאיר פוטר את היחיד שאיננו למדן או אולי פוטר גם את היחיד הלמדן.<sup class="footnote-marker">17</sup><i class="footnote">הראשונים הניחו שמימרא זו מתייחסת למשנה ב (ידעו בית דין שטעו), והקשו מדברי רבי שמעון במשנה ב (פטור) על דבריו בבבלי. בפירוש המשנה הבאה נביא כמה מהתשובות שניתנו. ברם בגמרא אין כל אזכור שבית הדין טעו. הראשונים כנראה לא 'העזו' לחשוב שהמגמה האנרכיסטית כה קיצונית, אך לדידנו לאחר שיודעים אנו שהטיעון שהיחיד תמיד מביא קורבן על מעשיו (גם אם הוטה על ידי בית הדין – משנת יבמות). איננו רואים סיבה מדוע לא להסביר את דברי רבי שמעון על משנה א. נמצאנו למדים שבספרות חז"ל למשנתנו מצויה כל קשת הדעות בנושא זה של המתח בין סמכות לאוטונומיה מרוכז בדעות השונות סביב משנתנו.</i>
שטינפלד<sup class="footnote-marker">18</sup><i class="footnote">שטינפלד, יחיד. </i> רואה בספרא רמז לדעתו של שמואל, כנראה משום שהמדרש מעלה את האפשרות החולקת (שמואל) ודוחה אותה. ואכן פעמים רבות מביא המדרש 'הוא אמינא' ודוחה אותה מכוח הדרשה. לעתים ה'הוא אמינא' הדחויה, היא אכן דעה חולקת. אך לעתים קרובות אין לנו מקור ל'הוא אמינא', ומופרז יהא לקבוע שכל 'הוא אמינא' שבמדרש היא דעה חולקת.
על כל פנים הבבלי מביא דעה, תנאית או אמוראית, לפיה סמכות בית הדין איננה פוטרת כל יחיד מאחריות.<sup class="footnote-marker">19</sup><i class="footnote">הבבלי בהמשך מנסה להמעיט בעוצמת המחלוקת ולתלותה בנושא צדדי. אך לדעתנו פשט הדברים הוא שלפנינו מחלוקת על העיקרון 'האנרכיסטי' של המשנה. ראו אדרעי, אחריות.  </i> כאמור ראינו שתפישה זו מתבקשת ממשנת יבמות ואולי מדברי ניתוח דברי הספרא. לפיכך זו בבירור עמדה תנאית. הראיות שמביא הבבלי לדעות החולקות אינן פשט הברייתות, ושתי הברייתות מצוטטות גם בירושלמי במשמעות שונה.<sup class="footnote-marker">20</sup><i class="footnote">בהרחבה, בן דוד, הוריות, עמ' 134. </i> הבבלי החדיר אפוא את העמדות החולקות ללשון הברייתא הקדומה. ההדגשה בתלמודים באה לאפשר נסיגה מהתפישה של משנת הוריות. הראיות שמביא הבבלי לדעות החולקות אינן פשט הברייתות, ושתיהן מצויות בירושלמי במשמעות שונה. הבבלי החדיר אפוא את העמדות החולקות ללשון הברייתא הקדומה.
דוגמה אחרת לגישה המוסדית ברמה המקומית היא משנת בכורות(פ"ד מ"ד):
מי שאינו מומחה וראה את הבכור, ונשחט על פיו. הרי זה יקבר, וישלם מביתו. דן את הדין זיכה את החייב וחייב את הזכאי, טמא את הטהור וטהר את הטמא, מה שעשה עשוי וישלם מביתו ואם היה מומחה לבית דין, פטור מלשלם. מעשה בפרה שנטלה האם שלה והאכילה רבי טרפון לכלבים. ובא מעשה לפני חכמים, והתירוה. אמר תודוס הרופא אין פרה וחזירה יוצאה מאלכסנדריא עד שהם חותכין את האם שלה בשביל שלא תלד. אמר רבי טרפון הלכה חמורך טרפון, אמר לו רבי עקיבא רבי טרפון פטור אתה שאתה מומחה לבית דין וכל המומחה לבית דין פטור מלשלם.
פירשנו משנה זו במקומה וראינו שהיא מצדדת במודל המוסדי ("מה שעשה עשוי"), אבל לבית הדין אחריות. ואם הוא בית דין חשוב פטור גם מתשלום.
במשנת יבמות 'מה שעשה אינו עשוי' (לפחות לפי חלק מהדעות), משנת בכורות מעמידה את בית הדין ברמה גבוהה יותר. עם זאת אפשר שהכוונה ב"מה שעשה עשוי" איננה גישה תיאורטית עקרונית, אלא לכך, שבפועל הבשר כבר נזרק לכלבים ואם מה שעשה עשוי, אז ישלם מביתו.<sup class="footnote-marker">21</sup><i class="footnote">בפירושנו משנה זו הצענו גם ש'בית הדין' כאן איננו בית הדין 'שלנו' (של חכמים).</i>
הבבלי למסכת הוריות מוסיף שהמשנה היא דעת רבי יהודה, אבל "חכמים" סבורים שתמיד האחריות על היחיד: "אמר רב יהודה אמר שמואל: זו דברי רבי יהודה, אבל חכמים אומרים: יחיד שעשה בהוראת בית דין – חייב. מאי רבי יהודה? דתניא: אם נפש אחת תחטא בשגגה בעשותה – הרי אלו שלשה מעוטין, העושה מפי עצמו – חייב, בהוראת בית דין – פטור" (הוריות ב ע"ב). זו בעצם עמדתו של רב. רב איננו חולק אפוא על תנאים, אלא הוא חולק 'רק' על משנת הוריות. משנת הוריות כרבי יהודה, ורב נוהג כחכמים. אם כן, אחריותו המוגבלת של בית הדין היא רק לדעת חלק מהתנאים, ולדעת אחרים אין להם אחריות בכל מקרה.<sup class="footnote-marker">22</sup><i class="footnote">מן הראוי להעיר שאם אכן הברייתא בתלמוד הבבלי היא מקור תנאי עצמאי, ניתן היה להסיק ממנה שאין כלל הבדל בין מקרה שבו היחיד ידע שטעו לבין מקרה שלא ידע. בכל מקרה, לפי רבי יהודה היחיד פטור (והאחריות על בית הדין) ולפי חכמים תמיד חייב. קריאה כזאת אפשרית, וייתכן שהבבלי מצטט ברייתא קיימת שלמה. אבל אפשר גם שהברייתא היא קטע מדיון שבראשיתו הונחה ההבחנה בין "ידע שטעו" לבין מקרה שלא ידע. </i> עמדה זו מתאימה לדעת "חכמים" שבתוספתא בניגוד ל"חכמים" ולרבי שמעון של משנת יבמות.
בעמדת ביניים מסוימת נוקט המדרש "'לא תסור מן התורה אשר יגידו לך, מצות לא תעשה, ימין ושמאל, אפילו מראים בעיניך על ימין שהוא שמאל ועל שמאל שהוא ימין שמע להם" (ספרי דברים קנד עמ' 207). לפי המדרש אפשר שבית הדין יטעו, ואף על פי כן חובה לציית להם. טעותם איננה הופכת את הימין לשמאל, (בניגוד לרב הסבור שהחלטת בית דין יוצרת מציאות פיקטיבית), אבל הטעות היא רק 'בעיניך'. הפסוק "לא תסור" שימש כעוגן מרכזי לדרישה לציות הלכה, וההגבלה בתורה ובמדרש ההלכה שהכוונה רק לבית הדין המיוחס והגדול בירושלים, נדחתה מול רעיון הציות הכולל.
כאמור בירושלמי למשנתנו (מה ע"ד) הנוסחה הפוכה "תורה אמרה אחריהם אחר[יהם].<sup class="footnote-marker">23</sup><i class="footnote">בסוגריים השלמה מוצעת שלנו.</i> ואם בטועה לומר התורה אמרה 'אחריהם אחריהם' אין זה שמעון בן עזאי כהדא דתני יכול אם יאמרו לך על ימין שהיא שמאל ועל שמאל שהיא ימין תשמע להם? תלמוד לומר "ללכת ימין ושמאל" שיאמרו לך על ימין שהוא ימין ועל שמאל שהיא שמאל". אם כן קיימת חובת ציות רק כשבית הדין צודק. זהו ציות לאמת, הנקבעת בתודעה הפנימית, ולא למוסד כשלהו. הבבלי מפרש בעקביות ש"לא תסור" הוא היסוד לקבלת ההחלטות של חכמים (בבלי, שבת כג ע"א; סוכה מו ע"ב; הוריות ד ע"א, וכן במדרש שיר השירים רבה א ב ועוד). אבל הירושלמי מעמיד את האמת האישית במרכז כמו משנתנו. הזכות לאמת אישית, לאוטונומיה, ולחובת האחריות היא ידיעה ברמה גבוהה, גם ללא סמכות ברורה.
בפירושנו לסנהדרין, ובעקבות משניות אחרות וחוקרים קודמים<sup class="footnote-marker">24</sup><i class="footnote">ראו פירושנו לסנהדרין פי"א בסוף משנה ג, הנספח למסכת ראש השנה, ליבזון, נידוי, ליבזון, מנדין; ספראי וספראי, תרבות המחלוקת.</i> הראינו כיצד עוצבה תרבות המחלוקת מניסיון להכרעה ולמדיניות של היעדר הכרעה. דין זקן ממרא משקף אוטופיה של הכרעות חדות וברורות, ועונש על אי ציות פנימי (מתוך בית המדרש) לאותן הכרעות. אבל דין זקן ממרא נוסח מראשיתו כאוטופי, מתאים ל'ימים הטובים ההם' שבהם היה מקדש ובית דין גדול ששואב את כוחו והשראתו ממנו. במציאות. לאחר דור יבנה נוצרה תפישה של תרבות מחלוקת, את המחלוקת יש לשמר, וההכרעה, אם תבוא, תבוא בתהליך ארוך והתפתחותי. במקביל קיימת אוטופיה של הכרעה. וכאמור הבבלי שימר את האוטופיה, ובתקופת הגאונים הגשימו אותה גאוני בבל בתקיפות ובמרץ רב.
משנת הוריות והירושלמי כאן מציגים תרבות מחלוקת ופלורליזם אידיאולוגי מובנה. היחיד חייב לציית לאמת הפנימית שלו, וכל ציות לגוף ממסדי או לבית דין אחר הוא חטא. זו אידיאולוגיה של אחריות אישית והתנגדות לציות. אם תרצו זו אידיאולוגיה של אנרכיה. התפישה ה'אנרכיסטית' מצפה שדין ההיסטוריה יכריע ואיננה מעניקה את סמכות ההכרעה לגוף כלשהו.
עד כאן משנתנו. כבר התוספתא מצמצמת את ההיתר ליחיד (חובת האוטונומיה) ומדגימה שהיא חלה על שמעון בן עזאי (עזיי), חכם ידוע, שכנראה לא נסמך ואיננו מכונה, בדרך כלל רבי.<sup class="footnote-marker">25</sup><i class="footnote">במקורות שבהם הוא מכונה 'רבי' זו בדרך כלל טעות מעתיק. </i>אבל בתלמודים הסתייגות מהעמדה של אוטונומיה אישית. בירושלמי התנייה: "רבי אימי בשם רבי שמעון בן לקיש, מתניתא כגון שמעון בן עזאי יושב לפניהן" (מה ע"ד). התלמוד מתקשה בהסבר עמדה זו. אבל דברי רבי אמי ברורים, לתלמיד זכות אוטונומית רק אם השתתף בוויכוח וחכמים לא השיבו לו. בדיון שם אף העמדה שאם הם ענו והוא לא השתכנע כבר אין לו זכות אישית לאוטונומיה. אם כך הרי שהזכות האישית מאד מוגבלת. ועוד אומר אותו חכם "אין לך מעכב אלא מופלא של בית דין בלוד" (מו ע"א). במדרש ספרי מובא טיעון זה כהגבלה שבית דין מחייב רק אם יש שם 'מופלא', כלומר דיין ידוע ומפורסם (להלן בפירושנו למשנה ג), כלומר שזו הגבלה לסמכות בית הדין. לא כל בית דין זוכה להכרה הסמכותית, אלא רק בית דין מיוחד בטיבו. ואילו הירושלמי משתמש באותו משפט להגבלת זכותו של היחיד לעמוד על דעתו. כך גם הבבלי מצמצם את המשנה ואת משמעותה. על המשנה יש חולקים, היא מדברת בהחלטות מיוחדות וכן הלאה.
לא נעסוק כאן בהיבטים האידאולוגיים של תפישתה של משנת הוריות. לכאורה היא 'אנרכיסטית' ובלתי מעשית. הרי מישהו צריך להכריע במחלוקות. ההישענות על 'שר ההיסטוריה' שיכריע במחלוקות, נראית כציפייה לנס. נסתפק בכך שאכן במציאות ההיסטורית לא היה לעם ישראל גוף סמכותי. 'שר ההיסטוריה' עיצב את ההחלטות. בתולדות עם ישראל שאחרי תקופת המשנה והתלמוד, היו בתי דין שתבעו לעצמם סמכות אוטוריטטיבית (כגון גאוני בבל) אך סמכות זו נשענה רק על הרצון הטוב של המוני בית ישראל. בפועל לא היה לעם ישראל גוף מוסמך. חכם שרצה להלך נגד הזרם (או נאנס להלך נגד הזרם), הילך בדרכו. עם ישראל שומר ההלכה לא התפצל. וההלכה נתגלתה כגורם מאחד ולא כגורם מפלג. התפלגו גופים וקבוצות שחלקו על כל המערכת ההלכתית. אך המחלוקות הפנים הלכתיות מוזערו ונפתרו, ברובן המכריע, בתהליך היסטורי ארוך ומפליא.
עמדתה של משנת הוריות היא בעצם אנרכיסטית שכן היא קוראת לאי ציות לממסד. להלן במ"ד נחריף עוד יותר עמדה זו. גם משנת יבמות משקפת מסר דומה. אבל ביבמות הדגש הוא על זהירות בהתרת נישואים מחדש, ואפשר לראות בה החמרה כדי למנוע מצב של נישואים אסורים. במשנתנו המגמה האנרכיסטית בולטת יותר.<sup class="footnote-marker">26</sup><i class="footnote">ראו אדרעי, אחריות (בעיקר הערה 153); אדרעי, טעות. שגיא, אלו ואלו, עמ' 198.</i>
אין זה מפתיע שהבבלי מעמיד את משנתנו כדעת תנא אחד שיש מי שחולק עליו. ולעיל הבאנו את הבבלי (בבלי כאן ב ע"ב-ג ע"א; שבת צג ע"א).
מן הגמרא משמע שיש מחלוקת תנאים בשאלה האם הדין שניתן לתלות בהוראת בית דין חל על יחיד. לדעת רבי שמעון האחריות חלה על היחיד גם אם תלה בדעת בית דין, ורבי מאיר פוטר.
זה הכלל
כאמור לעיל במשנה מנוסח הכלל "התולה בעצמו חייב, התולה בדעת בית דין פטור". במקבילה בספרא (חובה פרשה ז ה"א-ה"בכא ע"ב) מנוסחים הדברים ללא הקידומת זה הכלל:" 'נפש כי תחטא'–אחת, 'תחטא בעשותה 'תחטא' הרי אילו מיעוטים. העושה על פי עצמו חייב ולא העושה על פי הוראת בית דין. (ב) כיצד? הורו בית דין לעבור על אחת מכל מצות האמורות בתורה, והלך היחיד ועשה שוגג על פיהם. בין שעשו ועשה עמהם, בין שעשו ועשה אחריהם, ובין שלא עשו ועשה. יכול יהיה חייב? תלמוד לומר' נפש תחטא' –אחת, תחטא בעשותה–תחטא, הרי אילו מיעוטים. העושה על פי עצמו חייב ולא העושה על פי הוראת בית דין".<sup class="footnote-marker">27</sup><i class="footnote">כעינו בירושלמי מה ע"ד: בבלי ג ע"ב בניסוח 'חיובי'. ראו שטינפלד, משנה, עמ' 85. ההבדל בין 'תולה בדעת עצמו' לבין ה'עושה' איננו משמעותי. </i> אם הספרא הוא חיבור עצמאי הרי שהכלל מופיע כדין רגיל והוא נסוב רק על הרישא של המשנה. אלא שאם כך כיצד מסביר המדרש את דין 'העושה על פי עצמו חייב'. הרי לכך אין דוגמה. על כרחנו נוסח המדרש תלוי במשנה והוא העברה שאסור לקרוא אותה כעומדת בפני עצמה.
התוספתא מצמצמת את חובת הציות: "חומר בהוראה מה שאין כן בדיני נפשות. וחומר בדיני נפשות מה שאין כן בהוראה. שבהוראה עד שהורו כולן, ובדיני נפשות הולכין אחר הרוב" הוראה הוא הדין במשנה וכוונתו שאין דין העובר על ההוראה, אלא עד שיורו כולם כאמור בבבלי ג ע"ב. זו מגמה לצמצם את דין זקן ממרא ואיננה במשנה. אין כל סיבה להידחק ולפרש את המשנה על פי המקבילות.<sup class="footnote-marker">28</sup><i class="footnote">זאת בניגוד לדעתו של שטינפלד, משנה. </i>הרי לפי המשנה מדובר גם בתלמיד עצמאי, והוא בוודאי איננו חלק מבית הדין ובכל זאת חייב.
כאמור יש מפרשים שתלו את הסיפא בכך שלא כל בית הדין השתתף בהוראה, וכך גם הציע שטינפלד. ברם, לדעתנו, באופן עקרוני, אין לפרש את המשנה במקרה צדדי ושלא כעניין השנוי בה במפורש. ההבדל בין הרישא לסיפא הוא האם היחיד פועל מתוך אי ידיעה או מתוך ידיעה. הידיעה גוררת אחריות וזה הדגש במשנה. כל פירוש אחר בא לצמצם את החידוש ה'אנרכיסטי' שבמשנה, ואיננו פשט. כאמור לעיל גם נוסח המשנה איננו מדבר באחד מחברי בית הדין שמתמרד, והעדפנו את נוסחת כתב היד "וידע אחד מה שטעו".
במבוא הדגשנו שמסכת הוריות עוקבת אחר פסוקי המקרא בנושא 'העלם דבר'. על רקע זה בולטת משנה א
המקרה של יחיד שפעל נגד בית הדין איננו במקרא בכלל. בתורה מדובר על יחיד ששגג. והמשנה היא שמדגישה שהיתלות בבית דין איננה נחשבת כשגגה. מבחינת המשנה החידוש הראשון הוא שהוראת בית דין פוטרת את היחיד. רעיון זה של אחריות בית הדין כמובן איננו במקרא. הוא עולה גם מהמקרה השלישי, שגם בו מדובר בבית הדין בזמן שהתורה מדברת על מעשה העדה. המקרה של יחיד שפעל לפי מצפונו (ונגד בית הדין) מופיע במשנה שני, ובתוספתא הוא איננו. באופן כללי התוספתא היא מקור מקביל למשנה ולפי משנתנו אי אפשר לקבוע האם התוספתא השמיטה את הדין העיקרי (אחריות בית הדין), או להיפך שהמשנה השתמשה בתוספתא והוסיפה את החידוש החשוב מבחינתה.<sup class="footnote-marker">29</sup><i class="footnote">בנקודה זו ניתוחנו שונה מעט מזה של בן דוד, הוריות, עמ' 82-69. </i>
מבחינתה של משנתנו אפשר שהמשנה תלויה בתוספתא או להיפך, או ששניהם שאבו ממקור קדום. אבל ברור שבעיקרה התוספתא מציגה אותו חומר והיא עריכה מקבילה. במבוא העדפנו את ההצעה שהתוספתא מקבילה אמנם למשנה אך מכירה את נוסחתה, ולפיכך כאן היא השמיטה את המקרה הראשון, שעבור המשנה הוא כשלעצמו חידוש מרכזי. על כל פנים הלכה א בתוספתא חוזרת על לשון משנתנו ומוסיפה דוגמה 'כגון שמעון בן עזיי'. בקטע זה התוספתא מכירה את המשנה ומוסיפה עליה מעט.
האם העריכות השונות (של המשנה והתוספתא) משקפות הדגשים שונים? או שמא להיפך בתוספתא מושמט העקרון הראשון כי הוא יסוד מוסד וכבר אין צורך לאומרו? לדעתי אין להכריע בדבר.

Mishnah 2

<small>עפ”י כתב יד קופמן</small>
<b>הורו בית דין וידעו שטעו חזרו בו</b> – בהן. התקיים מעמד של חזרה. בניגוד למשנה א ההיבט המוסדי מודגש. אין מדובר ב'אמת' מוחלטת הקיימת אי שם (במחשבתו של היחיד), אלא בהחלטה של מוסד מחייב. משנה ב מציגה עמדה שונה ממשנה א בנושא טיבה של הסמכות.
אם כן בית הדין טעו בשגגה וחייבים קורבן חטאת של ציבור. בן דוד עסק רבות במשנה והדגיש שבית הדין חייבים קורבן למרות שלא עשו מעשה.<sup class="footnote-marker">30</sup><i class="footnote">בן דוד, הוריות, עמ' 33 ואילך; עמ' 85 ואילך.</i> ואכן אם מבינים אנו את המונח 'הורו' שבמשנה א ובכל הפרק, שהמונח 'הוראה' משמעו החלטה מיוחדת בכך שהיא הנחיה למעשה, הרי לא נדרש שייכתב שנעשה מעשה, זו משמעות ההוראה, ובוודאי שהיו יחידים רבים שעשו אותה. העשייה היא בדרך כלל של יחיד ולא של הציבור (בוודאי שבית הדין כגוף איננו יכול לעשות). ברם אם נפרש את המונח הוראה כלימוד באופן כללי, הרי שהיעדר ההגדרה שמישהו עשה כבית הדין, היא משמעותית. המשנה קובעת שבית הדין אחראי על החלטותיו, ואם טעה עליו לכפר על החטא. זאת גם אם החלטותיו נשארו בגדר דיבור, ללא מעשה. למרות שבדרך כלל עד שאין מעשה ממש אין עוון, ואין קורבן על לאו שאין בו מעשה. בית דין שונה בכך, שכן בית דין דיבורו הוא בבחינת עשייה.
גם במשנתנו מדגישה המשנה, כמו משנה א שבית הדין הוא 'בשר ודם', הם עלולים לטעות וצריכים לכפר על כך. ומצד שני ההכרעה שהם טעו מסורה לידיהם. זה הליך בעייתי שבו בית הדין נותר בעל סמכות אך דן בנושא פעם שנייה. במשנתנו אין 'אמת אובייקטיבית' אלא שינוי בדעת בית הדין. עתה מבינים אנו מדוע מתפרשת משנה א ב'מצוות התורה' בטעות קרדינלית ולא בטעות בשיקול דעת.
זאת ועוד מדוע אין המשנה מתייחסת לטיב הטעות. ניתן להבין ממנה שכל טעות מחייבת קורבן. כפי שהבאנו במשנה הקודמת, המשנה הבאה, התוספתא והתלמודים מפרשים שהטעות הייתה רק בנושאים מיוחדים. גדולים אך כאלה שאינם 'כפירה' של ממש.
גם במשנה זו אם נפרש את המשנה כמתייחסת לבית הדין (הסנהדרין) שנשלטה על ידי הצדוקים המשנה מקבלת משמעות מובנת. חכמים מתריסים נגד הסנהדרין שהם טועים וחייבים קורבן על טעותם.
המשנה מתריסה נגד בית הדין, אך מודה שאין גורם מעליהם. רק הם יכולים לחזור בהם (וצריכים לחזור בהם). מעניין שלבית הדין הגדול יש הזדמנות לחזור בו ואין מניעה לכך שאותו נושא יובא בשנית. זו למרות שבמשפט העברי קיימת מסורת ברורה של סופיות הדיון. אי אפשר להחזיר נושא לדיון אלא במקרים חריגים.<sup class="footnote-marker">31</sup><i class="footnote">לפי תפישת המשפט העברי קיימת סופיות הדיון. משהחליט בית דין בנושא כלשהו אין לבית דין אחר לעסוק בנושא, אלא במקרים מיוחדים תיאורטיים. </i> כיצד בכלל מתקיים דיון נוסף בעניין?
בספרא (פרשתא ז ה"ג, כא ע"ג) שכבר ציטטנו לעיל ובה מופיעה הרישא של משנה א נאמר "ורבי שמעון מוסיף הורו בית דין וידעו שטעו וחזרו בהם בין משהביאו כפרתן בין שלא הביאו כפרתן, והלך היחיד ועשה על פיהם הרי זה פטור, ורבי מאיר מחייב, ורבי אליעזר<sup class="footnote-marker">32</sup><i class="footnote">מן הסתם החולק עם רבי מאיר הוא רבי אלעזר. </i> אומר ספק, סומכוס אומר 'תלוי בעשותה' התולה בעצמו חייב התולה בבית דין פטור כיצד הורו בית דין וידע אחד מהם שטעו או שהיה תלמיד ותיק יושב לפניהם וראוי להוראה כשמעון בן עזאי והלך ועשה על פיהם יכול יהיה פטור תלמוד לומר בעשותה התולה בעצמו חייב" (דבורא דחובה פרשה ז ה"ג-ה"ה, כא ע"ג-ע"ד). אם כן משנתנו (משנה ב) היא כרבי שמעון ויש דעה שחייב. כך גם בבבלי (דברי שמואל להלן).
דנו במדרש בפירוש המשנה הקודמת וראינו שניתן לפרש שרבי מאיר ורבי אלעזר מתייחסים לדברי רבי שמעון ורבי שמעון מתייחס למה שלפניו שהוא הרישא שלהמשנה הראשונה, כלומר ליחיד שאיננו מבין (איננו 'תלמיד'). רבי מאיר סבור שמכיוון שבית הדין חזר בו, היחיד חייב (תליתו בבית דין היא טעות משום שבית הדין חזר בו). ורבי אלעזר מתלבט בעניין. הצענו גם פירוש אחר שרבי מאיר ורבי אלעזר מדברים על משנה א'. ואם כך אין לנו במדרש מי שחולק על משנה ב.
דברי סומכוס עומדים לעצמם, זהים עם הכלל שבמשנה א.
המשפט הראשון בספרא הוא דרשה כללית והמשפט השני זהה למשנתנו ומסביר את הכלל, אגב חזרה על המשפט הראשון. ברור למדי שהעורך הרכיב מקורות שונים. האחד כלל את הדרשה והשני את הפירוט. משנתנו מובאת<sup class="footnote-marker">33</sup><i class="footnote">לא ניכנס כאן לשאלה מי המקור להלכה המשנה או המדרש.</i> ומסקנת המדרש זהה למשנתנו. רבי שמעון "מוסיף" את ההלכה של משנה ב.
<b>בין שהביאו כפרתן ובין שלא הביאו כפרתן</b> – בינתיים ללא קשר לקורבנם <b>והלך ועשה על פיהם</b>– עשה פלוני כהכרעתם הראשונית, מתוך שסמך על החלטתם הראשונה. לא ברור האם אותו פלוני ידע שבית הדין חזרו בהם, או שלא ידע על הכרעתם השנייה. לדעתנו ברור שהמעשה של היחיד נעשה לאחר שבית הדין חזרו בהם, והיחיד לא ידע על כך, אחרת זה המקרה של משנה א. <b>רבי שמעון פוטר<sup class="footnote-marker">34</sup><i class="footnote">הנוסחאות במשנה ברורות, רבי שמעון פוטר. אבל ראו עוד בבלי שבת צג ע"א ששם רבי שמעון מחייב והראשונים ניסו לפשר. הרמב"ן מפרש: "ור"ש לטעמי' דאמר יחיד שעשה בהוראת ב"ד חייב. איכא דקשיא ליה והא תנן במס' הוריות הורו ב"ד וידעו שטעו וחזרו בהן בין שהביאו כפרתן בין שלא הביאו כפרתן והלך היחיד ועשה על פיהן ר"ש פוטר, ר"א אומר ספק? וה"ר משה ברבי יוסף ז"ל תירץ דהתם איכא כפרה הכא ליכא כפרה. ואחרים תירצו דשאני התם כיון דחזרו בהם". תירוצו של רבי משה מעניין. על החטא צריכה לבוא כפרה. בית הדין בוודאי פטורים שכן חזרו בהם. לכן האשמה מוטלת על היחיד. והרשב"א בחידושיו (שבת צג ע"א) כתב: "רש"י ז"ל גריס רבי שמעון לטעמיה דאמר יחיד שעשאה בהוראת בית דין חייב. ואין הגירסא מחוורת" וחזר על דברי רמב"ן. ותימה למה לא הניחו את משנה ב ושאלו ממשנה א. שם אמנם אין מופיע שמו של רבי שמעון, אך דבריו שם סותרים את כל הדעות האחרות. </i></b> – משום שתלה דעתו בדעת בית דין. אמנם בית הדין חזר בו, אך הוא סמך על מה ששמע ונהג לפי מה ששמע. יתר על כן, אם היחיד לא ידע יש להקל עליו, למרות שסתם אדם שאיננו יודע את ההלכה חייב בקורבן שוגג. רבי שמעון אינו מבחין בין מצב שהיחיד ידע על החזרה לבין שלא ידע. ואולי פשוט לו שהיחיד לא ידע על חזרת בית הדין, שאם לא כן הוא מזיד שפעל גם נגד ההלכה, וגם נגד בית הדין. או שלא האמין למה ששמע. ואולי רבי שמעון מדבר ביחיד שידע שבית הדין חזרו בהם, אך הוא ממשיך את הקו של הסיפא במשנה א, שהיחיד מחליט מדעתו וסומך על הדעה הראשונה של בית הדין, ובוחר להתעלם מהדעה השנייה. בבחינת 'מי יודע למה להאמין'. ליחיד זה יש מעין ידיעה עצמית. <b>רבי אליעזר אומר ספק</b> – ספק קורבן. ספק אם מצב כזה נחשב לתלוי בדעת בית דין או לעשייה עצמאית. הוא אמנם חשב שהוא תלוי בדעת בית דין. אך זו טעות (שגגה) ובעצם הוא עשה על דעת עצמו, ואפילו בניגוד לבית דין.
המשנה מלמדת אגב אורחא שבית הדין עצמו חייב להקריב קורבן על טעותו. המשנה מבליעה את החידוש שבדבר ומציגה אותו כבדרך אגב. אבל משפט זה חשוב משתי סיבות. האחת משום ששתי המשניות הבאות דנות בו ומפרטות אותו (לפחות לפי אחד הפירושים להלן) יתר על כן זה חידוש גדול. התורה קובעת שציבור מביא קורבן על טעות ציבורית. אבל המסקנה שבית הדין הוא הנחשב ל'ציבור' והוא לא רק בעל סמכות (משנה א) אלא גם נושא באחריות, הוא חידוש עקרוני חשוב. אבל חידוש זה כבר ברור לחכמים וכל המשנה נבנית על גביו.
בספרא שציטטנו לעיל נוספות עמדות שאינן במשנה.
<b>אי זה הוא ספק</b> –מהו המונח בו השתמש רבי אלעזר? המשנה מבינה ש'ספק' משמעו שהדין תלוי בטיב המקרה. זה שימוש מיוחד במונח 'ספק'. בדרך כלל במשניות, ברייתות ובדברי אמוראים 'ספק' הוא מצב לעצמו שיש לו הלכות. כך למשל 'ספק קורבנות' להקל.<sup class="footnote-marker">35</sup><i class="footnote">ראו טהרות פ"ד מ"ז ומי"ג ופירושנו להן. ממשנה יג מתברר שאין כאן פטור גורף מקורבן אלא קורבן פחוּת. חטא בשוגג מחייב לעתים אשם תלוי. לא נעסוק בזה כאן שכן אין זה הדין במשנה שלנו. במקרה רגיל של ספק, האם חייב בקורבן או לא, מביא החוטא אשם תלוי (יבמות פ"ד מ"ב; כריתות פ"ד מ"א).</i> הדוגמה לכך במשנה הוא מצב שהאישה איננה יודעת כמה קרבנות עליה להקריב. "ספק קרבנות – האשה שיש עליה ספק חמש לידות, וספק חמש זיבות. מביאה קרבן אחד, ואוכלת בזבחים ואין השאר עליה חובה" (טהרות פ"ד מי"ג<sup class="footnote-marker">36</sup><i class="footnote">וראו שם משנה א ופירושנו לה. </i>).לעומת זאת במשנתנו המונח 'ספק' בא במשמעות של 'במה דברים אמורים', 'אימתי'. 'ספק' במשנה הוא 'תלוי'. וכן: "אמר ר' יוסה, אבטילס העיד משם חמשה זקנים, שספק העירוב כשר. אי זהו ספק העירוב כשר? עירב בתרומה ספק מבעוד יום ניטמא, ספק משחשיכה ניטמא. עירב בפירות, ספק מבעוד יום נתקנו, ספק משחשיכה נתקנו. עירובו עירוב" (תוספתא עירובין פ"ב הט"ז).
<b>ישב לו בתוך ביתו</b> – האדם שעליו מדובר נשאר בביתו וסביבתו.<b> חייב</b> – בקורבן משום שכשם ששמע על הפסק הראשון כך אמור היה לשמוע על הפסק השני. <b>הלך לו</b>– אותו אדם <b>למדינת הים</b> – פטור מפני שלא היה יכול היה לשמוע שבית הדין חזרו בהם. הווה אומר המשנה סבורה שעל המציית לבית הדין להתעדכן ולעשות מאמץ מכוון לשם כך. אין הוא יכול לסמוך על מה ששמע בעבר, ועליו לקבל תשובה עדכנית לשאלתו.<b> אמר לו רבי עקיבה מודה [רואה] אני בזה–</b> למי שהלך למדינת הים. משפט זה של רבי עקיבא חל על אחד מצדדי הספק הקודמים. לפי ההמשך הוא חל על מי שהלך למדינת הים. ורבי עקיבא מצטרף לתנא קמא שפטור, אך פחות בטוח בפסיקה זו. <b>שהוא קרוב לפטור מן החובה</b> – התנא הראשון אומר שפטור (כלומר במקרה שהאדם עזב את ביתו ולא שמע את העדכון). ורבי עקיבא סובר שבמקרה זה קרוב לפטור, שכן הוא שמע בעבר שמותר, ולא שמע על השינוי. אבל אין זה פטור מוחלט משום שאי ידיעה איננה פוטרת מחובת קורבן. האיש חשב שמותר ושזו דעת בית דין, וזה שוגג רגיל וחייב בקורבן. רבי עקיבא מטיל על כל אדם חובת בירור והתעדכנות. וכפי שאמרנו קודם הוא לא חייב להיות בעל דעה עצמית אך חייב לברר דעת בית הדין. וסבור שאי הידיעה אינהפוטרת מקורבן, וגם אם, מבחינה אובייקטיבית, לא יכול היה להתעדכן, איננו פטור לחלוטין, אלא במעמד של ספק ה"קרוב לפטור".
קרוב לפטור הוא מונח יחידאי במשנה, ודומה בכך ל'ספק' אלא שלמשמעות של המילה 'ספק' מצאנו מקבילות.
<b>אמר לו בן עזיי מה שנה זה מן היושב בביתו</b> – אם אי ידיעה יוצרת שוגג, ושוגג שלא יכול היה לברר את הדין, פטור. אזי גם היושב בביתו, לא שמע ששינו את הדין, וצריך להיות פטור. <b>שהיושב בביתו איפשר</b>– אפשר<b> היה לו שישמע</b> – הייתה לו אפשרות לשמוע ועליו חובת התעדכנות<b>.</b> או בלשון אחרת אי הידיעה איננה פוטרת.<b> וזה</b> – שעזב את ביתו ונסע רחוק<b> לא היה איפשר לו שישמע</b>– ואי האפשרות ללמוד ולהתעדכן פוטרת אותו. ייתכן שבן עזאי שאל והעורך (רבי עקיבא) משיב לו. ואפשר שהשאלה והתשובה הן המסורת המיוחסת לבן עזאי, הוא שואל והוא גם המשיב.
כל ההמשך מ"ישב בתוך ביתו" הוא חזרה על הרישא תוך פירוט המקרים. דומה שהמשפטים הללו מסבירים את דברי רבי אליעזר. 'ספק' אין דין אחיד אלא תלוי הדבר במקרה המדובר. אם כך רבי אליעזר אינו בין זמנם של רבי שמעון ורבי מאיר, אלא רבי אליעזר בן הורקנוס שאל דבריו מתייחס רבי עקיבא.
המשנה והספרא
המסורת בספרא שונה בכך שיש בה עמדה נוספת של רבי מאיר. לעומת זאת חסר בה ההסבר מהו הספק. לפיכך נראה שהמשנה והספרא השתמשו שניהם במקור קדום שלישי, שעורך המשנה הוסיף לו הסבר (איזהו ספק?).כן נוספו דברי רבי עקיבא ואף דברי בן עזאי. במקור הקדום נכללו דברי דור אושה, והעורך במשנה הוסיף את המסורת הקדומה מדור יבנה. יתר על כן מהספרא ברור ש"זה הכלל" של משנה א הם דברי סומכוס, והם עומדים לעצמם ללא תלות במציעתא של משנה א.
המשנה מתארת ביבושת את עקרונות היסוד הנדרשים מאדם בישראל. אגב דין נדיר זה של הבאת קורבן על שגגה מתברר האתוס הנדרש מסתם אדם בישראל. עליו לדעת הלכות, להתמצא בפסקי בית דין. להיות מעודכן ולהבין. לא מופיעה דרישה שישאל כל פעם שאלה. אם איננו יודע את ההלכה הוא שואל, אבל אין חובה לשאול, יש חובה להיות מעודכן. שוגג הוא מצב של אשמה פחותה. פחותה מזדון, אבל איננה פוטרת מעשיית כל מאמץ לבירור הדין, וקיום אורח חיים כזה של התעדכנות מתמדת. קרוב להניח שבפועל ידיעת התורה לא רווחה עד כדי כך. במקביל מעניקה המשנה אוטונומיה ליודע. עליו להחליט על דרכו. העיצוב הספרותי מקשר את שני המרכיבים הללו. לאדם יש אוטונומיה בתנאי שידע. אוטונומיה זו מחייבת לדעת, ללמוד ולהתעדכן. בין השיטים שומעים אנו שקורבן איננו עונש. הוא פרס לאדם היודע. המשנה איננה ממליצה על אדם להחביא את דעתו ולהיות מה שמכונה בסלנג של היום 'ראש קטן'. מכיוון שהקו המרכזי בספרות חז"ל מחייב ללמוד, הרי שהבאת הקורבן לא יכולה להיתפש כעונש, או כחטא הדורש כפרה. להיפך זה פרס לאדם היודע שהוא אחראי על עצמו, על מעשיו ומחדליו, על זכותו ועל מה שעשה לחובתו. הפרס הוא היכולת לכפרה על עצמו בדרכי הכפרה שנקבעו.

Mishnah 3

<small>עפ”י כתב יד קופמן</small>
<b>הורו בית דין לעקור את כל הגוף</b> – לבטל הלכה מרכזית, עקרונית וכללית, המכונה כאן 'גוף'. המונח גוף במשמעות זאת הוא יחידאי.<sup class="footnote-marker">37</sup><i class="footnote">לעתים מופיע המונח במשמעות קרובה אך שונה כגון באבות פ"ג מי"ח:"רבי אליעזר בן חסמא אומר קינין ופתחי נדה הן הן גופי הלכות תקופות וגמטריאות פרפראות לחכמה". במשנה זו "גופי" הוא נושא הלכתי, לאו דווקא עקרוני או מרכזי, אלא הלכה משפטית. וכן במימרה "שבעה מיני פורעניות באין לעולם על שבעה גופי עבירה" (אבות פ"ה מ"ח) כאן "גופי עבירה" הם תחומי הלכה משמעותיים וברורים. לאו דווקא שלמים או עקרוניים.</i>כגון <b>אמרו אין נדה בתורה</b>– או אמרו <b>אין שבת בתורה</b> – או אמרו<b> אין עבדה זרה בתורה</b>– אין איסור עליה.<b> הרי אילו פטורין</b> – זו איננה שגגה אלא זדון. ועל זדון אין מביאין קורבן, ואין לו כפרה. הלכה דומה נשנתה לגבי זקן ממרא שהוא נענש רק אם רצה לבטל דבר תורה (הדוגמה שם היא מצוות תפילין – סנהדרין פי"א מ"ג). בפירושנו למשנה הראינו כי זו רק הגדרה אחת מתוך כמה הגדרות חילופיות. המונח במשנה בסנהדרין שונה מהמונח במשנתנו. בסנהדרין המונח הוא דבר תורה, מול דבר סופרים, במשנתנו המונח 'גוף', שמשמעו שונה מסתם 'דבר תורה'.
את המונח פטורין אפשר לפרש כאן, כמו במשנה הבאה, בשני אופנים. האחד שבית הדין פטור מקרבן ציבור אותו קורבן שנרמז במשנה הקודמת "הביאו כפרתן". או שסרבן מצפון שלא תלה דעתו בדעת בית דין ובכל זאת ציית להוראת בית דין נחשב לחוטא וחייב קורבן. אבל בשגיאות בולטות במקצת (אין דין שומרת יום) אסור לו ליחיד לציית, הוא חייב קורבן על צייתנותו המופרזת. לפי פירוש זה משנתנו מהלכת בקו של המשנה הקודמת ומרחיקה מעבר לו. במשנה הקודמת היה ליחיד היודע (הראוי להוראה), חובת סרבנות מצפון. כאן מוטלת החובה על כל יחיד. גם במשנה הבאה נציע את שתי האפשרויות הללו. הבבלי למשנה הבאה מפרש כנראה כפירוש הראשון. זו דרכו להמעיט בזכות הסרבנות.
<b>הורו לבטל מקצת ולקיים מקצת</b>– מאותו גוף תורה.<b> הרי אילו חייבין</b> – כי יש כאן שגגה.<b> כיצד אמרו יש נידה בתורה</b> – הדין עצמו קיים.<b> אבל הבא על שומרת יום כנגד יום פטור</b> – אחרי זוב של יום אחד או יומיים היא טמאה יום נקי אחד נוסף. הם חלקו על פרט המצוי כהלכה מפורשת בתורה. זהו דין זבה (נידה פ"ד מ"ז)<b>. יש שבת בתורה אבל המוציא מרשות היחיד לרשות הרבים פטור</b> – דין שבת קיים אבל פרט אחד בטל, ושוב בחרו חכמים בפרט ידוע המפורש בספר ירמיהו יז כב "וְלֹא־תוֹצִיאוּ מַשּׂא מִבָּֽתֵּיכֶם בְּיוֹם הַשַּׁבָּת"– הבבלי (ד ע"א) מנסה לפרש שאין מדובר בפרט מפורש אלא בשאלה סבוכה יותר. אבל לפי רצף הדוגמאות במשנה אכן מדובר בשאלה פשוטה ובהכרעה שהיא טעות ברורה.
<b>יש עבדה זרה בתורה אבל המשתחוה פטור</b> – גם זו הלכה ידועה שאין עליה עוררין<b> הרי אילו חייבין שנאמר (ויקרא ד') ונעלם דבר דבר לא כל הגוף</b> – ויקרא י"ד יג. בזקן ממרא נאמר "עַל פִּי הַתּוֹרָה אֲשֶׁר יוֹרוּךָ וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל" (דברים י"ז, יא). הדרשה לגבי זקן ממרא מופיעה כאן בבבלי ד ע"א והיא חזקה יותר.
התוספתא מקבילה ומוסיפה פרטים:
א. הורו בית דין לעקור את כל הגוף, אמרו 1. 'אין דם בתורה', 2. 'ואין חלב בתורה', 3. 'ואין פיגול בתורה' הרי אילו פטורין. ב. הורו לבטל מקצת ולקיים מקצת, הרי אילו חייבין. כיצד? 1. יש דם בתורה אבל אין חייבין על הדם, הקרב שלמים. 2. יש פיגול בתורה אבל אין חייבין אלא על פיגול של שלמים הרי אילו חייבין. שנאמר "דבר' ה" נאמר כאן דבר, ונאמר להלן דבר, מה דבר האמור להלן דבר מקצתו ולא כולו, אף דבר האמור כאן מקצתו ולא כולו. ג. 1. אתה אומר דבר מקצתו ולא כולו או אינו אלא כולו? תלמוד לומר 'בין דם לדם' ולא כל דם. 'בין דין לדין' ולא כל דין. 'בין נגע לנגע' ולא כל נגע. הא אין צריך לומר כלשון אחרון, אלא כלשון ראשון. 2. נאמר כאן 'דבר'<sup class="footnote-marker">38</sup><i class="footnote">"כי יפלא ממך דבר".</i>ונאמר להלן 'דבר' מה להלן דבר האמור מקצתו ולא כולו אף דבר האמור כאן מקצתו ולא כולו (פ"א ה"ז).
ההסבר בתוספתא מופיעה בתלמודים בלשון שונה מעט. אם הטעות היא בעקירת כל הלכה (נושא שגם הצדוקים מודים בו),<sup class="footnote-marker">39</sup><i class="footnote">בבלי ד ע"א, והובא לעיל אגב פירושנו למשנה א. </i> בית הדין פטורים משום שנחשבים למזידים, אבל הם חייבים קורבן שוגג על טעויות פחות גסות, אך לא על טעויות של שיקול דעת מקומי.
התוספתא מציעה שתי דרשות להלכה, שתיהן מבוססות על פרשת זקן ממרא, שכבר אמרנו שכל כולה מנוגדת למשנתנו בנושא הסמכות. הדרשה האחרונה בתוספתא מבוססת על דקדוק המילה 'דבר'. מילה זו אמורה גם בפרשת זקן ממרא וגם בפרשת 'העלם דבר'. מעניין שהמילים "דבר ה' בזה" (במדבר ט"ו לא) מתפרשות כנגד הצדוקים.<sup class="footnote-marker">40</sup><i class="footnote">ראו פירושנו לסנהדרין פ"י מ"א. </i> הפסוק אמור בפרשת החוטא במזיד הכתובה בתורה מיד אחרי פרשת העלם דבר.
מעבר לדיוני ההלכה המשנה מותירה טעם רע. איזה בית דין זה השוגה בהלכות כה בסיסיות. אמנם אין כאן ביטול כל הגוף, אך ביטול דברי תורה ברורים וידועים לכל לומד מתחיל. האם אין לעורך דוגמאות ריאליות יותר? האם גם בית דין כזה, שטועה בהלכה כה בסיסית, חייבים לשמוע בקולו? המשנה מתארת בית דין 'הזוי' שקשה לדבר בכבודו, וודאי שכל אדם צריך לא לציית לבית דין כזה.
עם זאת יש להעיר שהבבלי (ד ע"א) אומר שאין חייבין לציית אלא לבית דין שמורין דבר שזהה לעמדת הצדוקים. אולי בנושאים שבתוספתא היו מחלוקות כיתתיות? על כל פנים במשנה הדוגמאות הן הלכות שאיננו יודעים מה עמדת הצדוקים לגביהן. ייתכן אפוא שהמגמות המדגישות את חובת היחיד לפעול לפי מצפונו, נובעות מהערכה נמוכה לבית הדין הגדול. אולי מתייחסים כאן חכמים לבית הדין הגדול שאותו ניהלו הצדוקים? ואז פירוש הגמרא (בבלי, ד ע"א) הוא אכן שריד היסטורי, אם כי מנוסח בצורה בלתי מדויקת. בהחלט אפשר שבית דין שבראשו צדוקים יואשם בבורות כזאת. מבחינה היסטורית זו האשמה מופרזת, אבל היא בהחלט מתקבלת על הדעת כהשמצה רווחת. כך גם מתואר בית הדין הצדוקי בסכוליון למגילת תענית (כד באב).<sup class="footnote-marker">41</sup><i class="footnote">נעם, מגילת תענית, עמ' 224-223.</i>
מכל מקום קריאה פשוטה במשנה מותירה את הרושם שטעות של בתי דין היא תופעה אפשרית. יש במשנה מעין זלזול בחכמתו של בית הדין. לעומת זאת אין במשנה ביטוי להערצה של בית הדין. חייבים, אולי, לשמוע בקולו של בית הדין. אך תדמיתו, בעיני המשנה, מפוקפקת למדי. גם בדין זקן ממרא וגם במשנתנו בית הדין מתואר כמוסד של בשר ודם, אנשים שטעות שלהם, ואפילו טעות גסה, היא אפשרות סבירה. מקורות יהודיים, מימי הביניים למשל, או בני ימינו, היו נמנעים מלהעניק לבית דין תדמית כזאת. קשה לדעת האם התדמית הבלתי מעריצה של בית הדין היא זיכרון של ביקורת על בית דין כלשהו בעבר (אולי אותה סנהדרין היסטורית שבהנהגת הצדוקים), או סתם דיון תיאורטי באפשרות שאיש איננו מעלה על הדעת כאפשרית.
לאור הכבוד שבדרך כלל נוקטים המקורות כלפי רבני העבר, וכלפי הסנהדרין – יש להניח כי אכן יש במשנתנו זיכרון ריאלי של ביקורת על בתי דין בעבר. בצד התרפקות בלתי היסטורית על מעמדם ותוקפם. עסקנו בכך במבוא. על כל פנים תדמיתו של בית הדין איננה זו של הסנהדרין, 'בית הדין', או החכם. זה לא מוסד שראוי שממנו הלכה יוצאת לכל העולם.<sup class="footnote-marker">42</sup><i class="footnote">ראו שיר השירים רבה ד א; כעינו בראשית רבה ע ח, עמ' 805,ומדרשים רבים נוספים. </i>

Mishnah 4

<small>עפ”י כתב יד קופמן</small>
<b>הורו בית דין וידע אחד מהן שטעו<sup class="footnote-marker">43</sup><i class="footnote">לכל המשנה מקבילה בספרא דיבורא דחובה פרשה ד' ה"א ואילך, יט ע"א.</i></b> – אחד מחברי בית הדין. כאן מדברת המשנה לא על ציות של הציבור, אלא על זכות העמידה של היחיד. ההלכה כתובה בהמשך – "הרי אלו פטורין". כלומר הנושא הוא בית הדין ואם ההחלטה שלהם פגומה מבחינה פורמאלית הם פטורים מקורבן. אגב כך שומעים אנו מהמשנה מתי ההחלטה שנפלה ברוב פגומה ולהלן נרחיב בכך. <b>ואמר להן טועים אתם</b> – טעות היא כנראה טעות ברורה ולא דבר הנתון לוויכוח. מעין הדוגמאות שבמשנה הקודמת.<b> או שלא היה מפלא שלבית דין שם</b>– מופלא (מפלא) הוא החכם המרכזי והידען. שוב קשה להניח שבבית הדין הגדול לא היו כמה נציגים כאלה.<sup class="footnote-marker">44</sup><i class="footnote">לפי התוספתא פ"א ה"ב אלו דברי רבי יהודה הנשיא (ראו שטינפלד, מופלא). </i>המופלא של בית הדין, או מופלא בכלל איננו נזכר בדיונים משפטיים הלכה למעשה. הוא מונח יחידאי המופיע במשנתנו ובמקבילותיה.<sup class="footnote-marker">45</sup><i class="footnote">בתוספתא, חגיגה פ"ב ה"ט; סנהדרין פ"ז ה"א ובספרא דבורא דחובה שכבר ציטטנו את ראשיתו לעיל, וכן בספרי דברים פרשת שופטים פיסקא קנב "כי יפלא, מלמד שבמופלא הכתוב מדבר".</i>הוא מופיע רק בהקשרים של הלכתנו, ובמקבילות לגבי זקן ממרא. במדרשי ההלכה והאגדה סביב הלכות אלו. כך למשל "אם שמעו אמרו להן. ואם לאו, הוא ומופלא שבהן באין לבית דין שבהר הבית. אם שמעו אמרו להן ואם לאו הוא" (תוספתא, חגיגה פ"ב ה"ט; ; סנהדרין פ"ז ה"א ומקבילות); "הורו בית דין, ואחד מהן אין שם פטורין. ורבי אומר, אומר אני עד שיהא מופלא שבהן" (תוספתא כאן פ"א ה"ב).<sup class="footnote-marker">46</sup><i class="footnote">ראו שטינפלד, מופלא. מנטל, סנהדרין, עמ' 151; גינצברג, ירושלמי, ח"ג, עמ' 213-219. ברור שהמופלא הוא אחד מחברי בית הדין וגם ברור שאין זו ממש משרה אלא תואר של יחיד שהיה יוצא דופן בתוך בית הדין, ורחשו לו כבר מיוחד. העובדה שבתוך מערכת מסודרת ופורמאלית מעורב מינוי בלתי פורמאלי ובלתי מוגדר מלמדת שכל המערכת ההלכתית איננה קביעת כללים לביצוע, אלא מהווה מסר בעל אופי רעיוני יותר מאשר משפטי. </i>
בבראשית רבה דרשה על מבנה הסנהדרין ושם (רק שם) מופיע המופלא בהקשר שאיננו תלוי ישירות בנושא שלנו "'וירא והנה באר, זו סנהדרין, 'והנה שם שלשה עדרי צאן', אילו ג' שורות שלתלמידי חכמים, שהיו יושבין לפניהם. 'כי מן הבאר' וגו', שמשם היו שומעין את ההלכה. והאבן גדולה, זה מופלא בית דין <u>שמסיים את ההלכה</u>. 'ונאספו שמה כל העדרים' אילו התלמידין שבארץ ישראל וגללו את האבן" (בראשית רבה פרשה ע ח, מהד' תיאודור-אלבק עמ' 805). לכאורה הדרשה עצמאית ואיננה קשורה למשנתנו או למשנת סנהדרין אבל בהמשכה מוסב אותו פסוק לשלושת בתי הדין שבמשנת סנהדרין (שם שם, עמ' 807). אם כן גם דרשה זו נעה סביב הנושא שבו משנתנו עוסקת.
הצורה 'מופלא' מצוטטת על ידי הבבלי כפסוק מספר בן סירה "במופלא ממך אל תדרוש, ובמכוסה ממך אל תחקור. במה שהורשית התבונן, אין לך עסק בנסתרות" (בבלי, חגיגה יג ע"א). במשפט מצוטט זה 'מופלא' איננו איש אלא עיסוק מלשון 'פלא' והוא שם נרדף לתורת הסוד וליתר דיוק ל'מעשה בראשית'. הפסוק בספר בן סירא שבידינו הוא "פלאות ממך אל תדרוש, ומכוסה ממך אל תחקור. במה שהורשתיך התבונן, ועסק אל יהי לך בנסתרות", ובנוסח שני "פלאות ממך אל תחקור, ורעים ממך אל תדרוש. באשר הורשית תתבונן, ועסק אל יהי לך בנסתרות". הפסוק בא למנוע עיסוק בתורת הסוד, ו'פלאות' הוא אפוא כינוי לאותם מעשי פלא של בריאת העולם.
המופלא אצלנו איננו קשור, ככל הנראה, לתורת הסוד אלא הוא זה המסיים את התורה, כלומר מסכם את הלימוד וחותם אותו. ברם, קשה שדמות זו איננה משולבת בתיאורים אחרים של בית המדרש ובית הדין. כך למשל במשנת סנהדרין פ"ג מ"ז הדמות המובילה את בית הדין הוא "הגדול שבדיינים".
חוקרים ופרשנים הציעו שהמופלא הוא נשיא, אב בית דין או ראש הישיבה.<sup class="footnote-marker">47</sup><i class="footnote">גינצברג, פירושים ג' עמ' 218. </i> כל פרשן בהתאם לאופי בית הדין שהכיר. ראש הישיבה למשל הוא מונח בבלי, ובארץ ישראל (במיוחד בתקופת התנאים) כלל לא היו 'ישיבות' מוסדיות אלא רק חבורות לימוד. שטיינפלד<sup class="footnote-marker">48</sup><i class="footnote">שטינפלד, מופלא.</i> הציע שמופלא הוא סתם כל אחד מחברי בית הדין וזאת בהסתמך על הדרישה שבכל שלב בשיפוט צריכים להיות לפחות מניין עשרים ושלושה חברי בית דין – "נצרך אחד מהם לצאת רואה אם יש שם עשרים ושלשה יוצא ואם לאו לא יצא עד שיהו שם עשרים ושלשה" (תוספתא סנהדרין פ"ז ה"א). חילו העיקרי הוא מהספרא: "מה עדה אמורה להלן, כלם ראויים להוריה. אף עדה אמורה כאן, עד שיהו כלם ראויים להוריה. לא היה מופלא של בית דין שם, או אמר אחד מהם איני יודע, או שאמר להם טועין אתם, יכול יהו חייבין? ת"ל עדת ישראל ישגו עד שיורו כלם" (ספרא ויקרא, דיבורא דחובה פרשה ד ה"ד, יט ע"ב).גם בין הראשונים ויכוח. אם המופלא הוא חבר רגיל, הרי צריך שיהיה תמיד מניין הולם, וחסרונו של כל חבר פוסל את ההחלטה. אלא מדובר שמישהו ממלא את מקום ה'מופלא' כך שמבחינה מספרית אין בעיה, ועדיין קשה.
לדעת שטיינפלד דין ה'מופלא' כדין כל חבר בית הדין. לדעתנו אין הדבר כן. לפי הספרא אם בית הדין איננו שלם, ההחלטה איננה החלטה ציבורית, וכן אם אמר אחד מהם איני יודע, ההחלטה איננה ציבורית. מהמקבילות יודעים אנו שעמדה נייטרלית משתקת את יכולת ההכרעה של בית הדין. אבל אם פלוני התנגד להחלטה, דעתו בטלה ברוב. ואם המופלא התנגד עדיין ההחלטה תקפה,<sup class="footnote-marker">49</sup><i class="footnote">על מצב כזה מדברת משנת אבות פ"ד מ"ח:"ואל תאמר קבלו דעתי שהן רשאין ולא אתה".</i> אבל איננה נחשבת להחלטה ציבורית – 'הורייה'. "שנים אומרים זכאי ואחד אומר חייב– זכאי. שנים אומרים חייב, ואחד אומר זכאי– חייב. אחד אומר זכאי ואחד אומר חייב, ואפילו שנים מזכין או שנים מחייבין, ואחד אומר איני יודע יוסיפו הדיינין" (סנהדרין פ"ג מ"ו).<sup class="footnote-marker">50</sup><i class="footnote">בשולי המשנה נעיר שבפירושנו למשנה כבר תמהנו על המשנה וראינו בה קו מחשבה תיאורטי (אידיאולוגי-אוטופי שאיננו הולם את חיי המעשה). </i>
דרך אפשרית להבנת המשנה היא במישור הבלתי פורמאלי. 'מופלא' אינו תואר פורמאלי (בוודאי לא ראש הישיבה מונח שטרם נוסד, ולא אב בית הדין שבלעדיו אין כלל דיון), אלא חכם חשוב בלעדיו יש לדין סמכות פורמאלית אך לא סמכות חברתית. ההוראה היא בעיקר לבית הדין. בית הדין אסור לו לקבל החלטות ללא המופלא. ואם עשה כן הם בבחינת אותם מזידין שבמשנה ד.דין ה'מופלא' מקטין מאוד בהערכת בית הדין. כל יתר החברים הם בלתי מופלאים, ספק ראויים לתפקידם. אפשר להבין זאת בבית דין עירוני, שאחד מחבריו הוא חכם והשאר בעלי בתים עשירים. אך לא בבית הדין הגדול. התנא שלנו מקטין מאוד את תדמית בית הדין.
פירוש אפשרי אחר הוא שמופלא הוא מלשון "כי יפלא" כלומר השואל צריך להיות נוכח בעת הפסיקה. "'כי יפלא' במופלא שבבית דין הכתוב מדבר" (ספרי פיסקא קנב, מהד' פינקלשטיין עמ' 205; ירושלמי למשנתנו ל ע"א; בבלי פו ע"ב-פז ע"א). זה רעיון מפתיע ומצביע על פרשנות מעניינת. מניסיוננו הציבורי למדנו שלעתים קשה לענות לשואל לנזוף בו או להכריע נגד האינטרס שלו. קל הרבה יותר לענות תשובה שלילית בהיעדרו או מאחורי גבו. במשנה נדרש שההכרעה תהיה בנוכחות השואל ובית הדין יחושו, בעקבות זאת את יראת ההוראה. לפי הסבר זה מובן מדוע המופלא איננו מופיע בתיאורים רגילים של בית הדין, אלא רק בהקשרים של משנתנו וזקן ממרא.
משנתנו דורשת שההכרעה לה צריכים כולם לציית היא רק כזאת שנקבעה בבית דין בהשתתפות ה'מופלא' ומייחסים לו מעין 'זכות וטו' על ההחלטה. בהקשר של משנתנו והמבנה התיאורטי של הנושא לא מן הנמנע שתפקיד המופלא היה אכן על גבול העיסוק בנסתרות ומי שדרש את נוכחותו בבית הדין דרש אפוא מעין גיבוי אלוקי להחלטה. ייתכן שהמופלא הוא כינוי סתמי ללמדן בחבורה, דמות שבבתי דין המקומיים הייתה נדירה, אבל בבית הדין הגדול הייתה נפוצה למדי. בבית הדין הגדול היו מן הסתם רבים כאלה (אולי אף כולם).
<b>או שהיה אחד מהן גר</b> – גר פסול להיות חבר בבית הדין הגדול. בפסילה זו יש קושי שכן לפי ההלכה שנקבעה הגר הוא כיהודי לכל דבר ולא שמענו שפסול לישב כדיין. בנושא זה של המעמד החברתי של הגרים עסקנו בפירושנו לביכורים פ"א מ"ד. ראינו שהיו חכמים שראו בגר דמות נחותה, ופגם ייחוס. במקביל אף למדנו שהדיין ובמיוחד חברי בית הדין הגדול אמורים להיות מיוחסים. משנת סנהדרין קובעת שלפחות הם צריכים להיות "המשיאין לכהונה" (פ"ד מ"ב). זו הדרישה גם כאן.<b> או ממזר</b> – כנראה גם ממזר פסול מאותה סיבה.<b> או נתין</b> – נתין הוא בעצם נכרי או חצי נכרי שלא התגייר כל צרכו אך נבלע בחברה היהודית. הוא מופיע תדיר עם הממזר וגם הוא פסול לנישואים עם כהונה.<sup class="footnote-marker">51</sup><i class="footnote">ראו קידושין פ"ד מ"א ופירושנו לה. </i>
<b>או זקן שלא היו<sup class="footnote-marker">52</sup><i class="footnote">בעדי נוסח אחדים "שלא ראה בנים" (א, א2, ו, י2, פ3), או "שלא ראה לו בנים" (א3, ג1, ד, ועוד). מכאן השתבש הנוסח ל"לא היה ראוי לבנים" (מ), או "שלא ראוי לבנים" (א1, ב, ד[1-6] ועוד).</i> לו בנים</b> – מפני שמי שאין לו בנים איננו מבין את נפש האדם, איננו מבין את צערם של בני אנוש. כך למשל הוא נפסל גם מלהיות שליח ציבור בתענית (תענית פ"ב מ"ב). ובתלמוד: "דתניא: אין מושיבין בסנהדרין זקן וסריס<sup class="footnote-marker">53</sup><i class="footnote">זקן והוא סריס, והוא שאין לו בנים.</i> ומי שאין לו בנים. רבי יהודה מוסיף: אף אכזרי" (תענית לו ע"ב). קשה להאמין שבפועל נמנעו מלצרף לסנהדרין מועמד מתאים בגלל שלא זכה בפרי בטן. אבל זו הלכה בעלת חשיבות מוסרית. שמי שאיננו נושא בעול משפחתי איננו ראוי להיות מנהיג ציבור.
<b>הרי אילו פטורין</b>–חברי בית הדין פטורים מקורבן על שגגתם. האם יחיד שמציית להלכות שיצאו מבית דין כזה, או גם בית דין כזה שאיננו שלם, חייב קורבן על שגגתו? האם מותר או צריך היחיד (שאיננו למדן) לסמוך על בית דין כזה. מן הסתם לא, כלומר חכמים פוסלים את בית הדין שנפל בו פגם. הוא איננו בבחינת 'ציבור' ממילא אין גם חובת ציות לו.<b>שנאמר כן –</b> כאן, בפרשת שגגת ציבור <b>עדה</b>–"והיה אם מעיני העדה נעשתה לשגגה (במדבר ט"ו, כד)<b> ונאמר להלן</b> – בדיני שיפוט<b> עדה –</b> "ושפטו העידה" (במדבר לח כד).<b>מה עדה אמורה להלן כולן ראויין להורייה</b> – הפסוק נדרש על הרכב הסנהדרין הקטנה (סנהדרין פ"א מ"ו)<b> אף עדה אמורה כן עד שיהוא כולן ראויין להורייה</b> – הדרשה היא מעגלית. שני הפסוקים מלמדים על הרכב בית הדין, אבל לא מלמדים מי נכלל בהרכב. הסברנו שחברי בית הדין פטורים, ולא היחיד שעשה על פיהם,<sup class="footnote-marker">54</sup><i class="footnote">כך מפרש שטינפלד, מופלא. </i> משום שבכל עידי הנוסח כתוב 'פטורין' ולא 'פטור'. למעשה משניות א-ב עוסקות בסרבן. ומשניות ג-ד בבית הדין עצמו. בשני המקרים ניתן להבין שהמשניות (ג-ד) מגדירות את 'בית הדין' של משניות א-ב, או שהן דין לעצמן.
בתוספתא סדר ההלכות שונה והעריכה השונה יוצרת הבדלי הדגשים. בתוספתא ההלכה הראשונה עוסקת בסרבן מצפון ובהמשך היא חוזרת פעמיים על המשפט "בזמן שהוראתן הוראת בית דין פטורין, והעושין על פיהם מביאין כשבה ושעירה". התוספתא מבחינה בין הוראה שהיא פורמאלית 'הוריית בית דין' להורייה אחרת, ואיננה מסבירה מהי הורייה שאיננה הוריית בית דין. אפשר לראות במשנה פירוש לתוספתא או בתוספתא הכללה של המשפט שבמשנה. הורייה שאיינה הוריית בית דין היא כאשר אין בבית הדין את ה'מופלא' או שידע אחד מהם שטעו. אם כך הוא, הרי שה'פטורים' במשנה משמעו כפול. חברי בית הדין פטורים מקרבן ציבור, ו'סרבני המצפון' מביאים קרבן כיחידים שעשו כמו כל יחיד שחטא בטעות.
לפי המשנה הרכב פגום איננו גורר קורבן חטאת על שגגת ההוראה. ההלכה קשה. וכי מצפים אנו שבית הדין העליון, זה שסמכותו חובקת עולמות (יהודיים), יסכים לכלול בהרכב אדם פסול. זאת ועוד נניח שאחד הדיינים התנגד להחלטה האם הוא פוסל אותה? מקבילה להלכה זו היא בבית דין קטן:
שנים אומרים חייב ואחד אומר זכאי, חייב. אחד אומר זכאי ואחד אומר חייב, ואפילו שנים מזכין או שנים מחייבין, ואחד אומר איני יודע, יוסיפו הדיינין (סנהדרין פ"ג מ"ו). גם בבית הדין הגדול מופיעה הלכה דומה:
שנים עשר מזכין ואחד עשר מחייבין זכאי שנים עשר מחייבין ואחד עשר מזכין ואפילו אחד עשר מזכין ואחד עשר מחייבין ואחד אומר איני יודע ואפילו עשרים ושנים מזכין או מחייבין ואחד אומר איני יודע יוסיפו הדיינין עד כמה מוסיפין שנים שנים עד שבעים ואחד שלשים וששה מזכין ושלשים וחמשה מחייבין זכאי שלשים וששה מחייבין ושלשים וחמשה מזכין דנין אלו כנגד אלו עד שיראה אחד מן המחייבין דברי המזכין (סנהדרין פ"ה מ"ה).
ההלכה בסנהדרין תמוהה למדי, משמע ממנה שחכם שאומר 'איני יודע', מעכב את ההכרעה, למרות שאם יתנגד תתבטל דעתו כדעת מיעוט.
ההלכה בסנהדרין קשה. ההליכים (הפרוצדורה) המתוארת מסובכת וכמעט בלתי אפשרית. כפי שטענו בפירושנו לסנהדרין, אכן אין כאן תיאור בית דין קיים אלא עירוב של זיכרונות ושל סדרים שנהגו בבתי דין קטנים, יחד עם גישה אוטופית המתארת את העבר הזוהר ולא את המציאות השונה כל כך. עם זאת בשתי המשניות (סנהדרין והוריות) בולטת הגישה האוטופית שראוי שההכרעה תהיה פה אחד. התקווה להחלטה בפה אחד מתאימה כמובן למסגרת האוטופית של לימוד תורה. אם המסורת היא קבועה, והשיקולים ההלכתיים קבועים איננו מצפים למחלוקת. המשניות האוטופיסטיות מביעות דעתן שראוי שההורייה תהיה פה אחד, ואם לא היא פגומה. עם זאת יש פער ניכר בין משנתנו למשנת סנהדרין. שם דעת מיעוט בטלה, אך 'איני יודע' הוא בבחינת איום גדול יותר מהתנגדות, איום על שלמות ההלכה, ואילו אצלנו דעת מתנגד כבר הופכת את ההוראה (ההכרעה) לפגומה. לא נאמר שההוראה לא מחייבת את הציבור, אולי היא בטלה מעצמה ואולי היא עומדת. אך בהיותה פגומה אין כאן הוראה המחייבת קורבן שוגג. כאמור ניתן להבין את המשנה בשתי אפשרויות עיקריות או כאוטופיה, הבעת רעיון בלתי מעשי, או כהד למצב של בית דין עם רוב צדוקי. אם חכם (פרושי) אחד התנגד ההוראה בעצם לא תקיפה (בעינים פרושיות), ונמצא בית הדין ללא סמכות. היעדר הסמכות מתורגם גם להיעדר אחריות על השגיאה.
מהירושלמי (מו ע"א) משמע שהמשנה שנויה לדעת רבי:
1. מתניתא דרבי. דרבי אמר אין לך מעכב אלא מופלא של בית דין <u>בלוד</u>".<sup class="footnote-marker">55</sup><i class="footnote">ללוד ראו בהערה הבאה.</i> כתיב 'והיה אם מעיני העדה', מי שהוא עשוי עינים לעדה. כתיב 'והתיצבו שם עמך' מה את לא גר, ולא נתין, ולא ממזר. אף הן לא גרים ולא נתינים ולא ממזרים ולא עבדים. ניחא גר ממזר, בית דין ממנין ממזירין? רב חונא אמר בשעברו ומינו.
בחלק הראשון הקביעה היא שרק היעדרו של המופלא פוסל את ההחלטה (או פוטר מקרבן), ובחלק השני דרשה לאישוש ההלכה שבמשנה שגם השתתפות של גר או ממזר פוסלת את בית הדין (או את ההחלטה). הירושלמי גם יודע שלעתים מצוי גר או זקן ללא בנים בסנהדרין ותולה זאת בכך שעברו על הדין. קשה להניח שבית דין ימנו מינוי, וכנראה שהאיסור לצרף גר לא נחשב איסור של ממש.
מעניין שהירושלמי מדגיש את המומחה בסנהדרין של לוד. לוד הייתה המרכז החשוב בסוף דור יבנה, וזכרונה כאן חשוב, אך לא לענייננו.<sup class="footnote-marker">56</sup><i class="footnote">לוד בברייתא היא במקביל לסנהדרין של יבנה (ספרי דברים פיסקא קנד, מהד' פינקלשטיין עמ' 207). שני אלה הם בתי הדין המובהקים וטיפולוגיים לאחר החורבן. </i>
לפני שנפתח בקטע הבא, על מנת להבינו יש לזכור שהוא כתוב בצורה ריבועית. הצורה ריבועית מבטיחה כיסוי מכני של כל המקרים, אבל ה'מחיר' הוא שהניסוח סטריאוטיפי מעט, והעורך מוגבל להבחנות הטכניות. במקרה זה שני גורמים בית דין ועושי העבירה, יחידים או ציבור, ושתי אפשרויות מזיד או שוגג. ייחוס מזיד לבית הדין למשל נשמע תמוה וכי בית דין יורו טעות במזיד? אבל במסגרת ההבחנות הטכניות זו אפשרות כשם שיחיד עשוי לעשות מעשה מתוך מזיד (כוונה לעבור עבירה) או מתוך שוגג. בהלכה אלו שתי האפשרויות התקפות, למרות שלמעשה יש כל מיני הבחנות נוספות שאינן הלכתיות (טעות, שכחה, מזיד קרוב לאונס, וכיוצא באלו).
בנוסף לכך יש לזכור את אשר נכתב במבוא:
לפי התורה שתי הפרשיות עוסקות רק בשגגה. יחיד מזיד נזכר בספר במדבר אך רק דרך אגב. המשנה בפ"א מ"ד עוסקת במצב של חטא במזיד.
במשנה ארבעה מקרים:
<b>1. הורו בית דין שוגגין</b>– שטעו בדבר ההלכה<b> ועשו כל הקהל שוגגין –</b> המשנה חוזרת לדין העיקרי. <b>מביאין פר</b> – כאמור בתורה. הפירוש הראשון העולה על הדעת הוא שבית הדין מביאים פר כקרבן חטאת והקהל פטור, שכן כך משתמע ממשנה א' שבית הדין אחראי על מעשי הציבור. בית הדין הם הם העדה כולה, והעדה מביאה על חטאה (בשוגג) פר. ברם, במשנה שלנו הדבר לא נאמר. כל שנאמר הוא 'מביאין' אפשר שהמילה מוסבת על בית הדין ואפשר, מבחינה סגנונית, שהמביאים הם העדה. כך המשנה צמודה למקרא ובכלל איננה עוסקת בסמכות בית הדין. כל שהמשנה אומרת הוא הגדרהלמושג חטא העדה. הרי במציאות אין מקרה שבו כל העדה חוטאת. ומסבירה המשנה ש'חטא של העדה' הוא כאשר בית הדין מחליט, וכך נוהג בציבור.
<b>2. מזידין</b> – הורו בית הדין במזיד, והציבור עשה על פיהם בשוגג. כלומר בית הדין הטעה בכוונה את הציבור.<b>ועשו שוגגין</b>– הציבור קיבל את הכרעת בית הדין, כמובן בשוגג, הם סמכו על בית הדין. <b>מביאין כשבה ושעירה</b> – יחיד שחטא בשגגה מביא עזוכל החייב עז רשאי גם להביא כבש נקבה. היחידים שבמשנה מביאים כשבה (כבשה) או שעירה. האות וו היא וו החילוק כמו או. ואכן בכמה עדי נוסח "או שעירה" (<b>א, א2, ג1, ג12, ד0, י2</b> ועוד). אמנם הציבור חטא, אך הם כיחידים משום שבית הדין איננו עימהם. אמנם הם עשו לפי הוראת בית דין אך בית הדין עצמו הוא מזיד ולכן אין כאן קרבן חטאת של העדה (פר ושעיר).
הפירוש שהמשנה מתכוונת לכבשה או עז אפשרי, ובחרנו בו כדי שלא להסביר את המשנה בניגוד לתורה. אך מבחינה לשונית ניתן לפרש כבשה ושעירה ולדעת המשנה לא במקרה כזה דיברה התורה. לפי דרכנו בכל מקרה של ספק יש להסביר את המשנה בדרך הפשוטה והקלה, ולכן העדפנו את הפירוש הראשון.
<b>3. שוגגין –</b> בית הדין טעה בשוגג, כמקודם <b>ועשו מזידין</b>–המשנה מניחה שהציבור או יחידים ממנו אסור להם לשמוע לבית הדין. ואם צייתו לבית הדין הם מזידים.בכך מהלכת המשנה בעקרון של הסיפא של משנה א. יחיד שיודע שבית דין טעה (לדעתו) אסור לו להישמע לבית הדין.
<b>הרי אילו פטורין</b> – הם אינם תלויים בדעת בית דין ועושי מזיד פטורים מקורבן. עם זאת משנתנו שונה ממשנה א בשתי נקודות מרכזיות או בשני עקרונות.
א. חובת אי הציות מוטלת על כל אחד, ובעצם אפשר גם שהמשנה עוסקת בציבור כולו, כפי שהסברנו את המקרה הראשון במשנה זו.
2. היחיד שפעל לפי מצפונו, במשנה א חייב. ואילו כאן מחמירה המשנה ורואה בו פטור וחייב כרת. לשון אחרת במשנה א אי הציות מוטל על היחיד הידען, ואם לא עשה כהלכה נחשב לשוגג. ואילו במשנתנו הוא מזיד.
כבר במשנה א שאלנובעקבות התלמודים למה היחיד הידען איננו מזיד, הרי לא תלה בבית הדין. הבבלי הסביר שטעה בהבנת המצווה לשמוע דברי חכמים, הירושלמי לא קיבל הסבר זה, ואנו הצענו שכוח בית דין מספיק חזק כדי לגרום למזיד להופך לשוגג. כל יחיד מתלבט האם לציית או לא, ומי שבוחר בטעות לציית, לפחות נחשב לשוגג. על כל פנים משנתנו חולקת. היא מחריפה מאוד את אפשרות אי הציות. אי הציות הוא חובה, ציות הוא חטא במזיד, וחובה זו מוטלת על כל אחד.
כאמור המשפט האחרון הוא חזרה על משנה א'. ולכאורה ניתן לשאול לשם מה נשנה. אך שוב מצד אחד הוא נחוץ למבנה הריבועי, ומצד שני הוא שונה ממשנה א'. כפשוטו אלו מקורות שונים משנתנו שונה ממשנה א'. היא מהווה שיטת עריכה אחרת (ריבועית) של הלכות משנה א.
לכאורה אפשר היה לפרש שבית הדין הורה הוראת טעות, והקהל עשו במזיד עבירה, כלומר הם רצו לעשות עבירה, ולהמרות את בית הדין. אבל בפועל, בטעות, יצא שנהגו כהלכה, אם כן על מה הם יביאו קורבן? הרי נהגו כהלכה. במקרה זה כוונתם של העושים איננה קובעת, אם אין מעשה חטא, אין גם קורבן.
קשה להבין שעשו בית הדין מזידין. בית הדין בכוונה פעלו בניגוד לתורה? כאן כמובן נשאלת השאלה כיצד מדמה עורך המשנה לעצמו את בית הדין. כפושעים בכוונה? שתי תשובות בדבר. האחת שזו האשמה המופנית לבית הדין שברשות הצדוקים. אמנם להערכתנו כיום הצדוקים פעלו מתוך יראת שמים מלאה, ומתוך כוונה לעשות את רצון ה'. אבל טבעי הוא שחכמים יראו בהם פושעים במזיד, הרי ההלכה (הפרושית) קבעה בבירור דין אחר. כדוגמא הבא ניקח מקרה שבו בית הדין בראשות הצדוקים קבע שפסח חל ביום א' במקום ביום ב'. לדעת הפרושים אין זו טעות אלא מזיד. והקהל כמובן בא למועד פסח לעלות רגל, לפי לוח השנה עליו הוחלט.
אפשר שסגנון המשנה נובע מהמבנה הריבועי, ואכן המקרה תיאורטי ביותר "זה רחוק" בלשון רמב"ם. כל המשנה תיאורטית ובאה להעמיד את האפשרויות התיאורטיות הללו. אבל אם יש במשנה בדל של תפישה ריאלית, הרי שהוא מתפרש רק על רקע הנתון שבית הדין העליון מונהג על ידי צדוקים. הם אכן מזידים.
<b>שוגגין ועשו מזידין הרי אלו פטורין</b>– לא נאמר מי פטורים. מן הסתם הכוונה לכולם. בית הדין פטור כי לא נעשה מעשה עבירה, ואין הבאת קורבן על הוראה בלבד, אלא רק אם נעשה מעשה על פיה. המעשה נעשה אך לא בעקבות ההוראה. הציבור מזיד שכן לא סמך על בית הדין.
התיאור במשנה מאד קיצוני. בית הדין פסק, ואף אחד לא שמע לו. אנו יודעים שכל אדם שעשה לפי פסק בית הדין, בעצם התריס נגדו, לא קיבל את דעת בית הדין מתוך יראת שמים, אך עשה את המעשה במזיד. בית הדין מנותק מהצבור לחלוטין. והציבור גם מנותק מבית הדין, גם עבריין במזיד (אין אף אחד שעשה את העבירה בשוגג). אם נחזור לפרשנות שמדובר בית דין צדוקי טועה. הרי הקהל כולו גם פרושי וגם עבריין. או לפחות איננו נשמע לצדוקים. אפשר ש'אלו פטורים' הם רק הציבור. הם פטורים כי עשו במזיד, על דעתם למרות שהם אינם סומכים על בית הדין. אבל בית הדין עצמו חייב בקורבן על הוראה בשגגה (עצם ההוראה היא בבחינת מעשה). פירוש כזה אפשרי מבחינת ההלכה, פחות סביר מבחינה לשונית.
במישור של חובת הציות אין במקרה זה נקיטת עמדה, אך תיאור מציאות מוזרה.
המקרה הרביעי החסר במשנה הוא שעשו

Mishnah 5

<b>הורו בית דין ועשו כל הקהל או רובן<sup class="footnote-marker">57</sup><i class="footnote">לדעת שטינפלד, רוב הבבלי והירושלמי לא גרסו 'רובן' ברישא. אחרת הייתה הסיפא מיותרת במידת מה וראו דברי רבנו ברוך להלן.</i> על פיהם</b> – זה המקרה בויקרא ד', יג ואילך. שם מדובר בשגגה של כל הקהל, והמשנה מפרשת שזו הוראת טעות של בית הדין הגדול, וציות של כל הקהל לאותה הכרעה מוטעית. המשנה חוזרת על מידע הנמצא במשנה הקודמת, אך בעריכה אחרת, בלתי ריבועית, ומוסיפה את ההגדרה 'או רובן'. גם במשנתנו חוזרת התפישה ש'עדה' היא כל הציבור בהנהגת בית הדין, מעשה ללא ההנהגה איננו מעשה של העדה. מרכיב זה מחודש ואיננו במקרא.<b> מביאין פר</b>– ככתוב בפסוק: "וְנוֹדְעָה הַחַטָּאת אֲשֶׁר חָטְאוּ עָלֶיהָ וְהִקְרִיבוּ הַקָּהָל פַּר בֶּן בָּקָר לְחַטָּאת וְהֵבִיאוּ אֹתוֹ לִפְנֵי אֹהֶל מוֹעֵד" (ויקרא ד', יד), ולכאורה בניגוד לאמור בבמדבר. בסתירת הפסוקים דנו במבוא.המונח 'רובן' יידון להלן.
<b>ובעבודה זרה מביאין פר ושעיר דברי רבי מאיר</b>– ככתוב בספר במדבר ט"ו כד. בכך מציע רבי מאיר פתרון לסתירה בין שתי הפרשיות. אמנם שתיהן סתמיות ובשתיהן לא כתוב מה החטא שחטאה העדה בשגגה, אבל רבי מאיר מפרש שהפסוק בבמדבר הוא בעבודה זרה, (שעבדו כל העדה בשגגת בית דין), והפסוק בספר ויקרא בכל לאו אחר.<b> רבי יודה אומר שנים עשר שבטין מביאין שנים עשר פרים</b>– ה'עדה' איננה רק כל עם ישראל אלא גם שבט אחד. רעיון זה מבוסס כנראה על ניתוח הפרק בויקרא. שם מדובר גם בחטאו של ה'נשיא', ורבי יהודה מבין ש'נשיא' הוא נשיא שבט. לפיכך כל שבט הוא עדה לעצמו. רבי מאיר איננו חולק באופן ישיר, הוא מדבר ב'קהל' מבלילפרט מיהו הקהל (שבט או כל ישראל). דברי רבי מאיר באו להסביר את הסתירה במקרא, ובמקביל לקבוע את טיב החטא עליו מדובר ('תעריף' שונה לחטא שונה).הוא לא עסק בהכרח בהגדרת ה'עדה', וכל תנא דיבר במקומו ולחבורה שלפניו, אבל עורך המשנה הבין כנראה שרבי מאיר מדבר כנגד רבי יהודה ובעריכתו הציב את התנאים כאילו הם חולקים.
רבנו ברוך הספרדי מפרש שרבי יהודה מפרש את המונח 'או רובן', ולדעתו 'רוב' הוא רוב השבטים.<sup class="footnote-marker">58</sup><i class="footnote">ראו שטינפלד, הוראה רוב. ושם גם מובאים דברי רבי ברוך מארץ יון (ה'ספרדי'). לדעתנו הכפילות בין הרישא לחלקי המשנה האחרים איננה מהווה תופעה חריגה במשניות ואין צורך לדקדק ולמצוא שינוי בכל אחת מהן. </i> אם אכן זו כוונתו הרי שכבר רבי יהודה רואה בכל הדיון תיאוריה שהרי בזמנו כבר לא שררה חלוקה לשבטים.
<b>ובעבדה זרה</b>– אם כל השבטים חטאו <b>שנים עשר פרים ושנים עשר שעירים</b>– אחד לכל שבט. <b>רבי שמעון אומר שלשה עשר פרים<sup class="footnote-marker">59</sup><i class="footnote">חסר ב-א1 ועדותו מתבטלת נוכח שאר עדי הנוסח.</i> ובעבדה זרה שלשה עשר פרים ושלשה עשר שעירים</b>– החישוב הוא: <b>פר ושעיר לכל שבט –</b> כרבי יהודה. ועוד נוסף<b> פר ושעיר לבית דין</b>– בית הדין צריך להוסיף עוד פר ושעיר עבור עצמו. כאמור בפירוש משנה א בית הדין כלל לא נזכר בתורה, וחכמים 'מחדירים' אותו לתוך הלכה.<b> הורו בית דין ועשו שבעה שבטים או רובן</b>– רוב מכל שבט ושבט משבעת השבטים הללו. <b>על פיהם</b>– על פי בית הדין <b>מביאין פר</b>– שבעה שבטים הם רוב העם (שיש בו שנים עשר שבטים), והרוב חייב כאילו היו כל העם.<b> ובעבדה זרה מביאין פר ושעיר דברי רבי מאיר</b>– רוב ככולם. כלומר 'רובן' שברישא איננו רוב מוחלט אלא רוב של רוב השבטים. למעשה אלו בסך הכל 35% מהם, אך זה כבר רוב.<sup class="footnote-marker">60</sup><i class="footnote">דומה לשיטת ההכרעה בבחירת באמריקה של היום. החישוב הוא 51% בשבעה שבטים. ואם גודל כל השבטים זהה, הרי זה 35.7% מהעם. </i><b> רבי יהודה אומר שבעה שבטים שחטאו מביאים שבעה פרים</b> – כל שבט הוא עדה לעצמו. <b>ושאר שבטים שלא חטאו מביאין על ידיהן פר פר</b>– כל שבט שלא חטא מביא עוד פר. ביטוי לערבות ההדדית שבין שבטי ישראל.
רבי מאיר איננו מתייחס לשאלת ה'ערבות'. לפי עריכת המשנה משמע שהוא חולק. אבל העריכה שלפנינו היא רק אחת העריכות, בתוספתא ובספרא שנצטט להלן העריכה שונה. בתוספתא לא נזכר כלל דין 'הערבות', ובספרא היא משובצת בדברי רבי מאיר, אך העריכה איננה מדגישה שהתנאים האחרים חולקים, אלא שאינם מתייחסים לעניין. אבל בספרי (במדבר פיסקא קיא, מהד' הורוויץ עמ' 117) מחלוקת מאיזה פסוק נלמדת דרשה זו, ומצויה גם עמדתו החולקת של רבי יהודה שאין שבט מביא קורבן על מעשי שבט אחר. עמדה כזאת מופיעה במשנה, אך עורך המשנה החליט (או הבין) שהיא חלה רק על הוראת בית דין שבטי, ושגגה של אותו שבט. עוד מחלוקת נוספת היא האם דין האחריות ההדדית של כל השבטים, היא אחריות המוטלת על השבט (שלא חטא), או על בית הדין הפועל בשם כל עדת בני ישראל. כך או כך הרעיון של האחריות ההדדית הוא רעיון מרכזי וחשוב, נודעה לו משמעות לדורות. מעבר לכך הדין הטכני משקף תחושה של עם מלוכד, למרות הפילוג השבטי. ודוק, האם נחלק בשאלה מהותית מאוד של עבודה זרה, ואף על פי כן מי שלא חטא, חייב בקורבן כפרה. האם זו רק אחריות הדדית? או שמא הודאה בתחושה שבכל פילוג גם הצד ה'צודק' אשם. זו תפישה המעוררת שאלות רבות בעלות השלכה גדולה על ימינו.
כאמור בתקופת תנאים כבר אין שבטים ולא בתי דין לכל שבט ושבט. אבל קיים פיצול גיאוגרפי בין יהודה לגליל ואולי פיצולים אזוריים נוספים. הדיון כולו עתידני ותיאורטי כמובן, אין כבר מקדש, אבל מחר ייבנה המקדש, ופיצולים תמיד יהיו. ובכל מקרה חכמים מבטאים השקפת עולם, ולדידם יש להשתמש בתובנות שנקבעו גם באירועים אחרים.
כפי שהערנו במבוא, הלכות מסכת הוריות משקפות עמדה אידאית ולא מציאות, אך אידיאות אלו, משקפות תשתית רעיונית, ולא רק עולם רעיוני, הן גם מעצבות אותו לעשרות דורות. חוקרים בני זמננו הטילו ספק אם הייתה קיימת מציאות חברתית-רעיונית של אומה יהודית והאם הייתה תודעת עם. מי שלומד מה סברו חכמים על 'קהל' 'עדת' 'ישראל 'לא יתחבט האם הייתה קיימת תפישה או תחושה של עם יהודי, אחריות וערבות הדדית.
לא נוכל להרחיב כאן בבדיקת העולם הרעיוני היהודי בתחום זה ונסתפק בכך שיש מחלוקת בנושא. גם לעורכים השונים היו עמדות שונות בנושא. אולי אין זו ממש מחלוקת אלא שינויי דגש בלבד.
<b>שאף אלו שלא חטאו מביאין על ידי החוטאין</b>– אם הרוב חטאו הרי מעשיהם גוררים את כל העם, וצריך להביא עוד פר לכל שבט אף שלא חטא. <b>רבי שמעון אומר שמונה פרים</b>– שבעה פרים כרבי מאיר, ועוד פר לבית הדין הגדול.<b> ובעבודה זרה שמונה פרים ושמונה שעירים</b>– כמו עמדת רבי מאיר ברישא.<b> פר ושעיר לכל שבט</b>– ובנוסף<b>: פר ושעיר לבית דין</b>–כאמור המחלוקת תיאורטית, שהרי בימי בית שני כבר לא הייתה חלוקה לשבטים. אך הדיון הוא תיאורטי. האם ה'עדה' או ה'קהל' משמעו כל שבט לחוד, או כל שבטי ישראל כיחידה אחת. העובדה שבהמשך מופיע הנשיא, שהיה בתקופת במקרא ראש שבט, מחזקת את הפרשנות שה'עדה' היא 'שבט'.
<b> הורו בית דין של אחד מן השבטין</b>– לא בית דין הגדול אלא בית הדין השבטי.<b> ועשה אותו השבט על פיהם אותו השבט הוא חייב ושאר כל השבטים פטורים דברי רבי יהודה</b>– גם רבי יהודה מודה שאם ההכרעה השגויה היא של בית דין שבטי, הרי הציבור שרשאי להיתלות באותה החלטה, הוא רק השבט. רק אותו שבט צריך להביא קורבן על שגגה כזאת. יתר השבטים הם עצמאיים, ולכן אינם נושאים כלל אחריות לחטא הציבורי. לעיל רבי יהודה צמצם כבר את האחריות ההדדית מקורבן ממש, למחווה סמלי, ועתה הוא מצמצם אותה צמצום נוסף.
קצת קשה לדמיין מצב כזה. בית דין שבטי אחד פסק למשל שיש להשתמש בתפילין של חמש צלעות.<sup class="footnote-marker">61</sup><i class="footnote">זו הדוגמה בסנהדרין פי"א מ"ג, לזקן ממרא. </i>יתר בתי הדין שתקו. הציבור כלו אמור שלא ללכת אחרי בית הדין הזה, אלא לפעול לפי הבנתו. קשה להבין מה מצפים מהציבור. נכון שהם לא קיבלו הוראה מחייבת, אבל הם מן הסתם סברו שההלכה כפי שקבע אותו בית דין שבטי שהרי השאר שתקו. הרי אי אפשר לצפות מהצבור שידע כיצד לנהוג. מבחינה משפטית הטיעון של רבי יהודה,הוא ששאר הציבור מחוץ לשבט, אינם כפופים לבתי הדין. ולכן הוראת בית הדין, איננה חלה עליהם. ואם החליטו להיצמד אליה הרי שזו כהחלטה פרטית של כל אחד מהם.
לא נאמר האם יתר השבטים עשו כהוראת בית הדין השבטי הטועה, או שמא לא עשו כלום.
<b>וחכמים אומרים אין חייבין</b>– קורבן על שגגת ציבור<b> אלא על הוריית בית דין הגדול בלבד שנאמר עדת ישראל ישגו</b>–"וְאִם כָּל עֲדַת יִשְׂרָאֵל יִשְׁגּוּ וְנֶעְלַם דָּבָר מֵעֵינֵי הַקָּהָל" (ויקרא ד', יג)<b> ולא עדת אותו השבט</b>– חכמים לשיטתם שהפסוק מדבר רק במישור הלאומי ולא במישור השבטי. המשפט "וחכמים אומרים..." מנוסח כאילו חכמים חולקים אבל למעשה ייתכן שהם באים לשלול פרט אחר, שבית דין קטן איננו חייב כלל בהבאת קורבן שגגה. אין עליו כל אחריות. אם נבודד את דברי חכמים לעצמם, ייתכן שאינם, במקורם, תגובה על רבי יהודה. אבל העורך שיבץ את המשפט כאן ומשמע ממנו שהם שוללים קורבן העלם דבר על פסק דין של בית דין של שבט אחד. אבל בספרי במדבר נאמר:
והם הביאו את קרבנם אשה לה' , ר' יאשיה אומר שבט שעשה על הוראת בית דינו, ועשו שאר שבטים, מנין שיהו מביאים על ידיו? תלמוד לומר "והם הביאו את קרבנם אשה לה'". ר' יונתן אומר אין לי אלא אותו שבט, שעשה על הוראת בית דינו, שהוא מביא. עשה. על הוראת בית דין הגדול, מנין ששאר שבטים מביאים על ידיו, תלמוד לומר 'והם הביאו את קרבנם אשה לה' ". ר' יהודה אומר שבט שעשה על הוריית בית דינו אותו שבט חייב ושאר כל השבטים פטורים, עשה על הוריית בית דין הגדול אותו שבט מביא פר ושאר כל השבטים מביאים על ידיו (ספרי במדבר פיסקא קיא, מהד' הורוויץ עמ' 117).<sup class="footnote-marker">62</sup><i class="footnote">ראו עוד בבלי, כאן ג ע"א; ה ע"ב.</i>
אם כן שני נושאים הם. האחד מה דין בית דין שבטי האם נחשב לציבור. ואם אכן נחשב לציבור, האם גם השבט נחשב לציבור, או רק חטא של כלל ישראל גורר קורבן.
נמצאנו למדים שאם המדרש עמד לפני המשנה, היא הביאה רק שתי דעות, והמשנה כמכלול ושלעצמה בלתי מובנת ובלתי שלמה. או שמא להיפך המשנה אכן איננה 'מאוזנת' וחכמים אינם חולקים על כל דברי רבי יהודה, אלא רק על התחלתם, והמדרש השלים את המשנה מדעתו. בכך שיחזר את ההיסטוריה ההלכתית מדעתו, או שמא 'שיפץ' ותיקן אותה.
על כל פנים המחלוקת המשוחזרת במשנה ומופיעה במדרש היא כאמור בטבלה:
מעשה שבט אחד
בשולי המחלוקת נעיר שהמחלוקת הרעיונית היא כפולה.
1. מחלוקת על מקומו וסמכותו של בית דין שבטי, אזורי או כל גוף אחר שאיננו בית דין הגדול. המושג 'בית דין' מורחב לכל היותר על בית דין אזורי (שבטי) והוא מחייב את אותו אזור ותו לא. המקורות אינן מעלים על הדעת להעניק כוח דומה וסמכות דומה לבית דין פרטי, או מקומי, ובוודאי שלא לחכם בודד גדול ככל שיהיה. גם נושא זה של הרחבה חלקית של בית הדין שנוי במחלוקת. אם בעלי המשנה רצו לקבוע דין נורמטיבי מעשי הרי שבימיהם לא היה בית דין אזורי כזה, וממילא הניסוח ה'חיובי' המרחיב את המונח בית דין, בעצם בא לצמצם אותו לבית הדין הגדול בלבד.
2. ערבות כל ישראל. האם כלל ישראל ערבים אחד על השני. ברישא המשנה מניחה שקיימת אחריות הדדית וכל ישראל הם עדה אחת או בלשוננו זו עדות לתפישה הלאומית של ייחוד העם וקיומו כישות דתית אחת. הרוב מחייב את המיעוט, והמיעוט ה'צדיק' משתתף עם הרוב בשגיאותיו. זו מהותה של התפישה הלאומית. ועם זאת בסיפא המחלוקת היא עד כמה רחבה אותה ערבות הדדית. האם הרוב אחראי תמיד על מעשה המיעוט?
אם כן חז"ל הוסיפו לפיסקה המדברת בחטאת ציבור, מרכיב שאיננו מצוי בה, והוא החלטה של בית הדין בכלל ובית הדין הגדול בפרט. מבחינה דרשנית הם איחדו את פרשת שגגת הציבור עם פרשת שופטים (דברים פרק י"ח ח ואילך) העוסקת בציות לבית הדין הגדול. ליתר דיוק היו כאן שלושה מהלכים.
א. הגדרת בית הדין הגדול כגורם הקובע (בתורה מדובר בכהן גדול ובשופט).
ב. הגדרת הציבור "עדת בני ישראל" כשגיאה של בית הדין.
ג. העלאת שאלה חדשה מה מעמדו של בית הדין השבטי.
בית הדין השבטי איננו בתורה וודאי שאיננו מוסד פעיל בימי חכמים, שכן לא הייתה אז חלוקה לשבטים. כאמור לכל הפרשה מקבילה במדרשי ההלכה (ספרא, ויקרא דיבורא דחובה פרשה ז ה"א-ה"ז, כא ע"ג-ע"ד; ספרי זוטא טו כז, עמ' 285-286). בשניהם ניסוחים דומים ותכנים זהים למשנתנו.
המשנה, התוספתא והספרא מקבילות בהלכותיהן, אך ניכר שהשתדלו לא לחזור האחת על דברי השנייה. דין "או רובן" מצוי בכל המקבילות.

Chapter 2



Mishnah 1

<small>עפ”י כתב יד קופמן</small>
<b>הורה כהן משיח</b>– כהן משיח הוא הכהן הגדול. נעסוק בפירוט יתר במונח להלן.<b> לעצמו שוגג ועשה שוגג מביא פר</b>– בפרשה בויקרא כמה סעיפים המונים את החוטאים בשגגה. הסדר הוא: 1. כהן משיח החוטא, 2. ציבור, 3. נשיא, 4. יחיד. הפרק הראשון עסק בציבור (ופורש שהכוונה לבית דין), והמשנה הזאת עוסקת בסעיף הראשון בתורה בכהן משיח, הוא כהן גדול. אפשר שהקדמת הדיון בבית דין שוגג נועדה להדגיש ש'ציבור' מיוצג בפועל על ידי בית דין ולא על ידי כהן, הייצוג הרגיל של ציבור הוא בית דין, וכהן מייצג אותו פחות. מכל מקום צריך שתהא הוראה ועשייה.<sup class="footnote-marker">1</sup><i class="footnote">הבבלי (ו ע"א) מקשה "פשיטא" והשאלה ממוקדת במצב השוגג שכן עצם דין כהן משיח הוא חידוש (שטינפלד, הוראת כהן גדול). אבל השאלה טכנית בלבד. המשנה היא משנה ריבועית ובמשניות כאלו מבחינה סגנונית יש להביא את כל המקרים: 1. שוגג שוגג, 2. שוגג מזיד, 3. מזיד שוגג, 4. מזיד מזיד. </i><b> שוגג ועשה מזיד</b>– טעה בשוגג, בדבר ההלכה. וידע השומע שטעה, וחטא במזיד.<b> מזיד ועשה שוגג</b>– או שהורה במזיד טעות, אבל את העשייה עצמה עשה בטעות או במזיד<sup class="footnote-marker">2</sup><i class="footnote">אם הורה במזיד טעות, ועשה במזיד את אותה טעות הרי זה חטא במזיד לכל דבר ואין לו כפרה בקורבן. ואין מביאים חטאת אלא על שוגג. </i><b>פטור</b>– חייב רק במקרה שהורה בשוגג (טעות) ועשה בשוגג (על סמך אותה טעות).<b> שהוריית כהן משיח לעצמו הוריית בית דין על הציבור –</b> בסוף הפרק הקודם נקבע שגם ההוראה וגם העשייה צריכים להיות בשוגג. כלומר שהעשייה היא במגמה לבצע את פסק ההלכה. ופסק ההלכה שגוי בשוגג. דיני הציבור (הקורבן שהם מביאים) כדיני כהן משיח. אלא שהוא איננו מחייב את הציבור לא בהוראתו ולא בעשייתו. הדגש במשנה הוא שהוראת כהן גדול לעצמו גוררת קורבן כהוראת בית דין. הלכה זו מעניקה לכהן הגדול מעמד וסמכות דתית יותר מאשר אדם אחר. לכאורה היא כמו הוראת בית דין. אך המשנה מגבילה וקובעת שכהן משיח אמנם אינו אדם פרטי, דינו כציבור, אבל הוראתו איננה מחייבת את הציבור. כפי שראינו במשניות א,ד בפרק הקודם, גם בית הדין איננו 'מחייב' את הציבור. אבל הוא נתפש כמורה דרך לכול. לא כן הכהן המשיח. הוא פרט נכבד, אך לא מורה דרך לעם.
המילה 'לעצמו' חוזרת פעמיים, ולכאורה מיותרת, שהרי אם עשה את המעשה אין כל משמעות לכך שהורה לעצמו. אין בין 'הורה לעצמו' לבין 'עשה' כל הבדל. יתר על כן במשנה ב מדובר על "הורה בפני עצמו ועשה בפני עצמו". אם כן הורה לעצמו משמעו הורה בציבור על דבר שהוא חייב בו אולי בענייני עבודתו בבית המקדש, ואולי גם בנושאים אחרים. אם אכן ראו חכמים לפניהם את הכהן הגדול של ימיהם (להלן) הרי שעולה שכוונת המשנה למקרים שהכהן הגדול הורה על טעות. בעניין של עבודתו.<sup class="footnote-marker">3</sup><i class="footnote">כנגד שטיינפלד, הוראת כהן גדול.</i>
בעניין זה המשנה כנראה ריאלית לחלוטין. בימי בית שני הכהן הגדול הוא מנהיג האוטונומיה היהודית ראש הסנהדרין, ומנהיג דתי. בדרך כלל הכהנים הגדולים היו צדוקים, או לפחות לא היו פרושים.<sup class="footnote-marker">4</sup><i class="footnote">דנו בכך בהרחבה, בעקבות חוקרים קודמים, במבוא למסכת סנהדרין.</i>בימי החשמונאים הכהנים הגדולים היו גם המלך (או להיפך המלך שימש ככהן גדול).
צדוקים נחלקו עם פרושים בענייני מקדש, למשל בטהרת השוחט פרה אדומה. הכהן הגדול הורה לעצמו כלומר קבע את סדרי עבודה ב'טעות' כלומר שלא כעמדת הפרושים, או שהדליק את הקטורת ביום הכיפורים בתוך קודש הקודשים ולא בחוץ כדרישות ההלכה הפרושית (פירושנו ליומא פ"ה מ"א).זהו הורה לעצמו. בדרך זו נמנעת המשנה מלייחס לכהן הגדול מעמד של מורה הלכות לציבור. המשנה היא פולמוסית ומדברת כנגד הסמכויות שהכהנים בכלל והכהן הגדול בפרט, ייחס לעצמו. מעמדו המרכזי של הכהן הגדול, בתחום חיי הדת ובתחומים אחרים, היה קיים בחברה, וחכמים באים למזער את סמכותו ותפקידו, תוך שהם מודים במעמדו הנישא מעם. הוא בכל זאת לא אדם מן השורה.
כך גם המשנה הבאה מתייחסת למצבים של הוראת הכהן, אבל נמנעת מלהציג את המקרה הרגיל שהכהן הגדול הורה בהלכה לשיטתו. כך מייחסת המשנהלכהן הגדול של ימיהן מעמד מופחת ממה שהיה לו במציאות, (או לפחות לפי תפישת הצדוקים). הדבר מצטרף לכינוי נעדר הכבוד 'מרובה בגדים'.
<b>הכהן המשיח</b>
הכהן המשיח מופיע בתורה פעמיים. פעם בהקשר שלנו. ופעם בהקשר למנחת הכהן המשיח הקרבה דבר יום ביומו (ויקרא ו' טו<sup class="footnote-marker">5</sup><i class="footnote">משנה, זבחים פ"ד מ"ג; פ"י מ"ח; מנחות פ"ג מ"ב ועוד.</i>), בהמשך הפרק ברור שחז"ל מבינים שהכהן המשיח הוא הכהן הגדול. זו פרשנות סבירה אך לא הכרחית, שכן לפי ההלכה כל הכהנים נמשחו לפני מילוי תפקידם, וחוץ מזה אין משיחה למינוי כהן גדול, אלא רק למלך. וכן הבינו חז"ל בדיני זבחים בדברם על מנחת הכהן המשיח שהיא מנחת הכהן הגדול: "ותנאי בית דין הוא על כהן גדול שמת, שתהא מנחתו קריבה משל צבור. רבי יהודה אומר משל יורשין ושלימה היתה קריבה" (שקלים פ"ז מ"י). וכן: "מנחת כהן גדול שלא קרב חציה בבקר תקרב כולה בין הערבים חובת בין הערבים" (תוספתא מנחות פ"ז ה"ב, מהד' צוקרמאנדל 521; וכעינו שם הי"ד, עמ' 522 ועוד).
להלן פ"ג מ"ד נחזור לשאלה זו, ושם נראה שהמשנה מציעה פירוש מצומצם בהרבה לכהן המשיח. פירוש שבו כל השאלה של הוריית כהן גדול נעלמת מחיי המציאות (של ימי בית שני) ולא בכך דיברה התורה.<sup class="footnote-marker">6</sup><i class="footnote">ראו עוד שטינפלד, כהן משיח.</i>
לדעתנו זו דרכה של משנה לנהל פולמוס עדין נגד הכהנים ונגד המסורת הידועה שהכהן הגדול ניהל את עם ישראל בדרכו ה'כיתתית' הפסולה.
המשנה מדברת על עשייה והוראה של כהן גדול. התורה לעומת זאת מדברת רק בעשייה. כל הרעיון של הוריית (הוראת) כהן גדול איננו מקראי. הניסוח המקראי הוא "אשר כהן משיח יחטא" וכפשוטו זה מעשה בלבד. כל העיסוק בהוראה שלו בא מתוך הפרשנות המרחיבה שגם בית הדין חטאו בהורייה, ולא דווקא בעשיה של עצמו, אלא בעשייה של אחרים.
ברם, הבנה מדרשית זו נתקלת בבעיה של היתכנות בעולם האוטופיות עצמו. לפי תפישתם של חכמים הכהן הגדול איננו בר הורייה. הוא איננו פוסק. לכל היותר הוא אחד מבית הדין הגדול שמותר לו להשתתף בישיבות בית הדין [(סנהדרין) = סנהדרין פ"ב מ"א]. עד כאן במישור האוטופי במציאות של בית שני הכהן הגדול עמד בראש בית הדין,<sup class="footnote-marker">7</sup><i class="footnote">ראו המבוא למסכת סנהדרין. </i> יהא כינויו אשר יהא, והנהיגו. זה גם המבנה המשתמע במפורש מהפרשה בדברים י"ז, העוסקת בהוראה של הכהן הגדול והשופט. ולכאורה זה המקרה של הורה כהן משיח. ברם לפי פרשנותם (המגמתית וה'מגויסת') של כלל מקורות חז"ל, הכהן הנזכר שם איננו הדמות המרכזית בפרשה. המרכז הוא בית הדין הגדול שלכל היותר רצוי שיהיו בו גם כהנים.<sup class="footnote-marker">8</sup><i class="footnote">ראו פירושנו לסנהדרין פי"א מ"ג. </i> אין זה פרט דרשני מסוים שאפשר גם להימנע מלהיזקק לו. אלא מוטיב מרכזי בספרות חז"ל, אם תרצו זה בסיס הלגיטימציה העצמית של חכמים.
חכמים תופשים עצמם כאותו בית דין מרכזי קדמון. בית הדין שלהם הוא בית הדין הגדול שבספר דברים. גם כל הפרשנות של הלכות זקן ממרא<sup class="footnote-marker">9</sup><i class="footnote">ראו פירושנו לסנהדרין פי"א, והסיכום שם בסוף משנה ג.</i>מבוססת על פרשנות זו. בעניין זה הלכות זקן ממרא הם רק סעיף קיצוני שדרכו מתבטאת סמכותם של חכמים. על הזיקה של רעיון עוצמת בית הדין, לעניין זקן ממרא משנתנו חולקת ועסקנו בכך גם בפירוש למסכת סנהדרין (פי"א מ"א) וגם בפירושנו לעיל פ"א מ"א. אבל רעיון מרכזיותו של בית הדין הגדול, וסמכותם של חכמים נותר עומד. גם במשנתנו וגם במשניות זקן ממרא. זה היה יסוד המחשבה הפרושית, ויסוד מרכזי בעולמם של חכמים וקשה לתאר דיון של חכמים במנותק מתפישה זו של סמכות.
עם זאת למרות שחכמים מציגים תדמית של בית דין גדול שהיה בעבר, הרי בכל המקורות הכהן הגדול איננו חלק ממנו. זאת בניגוד למשתמע מהמבנה החברתי של התקופה וממקורות חוץ רבניים.<sup class="footnote-marker">10</sup><i class="footnote">ראו המבוא למסכת סנהדרין.</i>
מעתה מספר אפשרויות להבנת האוטופיה של משנתנו.
א. משנתנו משקפת מציאות היסטורית מסוף ימי בית שני, שבה בפועל בית הדין הגדול נוהל בידי הצדוקים והכהן הגדול. פרושים בזמנם, וחז"ל אחריהם, ראו במציאות כזאת עיוות ושאפו להחליפו.<sup class="footnote-marker">11</sup><i class="footnote">הרצון להחליף את המשטר עולה בסדרת דרשות המדברות על העברת העוצמה של ההוראה ושל קביעת ההלכה ליודעי תורה במקום לבעלי הייחוס. עמדנו על כך בנספח למסכת שקלים (בעקבות חוקרים קודמיםכגון בר אילן, כהנים; בן ציון, פולמוס; קימלמן, כהנים ועוד). דוגמה בולטת לאתוס זה ראו במגילת תענית, נעם, מגילת תענית, עמ' 224-223.</i> דוגמה להצלחה זמנית של שינוי כזה (התפטרות הצדוקים והפיכת בית הדין לפרושי)מתוארת בסכוליון למגילת תענית (כד באב).<sup class="footnote-marker">12</sup><i class="footnote">נעם, מגילת תענית, עמ' 224-223.</i> אז הצליח שמעון בן שטח לטהר את הסנהדרין, ולסלק את הצדוקים. היהזה כנראה בעת ששלומציון מלכה על ישראל. בתקופה זו של עשר שנים המלכה לא הייתה צדוקית,<sup class="footnote-marker">13</sup><i class="footnote">ספק אם הייתה ממש פרושית, אך ההטיה הצדוקית של המלך נעלמה. בנה ששימש כהן גדול נשאר צדוקי. </i>והפרושים ניצלו את הדבר. ייתכן שאכן המדרש הזה משקף מציאות ולא רק תקווה, אבל גם אם כך זו הייתה מציאות זמנית.
ב. המשנה צמודה לפשט הפסוקים ומתעלמת מההשלכות הדתיות והיסטוריות של פרשנות פשט זו.
נראה לנו לשלול את הפרשנות השנייה מכל וכל. הדרשה של חז"ל מתוחכמת ופשט הכתוב לא היה גורם להם לתאר את הכהנים הגדולים כמורי ההלכה. נראה אפוא שמשנתנו משמרת מצב היסטורי שהיה לצנינים בעיני חכמים, אך היה קיים במציאות. בדרך כלל חז"ל מתארים עצמם כמורי המקדש ומנהיגי העם וכאן מבצבצת המציאות שנגדה נלחמו, בין השאר על ידי השכחת העבר שבו הכהנים הנהיגו את העם.
זאת ועוד. ניתן היה לקיים ולחזק את פשט הכתוב. כהן משיח שחטא הוא מי שעשה מעשה בשגגה. ואז דינו כיחיד, אך בגלל חשיבותו הוא נחשב לציבור כמו הנשיא המופיע גם הוא באותה פרשה בויקרא ד'. בכך נמצאו חכמים 'מודים' במעמדו הציבורי החשוב, ומתנכרים לתפקידו כמורה הלכה. במקרה כזה לא היו קובעים שדין כהן משיח כהוריית בית דין, כאמור במשנתנו, אלא כמעשה יחיד השונה מיחיד רגיל. מבחינת התורה פירוש כזה אפשרי, ואפילו סביר יותר מאשר הפירוש שמדובר בהוריית כהן משיח, הרי שהתורה איננה מזכירה את ההורייה כלל. נראה שאכן חכמים הכירו את המציאות של הוריית כהן גדול, התנגדו לה מבחינה תיאולוגית, אך הכירו אותה כאילוץ מציאותי (מגונה כשלעצמו). חז"ל מצניעים את הרקע ההיסטורי אך הוא מבצבץ מתוך הכתובים.
בספרות האמוראית גם התחבטו בפרשה, מה לכהן ולהורייה? הירושלמי (מו ע"ג) מציע שלוש פרשנויות. הם שוללים את האפשרות שהמשיח פעל באופן אישי לפי הוראת בית דין, אך יש המציעים שהכהן הגדול אכן הורה, אבל הוא הורה מתוך עיונו ושותפותו בבית המדרש "והוא שיהא יודע לישא וליתן בהלכה. דלא כן מהנן אמרין: ויש שוטים מורין?" העולם מתחלק למורים ולשוטים והכהן הנדון שייך לתלמידי חכמים, אבל הוא איננו תלמיד חכם רגיל, וגם לא ראש בית הדין. אלא בעצם במעמד מיוחד. האפשרות השלישית המובאת ראשונה היא שאכן הכהן הגדול מורה, כפי שאכן משתמע מהפרשנות ההיסטורית למשנה. כנראה היו אמוראים שעדיין זכרו מצב כזה, למרות שהמציאות השתנתה.
את התמונה הכללית סיכמנו במבוא לסנהדרין.

Mishnah 2

<small>עפ”י כתב יד קופמן</small>
<b>הורה בפני עצמו ועשה בפני עצמו מתכפר לו בפני עצמו</b>– המשנה מפרידה בין הכהן הגדול הפועל כאדם אישי, הוא נדון כיחיד, ומביא קורבנו כאדם רגיל שחטא בשוגג.<b> והורה<sup class="footnote-marker">14</sup><i class="footnote">האות וו איננה וו החיבור, אלא להדגשה.  </i> עם הציבור ועשה עים הציבור</b>– כפשוטו הורה עם הצבור פירושו שפעל במסגרת בית הדין הגדול או כמורה הלכה עצמאי. כפי שכתבנו במשנה הקודמת בסוף ימי בית שני עמד הכהן הגדול בראש האוטונומיה היהודית. איננו יודעים בדיוק מה הייתה המסגרת והסמכות של בית הדין הגדול, והאם הוא זהה עם הסנהדרין. עסקנו בכך במבוא למסכת סנהדרין. אבל ברור שהיה גוף עליון שעסק בכל הנושאים, כולל נושאים הלכתיים שבהם בחר לעסוק. הכהן הגדול עמד בראש הגוף (כאמור, למורת רוחם של חכמים). כאן המשנה מתארת אותו כאחד מחברי בית הדין, ואם הורה איתם כלומר שהיה חלק מאלו שהשתתפו באותה ישיבה וטעו, משתתף איתם בקורבן, ואין לו קורבן עצמאי, וממילא לא במקרה כזה מדברת התורה.
<b>מתכפר לו עם הציבור</b>– בית הדין כולו מקריב קורבן חטאת והכהן הגדול הוא רק אחד מבית הדין, תוך התעלמות ממעמדו הגבוה וחלקו הגדול יותר בהכרעה. המשנה איננה מסבירה מתי אפוא מקריב הכהן הגדול קורבן עצמאי. מן הסתם זה המקרה שבו הורה הכהן הגדול (המשיח) לבד, הוראה כללית לציבור, והציבור ביצע את ההוראה (או אולי גם אם לא ביצע הציבור אבל ההורייה הייתה בשגגה). לפי פירוש זה נשאלת השאלה הפשוטה למה לא הזכירה המשנה את המקרה העיקרי עצמו, ומדוע לא מנתה את המקרה הזה שבו מתבצע דין תורה? לפי דרכנו בסוף המשנה הקודמת, הדבר ברור. חז"ל משמרים את זכרונו של מה שבעיניהם היה סיוט, תקופה שבה הכהן הגדול (המשיח) אכן פעל כמורה תורה. אבל עורך המשנה השמיט את התיאור המפורט של המקרה, מתוך שרצה להשכיחו. רצון ההשכחה העז נובע מההתנגדות אידיאולוגית למצב כזה של כהן גדול מורה הורייה. אפשרות שנייה בעייתית הרבה יותר היא שמתכפר עם הציבור משמעו שמקריב קורבן יחיד. אמנם כך נפתרת בעיית הפרשנות אבל אין זו לשון המשנה.<sup class="footnote-marker">15</sup><i class="footnote">ראו הערת המהדיר, בפירוש רמב"ם של שילת. ברור למה הוצעה פרשנות זאת וזו מחשבה למדנית, צודק שילת בכך שדברים אלו אינם מצויים ברמב"ם וודאי שלא במשנה עצמה. </i>
המשנה שלנו חוזרת בלשון אחרת על משנה א' והיא אפוא פרי עריכה שונה, העורך בחר להביאה כי יש בה פרטים נוספים. לאמיתו של דבר אין בין "הורה לעצמו" לבין "הורה בפני עצמן".
<b>שאין –</b> משמעו כמו 'ואין.<sup class="footnote-marker">16</sup><i class="footnote">אונא, וו שין.</i>זהו דין חדש, ולא המשך של משפט הקודם. הוא הובא בגלל המשך "וכן המשיח". עורך בן זמננו היה מתחיל כאן משנה חדשה.<b> בית דין חייבין עד שיורו לבטל מקצת ולקיים מקצת שאין</b>– המשנה חוזרת לדין בית דין שחטא, שאיננו חייב אלא אם כן הורה לבטל חלק ממכלול הלכתי. ואם שגה וביטל את כל המכלול (אין שבת וכדו'). פרט זה מופיע לעיל בפרק א משנה ג ופירשנו אותו שם. <b>וכן המשיח</b>– איננו חייב עד שיורה לבטל מקצת החלטה. מבחינה זו דינו כבית דין, אך גם כיחיד<b> ולא בעבדה זרה</b>– הכהן המשיח, כמו בית הדין, איננו חייב אם הורה לבטל את כל דין עבודה זרה, אלא רק אם הורה לבטל פרט ממנה, כאמור לעיל. <b>עד שיורו לבטל מקצת ולקיים מקצת –</b> לשון המשנה קשה והסברנוה כניסוח שקוצר בגלל שהוא חזרה על משנה א. היו חוקרים שהילכו בדרך אחרת.<sup class="footnote-marker">17</sup><i class="footnote">שטינפלד, כהן שהורה.</i>

Mishnah 3

<small>עפ”י כתב יד קופמן</small>
<b>אין חייבין</b>– כל מי שמביא חטאת על שגגה. ציבור או בית דין. <b>אלא על העלם דבר</b>– טעות שנובעת מאי ידיעה. ולא על זדון. <b>עם שגגת המעשה</b>– מבחינה מילולית שגגת מעשה משמעו שהמעשה נעשה בשגגה. ברם פירוש כזה בלתי אפשרי הרי אם אדם שגג ועשה, כגון שחשב שהיום יום חול, ועבד, או אולי שעשה גם מבלי משים, הוא פטור. אם זו הכוונה הרי שאין צורך בכל המרכיב של הוראת בית דין. די בכך שהחוטא לא ידע שזו שבת. על כן פירשו המפרשים המסורתיים ש'שגגת מעשה' היא "שיסמך על זאת ההוראה ויעשה על פיה, ויהיה שוגג על פי ההוראה, כמו שביארנו" (לשון הרמב"ם). ואכן זה הביטוי הרווח לתיאור מעשה הציבור הממושמע, גם במקבילה בספרא וגם בספרי במדבר זוטא.<sup class="footnote-marker">18</sup><i class="footnote">ראו מראי המקום בפירושנו למשנה א.</i>יש להניח שהביטוי 'שגגת מעשה' הועבר אפוא מדיון כללי יותר בדיני חטאת. שחטאת מביאים על שגגת מעשה. עם זאת איננו מכירים מופעים תנאיים של ביטוי זה אלא בהקשר של הוריות. לפנינו אפוא מונח נוסף הרגיל בספרות תורה שבעל-פה, אך במסכת הוריות יש לו משמעות בלתי רגילה.<sup class="footnote-marker">19</sup><i class="footnote">כגון המילה "ספק" בפ"א מ"ב וראו במבוא. </i>
מכיוון שהמינוח איננו מדויק יש להניח שהוא הועבר מעניין אחר, שלא השתמר. הווי אומר שמשנת הוריות, וכל העיסוק בנושא מקורו בעריכה ספרותית תוצרת בית מדרש שממנו השתמרו רק מעט יצירות, ואולי מבית מדרש ייחודי.
<b>וכן המשיח</b>–הכהן המשיח. דינו זהה איננו חייב עד שיורה לבטל מקצת הלכות ולא גוף תורה<b> ולא בעבדה זרה</b> – בית הדין או הכהן אינם חייבים אם הורו לבטל את כל דיני עבודה זרה אלא רק מקצתה. כפי שכבר אמרנו אגב הניסוח מעלה המשנה אפשרות בלתי מעשית שגוף יהודי יחליט על ביטול כל איסורי עבודה זרה.זו כמובן אפשרות בלתי מעשית. <b>אלא על העלם דבר ועם שגגת המעשה</b>– הכהן המשיח חייב על העלם דבר (הוראה בטעות).
<b>אין חייבין אלא על דבר שזדונו כרת ושגגתו חטאת</b>– כלומר רק אותן הלכות ששגגתן כרת, ואלו מנויות במסכת כריתות. גם לגבי זקן ממרא מצינו את שתי ההגדרות הללו <b>'</b>לבטל מקצת',<sup class="footnote-marker">20</sup><i class="footnote">ראו פירושנו לסנהדרין פי"א מ"ג-מ"ה.</i><b> וכן המשיח ולא בעבודה זרה אלא על דבר שזדונו כרת ושגגתו חטאת</b>– המשפט הוא למעשה חזרה על האמור בפ"א מ"ג.
המשנה מנוסחת בכבדות בלתי אופיינית ולמעשה חוזרת על עצמה בעריכות שונות. סגנונה מזכיר במקצת את החזרות של משנת נגעים שבהן מוצע אותו חומר בעריכות שונות. במשנת הוריות אפילו אין כאן עריכות שונות, אלא הבדלי סגנון בלבד. ניתן היה לקבוע באופן כללי שהוראת כהן משיח כהוראת בית דין כאמור במשנה א,וכן שדין עבודה זרה ככל העבירות, דבר שכבר נאמר בפרק הקודם (פ"א מ"ג),וכל השאר למעשה מיותר.

Mishnah 4

<small>עפ”י כתב יד קופמן</small>
<b>אין חייבין</b>– בהקשר הנוכחי אין חייבים הכוונה לבית דין ולא ליחיד, וכן בסיפא. אך יש שפירשו שהכוונה לכל אדם וודאי לכהן המשיח עצמו. פירושנו להלן מניח שאכן הכוונה לכל מי שעבר עבירה (כולל יחידים שלא בהוראת בית דין)<sup class="footnote-marker">21</sup><i class="footnote">שטינפלד, נשיא, עמ' 1889 הערה 10.</i> ועל הנשיא יש מחלוקת. <b>על עשה ועל לא תעשה שבמקדש –</b> זה צמצום לצמצום. מלכתחילה שגגת הוראה (של כהן גדול או של בית דין) הוא רק על מקצת דבר ולא על הגוף, ורק בדבר שזדונו כרת. כאן מוסיפה המשנה צמצום על צמצום שכל זה אמור רק בלא תעשה שמחוץ במקדש. לדעתנו הלכה זו לא נוצרה במסגרת דיני הוריות, ואיננה קשורה לרקע ההיסטורי שבו דנו. אלא זהו כלל ידוע שעבירות שנעשו בתחום הפולחן בבית המקדש אין נענשים עליהם. למעשה זו מחלוקת תנאים כמות ששנינו במסכת שבועות בפרק ב (מ"ג-מ"ה).
1. א. נטמא בעזרה ונעלמה ממנו טומאה, וזכור את המקדש.ב. נעלם ממנו מקדש וזכור לטומאה.ג. נעלם ממנו זה וזה והשתחוה, או ששהה בכדי השתחואה, בא לו בארוכה חייב בקצרה– פטור.ד. זו היא מצות עשה שבמקדש שאין חייבין עליה.
2. ואיזו היא מצות עשה שבנדה שחייבין עליה...
3. א. רבי אליעזר אומר,'השרץ ונעלם ממנו' על העלם שרץ חייב, ואינו חייב על העלם מקדש. רבי עקיבא אומר,'ונעלם ממנו והוא טמא' על העלם טומאה חייב, ואינו חייב על העלם מקדש. ר' ישמעאל אומר 'ונעלם ונעלם' שתי פעמים. לחייב על העלם טומאה ועל העלם מקדש.
רשימת מקרים שבהם אין חייבים על שוגג לפי משנת שבועות:
ההלכה הראשונה היא כרבי עקיבא וכן משנתנו, ורבי ישמעאל חולק על כל ההלכה וסבור שהורייה בתחום המקדש, חייבים עליה כמו על כל שוגג.
בפירושנו למשנה בשבועות הסברנו שהלכה זו החלה על כל אדם, נועדהלהעניק לעולי הרגל ולכהנים 'רשת ביטחון' מפני אימת הטומאה. אדם העובד במקדש מסתכן בכך שבטעות עלול להיטמא, לדרוך על שרץ בלי שירגיש, או להיטמא על ידי מת הקבור בקרקע. חכמים, ומן הסתם גם הנהגת המקדש (הצדוקית) סברו שיש להעניק לבאי המקדש 'רשת ביטחון' מפני טעויות. זאת בניגוד למחללי קודש בכוונה שדינם איננו כמי שסתם חטא אלא נענשים בצורה חמורה ביותר (מוות ללא משפט – סנהדרין פ"ט מ"ו). כך כל העבירות במקדש נתפשו בדרך שונה מזו של עבירות רגילות, לכך חשיבות גדולה בהבנת תפישת המקדש בעיני חכמים, שלא נרחיב בה.
בפירושנו לשבועות ראינו שהמשנה תלויה במקור אחר שאותו היא באה לפרש. המשנה הקודמת באותו פרק מזכירה כניסה למקדש והובאו הדברים אגב אזכור הכניסה למקדש. ליתר דיוק בתוספתא שם שהיא מקור מקביל ועצמאי מדובר על העלם דבר של כניסה למקדש ולתוספת העזרה. המקדש ותוספת העזרה נזכרים יחדיו במשנה הקודמת בשבועות. משנתנו (הוריות) היוותה כנראה את המקור שאותו משנת שבועות פירשה. כך פירשה כבר הגמרא (שבועות יז ע"א).
להלכה שלנו יש מקבילות. כך למשל נקבע שכהנים שפיגלו במקדש בשוגג פטורים (גיטין פ"ה מ"ד ומקבילות). זאת עבירה בתחום המקדש. ברם, ההקשר של המשנה איננו המקדש. גם "המטמא המדמע והמנסך בשוגג פטור"<sup class="footnote-marker">22</sup><i class="footnote">גיטין פ"ה מ"ד; תוס' שם, פ"ג ה"ז. הבבלי (נג ע"ב) מלמד שהנושא כולו שנוי במחלוקת ולדעת רבי מאיר תמיד חייב הירושלמי מוסיף שהחיוב משום קנס, אך הגדרה זו קשורה כבר לדיני ניזקין (ירו' גיטין פ"ה ה"ה, מז ע"א).</i>נעשים ברחבי ישראל, ופטורים מסיבות אחרות. אדרבה הכלל של פטור במקדש חל רק על ביאה בטומאה. אין כל קשר בין המשניות. משניות גיטין עוסקות בדיני נזיקין ואין להם קשר לחובת הכפרה של הכהנים.
במסכת פרה (פי"ב מ"ד). דיון על מצב של כהן שסבר שנטהר, אך התברר שלא הקפיד על כל ההלכות והוא טמא "המזה מחלון של רבים ונכנס למקדש, ונמצאו המים פסולים פטור. מחלון של יחיד ונכנס למקדש, ונמצאו המים פסולין חייב.<sup class="footnote-marker">23</sup><i class="footnote">הטמא חייב בהזייה של אפר פרה. ההזיה התבצעה מחלון, כך שהמזה לא נגע במי שטמא. כל השימוש בחלון הוא חומרת יתר, ועמדנו על מגמה זו בפירוש מסכת פרה. </i> אבל כהן גדול בין מחלון של יחיד בין מחלון של רבים פטור, שאין כהן גדול חייב על ביאת המקדש". אין מדובר על העלם דבר אלא על עבירה בשוגג שכן הטהרה לא נעשתה כהלכה, אבל בשעת הכניסה הכהן חשב שהוא טהור. עם זאת המזה מחלון של יחיד חייב. הדבר מבטא הסתייגות של חז"ל מהזייה פרטית. מן הסתם המחמירים לא רצו להיעזר ולהשתמש בדרכי ההזייה הציבוריות. תגובתם של חז"ל פולמוסית. מי שהיזו עליו מחלון של יחיד נושא באחריות גדולה יותר, וחשש הטומאה, בה הפריז, פועל לרעתו. מכל מקום לפנינו מקרה שחייב על שוגג של ביאת המקדש. מעניין שכהן גדול פטור במקרה כזה, משום שמצפים שיזו עליו מחלון פרטי.
<b>ואין מביאין אשם תלוי</b>– אשם תלוי הוא אשם הבא על הספק (יבמות פ"ד מ"ב; כריתות פ"ד מ"א).<b>על עשה ועל לא תעשה שבמקדש</b>– ספק עבר על מצוות לא תעשה המתחוללת במקדש, איננו מביא קורבן אשם תלוי. זו עמדה ייחודית למסכת הוריות. במסכת כריתות הדוגמאות להבאת אשם תלוי הן דווקא לא תעשה ועשה שבמקדש. הבא אל המקדש טמא הוא אחד מחייבי כריתות (כריתות פ"א מ"א), אבל ספק בא אל המקדש טמא (ספק טמא ספק לא טמא) איננו מביא אשם תלוי. וכך אומרת המשנה בכריתות פ"א מ"ב: "חוץ מן המטמא מקדש וקדשיו מפני שהוא בעולה ויורד, דברי רבי מאיר". – זו פרשנות חז"ל לפסוק בויקרא ה', ב: "או נפש אשר תגע בכל דבר טמא או בנבלת חיה טמאה". בהמשך מדובר באי ודאות ובקרבן עולה ויורד.
בכתב יד מונטיפיורי חסרות הפיסקאות השנייה והשלישית, אך עדותו בטלה מול עדות יתר עדי הנוסח.<sup class="footnote-marker">24</sup><i class="footnote">שטינפלד, הוראת כהן המשיח.</i> שתי ההלכות (אין חייבים קרבן, ואין מביאים אשם תלוי) עשויות להיות קשורות זו לזו. אין חייבים קורבן משום שעל עבירה במקדש חייבים קורבן עולה ויורד שהוא אשם תלוי. ומכיוון שעל עבירה במקדש אין מביאים קורבן עולה ויורד נמצא שאין 'חייבים' כעל עבירה במקדש. בתוספתא שתי ההלכות מוצגות ללא וו החיבור, כאילו היו שתי קביעות מנותקות. השאלה איננה שאלת נוסח. וו זאת עשויה להיות וו חיבור או להדגשה בלבד, והיא נופלת ועולה בעדי הנוסח השאלה היא מהותית האם שתי ההלכות קשורות זו בזו. ואכן אפשר גם להסבירן במנותק. על ספק עבירה במקדש אין מביאין קורבן עולה ויורד. אבל על ודאי במקדש מביאין קורבן אשם תלוי.הבא למקדש בהוראת (טעות) של כהן גדול או בהוראת (טעות) של בית הדין, פטור תמיד.
הנימוק במשנת כריתות לכך שהמטמא מקדש איננו מביא אשם תלוי הוא "מפני שהוא בעולה ויורד". בדרך כלל מי שחוטא מביא אשם קבוע, ורק מי שספק חטא מביא קורבן אשם תלוי. (כריתות פ"במ"א). ואילו בטומאת מקדש הסולם ההיררכי של העונש נמוך ומביא קורבן עולה ויורד. קורבן עולה ויורד נקרא כך משום שטיב הקורבן תלוי במצבו הכלכלי של החוטא. הוא מוטל בין השאר על מי שנשבע לשקר בטעות. אבל המטמא במקדש מביא תמיד קרבן עולה ויורד כמו שקובעת המשנה שציטטנו. הבא ודאי חייב קורבן עולה ויורד, והבא מספק פטור מקורבן (כריתות פ"ד מ"ב; בבלי כאן ח ע"א). לא נאמר טעמה של הלכה זו. אמנם המשנה אומרת "מפני" אך אין זה נימוק לייחודה של מצוה זו. לדעתנו כשם שהמגדף יוצא דופן בגלל חומרתו (סנהדרין פ"ו מ"ד; פ"ז מ"ד), כך הקלו בטומאת המקדש. לא משום שהקלו ראש בחיוב הטהרה במקדש, אלא משום שרצו לעודד כניסה למקדש. חכמים וכן מן הסתם הכהנים, רצו לעודד עלייה לרגל וכניסה למקדש. ואכן המקדש היה 'אטרקטיבי' והיו בו גורמי משיכה לציבור הרחב (עבודת הקודש, האקסטזה הדתית, הפאר הציבוריות וכן הלאה). אבל בצד גורמי המשיכה הרבים של המקדש, היה מן הסתם גם פחד מחילול המקדש, בדיקות טהרה לבאים למקדש,<sup class="footnote-marker">25</sup><i class="footnote">רמז לכך יש בפפירוס אוקסירינכוס 840 שבו קטע אוונגליון (מאוחר?) המתאר את מעשי ישו ומספר על בדיקות טהרה שעורכים שומרי המקדש לעולי הרגל. ראו ספראי וספראי פפירוס.</i> ואימה שמא עולה הרגל טמא ויחטא מתוך ספק. על כן שומעים אנו שהקרבת השעירים מכפרת על חטא זה של חילול הקודש (שבועות פ"א מ"ד). וכן הראינו במבוא למסכת חגיגה כיצד הקלו חכמים וייחסו טהרה גם לעמי הארץ, בהנחה שגם הם חרדים מחילול המקדש.
במקורות גם דיונים על אשם תלוי בהקשר למקדש. כך למשל בכריתות פ"ד מ"א:<b> "</b>כשם שאם אכל חלב ודם ונותר ופיגול בהעלם אחד, חייב על כל אחד ואחד. כך על לא הודע שלהן  מביא אשם תלוי על כל אחד ואחד"<sup class="footnote-marker">26</sup><i class="footnote">וכעינו –"חתיכה של חולין וחתיכה של קדש, אכל אחת מהן ואין ידוע איזו מהן אכל–פטור, רבי עקיבא  מחייב באשם תלוי  . אכל את השניה, מביא אשם ודאי. אכל אחד הראשונה, ובא אחר ואכל את השניה, זה מביא אשם תלוי וזה מביא" (כריתות פ"ה מ"ד). אם כן ספק חטא, במקדש עצמו, שנוי במחלוקת. יש המחילים עליו את הלכת המקדש המקילה (ת"ק), ורבי עקיבא סבור שהוא ככל חטא אחר וספקו חייב בקורבן 'עולה ויורד'. </i> – אם יש לו ספק אם חטא, כגון אחד ממיני הספקות שבמשנה א מביא אשם תלוי, למרות שנותר ופיגול הם עבירות בתחום המקדש. אם כן ההקלה של ההלכה היא רק על הכניסה למקדש, ולא על יתר הפעילויות המתבצעות בקודש. ובכך הדגשה שמדובר בעידוד עלייה לרגל, ואין הלכות המקדש יוצאות דופן באופן כללי.
עדיין נשאלת השאלה מדוע טומאת המקדש הוחרגה מכלל הוריית בית דין או הוריית כהן משיח. המשנה מזכירה את הלכות אשם תלוי שבהם חל אותו דין, אבל למה באמת הלכות אשם תלוי דומות לטומאת מקדש? אולי לפנינו, גם כאן, כוונה פולמוסית, שהכהן הגדול אין לו זכות הוראה בביתו. במקדש, שבו הוא בוודאי שולט יותר מאשר בכלל הציבור, דווקא שם שוללת ממנו ההלכה את כוחו ואת סמלי עוצמתו. ואולי הייתה להם סיבה מדרשית לדרוש שאשם תלוי דומה להלכות הורייה בשגגה משום שבשניהם יש מרכיב של שגגה וספק. ואולי זו שוב אותה מגמה להקל בחטאים של "חשש מ..."שהרי לספק אין סוף.
<b>אבל חייבין [אבל חייבין]<sup class="footnote-marker">27</sup><i class="footnote">הכפילות נמחקה.</i></b>– על הורית טעות של<b> על עשה ועל לא תעשה שבנידה</b>– על נידה חייבים קורבן אשם לכאורה אין בכך חידוש הרי הלכות נידה הן בכרת וזו גם הדוגמה להורייה שגויה לעיל בפ"א מ"ג. כנראה ההדגשה באה משום שבדרך כלל כרת בא על לאו, ואילו בנידה הוא בא גם על מי שלא ביצע את מצוות העשה (לפרוש מהנידה).<b> ומביאין אשם תלוי</b>– חובת אשם תלוי כחובת אשם על עבירת הורייה.<b> על עשה ועל שלא תעשה שבנידה</b> – כמו בהוריית בית דין.<b> איזו היא מצות עשה שבנידה</b>– זו<b> פרוש מן הנידה</b>– המשנה מבחינה בין שתי חובות אחת חיובית לבצע מעשה הרחקה ופרישה. והשנייה<b> ומצוה בל תעשה</b>– שהיא <b>אל תבוא אל<sup class="footnote-marker">28</sup><i class="footnote">בחלק מעדי הנוסח 'על הנידה' (א1, ב, ג19, ד, ד1, ד3, ד5, ועוד).</i> הנידה</b>– כך גם בתוספתא כריתות פ"ב הי"א: "הבא על אחותו... ועל הנדה מביא חטאת. ספק בא ספק לא בא, מביא אשם תלוי". בתוספתא (פ"א ה"ט) דעתו המדייקת של רבי שמעון שבכל עשה שבנידה (פרוש מן הנידה) משום שיש בה לא תעשה. לא ברור אם הוא חולק או מנסח אחרת את דברי חכמים.
מצינו גם הסברים אחרים: "ואיזו היא מצות עשה שבנדה שחייבין עליה? היה משמש עם הטהורה ואמרה לו נטמאתי ופירש מיד, חייב. מפני שיציאתו הנאה לו כביאתו" (שבועות פ"ב מ"ד). אם כן מצוות לא תעשה היא לא לבעול את הנידה ומצוות עשה היא לא עצם הפרישה אלא להשהות את נטישת מעשה האישות. אם כן יש במקורות התחבטות מהי מצוות עשה שבנידה ועושה רושם שההגדרה במשנה קדמה להסברים השונים, ובעצם לא כל כך ברור מהי מצוות עשה שבנידה וגם לא במה ייחודה של מצוות עשה זו דווקא, מיתר מצוות עשה שבתורה.<sup class="footnote-marker">29</sup><i class="footnote">ראו בבלי שבועות יז ע"ב המפנה למשנתנו.</i>בתוספתא הנימוק הוא: "אבל חייבין על עשה ועל לא תעשה שבנידה. אמר ר' שמעון מפני מה חייבין על מצות עשה שבנידה? מפני שיש בה לא תעשה" (פ"א ה"י). אם כן מצוות נידה יש בה עשה, אך הוא כמו לא תעשה משום שבעצם זו אותה פעולה. יש לומר שיש עוד מצוות שהם עשה ולא תעשה כאחד. כגון שבת שיש בה מצוות עשה לשמור, ואיסורי מלאכה. בכל המקרים הללו, כמו גם בנידה נעשה ניסיון ברור לבדל את מצוות העשה ולהגדיר אותה בנפרד ממצוות ה'לא תעשה'. ועם זאת נשארה מצוות נידה חריגה גם בנושא הורייה וגם בנושא אשם תלוי.
המונח 'פרוש מן הנדה' ניתן לשני פירושים. <b>האחד</b> לא לקיים יחסי אישות או להפסיק את מעשה האישות אם בשעת מעשה האישה התגלתה כנידה. אך אפשר <b>גם</b> שהמונח כולל משמעות רחבה יותר. להתרחק מנידה (להרחיק אותה מהבית) שלא תשמש אותו שימוש רגיל, להתרחק מאישה שהגיע זמנה לראות דם וכן הרחבות נוספות המופיעות בהלכה.
אם כן הצענו שלושה פירושים:
א "פרוש מן הנדה' – מהאישה שהתגלתה כנידה באמצע מעשה אישות.
ב. להשהות את הפרישה מהאישה שהתגלתה כנידה באמצע מעשה אישות, כדי להמעיט בהנאה.
ג. המצווה להתרחק מהאישה בימי נידתה (לא רק במעשי אישות אלא שאר הרחקות שקבעו חכמים).
במדרש ספרא מצוי כל המהלך המשפטי-דרשני (ספרא דבורא דחובה פרשה א ה"ו ואילך טו ע"ג). אחרי המקף סומנו המסקנות ההלכתיות בקו מודגש.
1 'מצותה' שומע אני עשהו לא תעשה? תלמוד לומר" אשר לא תעשנה" –אין מביאים קורבן אשם על אי עשיית מצוות עשה, אלא רק על לא תעשה.
2 אוציא  מצות עשה הקלה, ולא אוציא מצות עשה החמורה? תלמוד לומר "אשר לא תעשנה" –<u>אדם אינו מביא אשם גם על מצוות עשה חמורה</u>.
3 אוציא את מצות שאין חייבין עליהן כרת, ולא אוציא את הפסח ואת המילה שחייבין עליהם כרת? תלמוד לומר "אשר לא תעשנה" –<u>אין מביאים אשם גם על מצוות עשה שיש בה כרת.</u>
4 אוציא את הפסח שאין תדיר ולא אוציא את המילה שהיא תדירה? תלמוד לומר" אשר לא תעשנה" –<u>אין מביאין קורבן אשם גם על מצוות עשה חמורה תדירה</u>.
5 או יכול שאני מוציא את מצות עשה שבנדה? תלמוד לומר "מכל מצות ה' "ריבה–<u>מצוות עשה שבנידה חריגה שמביאים עליה קורבן אשם</u>.
6 מה ראית להוציא את כל המצות ולהביא מצות עשה שבנדה? –<u>למה קרבן נידה חריג?</u> אחר שריבה הכתוב ומיעט
7 מפני מה אני מוציא את כל המצות  שאין בהן בלא תעשה ומביא את מצות עשה שבנדה שיש בה בלא תעשה! –מצוות עשה שבנידה חריגה כי יש בה עשה שהוא גם לא תעשה באותו רגע. זאת בניגוד לרוב המצוות. הסבר זה מתאים רק לפירוש הראשון שמצוות עשה בנידה, כפי שהובא לעיל.
למרות הנימוק במדרש ובתוספתא עדיין הדברים בלתי נהירים. אם העשה והלא תעשה נעשים יחדיו, למה צריך להגדיר זאת כקורבן על מצוות עשה, הרי ניתן להגדיר את חובת הקורבן ככפרה (עונש) רק על הלא תעשה שבדבר. הרי העובדה שבאותו מעשה חטא גם ב'עשה', איננה מפחיתה את חטא הקודם שהוא בבחינת 'לא תעשה רגיל'. אם מצוות עשה שבנידה היא עצם ההפרשה ויצירת המרחק בין בעל לאשתו (לגור בנפרד, או להיות מורחקת מהבית) ניתן להבין את ההלכה. ההלכה באה להדגיש את מצוות ההרחקה לגופה, גם אם לא נעשתה עבירה. זו אפוא חומרה מיוחדת בנידה, המשקפת גישה של הרחבת ההרחקה ומנסחת אותה כמצווה נפרדת.
במבוא למסכת נידה ראינו כי היו מגמות של הקלה והיו מגמות של החמרה. היו שתבעו הרחקת נידה ממשק הבית בחיי היום יום ובחיי המעשה. והיו שהסתפקו בהרחקה בחיי הלילה ובשעות הפנאי האינטימיות. המקורות התנאיים בדיני הוריות באים להדגיש את מגמת ההרחקה ולראות בה עבירה חמורה הזוקקת קורבן.
אם כן:
בית הדין איננו חייב בקורבן אשם, אלא בפר חטאת על הוראה בשגגה. המשנה מדברת על שני סוגי עבירות.
הסוג הראשון הוא עשה ולא תעשה במקדש שאם הורה בהן בית דין טעות הוא אינו מביא קורבן ואין היחיד חייב עליהן באשם תלוי אם יש לו ספק אם עבר עליהן.
הסוג השני הוא עשה ולא תעשה בנידה, עליהן בית הדין חייב חטאת והיחיד חייב באשם תלוי.
עדיין עלינו להבין מדוע לפי משנתנו הוריית בית דין להקל בהרחקת נידה היא מצוות העשה היחידה שחייבת בקורבן. מסתבר שלפנינו החלטה פולמוסית, הבאה להדגיש את הרחקת הנידה, הרי ניתן היה להגדיר את הדבר כהקלה במצוות לא תעשה, ובכך להשוות את הכללים? ייתכן שהדבר בא להדגיש את הרחקת הנידה, ואולי לפנינו פולמוס סמוי נגד בית הדין של הצדוקים בשעתו שהקל במצוות נידה. או אולי להיפך שהחמיר יתר על המידה. אנו מציעים ומניחים שהצדוקים החמירו בהלכות נידה, משום שבאופן כללי, ככל הידוע לנו החמירו הצדוקים בהלכות טהרה יותר מאשר הפרושים.<sup class="footnote-marker">30</sup><i class="footnote">ראו פירושנו לנידה פ"ד מ"ב. שם משמע שהן מזלזלות בדין נידה ובחומרותיו. העלינו שם את השאלה האם ייתכן שאכן הצדוקים הקלו בנושא, הרי בדרך כלל הם מחמירים בהלכות טהרה יותר מפרושים. העלינו שם את ההצעה שלפנינו הלכה פולמוסית. בנות צדוקים מחמירות מפרושים, אבל גם אינן מכירות בפרטי ההלכה הפרושית. מתוך הפולמוס נגד החמרות היתר של הצדוקים, הגדירום חכמים כטמאות.</i>
לפי הצעתנו הלכות הורייה משמרות ומשקפות מסורת של פולמוס נגד בית הדין הגדול, שהיה ברוב שנות פעולתו תחת השפעת הצדוקים. הצדוקים באמצעות בית הדין הגדול החמירו, מן הסתם, בהלכות נידה, חכמים באו לנזוף בהחמרה הכיתתית, ולקבוע שבית הדין חייב קורבן (פר חטאת) על החמרת יתר. הסבר כזה נועז, שהרי מבחינה הלכתית לא שמענו שהחמרת יתר מחייבת קורבן. החמרת יתר איננה עבירה. היא לכל היותר שטות וחסידות יתר, אך לא עבירה. ההסבר שלנו גם מסביר בדרך שונה את מצוות עשה שבנידה. מצוות עשה שבנידה היא כפשוטה מצוות עשה ממש. המצווה לקיים יחסי אישות בימים שהיא טהורה, מצוות יישוב העולם שחז"ל מכנים אותה מצוות פרו ורבו. כפשוטה, ללא המסגרת המונחית של ההלכה זו מתאימה להיות מצוות עשה. כל החמרה בהרחקת נידה היא הקלה במצוות פרו ורבו, או גורמת למיעוט בפרו ורבו, על כך מתריסים חכמים וקובעים מסגרת הלכתית חריגה עונש על הוראת בית דין להחמיר.
אם כן כל השאלות והבעיות שהעלינו מתבארות אם נקבל את ההשערה שלפינו פולמוס נגד בית הדין הגדול שבהשראת הצדוקים ונגד הכהן הגדול (הצדוקי אף הוא). כאמור, לפי דרכנו,  אותה הצענו במבוא הלכות הוריית בית דין, לא נאמרו בימי הבית ולא התבצעו הלכה למעשה. הם נקבעו בדור יבנה במסגרת ההתנגדות לתרבות הוויכוח מחד גיסא, ולזיכרון ההיסטורי מבית הדין הגדול כפי שפעל רוב ימי בית שני. במסגרת הפולמוס נקבעו מונחים והלכות שמאוחר יותר לא התאימו למערכת המונחית. תנאים מאוחרים כבר אינם מכירים את רקע ההיסטורי וההלכה של הוריית בית דין יצאה למסלול נפרד מנותק מחיי המעשה ומהאידיאולוגיה שעוצבה בבית המדרש התנאי מדור אושה ואילך.

Mishnah 5

<small>עפ”י כתב יד קופמן</small>
יחיד מביא קורבן, בין השאר אם שמע קול אלה (ויקראה', א) מעשה המנוסח "לבטא בשפתיים" (ויקרא ה', ד). את המונח "קול אלה" אפשר לפרש במי ששמע קללה נגד רבון העולמים, או שאדם אחר השביע אותו ב'אלה' שיבוא להעיד בעדו, אם יודע הוא משהו על המעשה הנדון. חז"ל פירשו את שני הפסוקים בשבועת עדות (שבועות פ"ד מ"ב-מ"ד). על מצב זה קובעת המשנה שיחיד שחטא ועבר על לא תעשה חייב קורבן.
<b>אין חייבין על שמיעת קול ועל ביטוי שפתים</b>– אם בית דין טעו בהוראתם בנושא כזה של עדות, אין הם חייבים קורבן.<b> ועל טומאת מקדש וקדשיו</b>– וכן אם טעו והורו לפלוני להישאר במקדש למרות שנטמא. כבר במשנה ד' נקבע ש(בית הדין שטעו) אין חייבים קורבן על טעות בתחום ההלכתי של טומאה וטהרה הנעשה במקדש. משנתנו חוזרת על כך ומשתמשת במונח ההלכתי הרווח יותר 'טומאת מקדש'. טומאת המקדש הוא מונח בעל משמעות צרה יותר, ואילו "על לא תעשה שבמקדש" (לעיל משנה ד) רחב יותר. המשנה שלנו כוללת אפוא חזרה על המשנה הקודמת. מן הסתם היא הייתה משנה ערוכה שהעורך האחרון מצא בגנזיו, והוא הובאה למרות שיש בה כפילות כדי להוסיף את עניין שבועת העדות. זו חזרה על אותו נושא בעריכות שונות. תופעה זו של חזרה מעידה על עריכה שונה מיתר המשניות, וכפי שכתבנו בפירוש המשנה קודמת מצאנו תופעה זו באופן מובהק במשנת נגעים.
המשפט במשנתנו חוזר על האמור במשנה הקודמת. אם נדקדק בלשון המשנה יהא עלינו לחקור את טיבה של הכפילות. אך לפי דרכנו הכפילות מלמדת רק על מקורות שונים, והעורך הביא את שני המקורות בלשונם, משום שבכל אחד מהם חידוש.<sup class="footnote-marker">31</sup><i class="footnote">ראו המבוא הכללי לפירוש המשניות. על טיעון זה חלק שטינפלד, הנשיא, עמ' 191. </i>
אין במשנה הסבר רעיוני מדוע בתחום זה הוריית בית הדין איננה עילה לחובת קורבן (אם התברר שטעו ואדם חטא לפי הוראתם). מבחינה טכנית ההסבר פשוט. בית דין חייבים רק בדבר ששגגתו חטאת ואילו בעבירות אלו היחיד חייב בקורבן 'עולה ויורד'. הסבר זה הוא טכני-משפטי אין בו הסבר לרעיון או למחשבה שמאחורי הקביעה הטכנית. ברצוננו להציע הצעה להסבר רעיוני להלכה, אם כי קשה להוכיחה. לפי ההיגיון של המסכת אם תלו העושים את החלטתם בבית הדין, בית הדין חייב קורבן, ואם לא תלו בבית דין, העושה חייב. לאור נתיב זה מתבקשת המסקנה שאם הורו בית הדין או הכהן המשיח הוראה בהלכות מקדש (או בדיני כניסה למקדש) וכן בהלכות עדות בבית משפט, אין הוראתם תקיפה, אחרת אין סיבה שייפטרו מקורבן. לפי הצעתנו במשנה הקודמת הדברים מתבארים. חכמים רוצים להדגיש שבשני תחומים אלו שבהם בית הדין הגדול של המקדש פעל, הוא חסר סמכות. דווקא בתחומים המובהקים ביותר שלו הוא בלתי רלבנטי. מובן שלא זו הייתה המציאות, אלא זו קריאת תגר של חכמים על ההתנהגות הבלתי נאותה של בית הדין הגדול בעבר. קריאה לסוג של אנרכיזם מצפוני. עד כאן הנימוק מסביר את הפטור בטומאת המקדש. אך אין בכך הסבר להחרגה של השבועה.
בכך עסקנו במסכת שבועות. ראינו שכבר בתקופת התנאים, ועוד יותר בתקופת האמוראים, היה חשש רב משבועת שקר ושבועת שווא. החשש כוון בראש ובראשונה כמובן לנשבע אך גם התובע וגם בית הדין נתפשו כאחראים לאסון שקרה. ההלכה במשנה באה כנגד חשש זה. בית הדין שטעה והשביע לא חטא, הרי הם לא ציוו על הנתבע להישבע לשקר, אלא הוא בחר בכך. בעצם כמעט אין מצב שבו בית דין יצוו על אדם להישבע לשקר. להיפך הם תמיד ידגישו שעליו להישבע על דבר אמיתי. ואם לא שיודה באשמה. זו גם מטרת השבועה, כמובן. אבל בעם רווח החשש, וגם בית חברי בית הדין, מתוך תחושת האחריות שלהם. המשנה נדרשה אפוא לציין שבית הדין אינם חייבים על שוגג כזה. לא הם גרמו לשבועה השקרית.
הסברנו את משנתנו בהוראת טעות. זאת למרות שבספרא מופיעה מקבילה למשנה ובה הדיון הוא על אשם תלוי. הסברנו כך משום שזה ההקשר של הפרק שלנו. בתוספתא הוריות (פ"ב ה"א) מנוסחים הדברים באופן כללי יותר:
אילו דברים שבין כהן גדול לכהן הדיוט. פר הבא על כל המצות, ופר יום הכיפורים, ועשירית האיפה. לא פורע ולא פורם, אבל פורם הוא מלמטה וההדיוט מלמעלה. אין מיטמא בקרובים, ומצווה על הבתולה, ומוזהר באלמנה, ומחזיר את הרוצח. ומקריב אונן, ואינו אוכל. ומקריב חלק בראש, ונוטל חלק בראש. וכל עבודות יום הכיפורים אינן כשירות אלא בו. ו<u>פטור על טומאת מקדש וקדשיו</u>. וכולן נוהגין במשיח שעבר, חוץ מיום הכיפורים ועשירית האיפה. וכולן נוהגין במרובה בגדים שעבר, חוץ מפר הבא על כל המצוות. וכולן אין נוהגין במשוח מלחמה, חוץ מחמשה דברים שפירש הכתוב בפרשה. לא פורם ולא מיטמא בקרובים. ומצווה על הבתולה ומוזהר על האלמנה. מחזיר את הרוצח דברי ר' יהודה, וחכמם אומרים, אין מחזיר את הרוצח.
עושה רושם שלפי התוספתא כהן גדול פטור לא רק על הוראתו, אלא אם עבר באופן אישי עבירה בתחום טומאת המקדש. למעשה רמז לכך גם בדבר המשנה על מצוות עשה שבנדה. מדובר באופן כללי שזו מצוות עשה שיש בה ענישה, ולו דווקא על הוראת בית דין בנושא. בוודאי שבית הדין כולו איננו יכול לעשות עבירה בתחום של מצוות נידה. לפחות לא לפי משמעות הבבלי שצריך לעכב את הפרישה כדי שלא יהנה ממנה.
<b>והנשיא<sup class="footnote-marker">32</sup><i class="footnote">במעט עדי נוסח (מ, ב, פ) 'משוח' וההמשך מוכיח שאכן הגרסה נשיא נכונה. החילוף משיח-משוח תדיר.</i> כיוצא בהן דברי רבי יוסי הגלילי</b>–לפי ההמשך רבי יוסי מתחיל נושא חדש, הוא שובץ כאן משום שרבי עקיבא מצמצם את הדין לשבועה הנזכרת קודם במשנה. אבלרבי יוסי איננו מדבר דווקא על שבועה. העיסוק בנשיא הוא משום שהוא נזכר בתורה.<sup class="footnote-marker">33</sup><i class="footnote">לנוחיות העיון מובאת טבלת ההלכות בתורה פעם נוספת.</i>
הלכות שוגג
במדבר
ויקרא
קהל בשגגה
פר ושעיר
פר ועוד פר?
קהל במזיד
נפש אחת בשגגה
עז
נפש אחת במזיד
כרת
כהן המשיח בשגגה
פר
נשיא בשגגה
שעיר עזים
בתורה הוא מביא קרבן מיוחד, שעיר עזים. לכאורה זה קורבן מיוחד, שכן סתם יחיד מביא עז. אבל כפי שראינו לעיל חכמים הבינו שעז ושעיר עזים חד הם. אם כן 'כיוצא בהן' בכהן גדול וציבור הוא לא לעניין קרבן אלא לפרט אחר.
מספר אפשרויות עיקריות לפירוש המשנה:
א. הנשיא דינו ככהן גדול, וכמו בית דין (העדה כולה) זאת בניגוד ליחיד. היחיד חייב רק על עשייתו, ולא על הורייה, או דיבור. ואילו בית דין וכהן גדול חייב גם על הורייה, אם כי ראינו שחז"ל ממעטים להדגיש את זכותו להורות. כפי שגם אמרנו כל המסגרת של 'הורייה' היא פרשנות של חכמים ואיננה בתנ"ך, חכמים מכילים אותה גם על הנשיא. הווה אומר שגם לו 'זכות' הורייה. ב. הנשיא כמו כל יחיד ויחיד מישראל. היחיד נזכר בפרשה הבאה במקרא (הסדר הוא כהן גדול, כל העדה [בית דין], נשיא, יחיד. וכיוצא בכל יחיד ויחיד הוא חייב אם עשה עבירה בשוגג כך הבין הבבלי (ח ע"ב).<sup class="footnote-marker">34</sup><i class="footnote">הבבלי מנמק את ההלכה בדבר הנשיא בכך שהמלך לא דן ולא דנים אותו. מכאו יש להבין שדין הנשיא כדין מלך, והמלך לא משתתף במשפט כלומר איננו מורה הלכה.</i>
ג. הנשיא גם הוא פטור אם הורה על ענייני שבועה בבית משפט ובענייני מקדש.
הפירוש השלישי עומד בניגוד למשנה ז. ברם, בתוספתא שנביא בפירוש למשנה ז ר' שמעון חולק על דין נשיא. נמצאנו למדים שפירוש ג' מיסב את המשנה לעמדתו של רבי שמעון. להלן נשקול את הפירושים השונים, ונסביר מדוע בוחרים אנו בפירוש השני. הפירושים לקטע תלויים כמובן גם בזיהויו של ה'נשיא' הנזכר בתורה, וגם בכך נעסוק להלן בהמשך הפירוש למשנה.
התלמודים כנראה גרסו בדברי רבי יוסי שגם הכהן המשיח פטור מחטאים במקדש (ירושלמי מו ע"ד; בבלי ח ע"ב-ט ע"א)<sup class="footnote-marker">35</sup><i class="footnote">כל הקטע בבבלי מ"אמר ליה ר' עקיבא" כנראה תוספת סופרים. ראו פירוש הרא"ש לבבלי ט ע"א. שטינפלנד, נשיא, עמ' 195-ואילך.</i> אבל בעדי הנוסח נוסחה זו שולית.
<b>רבי עקיבה אומר הנשיא חייב בכולן</b> – לפי הפירוש הראשון, פירוש המשפט שחייב בכל המקרים הללו כשהורה והיו בקהילה אנשים שחטאו מתוך שתלו בהוראתו. לפי הפירוש השני הנשיא חייב כשעשה כל עבירה, מדעתו, ולפי הפירוש השלישי חייב כשהורה הורייה שגויה בענייני משפט, חוץ מהנזכר לעיל (שבועה וטומאת מקדש). <b>חוץ משמיעת הקול</b> – 'שמיעת קול' הוא המונח שנזכר במשנה הקודמת (מ"ה), ולפי פירושם של חכמים הוא המקרה שבו נשבע הנשיא לשקר, או נשבע לשקר (בשוגג) שאינו יכול להעיד במקרה פלוני. לפי הפירוש השני המשפט מתפרש בקלות ובשופי. הנשיא חייב בכל המקרים שעשה שלא כהלכה (בשוגג), חוץ מענייני משפט. במקרה זה כשהטיל שבועה על פלוני, שלא צריך היה להישבע. עד כאן רבי עקיבא כרבי יוסי הגלילי, ו'ביטוי שפתים' הוא 'שמיעת קול', ושניהם שבועות לשקר. ורבי עקיבא איננו חולק אלא רק מוסיף נימוק.
<b>שהמלך לא דן ולא דנין אותו</b> – מכיוון שהמלך לא משתתף בהליך משפטי, הרי שאם נשבע לשקר איננו חייב, שכן הוא פטור מלהעיד.<sup class="footnote-marker">36</sup><i class="footnote">בנוסחאות רבות אחרות דין העדות מופיע בהמשך וליתא בכתב יד קופמן. אבל העניין עצמו מוכר מהמקבילה בסנהדרין.</i> המדובר בעיקר כשנשבע שאין לו מידע על עניין הנדון בבית דין, שכן אין אפשרות הלכתית שבא לבית הדיון להעיד (והעיד לשקר). הסבר זה מתאים לפרשנות השנייה בלבד, שכן מדובר בה על השתתפותו בהליך המשפטי בעצמו, כלומר על עשייה. המשפט במשנה מעיד שה'נשיא' הוא כמלך ונברר זאת להלן.
ברם, לפי הפירוש הראשון והשלישי הנשיא חייב על הוראתו והנימוק שהמלך לא דן ולא משתתף בהליך המשפטי, איננו תקף. זו אפוא ראיה לפירוש השני שהצענו.
נפתח בביטוי "המלך לא דן". המשפט שאוב ממסכת סנהדרין פ"ב מ"ב, והמשכו "לא מעיד ולא מעידין אותו" וזהו הקטע החשוב למשנתנו. המשפט מובא במשנתנו כדי להסביר שה'נשיא' מתפרש כמלך, והדבר קשה, וכי לא ידעו חכמים להבחין בין מלך לנשיא? ומדוע לא נזכר דין הנשיא במסכת סנהדרין שאותה מצטטת משנתנו. יתר על כן בהסברנו שם ראינו שלפחות לפי הבבלי המלך הנזכר הוא מלך בלתי הגון, למה הוא מכונה במשנתנו נשיא? לפיכך אולי צריך להסביר שהמשפט הוא אסמכתא חלשה, בבחינת 'זכר לדבר'. כמו שחכמים מביאים פסוקים שאינם מתאימים בדיוק לתוכן ההלכה, כך גם כאן לפנינו דרשה למשנה. פירושים דרשניים למשנה הם נדירים בתלמוד, אך מופיעים לעתים.
במה חולק רבי עקיבא על רבי יוסי הגלילי? לפי פירושנו הוא חוזר על הלכתו ומוסיף דרשה או נימוק. אבל גם אפשר שלדעת רבי עקיבא רק משמיעת קול הוא פטור (אם אחר השביעו להעיד עבורו) משום שאיננו חלק ממערכת המשפט, אבל על 'ביטוי שפתים' (אם נשבע לשקר ועל טומאת מקדש וקדשיו הוא חייב. הוא איננו חייב להתנדב להעיד (גם אם יש לו מידע) מכיוון שאיננו מעיד, אבל אם בא מרצונו לבית הדין והעיד לשקר, או סתם נשבע לשקר הוא חייב.
הסבר זה שלפיו יש הבדל הלכתי בין 'שמיעת קול' ל'ביטוי שפתים' מאפשר לקבל גם את הפירושים הראשון והשלישי. הנשיא איננו רשאי להורות על ענייני משפט, ולפי רבי עקיבא רק על ענייני עדויות ישירות הוא איננו מעיד (פטור אם העיד שקר). לפי הפירוש הראשון משמעות המשנה תהיה:<u> הנשיא כיוצא בהן דברי רבי יוסי הגלילי</u><b>–</b>כלומר שחייב על הוראתו שגרמה לעשייה של מישהו בציבור (ש'תלה בדעתו'). ורבי עקיבא מצמצם ואומר שגם הנשיא פטור אם הורה בענייני משפט מאותו נימוק של הסתייגות מהוראת המלך.
מיהו הנשיא? ברובד המקראי השאלה פשוטה. בתואר נשיא מכונים נשיאי השבטים. אפשר שחכמי המשנה יתייחסו לנשיא כזה. אם כך הדיון במשנה כולו תיאורטי שהרי בימי המשנה כבר לא הייתה חלוקה לשבטים, והתואר נשיא היה חסר משמעות. את המונח שבט ניתן לתעתק למסגרת מימי חכמים. שבט יהיה אזור, מחוז מינהלי (יהודה, שומרון גליל) או אוכלוסייה יהודית אך מטיפוס חריג. כגון אדומים שהתגיירו. אבל למונח נשיא שבט אין משמעות בעולמם של חכמים. לא היו ראשי אזורים שיהוו מעין תחליף לנשיא המקראי. אי אפשר לשלול את הפרשנות שהדיון של חז"ל הוא מקראי. הם עשויים לדון בסמכויות ה'נשיא', גם אם בימיהם לא היה תואר כזה קיים. גם בספרות קומראן דנים בנשיאי ישראל אף שלא היו בעלי תואר כזה בפועל.
בחלק מהמסורות מוסבר שהנשיא הוא מלך. פירוש זה מופיע במפורש כבר במשנה להלן (פ"ג מ"ג). כך מפרשת התוספתא: "איזהו נשיא? נשיא ישראל ולא נשיא שבטים" (פ"ב ה"ב). הנימוק הוא שנשיא הוא כינוי לשליט על. פסוק אחר עליו מסתמכים אלו הוא "וַאֲנִי ה' אֶהְיֶה לָהֶם לֵאלֹקִים וְעַבְדִּי דָוִד נָשִׂיא בְתוֹכָם אֲנִי ה' דִּבַּרְתִּי" (יחזקאל ל"ד, כד)<sup class="footnote-marker">37</sup><i class="footnote">בתרגום השבעים 'ארכון' שמשמעו ראש ומנהיג, אך לא מלך. בתרגום זה גם בפרשתנו בספר ויקרא 'נשיא' הוא ארכון. </i>אם כן דוד המלך מכונה "נשיא".
וכן: 'נשיא' יכול נשיא שבטים כנחשון? תלמוד לומר' ועשה אחת מכל מצות ה' אלהיו' ולהלן הוא אומר 'למען ילמד ליראה את ה' אלהיו'. מה אמור להלן נשיא שאין על גביו אלא ה'  אלהיו, אף נשיא האמור כאן שאין על גביו אלא ה' אלהיו" (ספרא ויקרא, דבורה דחובה פרשה ה ה"א, יט ע"ג) פירוש זה חוזר בתלמודים (ירושלמי הוריות פ"ג ה"ב, מז ע"ג; בבלי, הוריות י ע"א).
הזיהוי שנשיא הוא המלך הוא כנראה דרשה, שהרי מדוע לא תשתמש המשנה בביטוי 'מלך'? ועוד יותר קשה למה התורה לא משתמשת במונח המקובל 'מלך'. הכרחי להבחין בין מלך לבין נשיא גם לפי לכל ההבחנות הפרשניות מהו נשיא, שאותן נציע להלן.
מפתה מאוד לפרש שהנשיא במשנה הוא הנשיא של ימי חז"ל. כמו רבן שמעון בן גמליאל, או רבי יהודה הנשיא. הנשיאים ישבו בבית הדין, ואף עמדו בראשו. וכי יאה להם התיאור "מלך אין דן ואין דנים אותו?" גם נשיאי השבטים של תקופת המקרא, שאיננו יודעים על כוחם מאומה, מן הסתם לא חל עליהם הדין המיוחד למלך. הרי אפילו משה שעמד מעליהם, השתתף בדיונים ודן. הרי נאמר במפורש ששרי המאות והאלפים דנים בדברים הקטנים, ורק הדברים הגדולים או הקשים מובאים למשה. הנשיאים ושרי האלפים נבחרו כדי לנהל משפטים, כיצד יאמר עליהם שאינם דנים? אם כן המלך לא דן וכו', איננו הנשיא, ודאי שלא הנשיא של ימי חכמים. אם כן על כורחך הדימוי של הנשיא למלך הוא ספרותי בלבד.
כאמור בזמנם של חכמים פעלה דמות שלטונית נוספת שכונתה 'נשיא', הכוונה לנשיא ישראל, הפטריארך ביוונית. הראשון שכונה כך היה כנראה בר כוכבא, החותם בשטרותיו ובמשקלותיו "נשיא ישראל ופרנסו". לדעת גודבלאט הוא חידש את התואר, ולכל היותר הוא חודש מעט לפניו<sup class="footnote-marker">38</sup><i class="footnote">לדעת גודבלאט המסורת בחגיגה פ"ב מ"ב המונה רשימת נשיאים מימי בית שני היא אנכרוניסטית, וכן מקבילותיה הרבות. ראו תוספתא חגיגה פ"ב ה"ח והנספח לפירושנו בפסחים פ"ו. אנו מסכימים עימו בנקודה זו. ראו פירושנו למשנה. עם זאת קשה להניח ששמעון בן כוזיבא חידש את המונח. לו היה זה חידוש של המורד היהודי, לא היו הרומאים מאמצים את המונח ומאפשרים מינוי 'נשיא' אחרי המרד. במקורות הרומיים מכונה הנשיא תמיד פטריארך, ולפיכך אפשר בדוחק שהתואר נשיא היה רק יהודי פנימי. מכל מקום גם הלל מכונה נשיא (תוספתא פסחים פי"ד ה"ד ומקבילות), ואף זה תואר אנכרוניסטי, כלומר ביטוי למנהיגות בעזרת תואר שנוצר רק מאוחר יותר. </i>.
עדיין נותר לברר האם רבן גמליאל דיבנה כונה נשיא.<sup class="footnote-marker">39</sup><i class="footnote">גודבלאט, נשיא; גודבלאט נשיאות וראו פירושנו לחגיגה סוף פ"ב מ"ב.</i>בספרות חז"ל הוא מתואר כמנהיג לאומי ובעל כוח רב, שאף זכה להכרה מהשלטונות. אבל התואר 'נשיא' מופיע בתדירות רק בפי חכמים מדור אושה ואילך. המקורות לתואר נשיא מדור יבנה עמומים יותר. כך למשל מספרת המסורת:
<b>משנה עדויות פ"ז מ"ז</b>         <br>הם העידו שמעברים את השנה על תנאי <br>ומעשה ברבן גמליאל שהלך ליטול רשות מהגמון בסוריא ושהה לבא ועברו את השנה על תנאי לכשירצה רבן גמליאל וכשבא אמר רוצה אני ונמצאת השנה מעוברת          <br><b>בבלי סנהדרין יא ע"א</b>  <br>תנו רבנן: אין מעברין את השנה אלא אם כן ירצה נשיא.  <br>ומעשה ברבן גמליאל שהלך ליטול רשות אצל הגמון אחד שבסוריא, ושהה לבוא, ועיברו את השנה על מנת שירצה רבן גמליאל. וכשבא רבן גמליאל ואמר רוצה אני – נמצאת שנה מעוברת <br>
הבבלי מצמיד את מעשה רבן גמליאל לכלל ההלכתי שהנשיא הוא האחראי על עיבור השנה. במשנת עדיות המעשה קשור לרבן גמליאל, אבל תפקיד הנשיא הוא תוספת בבלית בלבד. מאידך המעשה בנטילת רשות מההגמון מעיד על תפקודו של רבן גמליאל כמנהיג לאומי.
וכן במסורת אחרת: "סנהדרין היתה כחצי גורן עגולה, כדי שיהיו רואין זה את זה. הנשיא יושב באמצע, וזקנים יושבין מימינו ומשמאלו. אמר' ר' אלעזר בר' צדוק כשהיה רבן גמליאל יושב ביבנה, אבא ואחר מימינו וזקנים משמאלו. ומפני מה אחד יושב על זקן מימינו, מפני כבודו של זקן. " (תוספתא סנהדרין פ"ח ה"א). לכאורה רבי צדוק מספר על רבן גמליאל כמבצע את תפקיד הנשיא. ברם, ייתכן לחלק את הברייתא, ולראות בה הלכה עקרונית, ומעשה היסטורי. המעשה (שמספר רבי צדוק) איננו קשור לכלל. העורך ראה במעשה את יישומו של הכלל (בשינוי מה). אבל במקורו ייתכן שהכלל נוסח מאוחר יותר, והמעשה סופר לכשעצמו. לפיכך אין בברייתא עדות לא לתוארו של רבן גמליאל כנשיא, ולא לפעילות סנהדרין כמוסד בימי רבן גמליאל.<sup class="footnote-marker">40</sup><i class="footnote">לשאלה זו של פעילות הסנהדרין בדור יבנה ראו ראו במבוא למסכת סנהדרין. </i> עם זאת כפשוטו הברייתא מתארת את פעילות הסנהדרין והנשיא יחדיו כגופים קיימים, וכבר בדור יבנה.<sup class="footnote-marker">41</sup><i class="footnote">וכן בשמחות פ"ט ה"ב: "הכל חולצין על חכם ועל תלמיד. חכם שמת חולצין לפניו את הימין, אב בית דין שמת חולצין לפניו את השמאל, נשיא שמת חולצין לפניו את שתי ידים" (ומעשה כשמת רבי אליעזר וחלץ רבי עקיבא לפניו את שתי ידיו... ". לכאורה היה מקום להסיק שרבי אליעזר נחשב לנשיא, ולא היא, אין עדות לתפקידו של רבי אליעזר כנשיא. והדוגמה איננה להתנהגות לאחר מות הנשיא אלא להתנהגות חריגה על מות חכם.</i>
נוסיף עוד שאיננו יודעים כיצד כונה בזמנו שמעון החשמונאי. בספר מכבים ב' הכתוב יוונית, הוא מכונה "אתנרך" שמשמעו המילולי שליט עם. כך מכנה אותו גם יוספוס. ברור ששמעון לא זכה לתואר מלך (שנשמר למלכי בית דוד?) בנו יוחנן כבר קרא לעצמו ביוונית מלך (בסילאוס) ובעברית כהן גדול בלבד. ייתכן שבעברית שמעון כונה 'נשיא'. בנו לא העיז להשתמש במונח העברי הטעון 'מלך' אך גם לא רצה להסתפק בתואר פחות מ'מלך', ולכן בעברית כינה עצמו רק כהן גדול.ייתכן אפוא שהתואר נשיא הוא שיקום של התואר הקדום. לפרשנות אפשרית זו משמעות היסטורית רחבה.
מכל מקום בתקופת התנאים לפחות מדור אושה ואילך הנשיא הוא דמות ממשית פעילה וממשית, זאת בניגוד לכהן הגדול והמלך שהם זיכרונות מקראיים או זיכרון מימי בית שני. במשנתנו רבי עקיבא עוסק בנשיא, ואם הנשיא במשנה הוא הנשיא הריאלי הרי שדיבור עליו מיוחס כבר לחכם מדור יבנה. מכל מקום אם התואר נשיא נוצר רק בדור אושה, ואם נניח שהמשנה שלנו מנוסחת כפי שיצאה מפי התנאים (רבי עקיבא ורבי יוסי הגלילי) הרי שהם טרם התכוונו לנשיא– פטריארך.
התואר נשיא מופיע כבר במימרא המיוחסת לרבן יוחנן בן זכאי:
 אמר רבן יוחנן בן זכאי אשרי הדור שהנשיא שלו מביא חטאת על שגגתו, אם על שגגתו מביא חטאת צריך לומר מהו על זדונו, אם נשיא שלו מביא חטאת צריך לומר מהו הדיוט נשיא יכול נשיא שבטים כנחשון תל ועשה אחת מכל מצות ה' אלהיו ולהלן הוא אומר למען ילמד ליראה את ה' אלהיו מה אמור להלן נשיא שאין על גביו אלא ה' אלהיו אף נשיא האמור כאן שאין על גביו אלא ה' אלהיו" (ספרא ויקרא, דבורא דחובה פרשה ה ה"א, יט ע"ג; ירושלמי להוריות פ"ג ה"ב, מזע"ג).
הדרשה השנייה איננה מיוחסת לרבן יוחנן בן זכאי והיא מהלכת בשיטה שנשיא הוא מלך. רבן יוחנן בן זכאי מתייחס לנשיא שבפרשת ויקרא. בימיו ודאי התואר נשיא לא היה קיים. ואם אכן הייחוס מקורי ברור, ריב"ז לא התכוון לנשיא פטריארך.
בתרגומים הארמיים הנשיא מתורגם בדרך כלל בתואר 'רב' או 'רבא' וברבים 'רברבי'. פעם אחת בתואר אמרכל (תרגום ירושלמי במדבר ל"ד כב-כח, אונקלוס במדבר ג', לב ועוד). כל התרגומים מנתקים כל קשר נראה לעין בין הנשיא המקראי (במובן של ראש שבט), לנשיא של זמנם. אף שבימי המתרגמים הארמיים התואר היה מקובל.<sup class="footnote-marker">42</sup><i class="footnote">לא נדון כאן בזמנם של התרגומים. נוהג התרגום לארמית בקריאה בבית הכנסת (התרגום הריטואלי) החל לדעתנו רק לאחר דור יבנה (ראו ספראי, תרגום). התרגומים שבידינו הם אמוראיים ובתר אמוראיים. ראו שנאן, תרגומים. עם זאת היו תרגומים קדומים כבר בימי בית שני ששימשו ללימוד ולהסברה.</i> נראה שהתרגומים הבינו את המונח 'נשיא' כתואר בלתי פורמאלי כמו "נשיא אלהים אתה בתוכנו" (בראשית כ"ג, ו). על כל פנים מעניין שהמתרגמים לא ראו בנשיא את הנשיא של ימיהם.
במשנת סנהדרין פ"א דנה המשנה במעמד בית הדין, הכהן הגדול, והמלך ואילו הנשיא איננו נזכר כלל, לא הנשיא שבמשנתנו ולא הנשיא-פטריארך. ההסבר טמון בכך שכל ההגדרות במסכת סנהדרין הן תיאורטיות ואגדיות ולכן המלך האגדי נידון, וכן בית דין של עשרים ושלושה ושל שבעים ואחד, אך לא הנשיא הקונקרטי והמוחשי.<sup class="footnote-marker">43</sup><i class="footnote">ראו המבוא למסכת סנהדרין. </i>
מעתה נשאלת השאלה האם הנשיא במשנתנו (הוריות) הוא אכן מלך, או נשיא שבט, אולי סתם איש מכובד, או הנשיא של זמנם (פטריארך). והאם ייתכן שחכמים שדנו בנשיא המקראי ראו לנגד עיניהם את הנשיא של ימיהם. חכם העומד בראש העדה ובראש בית הדין. המימרות במשנה מיוחסות לרבי עקיבא ורבי יוסי הגלילי, והן מלפני דור אושה. אם התואר נשיא חודש על ידי בן כוזיבא הרי שהנשיא של המשנה איננו יכול להיות הפטריארך. אבל אם התואר נשיא נוסד כבר בדור יבנה, אפשרות כזאת קיימת ומפתה. אין במקורות התנאיים הדנים בנשיא בקשר לפרשת הוריות (כולל המקבילות במדרשי ההלכה) רמז שיאפשר לקדם את בירור ההשערה. ברם, בפירושנו להלן בפ"ג מ"ב נראה שלפחות בזמן האמוראים סברו בארץ ישראל ובבל גם יחד, שאכן הנשיא הנדון כאן, הוא הנשיא הפטריארך, ודרשה המזלזלת בנשיא של משנתנו נחשבה כפגיעה מכוונת ברבי יהודה נשיאה.<sup class="footnote-marker">44</sup><i class="footnote">הנשיא ראה בכך חוצפה, ושלח את עבדיו להכות (ירושלמי, סנהדרין פ"ב ה"א; יט ע"ד-כ ע"א; הוריות פ"ג, ה"ב, מז ע"ג). ר' יוחנן יוצא להגנתו, מבלי להתייחס לתוכנם של הדברים. הנשיא מתפייס עם ריש לקיש. להלן נביא את המשך המסורת התלמודית על התנגשות זו שבין הנשיא לחכמים.</i> מעניין שהתלמודים מציעים את הפירושים השונים למונח 'נשיא' כדיון רצוף מבלי לתת את הדעת (בגלוי) לסתירה שין שתי הפרשנויות. היחס לפרשניות השונות שונה מזה שבדיון הלכתי רגיל. הוא מאפיין יותר דרשות מאשר דיון הלכתי.

Mishnah 6

<small>עפ”י כתב יד קופמן</small>
<b>כל מצוה שכתוב בתורה</b>– ברוב עדי הנוסח מצוות שבתורה, בלי ההדגשה ש'כתוב בתורה'.<sup class="footnote-marker">45</sup><i class="footnote">הנוסח 'כתוב בתורה' רק בכתב יד קופמן. ואכן בסופו של דבר חיוב הזדון והשגגה נאמר רק פעם אחת ולא בכל מצווה לחוד. מצוות ברבים גם ב- א, י2, ל1, פ3 ובכל הדפוסים. אבל הנוסח מצוות מתועד גם הוא היטב (קופמן, ג1, ג4, ף, ג14, ועוד).</i> אכן אין מדובר במצוות שבהכרח כתוב עליהן בתורה כך, אלא שלפי חכמים חייבים על זדונן כרת ושגגתן חטאת. אלו מנויות במסכת כריתות, ורובן מופיעות בתורה, לא תמיד במלוא עונשן.<b> שחייבין על זדונן כרת ועל שיגגתן חטאת</b>– כאמור זו אחת ההגדרות על מה חייבים כהן משיח, בית דין וכל הנזכרים בפרשה (לעיל משנה ג). <b>היחיד מביא כשבה או שעירה</b>– זה קורבנו של השוגג בחטאת(ויקרא ד', כח).<b>והנשיא שעיר –</b> ככתוב בתורה (שם ד', כב) <b>ומשיח ובית דין מביאין פר</b>– ככתוב בתורה שם (ד', י, יד). <b>ובעבדה זרה היחיד והנשיא והמשיח מביאין שעירה ובית דין פר ושעיר פר לעולה ושעיר לחטאת</b>– בבמדבר ט"ו, כז, נאמר שאם נפש חטאה בשגגה קורבנה עז בת שנתה. חז"ל מפרשים את הסתירה בכך שפרשת ויקרא עוסקת בשאר חטאים ובהם יש הבדל בין יחיד לבין ציבור ונציגי ציבור,<sup class="footnote-marker">46</sup><i class="footnote">יותר נכון מושלי ציבור.</i>ואילו הפסוקים בבמדבר מדברים בעבודה זרה וכל יחיד מביא את הקורבן הנאמר בספר ויקרא, את הקורבן שבספר במדבר, אבל הציבור מביא את שניהם. הפרשה בבמדבר מדברת ביחיד "ואם נפש <u>אחת</u> תחטא", וכן חייב היחיד רק את הקורבן שבויקרא. והציבור חייב בקורבן ציבור באמור בספר ויקרא, ובנוסף את קורבן היחיד שבספר במדבר. מבחינת פרשנות המקרא הסבר מתוחכם זה מסביר את סתירת הפסוקים. מבחינת הממד הערכי-ציבורי או האידיאולוגי מבחין תירוץ זה בין בית הדין האחראי על הציבור, לבין נשיא וכהן משיח מצד אחד, לבין בית הדין. הנשיא והכהן הגדול הם מייצגי ציבור או מנהיגיו, אבל מעמדם הדתי שונה, שכן הם אינם אמורים להיות מורי הוראה.
כאמור מבחינה היסטורית התמונה הפוכה. דווקא הכהן המשיח והמלך בשעתו וכן הנשיא בשעתו היו בעלי הכוח הציבורי ובעלי סמכות ההורייה והלגיטימציה לה. אבל המשנה מעדיפה את האוטופיה ואת החזון על פני המציאות.

Mishnah 7

<small>עפ”י כתב יד קופמן</small>
<b>אשם תלוי היחיד והנשיא חייבין ומשיח ובית דין פטורין</b>– זו צורה אחרת של סיכום ההלכות שבמשניות הקודמות. כאמור שיטת עריכה זו המצרפת צורות סגנונות סיכום שונות של אותו חומר, מצאנו במסכת נגעים. דין אשם תלוי נדון בסוף משנה ד. <b>אשם וודיי הנשיא והיחיד והמשיח חייבין ובית דין פטורין</b>– כאן מבהירה המשנה את מעמדו המיוחד של בית הדין, על פני נציגי הציבור שהם הכהן המשיח והנשיא. אנו מדגישים את הפן הרעיוני, והוא תוצאה של סדרת שיקולים. אשם ודאי בא רק על חמישה נושאים כאמור במשנת זבחים פ"ה מ"ה: "אילו הן אשמות: אשם גזילות, אשם מעילות, אשם שפחה חרופה, אשם נזיר, אשם מצורע". אף אחד מאלה אינם נכללים תחת ההגדרה "זדונם כרת ושגגת חטאת" (משנה ג). נמצא שבית דין שטעו פטורים על הוריית עבירה רגילה, ואין מקרה בו יתחייבו אשם ודאי. נמצאנו למדים שהמסקנה שאינם חייבים באשם ודאי היא כביכול תוצאה של ההגדרות הטכניות המשפטיות. ברם אנו מניחים שלמסקנה כזאת יש נימוקים משלה.
כפי שטענו במבוא למסכת דין זקן ממרא קרוב לדיני הוריות. ובזקן ממרא גם מצינו את ההגדרה 'זדונו כרת ושגגתו חטאת', אך גם מצינו הגדרות אחרות, ומשנתנו מתאימה למשנה ג לעיל, ודוחה את ההגדרות וההגבלות האחרות (החילופיות).
<b> [על] שמיעת קול [ועל] ביטוי שפתים וטומאת מקדש וקדשיו</b>– חייבין. בקטע גניזה 40 נוסף<b>:</b> "דברי רבי שמעון"<b>. ובית הדין פטורין</b>– הוו איננה וו החיבור אלא וו להפרדה כאילו כתוב "ולעומתם". וו זואיננה ברוב עדי הנוסח. מעתיקים מלומדים תיקנו את הנוסח, ואילו בכתב יד קופמן וו משמשת למטרות הרבה,ביניהן להפרדה.<b> היחיד והנשיא והמשיח חייבין שאין כה</b>–'כהן', האות האחרונה כנראה נשמטה, וביתר עדי הנוסח כהן<b>. גדול חייב<sup class="footnote-marker">47</sup><i class="footnote">ב- פ2, נוסף חטאת. </i> על טומאת [ה]מקדש[י] וקדשיו</b>– כהן משיח פטור שכן איננו חייב אם הורה או עשה עבירה במסגרת עסקי מקדש כפי שהוסבר לעיל (משנה ה).הדין שפטורים על הוריית מקדש, נאמר על כהן משיח, ולא נאמר במפורש על בית דין. אבל כך הסברנו את המשפט במשנה ד.
<b>ומה הן מביאין קורבן עולה ויורד</b>– בספר ויקרא נקבע שהמביא חטאת על אותם חטאים המנויים בפסוקים שם, רשאי לבחור בין אפשרויות שונות, בעלות ערך כספי שונה (כבש, עוף, מנחה וכו') ולכך מייחדים חז"ל את המונח "קורבן (קרבן) עולה ויורד". <b>רבי אליעזר<sup class="footnote-marker">48</sup><i class="footnote">המגיה בגליון ב-ד''שמעון'.</i> אומר הנשיא מביא שעיר –</b> שכן הוא במהותו עשיר (בבלי ט ע"ב). מן הסתם גם הכהן המשיח לא היה כעני אבל אין זו חלק מהגדרת התפקיד.
חייבי אשם
בתוספתא ניסוח אחר של הכלל:
ר' שמעון היה אומר בהן כלל 1. כשהיחיד באשם תלוי, נשיא כיוצא בו. ומשיח ובית דין פטורין. כשהוא באשם ודאי, נשיא ומשיח כיוצא בו, ובית דין פטורין. 2. שמיעת הקול, וביטוי שפתים וטומאת מקדש וקדשיו – בית דין פטורין, יחיד נשיא ומשיח חייבין. 3. אלא שאין הנשיא חייב אלא על שמיעת הקול, ולא כהן משיח על טומאת מקדש וקדשיו. 4. שהן בעולה ויורד, ונשיא כיוצא בו, ומשיח ובית דין פטורין. 5. כשהוא בקבועה, יחיד נשיא ומשיח מביאין שעירה, ובית דין פר ושעיר – פר לעולה ושעיר לחטאת. (פ"א ה"י)<b>.</b>
בתוך התוספתא מחלוקת. משפט 1 כר' שמעון שנשיא חייב על שמיעת קול, ומשפט 3 שהוא פטור ממנו. התוספתא היא צורת עריכה נוספת של אותו חומר הלכתי (בשינוי המשנה בפרט אחד). כאמור גם במשנה מצאנו עריכות שונות של אותו חומר, ובתוספתא חומר מקביל ועריכה שונה.
כזכור במשנה ה נקבע שהנשיא כיוצא בהן, והתחבטנו במה הוא דומה 'להם' (לכהן משיח ולציבור), ושם הצענו פירושים שונים למשפט שנשיא כמשיח ובית דין. והם זהים למחלוקת בתוספתא לגבי נשיא.
משפט 5 בתוספתא הוא דין שונה בניסוחים דומים. קורבן עולה ויורד, בא בכל מקרה של חטאת, אשם תלוי בא על ספק, ושוב כהן משיח ובית דין פטורים מאשם תלוי, וחייבים ב'קבוע' באשם ודאי.
אם כן לפנינו ארבעה ניסוחים לאותו מצב הלכתי.
1 גוף המשניות ג-ו.
2 משנה ז.
3 ר' שמעון בתוספתא, לעומת החולק עליו (משפטים 1-2).
4 סתם התוספתא (משפט 3).
זאת ועוד, שלושת הניסוחים האחרונים הם בעלי טיפוס אחד, בעלי אופי חידתי, ולמעשה רק מי שמבין את השפה ההלכתית על בוריה, וכבר למד את ההלכה, מסוגל להבינם. הם נועדו לתלמידי חכמים שכבר למדו את החומר, ורק צריכים סיוע לזכרון ההלכות או סדר ההלכות. הם כבר יודעים מהו אשם תלוי ומתי חייב בו. מי חייב אשם ודאי. הניסוח הראשון הוא אחת מדרכי הניסוח הרגילים במשנה (ובתוספתא), כלומר מקרים ודינם. שלושת הניסוחים האחרים הם נדירים יותר והם כנראה דרך עריכה למדנית יותר של אחד ממנסחי המשנה כזה למשל הוא הדיון במשנהכלים פי"ז מי"ד: "ויש במה שנברא ביום הראשון טומאה, בשני אין בו טומאה. בשלישי יש בו טומאה, ברביעי ובחמישי אין בהם טומאה, חוץ מכנף העוז, וביצת נעמית המצופה... ". דומה לו בכך הניסוח "הרי זה אומר מטמאיך לא טמאוני ואתה טמאתני" (טהרות פ"ח מ"ז) מינוח המאפיין סדרת משניות שחלק סודרו ברצף.
וכן: "אלו ספיקות שטיהרו חכמים ספק מים שאובים למקוה ספק טומאה צפה על פני המים ספק משקין ליטמא טמא, ולטמא טהור. ספק ידים ליטמא ולטמא וליטהר טהור. ספק רשות  הרבים ספק דברי סופרים ספק החולין ספק שרצים..." (טהרות פ"ד מ"ז). גם זה כלל העשוי לשרת למדנים בלבד, אלו שמבינים את המונחים ויודעים במה מדובר.
כמה מהכללים קשורים בהגדרות מספריות. כגון ספק שרצים, שהוא ספק אם השרץ המסוים הזה נכלל ב'שמונה שרצים" (שבת פי"ד מ"א), וכן ספק חולין שהוא ספק אם הטריפה הנדונה היא אחת מ"שמונה עשרה טרפות" (חולין מב ע"א). ספק מים שאובים גם הוא ספק אם כמות המים השאובים היא קטנה או גדולה מהכמות שנקבעה (שלושה לוגים מים שאובים הפוסלים את המקוה). ייתכן שמקור הכללים החידתיים הללו הוא בתרגיל לחידוד התלמידים כמו שהציע פעם רבי יוחנן (ירושלמי נדרים פי"א ה"י, מב ע"ד ופירושנו לנדרים שם פי"א מ"י). אולי 'לחדד את התלמידים' הוא ניסוח קיצוני ואנו מעדיפים לראות בניסוחים המורכבים הללו ניסוח המכוון לציבור לומדים מתקדם, ולא לציבור הרחב.
להערה האחרונה משמעות בשאלה לטובת מי נערכה המשנה, ומיהו 'קהל הלקוחות' שלה. המשנה מציגה את עצמה כספר לימוד לכלל הציבור אבל היא כתובה בשפה 'פנימית' שנועדה לציבור שכבר יודע לא מעט ומכיר את החיים היהודיים, אך עדיין היא ספר הפתוח לכול. אבל קטעי עריכה מהסוג האחרון שמנינו נועדו לציבור סלקטיבי יותר ובעל רקע מגובש ורחב יותר.
יש להניח שעריכה כזאת היא תנאית מאוחרת שהרי אי אפשר לנסחה אלא אחרי שהפרטים התבררו,<sup class="footnote-marker">49</sup><i class="footnote">ראו פירושנו לפרקים ולמסכתות הנפתחים במספרים כגון נדרים פ"א מ"א; נגעים פ"א מ"א.</i> ואין גם אפשרות לתקן את הניסוח בהתאם להתפתחות ההלכה, שכן בכך היא תאבד את אופייה הספרותי.

Chapter 3



Mishnah 1

<small>עפ”י כתב יד קופמן</small>
<b>כהן משיח שחטא</b>–התחייב בכך בקורבן וטרם הביאו. <b>ואחר כך עבר ממשיחותו</b>– אם הכוונה לכהן משיח במשמעות של משוח מלחמה (כהן המדבר עם העם לפני המלחמה – סוטה פ"ז מ"א; פ"ח מ"ב), שנועד להשתתף זמנית בראש מסע המלחמה, הרי המשנה תמוהה. כל כהן משיח גומר את תפקידו בסוף המלחמה. יתר על כן אם זה מסע כיבוש או הגנת גבולות רחוקים, מן הסתם אין לו הזדמנות להבאת קורבנו אלא לאחר פיטוריו. אם כן אין מקום בחיים למצב כזה של העברה מתפקידו. אלא מדובר בכהן גדול רגיל.
בדורות האחרונים לימי הבית היו מקרים לא מעטים של "כהן שעבר". המקורות התלמודיים וגם יוסף בן מתתיהו מספרים על מקרים של כהן גדול שנפסל בגלל טומאה של מגע עם נכרי ערב יום הכיפורים, או מחמת קרי.<sup class="footnote-marker">1</sup><i class="footnote">ראו ספראי, עבודת האלוהים, עמ' 375-374; ירושלמי ע ע"א; תוספתא יומא פ"א ה"ד; ירושלמי שם פ"א ה"א, לח ע"ג-לט ע"א; הוריות פ"ג ה"ב, מז ע"ד; קד', טז 165, וראו המבוא למסכת יומא ופירושנו ליומא פ"א מ"א.</i> מרובות יותר הידיעות על כהנים גדולים אשר הועברו מתפקידם בידי השלטונות לעתים קרובות, אם בידי הורדוס ואם בידי השלטונות הרומאיים, וכבר החלו בכך השליטים היווניים בימי החשמונאים.<sup class="footnote-marker">2</sup><i class="footnote">תוספתא יומא פ"א ה"ז; ספרי במדבר, בלק סוף פיסקא קלא, מהד' הורוויץ עמ' 173; בבלי, יומא ח ע"ב; קד', טו 23-22, וראו במיוחד את רשימת הכהנים הגדולים שיוסף בן מתתיהו מונה ומעיר על דרך התמנותם בקד' ב,251-224. ראו מאמרו של אלון, פראירתין, בתוך מחקרים, ב, עמ'76-48.</i> הורדוס, ואחר כך הרומאים, אימצו שיטה של החלפת הכהן הגדול כל שנים מספר (רוטציה), כדי להחליש את כוחם ויוקרתם. ברור ששיטה זו "הניבה" מספר גדול של כהנים גדולים שסיימו את תפקידם. הכהנים הגדולים שהוחלפו פסקו אמנם מלשמש בכהונה גדולה, אך נותרו חברים בעילית הבלתי פורמלית של הכהונה. חברים אחרים ממשפחתם היו מועמדים לכהונה גדולה בעתיד (בנים, חתנים, אחים וכיוצא באלו).<sup class="footnote-marker">3</sup><i class="footnote">ראו פירושנו לשקלים פ"ד מ"ב; יומא פ"ו מ"ג.</i> משנתנו מצטרפת לעדויות על כך שכהן גדול לשעבר לא חזר לשורת הכהנים הרגילה, אלא שמר לפחות על חלק ממעמדו החברתי.
חז"ל שאפו שהכהן הגדול ימלא את תפקידו ככתוב במקרא, לכל ימי חייו. אבל הם זכרו את הנוהג של הורדוס ושל הרומאים שהכהן הגדול הוא תפקיד רוטציוני ואמור להתחלף. חז"ל ראו בכהנים אלו של סוף בית שני, כהנים במעמד נחות. הם בזו במפורש לכהנים המתחלפים, ולגלגו על אותם כהנים גדולים שקנו את משרתם בכסף. "תניא, רבי יהודה: וכי לשכת פרהדרין היתה? והלא לשכת בלווטי היתה! אלא, בתחלה היו קורין אותה לשכת בלווטי, ומתוך שנותנין עליו ממון לכהונה ומחליפין אותה כל שנים עשר חודש. כפרהדרין הללו שמחליפין אותם כל שנים עשר חודש, לפיכך היו קוראין אותה לשכת פרהדרין" (יומא ח ע"ב).
פעם היו כהנים טובים שנקראו בולווטים (חברי בולי = מועצה), והיו מתמנים מינוי קבוע לכהן גדול. ועתה הכהנים מתחלפים ברוטציה, וקונים את המשרה בכסף. כמובן שהבולווטים המתחלפים, והכהנים הגדולים שזכו לקדנציה קצרה לא עשו כך מרצונם, אלא הוכרחו לכך בידי הרומאים. גם הכהנים הגדולים שמחים היו אם לא היו מחליפים אותם. אבל הם לא קבעו את החוקים במקדש, אלא הורדוס, ואחריו הרומאים. ברם, מבחינתם של חכמים, הדבר נזקף לחובתם של המתמנים. גם אשמת השוחד איננה כה שערורייתית. זה היה הנוהג הרומי הרגיל שהרוצה להתמנות משלם למפקד הממנה אותו. ההאשמות של חכמים אינן אפוא 'הוגנות' מבחינה היסטורית. אך משקפות את יחסם של חכמים ופרושים לכהן הגדול שהיה בדרך כלל צדוקי, ומינוי של השלטון העוין.
אם כן לומדים אנו שבפועל המשנה רואה לפניה כהן גדול רגיל 'מרובה בגדים' כפי שהוא מכונה בספרות.
וכן בתוספתא בעריכה אחרת (פ"ב ה"א) שכבר ציטטנו: "אילו דברים שבין כהן גדול לכהן הדיוט... וכולן נוהגין במשיח שעבר, חוץ מיום הכיפורים, ועשירית האיפה. וכולן נוהגין במרובה בגדים שעבר, חוץ מפר הבא על כל המצוות. וכולן אין נוהגין במשוח מלחמה חוץ מחמשה דברים שפירש הכתוב בפרשה. לא פורם ולא מיטמא בקרובים. ומצווה על הבתולה ומוזהר על האלמנה. מחזיר את הרוצח דברי ר' יהודה וחכמים אומרים אין מחזיר את הרוצח". אם כן הכהן שעבר ממשיחותו ממשיך להביא פר על כל המצוות, כלומר על הוראתו ומעשהו בזמן שהיה בתפקיד.
<b>וכן הנשיא שחטא</b>– וטרם הקריב קורבן. כמובן שהמשנה מניחה שהנשיא פועל בזמן שבית המקדש קיים, ויש אפשרות להעבירו מתפקידו. אין בידינו לקבוע מה סברו חכמים על דרכי המינוי של הנשיא המקראי. את הנשיא של ימיהם, ניתן היה, בדוחק, להעביר מתפקידו כמו שעשו לרבן גמליאל. כך פירשו לעצמם חכמים את המציאות, אף שמבחינה חוקית ספק אם רבן גמליאל היה בעל תואר רשמי של 'נשיא'.<sup class="footnote-marker">4</sup><i class="footnote">ראו לעיל דיוננו בפ"ב מ"ה.</i>
<b>ואחר כך עבר מגדלתו</b>– הוא מביא קורבן, בהתאם לתפקיד שמילא בעת העבירה, למרות שכבר איננו בעל תפקיד. <b>כהן משיח מביא פר והנשיא [מביא שעיר]</b> –הם מביאים את אותו קורבן שהיו חייבים בזמן שמילאו את התפקיד, למרות שעתה הם בבחינת 'הדיוט' בלבד. בבבלי (י ע"א) דרשות לאישוש ההלכה.

Mishnah 2

<small>עפ”י כתב יד קופמן</small>
<b>כהן משיח שעבר ממשיחותו ואחר כך חטא</b>– כשחטא היה אדם פשוט ('הדיוט' בלשון חכמים)<b> וכן הנשיא שעבר מגדולתו</b>– כאמור במשנה הקודמת לא ברור אם מקרה כזה אפשרי. <b>ואחר כך חטא</b>– כשחטא היה יחיד רגיל.<b> כהן משיח מביא פר –</b> הכהן המשיח נשאר מכובד למרות פרישתו. מן הראוי לציין שהכהנים שהוחלפו היוו תת קבוצה מובילה. הם מכונים כהנים הגדולים, ומתוך קבוצה זו (בניהם, חתניהם) נבחרו ראשי המקדש, והם גם היו מועמדים טבעיים לתפקיד הכהן הגדול באחד הדורות הבאים. <b>והנשיא כהדיוט</b>– הרי הוא כאדם רגיל. מבחינה משפטית ההלכה שלפנינו כוללת סתירה פנימית. אם הולכים אחר המצב בזמן ביצוע החטא, שניהם היו אנשים פרטיים. ואם הולכים אחר הסטטוס המשפטי בזמן הקרבת הקורבן, שניהם עתה אנשים רגילים. אין זאת אלא שנשיא נתפש כתפקיד בר חלוף, שאיננו משנה את מהותו של אדם. ואילו כהן משיח נשאר בכבודו.
עוד בטרם עיון נעיר על המילה "וכן" המילה רומזת לשוויון בין שני פרטים: הפרט הקודם והפרט הבא (כהן משיח ונשיא). ברם השוויון איננו בהלכה, ההלכה בשני המקרים שונה. מילית הדמיון "וכן" מתייחסת רק למקרה זהה. בשניהם מדובר על פורשים מתפקידם.
נשוב למשנה. עדיין משנתנו סותרת את כל האמור בפרקים הקודמים. הסברנו שהנשיא והכהן הורו טעות בשגגה, והתלבטנו איזה תחום סמכות יש לנשיא להורות. ואילו עתה מדובר בוודאי לא בהורייה שהרי בזמן שהורו היו אנשים פרטיים לכל דבר. מכובדים אך ללא תפקיד ומינוי. לכאורה לפנינו סתירה מהותית בדין הורייה בשוגג, אלא שיש לזכור שהתורה כפשוטה כלל איננה מדברת בהוריה, אלא בעשייה בטעות. ואמנם המדרש הסֵב את הפרשה לעניין הורייה, אבל הדרש הוא רק פירוש נוסף על הפשט.
הדרש שואב את הלגיטימיות שלו מכך "ששבעים פנים בתורה" (במדבר רבה נשא פרשה יגטו).<sup class="footnote-marker">5</sup><i class="footnote">מעניין כיצד הפך פתגם מדרשי זה המופיע פעם אחת במקום מאוחר למבטא של תרבות שלמה רבת דורות. </i> עם כל ההערכה למדרש, אין הוא עוקר את הפשט ממקומו. כפשוטו הכהן הגדול והנשיא חטאו בכך שעשו עבירה בשוגג. הם אמנם לא גרמו ישירות לעם לשגות (ולא הורו לו ישירות לעשות כן) אבל הם דוגמה לכל יחיד ולציבור. הם מקריבים קורבן ציבורי משום שמעמדם רם ונישא. הם מנהיגי ציבור, גם אם לא חייבים לציית להם בתחום הדתי (נעדרי סמכות). פירוש פשוט זה הוא יסוד המשנה, ואין המקרא נעקר מפשוטו, למרות המדרש. מבחינה רעיונית הפירוש המדרשי מוריד מכבודם של הכהן הגדול והנשיא. הם לא מורי הציבור, והציבור לא יכול להיתלות בכך שהודרך בדרך לא נכונה. הם זוכים לכבוד ונחשבים כמייצגי ציבור, אך הם לא מוריו לא מכווניו, ואין בכלל מצב של הורייה (לא הורייה נכונה ולא הורייה שגויה), כל אחד נוהג לעצמו. ייתכן שלפי פירוש זה עדיין יש סמכות פסיקה לבית הדין שבהר הבית (בראשות הכהן הגדול) כאמור בפרשת שופטים (דברים י"ז). אבל מטבעם של דברים הפסיקה המפורשת באה רק במקרים מיוחדים, ובדרך כלל ההלכה ידועה, ומי ששגה שגה, לא בגלל לימוד לא נכון אלא בגלל בורות או שכחת היום. מתוך חוסר לימוד וחוסר תשומת לב, ולא מתוך 'עודף לימוד'.
התוספתא למשנתנו חשובה ומציעה כיוון אחר לכל המשניות. עיקר החידוש שבה נוגע למשנה ד, אך אנו מציעים את כולה, פעם נוספת, כעת בגלל ההקשר למשנתנו:
1 אילו דברים שבין כהן גדול לכהן הדיוט א. פר הבא על כל המצות, ופר יום הכיפורים ועשירית האיפה. ב. לא פורע ולא פורם. אבל פורם הוא מלמטה, וההדיוט מלמעלה. ג.  אין מיטמא בקרובים ומצווה על הבתולה ומוזהר באלמנה. ד. ומחזיר את הרוצח. ה. ומקריב אונן, ו. ואינו אוכל ומקריב חלק בראש, ונוטל חלק בראש. וכל עבודות יום הכיפורים אינן כשירות אלא בו. ז.  ופטור על טומאת מקדש וקדשיו. <br>2.        וכולן נוהגין במשיח שעבר חוץ מיום הכיפורים ועשירית האיפה <br>3.        וכולן נוהגין במרובה בגדים שעבר חוץ מפר הבא על כל המצוות. וכולן אין נוהגין במשוח מלחמה, חוץ מחמשה דברים שפירש הכתוב בפרשה: לא פורם, ולא מיטמא בקרובים, ומצווה על הבתולה, ומוזהר על האלמנה, מחזיר את הרוצח, דברי ר' יהודה. וחכמים אומרים אין מחזיר את הרוצח (פ"ב ה"א). <br>
הדין הראשון עוסק בכהן גדול, והוא פטור אם נמצא שנכנס ועבד טמא. אפשר לפרש כך (שנכנס ועבד) ואפשר לפרש שהכוונה לדין שבמשנתנו, שהוא לעבור על טומאת המקדש, או על כלל עסקי מקדש וטהרתו. המשפט השני מדבר במשיח (שלשעבר). נראה שהמשיח דינו ככהן גדול אך הוא תפקיד שונה. הכהן המשיח ששונה מכהן גדול ביחס לקיום מצוות לאחר פיטוריו. האם המשיח כאן הוא כהן גדול או בעל תפקיד אחר? משנה ד להלן תציע שהכוונה למשוח מלחמה. אך לפי התוספתא ברור שמשוח מלחמה איננו כהן גדול משוח. הכהן המשיח מעמדו נחות בהרבה.
לפי התוספתא כהן גדול (משוח) לשעבר אינו מביא יותר את מנחת הכהן הגדול (עשירית האיפה) אבל בספרא: "... 'ביום המשח' ביום שנמשח מביא עשירית האיפה, עד עולם" (ספראי צו פרשה ג ה"ד, לא ע"א)
למעשה מציע התוספתא חמישה תפקידי כהנים:
1 כהן גדול
2 כהן משוח
3 כהן מרובה בגדים
4 כהן משוח מלחמה
5 כהן הדיוט
אין ספק שמרובה בגדים הוא כהן גדול, שלובש שמונה בגדים.<sup class="footnote-marker">6</sup><i class="footnote">שטינפלד, מרובה; וכן שטיינפלד, משיח, שטינפלד, דינם, דן ארוכות במונח, ומסקנתו היא הפירוש הפשוט המוצע (ומופיע ברוב המפרשים). שטינפלד מתחבט מדוע כונה הכהן הגדול של ימי בית שני בכינוי פחות יוקרתי זה. הדיון מלומד אך בלתי רלבנטי. אין זה משנה מה היה חסר לכוהני בית שני, הבעיה המרכזית הייתה שרבים מהם היו צדוקים, הם לא נבחרו כ'ראוי' (לא בירושה ולא על ידי חכמים). כל יתר הסיבות הן פלפול הבא להעניק ניסוח משפטי (ל'שיים' ולנסח את הפגם), בשפה הלכתית. מעניין לעקוב אחר תהליך השיום וההנמקות, אך הסיבה לחוסר הכבוד כלפי כהנים אלו ברורה. ראו למשל פירושנו ליומא פ"א מ"א.</i> אם כך אולי יש לקרוא ולהבין שגם כהן משוח הוא זהה לכהן גדול, ואין בין שלושת המינוחים ולא כלום. ואכן הכהן המשוח פטור על הוראה בענייני טומאת מקדש, והתוספתא כמשנתנו קובעת שכהן גדול (משוח) שפוּטָר, פטור מפר הבא על הוריית שגגה.
בדומה לתוספתא קובעת משנת מגילה (פ"א מ"ט): "אין בין כהן משוח בשמן המשחה, למרובה בגדים, אלא פר הבא על כל המצות. אין בין כהן משמש לכהן שעבר אלא פר יום הכפורים ועשירית האיפה" נחזור לדין זה במשנה ד ושם נרחיב בדינו של 'מרובה בגדים'.
מכל מקום חשיבותם של בעלי תפקידים אלו היא הגורם המכריע כדברי הירושלמי "משם שהגדולה מכפרת" (מז ע"א). בגלל גדולה פעילה, הם מתחייבים יותר מאחרים (על אותו מעשה שבו היחיד מביא כבשה הם מביאים פר). וכשירדו מגדולתם נשארה אולי גדולה חלקית, וסמי מכאן כל הוראה. כך פשט המשנה, וכך כאמור מפרש הירושלמי בפשטות. עם זאת הירושלמי ממשיך גם להציג את הפרשנות של המשנה שמדובר בהוריית ספק, ודן במעמדו של 'ריש הפרקא' החכם המוביל של תקופתו.<sup class="footnote-marker">7</sup><i class="footnote">לריש פרקא ראו גפני, יהודי בבל, עמ' 204, 213.</i>
בירושלמי תהליך לימודי מקביל שבו הכהן הגדול הופך לאחד האדם:
1א. כהן משיח שעבר ממשיחותו כו', אמר ר' לעזר כהן גדול שחטא מלקין אותו. ואין מעבירין אותו מגדולתו. 1ב. אמר רבי מנא כתיב 'כי נזר שמן משחת אלהיו עליו אני יי'' כביכול מה אני בגדולתי, אף אהרן בגדולתו. אמר רבי אבון 'קדוש יהיה לך' כביכול אני בקדושתי, אף אהרן בקדושתו. 1ג. רבי חנינה כתובה רבי אחא בשם רבי שמעון בן לקיש כהן משיח שחטא מלקין אותו בבית דין של שלשה... 4. רבי שמעון בן לקיש אמר נשיא שחטא מלקין אותו בבית דין של שלשה...."(מז ע"א). בהמשך הסוגיה הסיפור המרתק על תגובתו הזועמת של בית הנשיא (רבי יהודה נשיאה) לתורה זו,<sup class="footnote-marker">8</sup><i class="footnote">הנשיא ראה בכך חוצפה, ושלח את עבדיו להכות (ירושלמי, סנהדרין פ"ב ה"א, יט ע"ד-כ ע"א; הוריות פ"ג, ה"ב, מז ע"ג). ר' יוחנן יוצא להגנתו, מבלי להתייחס לתוכנם של הדברים. הנשיא מתפייס עם ריש לקיש ואילו זה (ריש לקיש) מגן על עמדתו העקרונית ומצהיר "מה אתון סברין מה דחיל מנכון הוינה מנע אולפניה דרחמנא" (מה אתם חושבים?! בפחדי ממכם הייתי נמנע מללמוד דברי ה'?). בדרך דומה מגיב אותו הנשיא כאשר ר' יוסי מעונייא דורש דרשה מפולפלת בגנות התנהגותו של בית הנשיא. גם כאן מגיבים ר' יוחנן וריש לקיש בשם ה'חירות האקדמית' והנימוק "גברא רבה הוא" אמור להצדיק דברי תורה שיש בהם עזות מצח כלפי הנשיא (ירושלמי סנהדרין פ"ב ה"א, כ ע"ד ומקבילות). החירות האקדמית של חכמים אינה מושלמת, הנשיא ניסה לקצץ בחופש ההתבטאות, לפחות באותם תחומים בהם ראה עצמו נפגע אישית. חכמים התנגדו להתערבות זו, ועדות יש באותן התנגשויות בין הנשיא לחכמים.</i> ומתפתח מאבק על זכותו של החכם ללמד, ועל זכויות הצנזורה של בית הנשיא. ברור שהירושלמי הבין ש'נשיא' שבמשנה הוא הנשיא של ימיו. הזכרנו את הסיפור לעיל אגב הדיון בזיהויו של הנשיא במשנת הוריות, ובמקורות אחרים.
פירשנו את מרובה הבגדים ככינוי ממעיט בדמותו של הכהן הגדול, בהשוואה לכהן הגדול של בית ראשון. זו רק חלק מאופייה הגלוי לאור של המחלוקת החברתית העמוקה שהייתה בסוף ימי בית שני. כוהני בית חשמונאי היו בעיני עצמם כהנים גדולים לכל דבר, המשקמים את תפארת העבר הגדולה. ברם, היו להם גם מתנגדים. אלו קיוו ל'גאולה שלמה' שמשמעה עצמאות מדינית, בית מקדש מתפקד, ומלך מבית דוד דווקא. במקורות התקופה ביטוי למתח בין אלו שציפו למלכים גואלי ציון לבין מצדדי בית חשמונאי. מאוחר יותר הכהנים החשמונאים ירדו מהבמה. לאלה לפחות עמדה זכות עברם כמנהיגי המרד החשמונאי. עתה היו כהנים גדולים אחרים שהוחלפו על ידי השלטונות אחת לשנתיים. אלו נבחרו על ידי המלך השנוא (הורדוס או בנו), או על ידי הנוכרים. הם הוחלפו (רוטציה) כל שנתיים, על ידי השליט שבחר, מן הסתם, במועמד שיהא עושה דברו וממילא מרוחק מעולמם של חכמים. בנוסף לכל הם היו צדוקים (רובם), ועמי ארצות בעיני חכמים. העובדה שהתחלפו (נגד רצונם של הכהנים עצמם), לא הוסיפה להם יוקרה. היעדר הבגדים והחרמת הציץ על ידי הרומאים כל אלו היו צעדים של השלטון הזר והם נועדו כמובן להוסיף ולגרוע מיוקרתם של כהנים הגדולים. נראה שבמידה מסוימת הצליחו השלטונות. אבל כל הצעדים הללו היו אולי נכשלים אם הכהנים היו נציגי הפרושים. העובדה שהם גם היו (ברובם) מצדדי הפרשים, או לפחות לא מעולמם של חכמים, המעיטה עוד יותר את דמותם. גם בעיני ההמון הנייטרלי (במידת מה) ובוודאי בעיני חכמים.
מצד שני בזמן שהמשנה נערכת ותנאים עוסקים בתורה, בזמן שהכהן הגדול היה גם חלק מהזיכרון הלאומי של המקדש. המקדש עצמו היה נערץ וחכמים לא דיברו בגנותו, ולא הסתייגו ממנו. אדרבה הם פיארו אותו, את זכרו וציפו לבנייתו מחדש. דמותו של הכהן הגדול קרועה אפוא בין ההערצה למקדש שהוא תקוות גאולתנו, לבין הזיכרון הריאלי המסויג. כך נבין את היחס המורכב לכהנים הגדולים. אפילו יוחנן הורקנוס שהיה ראש הצדוקים מופיע גם עם תוארי הערצה ומיוחסת לו נבואה. כך שהתמונה מורכבת. ומכל מקום חכמים אינם תוקפים את הכהנים בצורה חזיתית. הם 'אופוזיציה' לויאלית ומעודנת. ייתכן שהעידון נובע גם מהרצון לא להיראות בעיני הצבור כלויאלים שהרי הכהן הגדול הוא כאמור חלק מזיכרון המקדש.
כך למשל במדרש אחר העוסק גם הוא במשיחת הכהנים: "רבי יהודה אומר יכול יהו אהרן ובניו צריכים לשמן המשחה לעתיד לבא? תלמוד לומר 'זאת משחת אהרן ומשחת בניו'. הא מה אני מקיים אלה שני בני היצהר העומדים על אדון כל הארץ? זה אהרן ודוד " (ספרא צו פרק יח ה"א, מ ע"ב). זרע אהרון ימשיך למלא את תפקידו ההיסטורי, והמשיחה היא רק באהרון ובבניו שהיו אז. רעיון דומה מצוי בספרי זוטא (ז פד, עמ' 253).
חכמים מיקדו את הסתייגותם מהכהנים הגדולים בדרכים שונות. הכינוי 'מרובה בגדים' הוא אחד מהם. במשנה אין ביטוי לזילותו של מרובה הבגדים, הוא מופיע בהקשרים הלכתיים ודינו בפועל כמעט ככהן גדול 'רגיל' (משוח בשמן). רק לעניין הוריות במשנתנו הוא נחות דרגה. ביתר הפרטים הוא שווה לכהן גדול. כל יתר הפרטים עוסקים בעבודת המקדש ובחובותיו ההלכתיות. ההורייה נוהגת בעצם הוויכוח בין פרושים לצדוקים. הוויכוח האם יש לכהן הגדול זכות להורות הלכה. תחום שהיה מוקד המאבק בין פרושים וצדוקים.
בתוספתא (פ"ב ה"י) דירוג ברור יותר: "משוח בשמן המשחה קודם למרובה בגדים ומרובה בגדים קודם למשוח מלחמה ומשוח מלחמה קודם לסגן וסגן קודם לראש המשמר וראש המשמר קודם לראש בית אב וראש בית אב קודם לאמרכל". הדירוג הוא את מי לכבד יותר, ומהו סדר הכיבוד. הדירוג המדוקדק אידאי בלבד, שהרי אין אפשרות מציאותית שכהן משוח, ייפגש עם כהן מרובה בגדים. אך זה דירוג רעיוני.<sup class="footnote-marker">9</sup><i class="footnote">ראו עוד שמחות פ"ד הי"ז, עמ' 124, שבה דירוג דומה. </i>
אם כן קרוב להניח ש'מרובה בגדים' איננו רק תיאור עובדתי אלא כינוי המוזיל את מעמדו של הכהן הגדול. לא שריד מתפארת העבר, אלא ביטוי עגום לעליבות ההווה. אין במקורות זלזול במרובה בגדים, אבל יש תקווה לשיבתו של כהן אמיתי. מקורות חז"ל משקפים רק בת הד מאוחרת למתיחות שהייתה בימי בית שני עצמו. מתיחות זו רמוזה בעדינות גם לגבי המקדש עצמו: "ה' דברים שהיו בית המקדש אחרון חסר מהראשון ואילו הן אש וארון ואורים ותומים ושמן הקודש" (ירושלמי הוריות פ"ג ה"ב, מז ע"ג). הירושלמי מתאר עובדה יבשה ואיננו מסביר למה לא היה שמן הקודש, ומה משמעות הדבר. המשמעות היא שהכהן הגדול נעדר לגיטימציה שכן לא נמשח. אך עדיין הדברים אמורים בשפה שהיא 'תקינה' ללא השמצות, וללא טרוניה חריפה. וכן בבבלי: "תניא, רבי יהודה: וכי לשכת פרהדרין היתה? והלא לשכת בלווטי היתה! אלא, בתחלה היו קורין אותה לשכת בלווטי. ומתוך שנותנין עליו ממון לכהונה, ומחליפין אותה כל שנים עשר חודש, כפרהדרין הללו שמחליפין אותם כל שנים עשר חודש, לפיכך היו קוראין אותה לשכת פרהדרין" (יומא יח ע"א). המקורות התלמודיים מציגים אפוא את העימות בצורה מינורית ביותר ללא המתח וללא מבט רחב. הדבר נובע או מטיבם של המקורות או מהריחוק בזמן, או מכך שכעבור זמן רב של היעדר עצמאות והיעדר מקדש, אפילו העצמאות החלקית שהייתה בימי בית שני הייתה חלום שאסור לפגום בטהרתו. אפילו המקדש החלקי שהואשם על ידי חכמים בשחיתות (של כהניו), היה כבר חלום. בתנאים אלו הביקורת מוצנעת.
הזלזול במקדש השני לא היה נחלת הדורות לאחר החורבן, דווקא אז התחזקה המגמה הנוסטלגית והמקדש נשמר בזכרון הלאומי כמפואר, קדוש וללא פגם. את הפגמים ראו רק אלו שחיו ופעלו בזמנו. בתקופת בית שני רווחה בקבוצות שונות האמונה בדבר מקדש שלם יותר וטהור באופן מוחלט המצוי בשמים, בתוך ירושלים של מעלה האלוקית.<sup class="footnote-marker">10</sup><i class="footnote">פלוסר, ירושלים של מעלה.</i> בספרות שלאחר החורבן הפגמים נשכחו ברובם, אך פה ושם נשמר להם זכר.<sup class="footnote-marker">11</sup><i class="footnote">לתחום זה שייך גם הפולמוס האם בבית שני שרתה השכינה. ראו ששון, שכינה; פיינטוך פגישה. שני מלומדים אלו מצביעים על מגמות תיאולוגיות-דתיות בבבלי להמעיט מקדושת המקדש. מדמה זו מתקשרת לעמדה הכללית המאפיינת חלק מחכמי בבל להמעיט בקדושת ארץ ישראל, ולהרבות בקדושת בבל. ראו גפני, הארץ. ששון רואה בכך דרך מחשבה 'בבלית' אך היא באה לביטוי גם בירושלמי כאן פ"ג ה"ב, מז ע"ג. כך שאולי מוגזם לראות בכך פולמוס בבבלי נגד ארץ ישראל, אלא פולמוס בבית המדרש הכללי. </i>
יש אף להבין שהיעדר שמן המשחה איננו רק גזירת גורל. את מינוי הכהנים הגדולים כפו הורדוס והרומאים. את החרמת הבגדים והוצאתם רק למועדים מיוחדים יזמו השלטונות. אבל היעדר שמן המשחה הוא החלטה יהודית פנימית. הוא הדין לארון, שכן ניתן היה לבנות ארון חדש כמו שנבנתה מנורה חדשה. מסיבה זו או אחרת חשבו בוני המקדש שיש סיבה (הכרח) לבנות מנורה חדשה, ואסור לבנות ארון חדש. זו החלטה מודעת של הציבור היהודי. לגבי היעדר האש הייתה בדבר מחלוקת ולא נרחיב בה, ובנושא היעדר אורים ותומים עסקנו במקומו (יומא פ"ז מ"ה).
באשר למקדש יודעים אנו ממקורות חוץ מדרשיים שכבר בימי בית שני רווחה אמונה בדבר ירושלים שבשמיים, ובית מקדש של רוח בשמיים. בית מקדש נכון וטוב, ראוי, מופלא, שיש להתפלל להופעתו. המקדש הנוכחי היה חיקוי עלוב, יחסית, לאותו מקדש של תקווה. על רקע זה נבין שמרובה בגדים הוא ממלא מקום מבחינה מעשית והלכתית, אך אינו מימוש של תקוות הציבור. לא פרשנו את כל המקורות שכן התמונה רחבה ונדונה רבות בספרות המחקר והסתפקנו בסיכום הדברים.
אם כן במהלך פירושנו:
א. פירשנו את המונחים בהתאם לרמזים בספרות חז"ל ולמציאות ההיסטורית הידועה לנו.
ב. פרשנו את הפרשנות התלמודית שהיא מינורית וממעטת בביקורת. במקרה זה ספרות חז"ל כמעט לא עזרה להבין את הרקע ההיסטורי, אלא מהווה מעין מסך של תקינות פוליטית המסתיר חלק גדול מהביקורת של העבר.
הצגנו את השחזור ההיסטורי, ושחזור זה מקרין על הבנת עוצמת המשנה.

Mishnah 3

<small>עפ”י כתב יד קופמן</small>
<b>חטאו עד שלא נתמנו ואחר כך נתמנו הרי אילו כהדיוט</b>– לפני המינוי הם אנשים רגילים.<sup class="footnote-marker">12</sup><i class="footnote">הגדולה בירושלמי למשנתנו (מז ע"א) היא היכולת האישית והזכות האישית. אבל אדם נחשב לרגיל עד שיתמנה. "אמר רבי מתניה לעולם אין הגדולה מכפרת עד שתיוודע לו גדולתו" (מז ע"א). יש בדברים נימה של סגידה לבעלי התפקידים ואמונה שזכו במינוי כמתנת אלוקים ממעל, והמינוי מוכיח את הגדולה שהייתה קיימת גם קודם. זו תפישה שונה מהתפישה הרווחת במשנה (וגם כיום בחברה הדמוקרטית) שהתפקיד והמינוי הם היוצרים את העוצמה. ועדיין צריכים הדברים ליבון. </i> המשנה באה לשלול תפישה אחרת טבעית, שהבחירה היא מינוי אלוהי, בבחינת 'אשר קדש ידיד מבטן'.<sup class="footnote-marker">13</sup><i class="footnote">המשפט מצוטט מתוך הברכה על המילה, והוא כמובן משמש כאן בצורה ספרותית בלבד. </i> בעולם מקובלת הייתה הטענה שהמלך (קיסר) נבחר על ידי בורא עולם משחר ילדותו, וההיסטוריה המקרית שהביאתו לשלטון היא ביטוי לבחירה אלוהית. הכהן הגדול והנשיא אינם כן הם אנשים רגילים שבתקופת תפקידם יש להם חשיבות ציבורית ומעמד סימלי. <b>רבי שמעון אומר אם נודע להן עד שלא נתמנו חייבין</b>– כנראה הם חייבים להביא קורבן ככהן גדול או כנשיא. שאלמלא כן הרי הם כיחידים ואין הבדל בין רבי שמעון לרישא של המשנה.<b> ומשניתמנו פטורין</b>– מהכול. כנשיא וכהן גדול, פטורים משום שלא חטאו, כיחידים פטורים משום שכבר אינם כאלה. אבל גם אפשר שפטורים מפר (כמו כהן גדול ונשיא), וחייבים רק כיחיד שחטא בשגגה.
<b>אי זה הוא הנשיא זה המלך</b>– זו פרשנות של המשנה. יש להניח שהמניע המרכזי לכך הוא חסרונו של המלך במערכת המתוארת בספר ויקרא של נציגי ציבור שחטאו. כפשוטו המערכת המקראית מתאימה למסגרת המקרא עצמו המדברת על המסע במדבר. משה עצמו נעלה מכל חשד של טעות, ועימו או מתחתיו נשיאים, וכהן משוח בשמן (אהרון). <b>שנאמר ועשה אחת מכל מצות ה' אלקיו –</b> (ויקרא ד', כב)<b>.</b> הביטוי ה' אלקיו מופיע רק לגבי הנשיא. והתנא מדייק:<b> נשיא שאין על גביו אלא ה' אלהיו</b>– כלומר שאין מעליו מלך. כפי שהראינו לעיל גם במשנה הקודמת וגם בפרק הקודם (מ"ו-מ"ז) זו דרשה על דרשה שכן לשון התנ"ך מבחינה בין נשיא למלך, ובספר במדבר ושמות לכל שבט יש נשיא משלו.
בתוספתא: "איזהו נשיא? נשיא ישראל ולא נשיא שבטים. נשיאי שראל, נשיא ביתדוד, זה מביא לעצמו וזה מביא לעצמו" (פ"ב ה"ב). התוספתא רואה בנשיא מנהיג לאומי אך מבחינה בינו לבין המלך, זה עצמו וזה לעצמו. התוספתא מתארת מצב ששני בעלי התפקידים פועלים יחדיו, למרות שאם מכהן מלך אין מרחב לפעילותו של נשיא.
במשנה הקודמת ראינו שהירושלמי הבין ש'הנשיא' בפרשתנו הוא הפטריארך שפעל בימי תנאים ואמוראים. גם הבבלי (יא ע"ב) הבין בפשטות ש'נשיא' הוא מעין הפטריארך בארץ ישראל. מנהיג לאומי שאיננו מלך ואיננו עצמאי. לפי הסוגיה שם רבי שואל האם הוא חייב בקרבן על שגגה כלומר האם הוא כנשיא שבספר ויקרא. התשובה הבבלית היא שיש ראש גולה בבבל, והוא הנשיא ולא השליט שביהודה. המשך הסוגיה עוסק בשאלת הכפיפות התיאורטית של הנשיא וראש הגולה אחד לשני או אחד מעל השני. הסוגיה סבלה קשות מחילופי נוסחאות שבאו להעצים את מעמדו של ראש הגולה הבבלי. לא נעסוק בסוגיה זו ונסתפק בכך שה'נשיא' שבמשנה הוא נשיא העדה היהודית שעצמאותו מוגבלת. התלמודים מציגים אותו כאילו היה מלך, שאין אדם על גביו. זו עדות לתודעה של עוצמה ואוטונומיה. בפועל המציאות הייתה שונה הנשיא, וראשי הגולה שניהם היו כפופים לקיסרים. זה לקיסר הרומי וזה למלך הפרסי.
על השאלה למה התכוונה המשנה במונח 'נשיא', איננו יודעים לענות והצגנוה לעיל.

Mishnah 4

<small>עפ”י כתב יד קופמן</small>
<b>אי זה הוא המשיח</b>– כהן משוח הנזכר בפרקי המשנה.<b> המשוח בשמן המשחה לא המרובה בגדין</b>– מרובה בגדים הוא הכהן הגדול שלבש שמונה בגדים (שמות כ"ח, ד), בניגוד לכהן רגיל שלבש בגדי כהונה המורכבים מארבעה פריטים בלבד. כהן שנמשח בשמן הוא אהרון הכהן בלבד. לא שמענו שהכהנים הבאים אחריו נמשחו. אלעזר בנו של אהרון נתמנה לא טקס משיחה (במדבר כ', כח). אדרבא מסתבר שכל הכהנים נמשחו בשמן. "וְהִלְבַּשְׁתָּ אֹתָם אֶת אַהֲרֹן אָחִיךָ וְאֶת בָּנָיו אִתּוֹ וּמָשַׁחְתָּ אֹתָם וּמִלֵּאתָ אֶת יָדָם וְקִדַּשְׁתָּ אֹתָם וְכִהֲנוּ לִי" (שמות כ"ח, מא).אבל מסורת חז"ל מספרת: "משה עשה את איל המלואים ואת שמן המשחה, ומשח בו אהרן ובניו כל שבעת ימי המילואים. ממנו נמשחו כהנים גדולים".<sup class="footnote-marker">14</sup><i class="footnote">ספרא, צו פרשה ג ה"ד, לא י"א; אבות דרבי נתן נוסח א פ"א, עמ' 1; בבלי כאן יא ע"ב; הוריות ה ע"ב; ירושלמי שקלים פ"ו ה"א, מט ע"ג; ועוד.</i><b>אין בין כהן משוח בשמן המשחה למרובה [ב]בגדין אלא פר הבא על כל המצוות –</b> כלומר שניהם כהנים גדולים לכל דבר ולכל ציווי, חוץ מעניין זה שבו אנו עוסקים. אבל בתוספתא: "איזהו משיח? משוח בשמן המשחה ולא מרובה בגדים. אלא שהמרובה בגדים צריך להביא פר, דבריר' מאיר, וחכמים אומרים אין צריך להביא פר" (פ"ב ה"ג). אם כן לדעת רבי מאיר כהן גדול רגיל (מרובה בגדים) נחות מכהן משוח בשמן, אבל בכל זאת הוא צריך להביא פר על שגגתו, כלומר שהוא בעצם זהה למרובה בגדים.אם כן מה ההבדל בין שני הכהנים הגדולים? כפי שאמרנו משוח בשמן מוצג כבעל נגיעה להוראה (ללא סמכות אך בפועל הוא מורה) ומרובה בגדים כלל איננו מורה. יש בדברים זיכרון ריאלי של הכהן הגדול של ימי בית שני, יחד עם הצגה בלתי היסטורית של מעמדו בפועל.
אפשר להסביר שבעצם הניסוח "אין בין..." הוא ניסוח לדעת חכמים בלבד. אך דומה שגם רבי מאיר מכיר בכך שהכהן המשוח בשמן נעלה יותר מכהן רגיל. אמנם שניהם מביאים פר על שגגתם, אבל הכהן שבעבר האוטופי שנמשח בשמן, חייב בכל הפרטים בפרשה, ויש לו מעמד להורות הלכה, בניגוד לכהן הגדול בימיהם.
הכהן הגדול שמינה משה נמשך בשמן המשחה. לפי הפסוק כל הכהנים נמשחו בשמן "וְהִלְבַּשְׁתּ אֹתָם אֶת־אַהֲרֹן אָחִיךָ וְאֶת־בָּנָיו אִתּוֹ וּמָשַׁחְתּ אֹתָם וּמִלֵּאתָ אֶת־יָדָם וְקִדַּשְׁתָּ אֹתָם וְכִהֲנוּ לִֽי" (שמות כ"ח, לו כעינו שמות מ', יד). אם כן כל הכהנים נמשחו ולא רק כהן גדול. אם כי כנראה במסורת הדורות נזכר בהקשר לשמן המשחה בעיקר אהרון עצמו. ככתוב "כַּשֶּׁמֶן הַטּוֹב עַל־הָרֹאשׁ יֹרֵד עַֽל־הַזָּקָן זְקַֽן־אַהֲרֹן שֶׁיֹּרֵד עַל־פִּי מִדּוֹתָֽיו" (תהלים קל"ג, ב). בתנ"ך אין עדות למשיחת כהנים בשמן המשחה מעבר לאהרון ובניו.
עם זאת חז"ל פירשו שכהני בית ראשון נהגו כך, בניגוד לכהני בית שני. ואכן אין מניעה להניח שכך נהגו בעת מינוי הכהן הגדול בימי בית ראשון. כהני בית שני לא נמשחו בשמן המשחה.לפי מסורת חז"ל שמן המשחה נגנז בימי המלך יאשיהו.<sup class="footnote-marker">15</sup><i class="footnote">תוספתא יומא פ"ב הט"ו; סוטה ראש פי"ג; אבות דרבי נתן, נו"א פמ"א (סז ע"א); ירושלמי שקלים פ"ו ה"ב, מט סע"ג; סוטה פ"ח ה"א, כב ע"ג; בבלי, יומא נב ע"ב; הוריות יב ע"א; כריתות ה ע"ב ועוד.</i>לפיכך 'משוח בשמן' הוא הכהן הגדול בימי בית ראשון, ועל כל פנים לא כהן גדול מימי בית שני. ובלשון הירושלמי: "המשוח בשמן בבנין הראשון למרובה בבגדים בבנין האחרון" (הוריות פ"ג ה"ד, מז ע"ג).<sup class="footnote-marker">16</sup><i class="footnote">"כהן גדול בן כהן גדול אפילו עד עשרה דורות טעון משיחה" (תוספתא סנהדרין פ"ד הי"א; ירושלמי שקלים פ"ו ה"א, מט ע"ג; בבלי הוריות יא ע"ב).</i>
כך נדרש בספרא: "יכול המרובה בבגדים תלמוד לומר: משיח".<sup class="footnote-marker">17</sup><i class="footnote">דבורא דחובה פרשתא ג ה"ו, יז ע"ד; המדרש מצוטט גם בפירוש רבינו ברוך (ומיוחס לרבינו חננאל) המודפס על הגיליון בש"ס וילנא הוריות ח ע"ב.</i>
די ברור שלפנינו ניסוח פולמוסי הבא להמעיט מדמותו של הכהן הגדול בשלהי ימי בית שני.<sup class="footnote-marker">18</sup><i class="footnote">ראו פירושנו ליומא פ"א מ"א והנספח למסכת שקלים.</i> כפי שכבר פירשנו (לעיל פ"ב מ"א) חכמים מצמצמים את זכותו של הכהן הגדול של 'ימיהם' (של ימי בית שני), הוא איננו מורה הלכה לציבור, אלא רק לעצמו. בעצם הוא ככל יחיד מישראל. דברי חכמים שם (פ"ב מ"א) וכאן משמשים את הצורך הפולמוסי למעט בדמותו של הכהן הגדול שהם הכירו. הסברנו זאת בכך שכוהני בית שני, לפחות ממרד החשמונאים ואילך היו צדוקים לא ממוצא משפחתי מתאים ויחסיהם עם הפרושים (שאותם ממשיכים חכמים) היו מתוחים ונשוא למאבק קשה. המשנה כאן מקדישה את כל הפרקים הקודמים לאותו משוח בשמן המשחה ההיסטורי.
המשפט "אין בין כהן משוח מלחמה" מופיע במגילה פ"א מ"ט במסגרת רשימה של הלכות שנפתחות במילים "אין בין". לרוב ההלכות שבקובץ ייחודי זה אין מקבילות תנאיות<sup class="footnote-marker">19</sup><i class="footnote">כלומר שקובץ המשניות המכונה במחקר 'קובץ אין בין' איננו ליקוט ממשנת רבי, אלא ממשניות קודמות לו.</i> והן הועברו ממשנה קדומה שנערכה לפי הסימן הפותח "אין בין". מתוך אותה רשימה נלקט המשפט שלנו. כבר שם ראינו במשפט פולמוס נגד הכהן הגדול של סוף ימי בית שני, ועתה זכינולראות כי קו זה מאפיין את כל מסכת הוריות.
מבחינתה של ההיסטוריה הריאלית דמותו של מרובה הבגדים בעייתית. יש בה מן ההיסטוריה, אך היא כבר גם דמות ספרותית. כך למשל בתוספתא (פ"ב ה"י): "משוח בשמן המשחה קודם למרובה בגדים". משמע שבמציאות ניתן היה להפגיש את שני האישים הללו. ולמעשה לא יכולים היו להיפגש, שכן תואר אחד החליף את חברו.
<b>ואין בין כהן משמש לכהן שעבר אלא פר יום הכפורים ועשירית האיפה</b>– גם משפט זה מצוי במקבילה במסכת מגילה (פ"א מ"ט). כהן גדול המשמש בעבודה בשעה זו (ביום הכיפורים), למעשה זה שם אחר למרובה בגדים או לכהן המשיח ותמוה מדוע נבחר מינוח אחר.<b> לכהן שעבר</b>– לכהן ששימש בעבר בכהונה גדולה ונפסל, או העבירוהו מן הכהונה הגדולה,<b> אלא פר יום הכיפורים</b>– שהכהן הגדול מביא ביום הכיפורים פר לחטאת מרכושו ועליו הוא מתוודה בשמו ובשם בני ביתו, ולאחר מכן הוא מתחיל בעבודות המיוחדות ליום הכיפורים לכפרת העם (ויקרא ט"ז ג-ו; משנה, יומא פ"ג מ"ח). פר יום הכיפורים אין מביא אלא הכהן הגדול המשמש ולא הכהן הגדול שעבר.<sup class="footnote-marker">20</sup><i class="footnote">מחלוקת ראשונים היא האם מדובר רק על יום כיפורים או גם בימות השנה. ופשוט שמדובר ביום הכיפורים, שהרי רק אז קיים מצב של כהן גדול מכהן שנבחר לו מחליף. ראו שטינפלד, כהן משיח.</i>בין הראשונים מחלוקת את מי מכנה המשנה כהן משמש ומה בינו לבין כהן משיח וכהן משמש בגדים. כפשוטו אלו מקורות שונים מי שעסק בכהן משמש לא עסק בהבחנה בין כהן משיח לכהן מרובה בגדים. אלא עסק רק בסדרי יום הכיפורים.<sup class="footnote-marker">21</sup><i class="footnote">לפירושי הראשונים ראו שטינפלד, כהן משיח. שטינפלד רואה בכל המשניות יחידה אחת העוסקת בכינוי לכהן גדול מסוג אחר ועיינו בדבריו.</i>
ההלכה בניסוחה זה קשה, שהרי כהן גדול לשעבר הוא כהן רגיל שחלות עליו מצוות ומגבלות הכהונה, אין הוא לובש בגדים וכו'. אין כאן אפוא סיכום של הלכות כהן גדול לשעבר אלא הדגשה של פרט אחד, שכמו המשניות הקודמות נוסח ככלל מקיף. איננו מכירים את המקור של הלכה זו שבשתי המשניות (מגילה והוריות).אולי הייתה משנה קדומה כזאת שלא השתמרה, ובה נדונו הלכות כהנים גדולים שהוחלפו, <b>ועשירית האיפה</b>– שהכהן הגדול המשמש חייב להקריב בכל יום מנחה של עשירית האיפה, מחציתה בבוקר ומחציתה בערב, כאמור בכתוב: "זֶה קָרְבַּן אַהֲרֹן וּבָנָיו אֲשֶׁר יַקְרִיבוּ לַה' בְּיוֹם הִמָּשַׁח אֹתוֹ עֲשִׂירִת הָאֵפָה סֹלֶת מִנְחָה תָּמִיד מַחֲצִיתָהּ בַּבֹּקֶר וּמַחֲצִיתָהּ בָּעָרֶב" (ויקרא ו', יג-טו). מנחת עשירית האיפה קרויה בלשון המשנה חביתין-חביתים או חביתי כהן גדול (תמיד פ"א מ"ג; יומא פ"ב מ"ג). פר של יום הכיפורים קרב בידי הכהן הגדול, שכן עבודת היום אינה כשרה אלא בכהן הגדול, וחביתי כהן גדול קרבים אמנם מנכסיו של הכהן הגדול (משנה, מנחות פ"ד מ"ה; תמורה פ"ב מ"א) אך הם היו חלק מעבודת התמיד של כל יום.
בפייס לעבודת התמיד היו מפייסים אף על החביתין. כלומר, כהן המשמרת זכה בפייס להעלות את חביתי הכהן הגדול. החביתין הועלו לאחר העלאת קרבן התמיד (מנחות פ"ד מ"ה; ספרא, צו פרשה ג [לא ע"ב]), שכן הכהן הגדול לא היה משתף את עצמו בדרך כלל בעבודת התמיד שבכל יום. זאת הייתה לפחות המציאות בדורות האחרונים שלימי הבית.<sup class="footnote-marker">22</sup><i class="footnote">החביתין הוגרלו במסגרת חלוקת העבודה הרגילה במקדש, בפייס השני הוא הפייס הגדול (משנה, יומא פ"ב מ"ג; תמיד פ"ג מ"א). כך בסדר הפייסות (הערה קודמת) ובסדר המערכה הערוך בבבלי, יומא לג ע"א, ומועתק אף בסידורי התפילה של רוב העדות, בסדר הקרבנות שנאמר לפני פסוקי דזמרא של תפילת שחרית. לשכה מיוחדת הייתה מיועדת להכנת החביתים, 'לשכת החביתין' שמקומה היה בצדו של שער ניקנור (מידות פ"ד מ"ה) וממונה מיוחד התמנה על כך (תוספתא שקלים פ"ב הי"ד).</i> אף הלכה זו נמצאת כלשונה בתוספתא למשנת מגילה (פ"ג ה"כ) ובמשנתנו (הוריות), ואלו ההלכות שמן התורה החלות על הכהן הגדול.
כפי שראינו לעיל היו גם שסברו שהכהן המשוח מביא עשירית האיפה לעולם:".. 'ביום המשח' ביום שנמשח מביא עשירית האיפה עד עולם" (ספרא צו פרשה ג ה"ד, לא ע"א).
<b>זה וזה</b>–כהן גדול מכהן, וכהן משיח, או מרובה בגדים לשעבר.<b> שווים בעבודת יום הכיפורים</b>– את העבודה עושה כהן כלשהו וסדריה קבועים. בפועל מבצע אותה הכהן הגדול, אך לו יצויר שהוא מנוע מלעשותה ויש לו מחליף, עדיין סדריה קבועים. במבוא למסכת יומא עמדנו על כך שאכן היו מקרים שבהם הוחלף הכהן הגדול בעבודת יום הכיפורים, מסיבות נקודתיות.<b> ומצווים על הבתולה</b>– מצוות עשה לשאת בתולה, כלומר לא גרושה ולא אלמנה.<b> ואסורין באלמנה</b>– ככתוב בתורה ויקרא כ"א, יג-יד: "וְהוּא אִשָּׁה בִבְתוּלֶיהָ יִקָּֽח.  אַלְמָנָה וּגְרוּשָׁה וַחֲלָלָה זֹנָה אֶת־אֵלֶּה לֹא יקָּח כִּי אִם־בְּתוּלָה מֵעַמָּיו יִקַּח אִשָּֽׁה".
<b>ואין מטמין בקרוביהן</b>– הם מצווים ככל הכהנים לשמור על דיני טהרה ואפילו לקרוביהם אינם מיטמאים (זאת בניגוד לכהן רגיל) המיטמא לקרוביו.<b> [ו]לא פורעין ולא פורמים</b>– אינם מתאבלים אלא על קרוביהם מדרגה ראשונה. בין סממני האבל החיצוניים (מצוות האבל) נכללת הפריעה של שער הראש, והפרימה של הבגדים. אמנם המשנה קובעת בפשטות שאיננו קורע ואיננו פורם, אבל המשנה הבאה מדייקת שהכהן הגדול פורם, אך באופן שונה. באופן טבעי על הכהן הגדול לא חלים דיני אבלות, אלא אם מדובר בקרובים ראשוניים. אבל פריעה ופרימה זכו לאזכור מיוחד בתורה: "וְהַכֹּהֵן הַגָּדוֹל מֵאֶחָיו אֲֽשֶׁר־יוּצַק עַל־רֹאשׁוֹ שֶׁ֤מֶן הַמִּשְׁחָה וּמִלֵּא אֶת־יָדוֹ לִלְבֹּשׁ אֶת־הַבְּגָדִם אֶת־רֹאשׁוֹ לֹא יִפְרָע וּבְגָדָיו לֹא יִפְרֹֽם" (ויקרא כ"א, י). אמנם הפסוק מדגיש שמדובר בכהן משוח, אבל חז"ל פירשו שהדין חל גם על כהן גדול שאינו משוח בשמן:"... כי שמן משחת אלהיו עליו" אין לי אלא משוח בשמן המשחה, המרובה בגדים מנין? תלמוד לומר "כי שמן משחת אלהיו עליו אני ה'" להגיד מה גרם" (ספרא אמור סוף פרשה ב ה"ו, צד ע"ד). הגורם להלכה הוא קדושת ה' ולפיכך דין כהן גדול בבית שני, זהה בנקודה זו לחובותיו והלכותיו בבית ראשון.
מן הסתם ההלכה שהכהן מנוע מלפרוע ולפרום מדברת בעיקר במקרה שבו הכהן הגדול חייב באבל, אבל איננו חייב בפריעה ופרימה, ובעצם אסור לו לפרוע ולפרום. ברם, פשוטו של מקרא מדבר במצוות עשה, שבכל יום ויום, שלפיה הכהן הגדול צריך להתנהג ולהתלבש נאה ומסודר.
פריעה היא בדרך כלל פריעת הראש, כלומר גידול השערות ואי סידורן.<sup class="footnote-marker">23</sup><i class="footnote">ראו פירושנו לבבא קמא פ"ח מ"ו; כתובות פ"ב מ"א; פ"ז מ"ו ועוד. </i> לפיכך בתרגומים שבידינו לפסוקי ויקרא תרגמו "לא ירבי פרוע","לא יגדל פרוע". ממקורות אחרים שומעים אנו שבני אדם מכובדים סדרו את שערם פעם בשבוע: "אבשלום... ר' נהוראי אומר אחד לשלשים יום היה מגלח. שנאמר "והיה מקץ ימים לימים" וגו'. ר' יוסה אומר כל ערב שבת היה מגלח, שכן דרך מלכים לגלח מערב שבת לערב שבת. כמה שנאמר בכהנים "וראשם לא יגלחו ופרע לא ישלחו"וגו'. (תוספתא סוטה פ"ג הט"ז). אם כן אין מדובר דווקא במנהג אֶבֶל אסור, כפי שיוצא מתרגום יונתן למקום, אלא להיפך בחובה להסתפר ולסדר את השיער.
פרימה היא פתיחת התפרים של הבגדים. וכן נאמר בסוטה "וכהן אוחז בבגדיה, אם נקרעו נקרעו אם נפרמו נפרמו. עד שהוא מגלה את לבה... " (סוטה פ"א מ"ה<sup class="footnote-marker">24</sup><i class="footnote">וכעינו בבלי מכות כב ע"ב.</i>). אם כן פרימה היא קריעת התפר. המצורע מהלך וראשו פרוע ובגדיו פרומים "והצרוע אף על פי כהן גדול. לפי שנאמר 'ראשו לאיפרע ובגדיו לא יפרום', יכול אף על פי מנוגע? מה אני מקיים בגדיו יהיו פרומים וראשו יהיה פרוע, בכל אדם חוץ מכהן גדול. תלמוד לומר 'אשר בו הנגע 'אף עלפי כהן גדול" (ספרא תזריע, פרשת נגעים, פרקיב ה"ה, סז ע"ד).
על רקע משנתנו תמוה הוא שחובת הפריעה והפרימה איננה מופיעה במפורש בין חובות האבל. הפירוש המקובל הוא שפרימה היא חובת קריעת הבגד, ופריעה היא אסור תספורת. ואכן המונחים דומים אך אינם זהים. פריעה היא אי סידור, ופרימה איננה סתם קריעה. ואכן הפריעה והפרימה אינם רק מנהגי אֶבֶל, אלא התנהגות רחבה יותר של מי שכנוע ובזוי. בהקשר לכך הזכרנו לעיל את המצורע וכן:"לכתביו של מלך שנכנסו למדינה. וכל מדינה ומדינה, שהיו כתביו של מלך נכנסין – עומדין על רגליהן, ופורעין את ראשיהן, והיו קוראין אותן באימה וביראה ברתת ובזיע" (ויקרא רבה פרשה יא ז, מהד' מרגליות עמ' רלא-רלב).
וכן: "אימה וביראה ברתת ובזיע. כך אמר הקדוש ברוך הוא לישראל הדא קרית שמע ופרוסדיגמא שלי, לא הטרחתי עליכם ולא אמרתי לכם שתהו קורין אותה לא עומדין על רגליכן ולא פורעין ראשיכן, אלא בשבתך בביתך ובלכתך בדרך (דבריםו, ז – ויקרא רבה אמור פרשה כז ו, מהדורת מרגליות עמ' רלז ומקבילות). מצד שני המדרש מציג את המנהג המצורף (לפרוע ולפרום) כמנהג אבלים בדווקא.
אילו אמר ראשו לא יפרע, ובגדיו לא יפרום. יכול לא יפרעו לא יפרום שלסוטה? תלמוד לומר ראשו. ר' מאיר אומר ראשו לא יפרע, ובגדיו לא יפרום – על מתו. כדרך שבני אדם פורעים ופורמים על מיתיהם. לא יפרום לא יפרום כדרך הפורמים. הא כיצד כהן גדול פורם מלמטה וההדיוט מלמעלה (ספרא אמור פרק א ה"ג צד ע"ד).
אפשר ששני התיאורים נכונים. האבל קרע בגדיו, ולא סידר את תספורתו, אבל זה היה חלק מנוהג כללי יותר.המשנה הבאה מדברת בעיקר באבל, אך גם בה ייתכן שהאבל נזכר רק בה ולא במשנתנו.
<b>ומחזירין את הרצח</b>–רוצח בשגגה נמלט לעיר המקלט ורשאי לחזור עם מות הכהן הגדול המכהן בשעת הרצח.<sup class="footnote-marker">25</sup><i class="footnote">או עם החלפת הכהן הגדול ונדון בכך בפירושנו למכות פ"ב מ"ו.</i>הלכות אלו נדונו במסכת מכות פ"ב מ"ו.בפירושנו שם הראינו כי רגליים לדבר שהתיאור משקף היסטוריה ריאלית. ברם, לא הצלחנו להכריע האם דין ערי מקלט נהג בימי בית שני.כל אלה מרכיבים את הלכות הכהן הגדול, ומייחדים אותו. בניסוח חברתי אלו סמלי היוקרה שלו, או חובותיו הדתיות המיוחדות. חלק מהלכות אלו חלות גם על כהן רגיל שאסור לו לשאת גרושה (יבמות פ"ב מ"ד).
ברשימה לא מופיע 'פר הבא על המצוות' משום שהוא מופיע ברישא, וכאמור גם דין זה שנוי במחלוקת.

Mishnah 5

<small>עפ”י כתב יד קופמן</small>
<b>כהן גדול פורם מלמטן וההדיוט מלמעלן</b>– בתחתית הבגד הפרימה פחות ניכרת, והכהן הגדול המאבל על קרוביו רשאי לפרום בחשאי. והכהן ההדיוט, הרשאי להתאבל על קרוביו, פורם מלמעלה. לעיל ציטטנו את הספרא האומר גם הוא כמשנתנו, ומייחס את הדברים לרבי מאיר. לא ברור האם תנא קמא חולק על רבי מאיר, או שרבי מאיר מסביר את האיסור שבפי תנא קמא.
<b>כהן גדול מקריב אונן</b> – האיסור על האונן להקריב חוזר במקורות רבים. האונן הוא מי שמת לו מת וטרם נקבר. בעצם כל דיני אבלות אינם חלים עליו והוא איננו טמא.האונן פטור ממצוות שכן הוא עסוק בקבורה, אך איננו בהכרח טמא, אלא אם כן כבר נטמא במפורש. האונן אסור במעשר שני (מעשר שני פ"ה מי"ב; תוספתא, פ"ב ה"ח; שביעית פ"ז ה"ז), ומותר באכילת דמאי (דמאי פ"א מ"ב), שכן בווידוי המעשר נאמר במפורש "לא אכלתי באני ממנו" (דברים כ"ו, יד). חז"ל קבעו בפשטות שאונן אסור בקודש, כלומר אסור לו להקריב במקדש או לאכול מקודשים,<sup class="footnote-marker">26</sup><i class="footnote">משנה, הוריות פ"ג מ"ה; זבחים פ"ב מ"א; מנחות פ"א מ"ב ועוד.</i> הוא אסור גם באכילת פסחים. יש להניח שבזמן הטיפול במת הוא ייטמא, ברם, כל דיני האבלות נפסקים עם הרגל, ואם הוא לא נטמא בפועל, כלומר לא נגע במת או התקרב אליו, ניתן לצרפו למנויים על קרבן פסח (פסחים פ"ח מ"ח), ואסור באכילת ביכורים (רבי שמעון חולק – ביכורים פ"ב מ"ב) משנה זו אומרת שאונן אסור גם באכילת מעשר שני,<sup class="footnote-marker">27</sup><i class="footnote">בבבלי פסחים לו ע"ב מחלוקת בנושא.</i> וזו הלכה מפורשת גם במשנת מעשר שני (פ"ה מ"י). ממשנת ביכורים (פ"ב מ"ב) ניתן גם להסיק בפשטות שאונן זכאי לאכול בתרומה. כן שנינו: "אונן אסור במעשר ומותר בתרומה".<sup class="footnote-marker">28</sup><i class="footnote">תוספתא חגיגה פ"ג ה"ג; השוו משנה שם פ"ג מ"ג. בירושלמי יבמות פ"ח ה"א, ח ע"ג, סדרת דרשות המעגנות בכתובים את הדין הידוע שאונן מותר בתרומה. </i>
בתקופת המשנה והתלמוד הייתה אמנם הקבורה בדרך כלל פרטית והמשפחה טיפלה במת בעצמה, אך גם במצב זה ייתכן שאת העבודה הנדרשת יבצעו רק חלק מהבנים, ואחד מהם יישאר טהור. ייתכן גם שאחד מהקרובים יגיע ממרחק ולכן לא יעסוק בפועל בקבורה. יתר על כן, ממקורות מספר אנו שומעים על גוף ציבורי המטפל בקבורה. מת כזה מכונה "נמסר לרבים" (ירושלמי ברכות פ"ג ה"א, ו ע"א).<sup class="footnote-marker">29</sup><i class="footnote">ראו ספראי, הקהילה, עמ' 68-67.</i> במקרים מעין אלה ייתכן שהאונן לא ייטמא, ולכן אפשר לשחוט עליו את הפסח.
אם כן אונן רגיל (שאיננו כהן גדול) איננו משתתף בעבודת המקדש.
<b>ולא אוכל</b>– ההקרבה היא מעשה פומבי, ומצפים מהכהן הגדול להיות מעורב בעבודת המקדש בטקסים הפומביים והחגיגיים. אפילו בזמן שהוא אונן דוגמה מובהקת לכך היא עבודת יום הכיפורים, וכבר פירשנו שם (פירושנו ליומא פ"א מ"א<sup class="footnote-marker">30</sup><i class="footnote">ראו עוד פירושננו לתמיד פ"ז מ"א.</i>) שהכהן הגדול נמנע בדרך כלל מהשתתפות בחיי היום יום במקדש, אך נשמרה לו הזכות לעבוד מתי שירצה.אבל בזמן שהוא אונן הוא מקפיד לא להצטרף לעבודת הכהנים האינטימית שאיננה פומבית וטקסית.
בטקסים החגיגיים ציפו שיבוא בבגדי הפאר וישרה מרוחו וכבודו על הציבור. עד כאן הממד הפומבי. אבלסעודת הקורבן היא אירוע פרטי, מאחורי הקלעים, ושם הכהן הגדול חייב להימנע, ואין בכך פגיעה בהדר הציבורי. <b>וההדיוט לא מקריב ולא אוכל</b> – במקרה זה השיקול של הדר הציבור איננו משמעותי.
מדוע אונן איננו מקריב? כאמור אין כאן שאלה של טומאה. ונראה שהעיכוב העיקרי הוא תפישת השמחה, שמחת המצווה. האונן הוא מי שמת לו מת (אחד מהקרובים הראשוניים)וטרם נקבר. לכאורה האונן פטור ממצוות שכן הוא עסוק בקבורה, אך איננו בהכרח טמא. נראה אפוא שהאיסור איננו נובע רק מחשש הטומאה. לו זה היה החשש לא היה צריך לאמרו הרי ברור שהטמא אסור בקודש. ואם לא נטמא מותר לו להיכנס לקודש, לעבוד ולאכול ללא הגבלה. אפשר שהנימוק איננו משום טומאה אלא משום שמחה. עבודת המקדש היא שמחה, והאונן מטבעו עצב. אין זה הולם שאדם מוכה צער, ישתתף בעבודת המקדש שהיא שמחה.<sup class="footnote-marker">31</sup><i class="footnote">רמב"ם ביכורים פ"ב מ"ב. רמב"ם מצטט מדרש שנראה כסגנון תנאי, אך איננו מוכר ממקבילות.</i> בכלל ציפו מהאונן שיימנע מהשתתפות באירועים חברתיים, והיו אף הסתייגויות מכניסתו למקדש.<sup class="footnote-marker">32</sup><i class="footnote">ראו פירושנו למידות פ"ב מ"ב. וראו עוד שם לחגיגה פ"ג מ"ג.</i>או אולי יש לנסח שמצפים מהאונן לא להשתתף במעמד שיש בו שמחה המונית, שירה ומוסיקה.<sup class="footnote-marker">33</sup><i class="footnote">רמב"ם ביכורים פ"ב מ"ב. הרמב"ם מסתמך על דרשה שסגנונה תנאי, אך היא בלתי מוכרת.</i>אבל הכהן הגדול חייב להמשיך למלא את תפקידיו הציבוריים. לא רק ביום הכיפורים שזו חובת היום וחובתו האישית, אלא גם במועדים אחרים שבהם השתתפותו מקובלת, ותמיד רצויה.
בעל הספרא מסביר שאין האונן מביא שלמים משום ששלמים מביאים שלום, ו"מי שהוא שלום יביא שלמים, אין האונן מביא שלמים" (ספרא דבורא דנדבה, פי"ג ה"ג), וכוונתו כנראה לרעיון השמחה שהדגשנו.
בתוספתא שכבר הזכרנו ערוכות שתי המשניות במעורב:
אילו דברים שבין כהן גדול לכהן הדיוט. א. פר הבא על כל המצות, ב. ופר יום הכיפורים ג. ועשירית האיפה, ד. לא פורע ולא פורם, אבל פורם הוא מלמטה, וההדיוט מלמעלה. ד. אין מיטמא בקרובים. ומצווה על הבתולה, ומוזהר באלמנה. ה. ומחזיר את הרוצח. ו. ומקריב אונן, ואינו אוכל. ז.  ומקריב חלק בראש, ונוטל חלק בראש, ח. וכל עבודות יום הכיפורים אינן כשירות אלא בו. ט. ופטור על טומאת מקדש וקדשיו.
וכולן נוהגין במשיח שעבר, חוץ מיום הכיפורים, ועשירית האיפה.
וכולן נוהגין במרובה בגדים שעבר, חוץ מפר הבא על כל המצוות.
וכולן אין נוהגין במשוח מלחמה, חוץ מחמשה דברים שפירש הכתוב בפרשה: לא פורם, ולא מיטמא בקרובים, ומצווה על הבתולה, ומוזהר על האלמנה, מחזיר את הרוצח, דברי ר' יהודה. וחכמ' אומרים אין מחזיר את הרוצח" (פ"ב ה"א).
בתוספתא אין חידוש לעומת המשנה, וכעינה גם ציטטנו ממדרש ספרא. בכל אחד משלושת המקורות (משנה, תוספתא, מדרש), עריכה אחרת של אותם חומרים והשוואה משוכללת יותר ויותר. בתחילה בין כהן משוח לכהן מרובה בגדים, ובין כהן גדול לכהן הדיוט, ובין שניהם למשוח מלחמה. לנגד עינינו משתכללת עריכת החומר התנאי כך שיכלול השוואות מורכבות יותר ויותר.

Mishnah 6

<small>עפ”י כתב יד קופמן</small>
<b>כל התדיר מחבירו קודם את חבירו</b>– לא נאמר במפורש במה הוא קודם. לפי הדוגמאות בהמשך מדובר בקדימות בסדר ביצוע מצוות, או לפחות בסדר ביצוע מצוות המקדש. <b>כל המקודש מחבירו קודם את חבירו</b>– מקודש מחברו הוא מה שיש בו יותר קורבן ופחות בשר לאכילה. כך למשל עולה מקודשת משלמים. <b>פר המשיח</b>– כהן גדול שכבר עבירה בשגגה, כאמור בפרק ב מ"א ואילך.<b> ופר עדה עומדין</b>– אם שני הפרים מועמדים לשחיטה יחד,<b>פר ומשיח</b>– פרו של הכהן המשיח<b> קודם לפר עדה ולכל מעשיו</b>–לא נאמר מדוע הוא קודם. מן הסתם משום שהכהן הגדול מקודש מכל הציבור. זו כמובן תפישהשל קדושה שאיננה מייחסת חשיבות רבה לציבור ולבית הדין, ומדגישה את אישיותו של הכהן הגדול, שהוא חשוב יותר מבית הדין. גישה זו היסטורית וריאלית והיא בניגוד לזלזול בכהן הגדול שבו הבחנו בפירושנו לפ"ב מ"א; ופ"ג מ"ג.
הכלל של 'תדיר קודם' הפך לכלל מרכזי בסדר המצוות היהודי. הוא קבע את סדרם של קרבנות (כפי שחז"ל מציגים), סדר התפילות וכו'. עם זאת במשנתנו הוא כלל חלקי. ייתכן שיהיה מקרים בהם שאיננו תדיר מתגלה כמקודש יותר. שני הכללים אינם מכסים את כל המקרים (כמודגם כבר בסיפא של המשנה), והם עלולים להתנגש ולא נאמר מי גובר על חברו. למשנתנו מקבילה במסכת זבחים [בסוגריים הסברנו למשנת זבחים]: "כל התדיר מחבירו קודם את חבירו. התמידין [המוקרבים יום יום], קודמין למוספין [הבאים בשבתות, חגים וראשי חודשים]. מוספי השבת קודמין למוספי ראש חדש [ שכן שבת תדירה מראש חודש]. מוספי ראש חודש קודמין למוספי יום טוב של ראש השנה, שנאמר "מלבד עולת הבקר אשר לעולת התמיד תעשו את אלה"[במדבר כ"ח, כג; לא ועוד]". הכלל בא להסדיר את הסדר הכרונולוגי של הגשת הקרבנות, ובאופן טבעי הוא מטפל בקרבנות הציבור.
ואכן! קרבן תמיד קודם בזמן ההקרבה לקרבן פסח (פסחים פ"ה מ"א), וגם עבודת הכהן ביום הכיפורים מתחילה בקרבן תמיד ואחריו קרבנות החג. הכלל ש'כל התדיר מחבירו קודם', מעצב גם את סדרם של קורבנות יום הכיפורים.<sup class="footnote-marker">34</sup><i class="footnote">הסדר מנוי במסכת יומא מפ"ב מ"א ואילך.</i> בירושלמי שם יש מחלוקת תנאים (מברייתא שאין לנו מקורה התנאי) האם הכלל של 'תדיר קודם' חל גם על יתר המרכיבים של קרבנות החג (יומא פ"ב ה"א, לט ע"ד). הכלל מצוי גם בהלכות תפילה, כהסבר לשיטת בית הלל (תוספתא ברכות פ"ה הכ"ה; פסחים פ"י ה"ג), ומצוטט הרבה בתלמודים.<sup class="footnote-marker">35</sup><i class="footnote">ספרי במדבר פיסקא קמח, מהד' הורוויץ עמ' 195; בבלי מנחות סח ע"ב; ירושלמי, ברכות פ"ח ה"א, יא ע"ד; שקלים פ"ח ה"ד, נא ע"ב; בבלי, ברכות נא ע"ב; פסחים קיד ע"א; סוכה נד ע"ב; נו ע"א; מגילה כט ע"ב; זבחים צא ע"א, ועוד.</i>סוגיה אחרת בירושלמי מעמידה מחלוקת נוספת בענייני תפילה סביב השאלה האם אכן "כל התדיר מחבירו קודם את חבירו" (תענית פ"ד ה"ה, סח ע"ב). אם כן, תחולתו של הכלל אינה מקיפה הכול.
בפירושנו לזבחים פ"י מ"א נראה שגם המשנה עצמה מגבילה את תוקפו של הכלל. זאת ועוד, במשנה אחרת נקבע שמנחת העומר קודמת לכל יתר המנחות, זאת אף שחלקן תדירות יותר (כגון שני הלחם). המשנה קובעת זאת בהסתמך על דרשה (מנחות פ"י מ"ו). הדרשה כבודה במקומה מונח, אך ספק אם היא גרמה להלכה. או אולי מה שקיבע את הסדר היה הרצון לפתוח את היום במנחה מן ה"חדש", וגם להתיר את התבואה החדשה כבר בראשית היום.
מכל מקום, הטיעון הדרשני שמביא רבי טרפון, להצדקת ההלכה שמנחות הבאות קודם לעומר פסולות בעייתי, כפי שמעלה המדרש:
ר' טרפון אומר, הואיל ועומר מתיר, ושתי הלחם מתירות. אם למדתי למנחות הבאות קודם לעומר שהם פסולות, אף מנחות הבאות קודם לשתי הלחם יהיו פסולות. אמר לו ר' יהודה בן נחמן, לא! אם אמרת במנחות הבאות קודם לעומר, שלא כשרו לא לגבוה ולא להדיוט. תאמר במנחות הבאות קודם לשתי הלחם שהם פסולות, שאף על פי שלא הוכשרו לגבוה הוכשרו להדיוט?!. נסתכל בו ר' עקיבא, וצהבו פניו. אמר לו יהודה בן נחמן צהבו פניך, שהשבת את הזקן. תמיה אני עליך אם תאריך ימים בעולם? אמר ר' יהודה בר' אלעאי, בפסח היה הדבר. וכשבאתי לעצרת אמרתי היכן יהודה בן נחמן? אמרו לי הלך לו.<sup class="footnote-marker">36</sup><i class="footnote">ראו הנספח למסכת ראש השנה, שם נדונה שאלת חופש המחלוקת.</i>
התלמיד הצעיר הפריך את ההסבר של החכם הוותיק, ורבי עקיבא זועם על כך שהצעיר נהנה מ"ניצחונו". רבי עקיבא מסתייג כנראה גם מהביקורת (הנכונה כשלעצמה) על דרשת חברו ורבו, רבי טרפון. לגופו של עניין, אין בסיפור עדות לאימוצה של דרשתו של רבי טרפון, אדרבה היא הופרכה, ואף על פי כן ההלכה אינה חוזרת לכלל של תדיר קודם.
במסכת ברכות מופיע כלל זה כהנמקה לבית הלל במחלוקתם עם בית שמאי:"אלו דברים שבין בית שמאי ובית הלל בסעודה בית שמאי אומרים מברך  על היום ואחר כך מברך על היין  ובית הלל אומרים מברך על היין ואחר כך מברך על היום" (ברכות פ"ח מ"א).במשנה עצמה אין נימוק למחלוקת, אבל בתוספתא ובתלמודים מוצעים שני הסברים:
דברים שבין בית שמיי לבית הלל בסעודה בית שמיי או' מברך על היום ואחר כך מברך על היין שהיום גורם ליין שיבא וכבר קדש היום ועדיין יין לא בא ובית הלל אומ' מברך על היין ואחר כך מברך על היום שהיין גורם לקדושת היום שתאמר דבר אחר ברכת היין תדירה וברכת היום אינה תדירה והלכה כדברי בית הלל (תוספתא ברכות פ"ג הכ"ה).
ובעקבות זאת מנסחת התוספתא את הלכות פסח "דבר אחר ברכת היין תדירא וברכת היום אינה תדירה והלכה כדברי בית הלל" (תוספתא פסחים פ"י ה"ג ומקבילות בתלמודים).
בפירושנו למשנת ברכות הצענו את שני ההסברים הללו, ולפיהם הכלל של תדירות למעשה שנוי במחלוקת. בית שמאי אולי חולקים על כולו. או לכל היותר מקבלים אותו ככלל חלקי, שנפרץ בשל סיבות מיוחדות. בפירושנו למשנת ברכות הצענו גם הסבר נוסף, בעל אופי תיאולוגי כללי יותר.ייתכן שההסבר הוא ביחסם של שני הבתים למהותו של עולם. בהלכות מספר בולטת מחלוקת "תאולוגית" עקרונית בין בית שמאי ובית הלל. בית שמאי סבורים שריבונו של עולם ניצב במרכז וכל ימות החול נועדו לשמש מסגרת והקדמה ליום הקדוש, ואילו בית הלל מציגים את החול כמטרת הבריאה. כך, למשל, שני הבתים נחלקים מה נברא קודם, שמים (בית שמאי) או ארץ (בית הלל).<sup class="footnote-marker">37</sup><i class="footnote">בראשית רבה פרשה א טו, מהד' תיאודור-אלבק עמ' 13; ירושלמי חגיגה פ"ב ה"א, עז ע"ג; בבלי יב ע"א ומקבילות נוספות.</i> בית שמאי סוברים שיש להכין את האוכל לשבת במשך כל ימות השבוע: "תניא, אמרו עליו על שמאי הזקן, כל ימיו היה אוכל לכבוד שבת. מצא בהמה נאה אומר: זו לשבת. מצא אחרת נאה הימנה – מניח את השניה ואוכל את הראשונה. אבל הלל הזקן מדה אחרת היתה לו, שכל מעשיו לשם שמים, שנאמר 'ברוך ה' יום יום'. תניא נמי הכי: בית שמאי אומרים: מחד שביך לשבתיך [מאחד (יום ראשון) הכן שבתך], ובית הלל אומרים: ברוך ה' יום יום" (בבלי, ביצה טז ע"א). כמוכן: "שמאי הזקן אומר: זכרה עד שלא תבוא, ושמרה משתבוא. אמרו עליו על שמאי הזקן שלא היה זכרון שבת זז מתוך פיו. לקח חפץ טוב אמר זה לשבת, כלי חדש אומר זה לשבת".<sup class="footnote-marker">38</sup><i class="footnote">מכילתא דרשב"י כ' ח, מהד' אפשטיין-מלמד עמ' 148; השוו פסיקתא רבתי כג, קטו ע"ב,וראו פירושנו לחגיגה פ"א מ"א.</i> אם כן, בית הללסבורים שכל יום הוא "ברוך" וכל מעשה הוא לשם שמים, בבחינת "כל מעשיך יהיו לשם שמים" (פסיקתא רבתי, כג, קטו ע"ב), ובית שמאימתרכזים ביום השבת בלבד.הלל הזקן היה יוצא להתרחץ ורואה בכך קיום מצווה של טיפול בגוף.<sup class="footnote-marker">39</sup><i class="footnote">אבות דרבי נתן, נו"ב פ"ל, עמ' 66; ויקרא רבה פרשה לד ג, מהד' מרגליות עמ' תשעו.</i>
להלל ולבית הלל גישה המעמידה את האדם במרכז (גישה "אנתרופוצנטרית"). האדם נוצר על ידי בורא עולם, וקיומו הוא בבחינת מצווה רבה. בית שמאי מעמידים את האל במרכז, והאדם נוצר כדי לקיים את מצוותיו (גישה "תאוצנטרית").
על כן, בסעודת השבת החגיגית בית הלל מדגישים את המצווה לשתות יין ורואים בה ובסעודה החומרית את עיקר המצווה, ובית שמאי רואים בקדושת החג והשבת את העיקר, והיין והסעודה הם רק כלי עזר לחג.
ייתכן אפוא שההסבר למחלוקת על סדר הברכות (יין ולחם) הוא ביחסם של שני הבתים למהותו של עולם.
בסוף משנה ב באותו פרק (ברכות פ"ח) הצענו גם הסבר בעל אופי חברתי למחלוקת. מכל מקום לאחר שהסיבות החברתיות והעקרוניות כבר הופנמו, נותר הסבר משפטי טכני לסדר הברכות. אם כן הכלל של 'התדיר מחבירו קודם' חדר והתפשט, אם כי ייתכן שבית שמאי לא קיבלוהו מלכתחילה.
שאלה נוספת היא האם הכלל נולד במקדש והועבר להלכות תפילה וקריאת התורה, או שמא היה זה כלל פרושי ישן שהוחל על הלכות המקדש. מכל מקום הכלל המקדשי חל רק על קרבן ציבור, ואילו ביחיד כל הבא למקדש קיבל טיפול מתאים ללא תלות בטיב קרבנו, כדברי המשנה לעניין תהלוכות הקרבנות: "במה דברים אמורים בקרבנות צבור, אבל בקרבן יחיד אם רצה להקריב מקריב" (יומא פ"ב מ"ז). הכלל היה מוגבל. כך, למשל, בסוכות הגישו יחד עם התמיד את ניסוך המים באותה תהלוכה, אבל את קרבנות החג הגישו בתהלוכה נפרדת, מאוחרת יותר (שם מ"ה).
לפי דרכנו הכלל הוא כלל, אך אין הוא חל על כל המקרים אלא הוא אחד השיקולים בקביעת סדרי ציבור, וכאמור בית שמאי מסתייגים ממנו, או מצמצמים אותו.בנוסף לכלל המשפטי היו סיבות נוספות לקביעת סדר הברכות, ובדרך כלל סיבות הקשורות לעיצוב הטקס. אלו צמצמו אפוא את תחולתו והיקפו של הכלל.
כאמור במשנת זבחים מובא הכלל והדוגמה לביצועו היא סדרת קורבנות ציבור. בתוספתא שם ההרחבה היא לכלל קורבנות המקדש. לפנינו הרחבה נוספת אחרת. המשנה מנתה גם כלל מקביל שכל הקדוש מחברו קודם, והלכות נוספות שבהן בא לביטוי כלל זה של ה'קדוש מחברו', או 'חשוב מחברו'.
תדיר קודם' אינו רק עיקרון טכני אלא מקפל התמודדות מתחום התחושה הדתית. המעשה הדתי סובל, מעצם טיבו, מבעיה של התיישנות ושגרה. כמובן המחשבה איננה 'מכירה' בחולשות אנוש ממין אלה. האדם הדתי נדרש להתגבר על תחושת השגרה ולראות במצוות התורה 'יום יום כחדשים'.<sup class="footnote-marker">40</sup><i class="footnote">"'ראה נתתי לפניך היום"; וגו'. בכל יום ויום יהו לפניך חדשים. כיום שניתנו בו" (פסיקתא זוטרתא (לקח טוב) דברים,נצבים נבע"א).</i>זו דרישה חשובה ברמה העקרונית וקשה בחיי היום יום. בפועל השגרה היא אויב שאיש הדת צריך להתמודד איתה יום יום מחדש. גם ההתמודדות עצמה הופכת לשגרה ולעתים שוככת ומתיישנת. קשה לכותבי הדברים להעריך כיצד חש כל אדם ואדם מישראל. אך נעיד על עצמנו שזו מכשלה תדירה. באופן טבעי נוטים אנשים לחפש ואף למצוא דרכי התמודדות לעקיפת הבעיה. לא רק חינוך עצמי, אלא גם המצאת חידושים ושינויים. שינויים שאינם באים לתקן פגם כלשהו,ויתרונם הוא בעצם החידוש והגיוון. איננו באים כמובן לחוות דעתנו על הנטייה, ועל המגמה ועל הצורך במאבק עצמי. היא מעידה רק על קושי והתמודדות. וד"ל.
מכל מקום באופן טבעי אחת הדרכים לחדש ולגוון הוא לרומם ולהעצים את החידוש ואת יוצא הדופן. העיקרון ההלכתי הוא שתדיר קודם, ואין לתת לבלתי מצוי להפריע את הסדר. הבלתי רגיל בא לאחר עבודת היום יום כתוספת אחריו.
העמדנו את משנתנו, ככתוב בה, סביב הרעיון של תדיר קודם. רעיון הבא לקדש את היום יום. וראינו גם שעיקרון זה אינו חזות הכול ואיננו דעת הכול. אבל בתוספתא ההנמקה שונה: " פר משיח פר העדה עומדין. פר משיח, קודם לפר העדה לכל מעשיו. והואיל ומשיח מכפר, ועדהו<sup class="footnote-marker">41</sup><i class="footnote">כך במהדורת צוקרמאנדל, וצריך להיות 'ועדתו'. </i> מתכפרת. מוטב שיקדם מכפר למתכפר. שנאמר 'וכפר בעדו ובעד ביתו ובעד כל קהל ישראל'. פר הבא על כל המצוות, קודם לפר ושעיר של עבודה זרה. ופר של עבודה זרה, קודם לשעיר של עבודה זרה. ושעיר של עבודה זרה, קודם לשעיר של נשיא. ושעיר של נשיא, קודם לשעיר וכבשים. העומר קודם לכבש הקרב עמו. זה הכלל הבא בגין היום, קודם לבא בגין הלחם. (פ"ב ה"ד).
הנימוק הראשון עוקף את שאלת החשיבות שבה עסקנו. והנימוק השני מחליף את "תדיר קודם" ומציע רעיון אחר. "כל הקרב בגין היום..." הנמקה זו דומה להנמקה להלכות קידוש שהיין בא בגלל היום.
משנתנו והמשנה הבאה הובאו אגב הדירוג המוצע בין כהן משיח למרובה בגדים. ייתכן שעורך המשנה הכיר את התוספתא שבה עריכה אחרת של החומר התנאי שבמשנה. "משוח בשמן המשחה קודם למרובה בגדים. ומרובה בגדים קודם למשוח מלחמה. ומשוח מלחמה קודם לסגן, וסגן קודם לראש המשמר. וראש המשמר קודם לראש בית אב, וראש בית אב קודם לאמרכל. ואמרכל קודם לגיזבר..." (פ"ב ה"י) בתוספתא מצויה ברייתא זו במסגרת חטיבה שלמה של מי קודם למי. שלוש המשניות שלנו(ו-ח) הן חלק מאותה חטיבה. היא הובאה בשל הברייתא שציטטנו. עורך המשנה הכיר אפוא את הברייתא שבתוספתא. ברם, חולית קישור קיימת גם במשנה "פר המשיח ופר העדה עומדים..." (פ"ג מ"ו), כך שאין כאן ראיה לתלות של המשנה בתוספתא. במבוא נעסוק ביחס שבין עריכת המשנה ועריכת התוספתא.

Mishnah 7

<small>עפ”י כתב יד קופמן</small>
<b>האיש קודם לאשה להחיות</b>– להצילו ממות לחיים<b> [ו]להשיב אבידה</b>– להחזיר אבידתו. כפשוטו האיש חשוב מהאישה. חשוב במעמדו החברתי העקרוני. מבחינה משפטית ההנמקה היא כאילו 'טכנית', משום שהוא חייב ביותר מצוות.<sup class="footnote-marker">42</sup><i class="footnote">ראו פירוש רע"ב על אתר ובעל'הון עשיר' מדגיש שהאיש מקודש. ניסוח זה הוא ניסוח דתי-חברתי.</i> עדיפות במצוות היא דרך לביטוי של החשיבות. להערכתנו לא היא הנתון הגורם לחשיבות, אלא להיפך זו דרך ביטוי של החשיבות. וזה ויכוח עקרוני נרחב מה קדם למה, המציאות עיצבה את ההנמקה ההלכתית, או שמא ההנמקה ההלכתית הייתה מרכיב שעיצב את המציאות. לדעתנו 'צבת בצבת עשויה'. בחברה דתית רבת שנים ועתירת מסורת, ההלכה והמציאות מעצבות זו את זו בתהליך פנימי ארוג ומשולב.
במשנת בבא מציעא כלל רחב יותר של קדימויות בהשבת אבידה (פ"ב מי"א) ובתוספתא למשנה שם (פ"ב הל"א-הל"ב) מצוי גם הכלל שבמשנתנו:<b> "</b>אבידתו ואבידת רבו של וקודמת. אבידת אביו ואבידת רבו, של רבו קודמת משל אביו. שאביו הביאו לחיי העולם הזה, ורבו שלימדו חכמה הביאו לחיי העולם הבא..."ייעודה של המשנה איננו לפתור בעיות מעשיות בסדרי פדיון או השבת אבידה, אלא להדגיש את כבוד הרב וכבוד התורה. התוספתא אף מדגישה ש'רבו' הוא מי שלמדו תורה (פ"ב ה"ל). התוספתא כאן פ"ב ה"ה משקפת הרכבה בין משנתנו לבין משנת בבא מציעא פ"ב שאותה נצטט להלן ואולי הרכבה זו היא צורתה המקורית של ההלכה.
המשנה בבבא מציעא מדברת על חשיבות דתית, על החובה לפדות קודם תלמיד חכם ואחר כך עם הארץ, אפילו אם עם הארץ הוא קרוב משפחה. זה ביטוי בהיר וחד לעדיפות של קשרי הלימוד על קשרי המשפחה. הבן האמיתי הוא הבן הלומד תורה, והרב האמיתי הוא המלמד תורה. פדיון שבויים נתפש, בדרך הטבע, ובחברות היסטוריות רבות, כחובת המשפחה. המשנה עוקרת את הערך המשפחתי, ומביאה אותו לכלל המצוות החברתיות, במסגרת חובות כספיות של צדקה. ככאלה הן נקבעות לפי ערכים דתיים כלליים ולא לפי קרבת המשפחה.
ניסוח כללי נוסף מצוי במשנת כריתות משנה "וכן בתלמוד תורה אם זכה הבן לפני הרב קודם את האב בכל מקום מפני שהוא ואביו חייבין בכבוד רבו" (פ"ו מ"ט).
כך גם לגבי הערך הבסיסי עוד יותר של גמילות חסדים ולמצוות העזרה ההדדית. באופן טבעי בני המשפחה נרתמים לעזרת בן משפחתם. לעומת זאת ההלכה תובעת סדר קדימויות אחר. סדר הקדימויות של ההלכה מבוסס על התועלת הכללית לחברה, ומשקף את החברה (העדפת החברה על פני היחיד והמשפחה). זאת ועוד לימוד התורה עומד בראש סולם העדיפות החברתי. כך נמצא שהערך של לימוד תורה גובר על ערך המשפחה.
בתוספתא (בבא מציעא פ"ב הל"א-הל"ב<sup class="footnote-marker">43</sup><i class="footnote">מובאת גם בבבלי כאן יג ע"ב.</i>) הרחבה לתחום שאיננו במשנה בבא מציעא (פ"ב מי"א): "1. אבידת אביו ואבידת אמו, אבידת אביו קודמת לאבידת אמו: 1א. אימתי בזמן שהיא תחתיו, הא אינה תחתיו שניהם שוין. 2. אבידת האיש ואבידת האשה אבידת האיש קודמת לאבידת אשה". ההיגד השני פשוט, רכוש האיש חשוב יותר מרכוש האישה. הלכה זו שנויה גם במשנתנו (הוריות), והיא נובעת ממעמדו וחשיבותו של הגבר, כלפי אלוקים ואדם כאחד. את יתר מרכיבי הקדימות במסכת הוריות ניתן לנמק בכך שגבר מבצע יותר מצוות. אבל לגבי החזרת ממון הכלל פשוט ומשקף מעמד חברתי בלבד, ללא כחל ושרק. המעמד החברתי העדיף של הגבר מתורגם לזכויות כספיות, סמלי כבוד חברתי, ויתרון של קדושה. וכן: "מנחת האיש קודמת למנחת האשה. מנחת חטים, קודמת למנחת שעורין ..." (תוספתא זבחים פ"י ה"ד). רשימה העדיפויות מעניקה קדושה למה שמחירו הכספי רב יותר. וגם כאן מנחת האיש קודמת למנחת אישה ללא קשר לערכה הכספי. הברייתא משדרת עדיפות של קדושה לקורבן היקר.
ההיגד שרכוש אביו קודם לרכוש האם הוא בהתאם להיגד השני. אבל היגד 1א בא לנגד בין ההיגדים האחרים בברייתא בתוספתא. אבידת אביו קודמת רק בזמן שאמו כפופה לאביו. וממילא רכושה הוא רכוש האב. לפיכך חובת הבן לרכוש האב קודמת לחובתו כלפי רכוש האם, שכן גם רכוש האם משועבד לבעל. למעשה בנסיבות אלו רכוש האם הוא למעשה רכוש האב, ועדיין בעת גירושין יושב הרכוש לאם ולכן מעמד הרכוש נחות לעומת רכוש שכולו רק של האב. אבל ההגבלה "הא אינה תחתיו שניהם שוין" איננה מגוף היגד 1. היא למעשה סותרת את ההנמקה הקודמת שנלמדה מתוך המשנה על עדיפותו המהותית של האב. יתר על כן היא למעשה סותרת בגלוי את היגד 2. לפי היגד 1א. רכוש אישה שווה לרכוש האיש, ואין לאיש עדיפות. ואילו ההיגד השני מצדיק את עדיפות הבעל בכל מצב. ההנמקה וההגבלה של הברייתא סותרת גם את משנת הוריות (שהאיש קודם לאישה להשבת אבידה). לדעת בעל המשפט בברייתא איש איננו קודם לאישה, יש כאן היבט בעל אופי מהפכני שהיום היינו מכנים אותו 'קריאה בעלת אופי חתרני פמיניסטי'.
<b>הרב והאב – עימות שבין ה'ארגון' למשפחה</b>.
על מנת להבין את הרקע ואת הקביעות שבמשנה עלינו להרחיב מעט. בכתות וחברות קנאיות המורשת של הקבוצה חשובה יותר מזיקת הדם. הקבוצה מפקיעה את חינוך הילדים מהפרט לכלל (בדרך כלל מתוך הסכמה הדדית) הרעיון הוא שהצעיר הוא משאב של הקבוצה. מנגד עומדת התפישה ה'טבעית' הרואה בצעיר בן של אבי (ואמו) אביו חייב בחינוכו, וזכאי לבחור את דרך החינוך, ובעיקר הצעיר 'שייך' למשפחה. האינטרס של החברה והארגון 'מובטחים' בזכות האמונה הפנימית של כל אחד מחברי הארגון, ומאידך גיסא יכולתו של האב לחנך את בנו כהלכה תלויה במשאבי הציבור. ממילא בעל המאה הוא גם קצת בעל הדעה, והצעיר ומעוצב על ידי שני גורמים ולעתים נקרע בין שני גורמים אלו (הקהילה והמשפחה).
מתח זה שבין הקבוצה לבין המשפחה מלווה את תולדות העולם וארגונו החברתי. השאלה איננה רק פילוסופית אלא מהותית ומעשית . כך למשל בספרטה החינוך היה עירוני ודוקטרינרי ומכוון לכיוון אחד, עיצוב חייל מקצועי נאמן. ערכי המשפחה נדחו לחלוטין. כך היה גם במשטר הקומוניסטי בראשיתו. גם בתולדות הקבוץ היה שלב ראשוני שהילדים היו 'נכס' קבוצתי. הם זכו להגנת כל הקבוצה אך הבסיס המשפחתי צומצם ביותר. בקבוצה הייתה ארגון דמוקרטי, וככזה היה מקום רב ללחצים 'מלמטה'. ה'משפחה' והקהילה נאבקו זו בזו במשך שני דורות בהדרגה כורסם כוחה של הקהילה לטובת המשפחה הגרעינית והרב דורית. עד שבדור האחרון 'זכתה' המשפחה לנצחון מוחלט. כך בדרכו השונה מדגיש גם ישו שתלמידיו הם בניו האמיתיים והם משפחתו ולא אמו ואביו.<sup class="footnote-marker">44</sup><i class="footnote">מתי יב 46-30; מרקוס ג 21-35; לוקס ח 19-21. היגד זה מצוי כאמור בנצרות הקדומה, אך עיון במעשים המיוחסים לישו מצביע עד כמה הדרישה הזאת אוטופית ובפועל למערכת המשפחתית הייתה חשיבות רבה. </i>
עדיפות הרב על האב משמעה שהקבוצה לומדת התורה חשובה יותר מאשר הקבוצה המשפחתית. המקורות נעים בין ההדגשה שאדם חייב בכבוד 'רבו' כלומר המנהיג האישי שלו. לבין חובת הכבוד לרב באשר הוא רב. כמובן שבתלמודים דיון כמותי, מתי סתם רב הופך להיות 'רבו', מתי אדם חכם וכן הלאה בין האמוראים חילוקי דעות ולפי אחד מהם גם מי שלימד משנה אחת הוא רבו, וזו הרחבה ניכרת של ה'קבוצה'. ומי שאומר ש'רבו' הוא רבו המובהק בלבד, מצמצם את חשיבות היחד הקבוצתי.
בלידשטיין<sup class="footnote-marker">45</sup><i class="footnote">בלידשטיין, רב או אב, בתוך עיונים, עמ' 87-100.</i> מדגיש את המגמה לצמצם את השייכות הקבוצתית, לעומת חיזוק הבסיס המשפחתי. 'רבו קודם' רק בנושאים הנדונים (אבידה, כבוד, פדיון) אך בדרך כלל האב הוא הבסיס, והמשפחה היא המסגרת התומכת. הבן שייך בראש ובראשונה למשפחתו להוציא כמה פרטים הלכתיים. גם בלידשטיין מכיר בכך שמשנת כריתות משקפת קול שונה ותפישה שונה. במשנת כריתות הרב קודם לאב בכל, מבלי להתייחס לפרט הלכתי כזה או אחר. יתר על כן הרב איננו דווקא רבו המובהק, אלא כל רב. האב לעומת זאת זוכה למעמד אם היה 'חכם' הגדרה מאד כללית המאפשרת להבין שבמקרה זה הוא חינך את הבן ולא ה'רב'.
לדעתנו הפרטים הנזכרים (אבידה, פדיון, כבוד) אינם רק פרטים יוצאי דופן. זו דרכה של ההלכה לבטא ערכים רעיוניים בעזרת פרטים הלכתיים. כך גם הסתירה הפנימית שבין 'מלאכה' ו'תורה' מוצגת בבבלי כסתירה בין פסוקים כאילו לא הייתה מחולקת רעיונית. ההלכות הפרטניות הן הדרך לבטא את הרעיון והרעיון בכללותו הוא שלימוד תורה תופש את מקום המשפחה כקבוצת יחוס ושייכות. לומד התורה מופקע ממערך היוחסין וכבוד של החברה המשפחתית, וזוכה למעמד חדש ולמסגרת חיים חדשה כחלק מחבורת החכמים.
לתפישה זו היה גם ביטוי מעשי מסוים, שהיקפו קשה לבירור. הרעיון החילופי משפחה היתה שמסגרת הלומדים מהווה תחליף חברתי, רגשי, ואידיאולגי. בארץ ישראל חבורת הלומדים הפכה למשפחה קטנה, ובבבל בית המדרש מילא תפקיד זה ובכך לא נעסוק.
בשלב זה מן הראוי לפרט מעט במבנה החבורה
<u>החבורה המשפחתית וחבורת הלומדים</u>
הלימוד התנהל בדרך כלל בחבורה ודרך לימוד זו נחשבה לדרך המלך, ולמעשה  לדרך הבלעדית ללימוד תורה. החבורה התכנסה סביב הרב, חיה עמו את חייו ובהנהגתו למדו. הלימוד עצמו התנהל בימים בהם העבודה היתה מועטה, או בלילות ומכאן הדגש הרב במקורות על חשיבות הלימוד בלילות. ואף משה למד "תורה שבכתב ביום ותורה שבעל-פה בלילה"<sup class="footnote-marker">46</sup><i class="footnote">שמות רבה, מז ח; תנחומא, כי תשא כח.</i>. "אמר ריש לקיש כל העוסק בתורה בלילה הקב"ה מושך עליו חוט של חסד ביום..."<sup class="footnote-marker">47</sup><i class="footnote">תנא דבי אליהו זוטא, יז, עמ' 22; בבלי, עבודה זרה ג ע"ב; חגיגה יב ע"ב.</i>. "ישראל אינן מושלין בתורה אלא בלילה ואין רינה של תורה אלא בלילה"<sup class="footnote-marker">48</sup><i class="footnote">שמות רבה, מז ח; ויקרא רבה, יט א, עמ' תטז.</i>, ואין "גרנה של תורה אלא בלילה" (שיר השירים רבה, ה ז.), והגידים נוספים בדומה (מדרש תהילים, עז, עמ' 344). החבורה החיה סביב הרב היא הרקע הריאלי לדינים של שימוש הרב ולמערכת הסמלים והגינונים של התלמיד המשמש את רבו. אם הרב היה תלמיד חכם נודד, נדדו תלמידיו עמו. דוגמא לכך היא חבורתו של ישו הנודדת עם רבם סביב הכינרת. דוגמאות לחבורות מעין אלו פזורות במקורותינו והתופעה ברורה וידועה.
החבורה היוותה למעשה מעין בית מדרש. מכמה אזכורים, בעיקר בתלמוד הירושלמי, נזכרים 'אילין דר' פלוני' המפורסמים שבבתי מדרש אלו הם 'אילין דבי (בית) ר' ינאי'<sup class="footnote-marker">49</sup><i class="footnote">אופנהיימר, בי רבי ינאי .</i>. בחבורה זו חיו חיי שיתוף בישוב מרוכז (עכברה). חבורות אחרות היו כנראה, פחות מאורגנות ומלוכדות, כגון 'אילין דבית אסי' (ירו', פאה פ"ז, כ ע"ד), המבשלים ארוחה בצוותא. בסוגיה אחרת שואל ר' יוחנן את ר' גמליאל זוגא, שהשתייך לאותה החבורה, על מנהגם בהפרשת חלה "נהיגין אתון" וכנראה שהכוונה למנהג החבורה. זו עדות שהחבורה בישלה את מאכליה בשותפות דרך קבע<sup class="footnote-marker">50</sup><i class="footnote">ירו', עורלה פ"ב, סא ע"ד. לחבורה הסועדת יחדיו בבית המדרש בראשות רבם ובניהולו ראה ירו', ברכות פ"ז, יא ע"ג.</i>. וכן 'בי גמליאל בי ר' ליאני' (ירו', נידה פ"ד, נט ע"א), וקבוצות נוספות. באחת מכתובות יפו מזהה עצמו הנפטר כנחום בן שמעון מאנשי בררבי<sup class="footnote-marker">51</sup><i class="footnote">קליין, ספר היישוב, עמ' 80 מס' 8.</i>. חבורה אחרת היא 'בי רב' (או 'בר נחמיה'), חבורה זו עסקה במלאכה בצוותא, רכושם משותף ומקופתם אף הילוו לקהילה<sup class="footnote-marker">52</sup><i class="footnote">ירו', תרומות פי"א, מח ע"ד; שבת פ"ב, ד ע"ד.</i>. ייתכן גם שקבוצות כמו 'רבנן דנוה', או 'בית שמאי' ו'בית הלל' היו ביסודן חבורות מעין אלו.
המונח 'חבורה' הוא מטבע לשון תנאי מוכר, אך תופעת החבורות אינה מוגבלת  לעולמו של בית המדרש, או לשכבת החכמים. חבורות התלכדו סביב פעילות משותפת בעיקר צוותא של סעודות<sup class="footnote-marker">53</sup><i class="footnote">אופנהיימר חבורות, לתקופה שלאחר החורבן ראה למשל: משנה, ערובין ו ו; ביצה ב ג; תוס', ברכות ב ט; ירו', ברכות פ"ז, יא ע"ג ועוד.</i>, או של לימוד "...בראש חבורה של בעלי מקרא, בראש חבורה של בעלי משנה בראש חבורה של בעלי תלמוד..." (ספרי דברים, שנה, עמ' 418). כל העדויות על חבורות חכמים מאורגנות, המהוות יחידה כלכלית-ארגונית, הן אמוראיות בלבד<sup class="footnote-marker">54</sup><i class="footnote">לחבורתו של ישו יש סממני ארגון אך זו קבוצה בעלת יחוד פנים, ואין להסיק ממנה ישירות על המתרחש בעולמם של חכמים. הוא הדין בחבורותיהם של בני כתות ים המלח. סממנים ארגוניים המופיעים מאוחר יותר אצל שכבת החכמים, רק בשלב מתקדם של מיסוד וארגון, מתגלים בחבורתו של ישו ואצל בני הכת כבר בסוף ימי בית שני. על תופעה דומה עמדנו בדיון על מוסדות הלימוד.</i>. אך החבורה עצמה היא מוסד תנאי ידוע ביותר.
רוב החבורות התפרקו עם מות רבם. כך למשל עם מותו של ר' מאיר חיפשו תלמידיו לעצמם מורה ומנהיג אחר<sup class="footnote-marker">55</sup><i class="footnote">בבלי, נזיר מט ע"ב; קידושין נב ע"ב.</i>. היו גם חבורות שהמשיכו לפעול אחרי מות רבם. 'אילין דבי ר' ינאי' שמרו על מסגרת ארגונית עד סוף ימי האמוראים. בתי שמאי ובתי הלל משתרעים על פני כמה דורות של תנאים. בית הנשיא אף הוא מעין חבורה אלא שלחבורה זו כללי מיסוד והתנהגות נוקשים יותר.
החבורה היתה איפוא גוף בלתי פורמלי בהתארגנותו אבל בתוך החבורה היו כללי התנהגות וטקס. כבוד הרב, צורת הפניה, הישיבה, שימוש הרב וההתנהגות. כל זה הופך את החבורה ל'מוסד' במובנו הסוציולוגי של מונח זה.
לפי המשניות בהן דנו החבורות הללו והרב שבראשם זוכים לכבוד ולייחוס רב יותר מאשר המשפחה הבסיסית. המשפחה לא מתבטלת ולא נעלמת. אך הצעיר המשתייך לחבורה צריך לשים את צרכי החבורה במקום מועדף מזה של המשפחה. עם זאת לא החבורה זוכה למעמד אלא הרב הנתפש כמעין ה'אנשה' של התורה. האם היה זה רעיון תיאורטי או שהוגשם בפועל קשה להעריך, וזו שאלה אחרת, רחבה יותר, שלא כאן המקום לדון בה.
<b>האשה קודמת לאיש לכסות</b>– אם בית דין או אדם פרטי צריך להעניק צדקה ללבוש. האישה קודמת שכן חובתה בלבוש גדולה מחובת האיש, או בניסוח אחר, צרכיה דחופים וחיוניים יותר מצרכי הגבר. היא מחויבת ביותר דיני צניעות, והיא 'זקוקה' יותר ללבוש, ונתפש כחסרת אונים יותר מהאיש. נימוקים אלו יש בהם התחשבות יתר במצוקת האישה והעדפת צרכיה. ניתן לקרוא את הדברים גם בנימה 'פטרונית' על חולשת האישה. או אולי להגדיר שדיני צניעות חשובים יותר משיקולי החשיבות. שני הניסוחים תלויים בשאלה למה האישה קודמת. בגלל שצרכי הצניעות שלה חשובים יותר לחברה, או בגלל שהיא במצוקה רבה יותר (עקב היעדר צניעות) מאשר מצוקתו של הגבר. הראייה הראשונה היא דתית-חברתית, והשנייה אישית.<b>ולהוציאה מבית השביה</b>– היא קודמת בפדיון שבויים. אם לפניו אפשרות לפדיון של גבר או של אישה, היא קודמת. הנימוק ההלכתי הוא שחשש הטומאה גדול בהרבה אצלה מאצלו. <b>בזמן ששניהן עומדין בקלקלה</b>– קלקלה היא המינוח למעשה אישות מכוער ובאונס.<b> האיש קודם לאשה</b>– איש הנאנס לקיים יחסי אישות (משכב זכר) בושתו, נזקו, ועלבונו חמור יותר מזה של האישה.<sup class="footnote-marker">56</sup><i class="footnote">נימוקו של בעל תפארת ישראל על אתר "שדרכה בכך" הם ניסוח חריף (שלא לומר – בוטה) של הרעיון. </i>וכן שנינו בתוספתא:
האיש קודם לאשה ולהחיות, ולהשיב אבידה. האשה קודמת לאיש, לכסות. ולהוציא מבית השבי בזמן ששניהם עומדין בקלון, האיש קודם לאשה. מעשה שהלך ר' יהושע ואמרו לו יש כאן תינוק אחד ירושלמי יפי עינים וטוב רואי ועומד לקלון והלך ר' יהושע לבודקו כיון שהגיע לפתח אמ' המקרא הזה מי נתן למשיסה יעקב ישראל לבוזזים (פ"ב ה"ה; ירושלמי מח ע"ב).
השאלה מי קלונו מרובה היא שאלה חברתית כללית ומשקפת את תנאי אותה תקופה. קשה להשוות בין הפגיעה של שני המינים. אצל הגבר מדובר בעלבון קשה אך חולף (מן ההיבט הפיזי), אצל האישה קיים כמובן חשש נוסף של כניסה להריון בלתי רצוי. אבל את מידת העלבון בשני המינים קשה לדעתנו להשוות, אך המשנה בכל זאת מדרגת אותם.

Mishnah 8

<small>עפ”י כתב יד קופמן</small>
<b>כהן קודם ללוי</b>–בהקשר המצומצם של משניות הפרק 'קודם' הוא להחיותו, ולהחזרת אבידתו וכדומה. אבל גם בהקשר רחב יותר, קודם במעמד חברתי, קודם בקדושה ובמעלה כלפי ה' ובני אדם כאחד. לוי לישראל– לוי קודם בכל אלה לישראלישראל לממזר– ישראל קודם לממזר. הממזר הוא מי שנולד מנישואים אסורים. אבל הוא עדיין יהודי.המשנה ביבמות עוסקת בהגדרת הממזר:"איזהו ממזר?1 . כל שאר בשר שהוא בלא יבא דברי רבי עקיבא .2. שמעון התימני אומר כל שחייבים עליו כרת בידי שמים והלכה כדבריו. 3. רבי יהושע אומר כל שחייבים עליו מיתת ביתדין" (פ"ד מי"ג). שלוש הגדרות יש כאן. רבי עקיבא מרחיב את ההגדרה ורבי יהושע מצמצם אותה.ממזר לנתין–"נתין" הוא מונח עמום יותר הנזכר פעמים רבות בספרי בית שני שבמקרא (בעיקר בעזרא ונחמיה).
<b>נתינים</b>
הנתינים מופיעים במסגרת רשימת עולי הגולה (עזרא ב', מג; נח), ונאמר שהם ניתנו ללוויים, כנראה לעבדים, בידי דוד (עזרא ח' כ). בסיכום פרשת העולים מבבל הם מוצגים כקבוצה משמעותית אך נפרדת: "וישבו הכהנים והלוים ומן-העם והמשררים והשוערים והנתינים בעריהם וכל-ישראל בעריהם" (עזרא ב', ע, וראו גם שם ז', ז; נחמיה ז', עב, ועוד).כך גם בימי נחמיה – "ושאר ישראל הכהנים הלוים בכל-ערי יהודה איש בנחלתו. והנתינים ישבים בעפל וציחא וגשפא על הנתינים" (נחמיה י"א, כ-כא).<sup class="footnote-marker">57</sup><i class="footnote">ראו אנציקלופדיה מקראית, כרך ה, ערך "נתינים".</i> על אף רישומם כקבוצה נפרדת, הם שותפים נאמנים לא רק בבניית החומה ובשמירתה (שם ג', כו) אלא אף בכריתת האמנה (שם י', כט).
על קיומם של נתינים בימי בית שני המאוחרים אנו למדים מקטע מקומראן ובו רשימה של נתינים. החוקרים שדנו בקטע זה שיערו כי מטרת הקטע לסמן את הנתינים הללו כפסולי חיתון, אך אין אינדיקציה ברורה לכך מתוך הקטע עצמו.<sup class="footnote-marker">58</sup><i class="footnote">וראו ברושי, נתינים.</i> כמו כן, ייתכן שהקטע אינו מעיד על זמנו, אלא מהווה פרפרזה מקראית כלשהי.
התלמודים הבינו שהם מצאצאי הגבעונים: "נתינים – דוד גזר עליהם, שנאמר: 'ויקרא המלך לגבעונים ויאמר אליהם והגבעונים לא מבני ישראל המה' וגו' " (יבמות עח ע"ב). הירושלמי אף נותן לכך הסבר לשוני: "על שם <b>'ויתנם</b> יהושע ביום ההוא חוטבי עצים ושואבי מים לעדה' (יהושע ט', כז)" (סה ע"ב), כלומר הנתינים הם צאצאי עבדים גבעוניים שהשתקעו בישראל. אבל בהמשך הסוגיה הבבלית: "דוד גזר עליהם? משה גזר עליהם, דכתיב 'מחוטב עציך עד שואב מימיך' " (שם עט ע"א), ואם כן אלו צאצאי המצרים שעלו עם בני ישראל ממצרים. בהמשך הסוגיה: "בימי רבי בקשו להתיר נתינים, אמר להם רבי: חלקנו נתיר, חלק מזבח מי יתיר? ופליגא דרבי חייא בר אבא, דאמר רבי חייא בר אבא אמר רבי יוחנן: חלק עדה לעולם אסור, חלק מזבח, בזמן שבית המקדש קיים – אסור, אין בית המקדש קיים – שרי" (שם עט ע"ב). כל מרכיבי הסוגיה מסכימים שהם עבדים, ונראה שהתלמוד הבבלי, וגם הירושלמי (סה ע"ג), הבינו שאלו היו, בין השאר, עבדי המקדש, כפי שעולה מהפסוק הנזכר ומשני פסוקים נוספים ביהושע: "ויהיו חטבי עצים ושאבי מים לכל העדה" (שם כא) ו"לא יכרת מכם עבד וחטבי עצים ושאבי מים לבית א-להי" (שם כג). כך עולה גם מתיאור הנתינים בספר עזרא: "ומן הנתינים שנתן דויד והשרים לעבדת הלוים..." (ח', כ). מכל מקום, לדעתנו גם אם בימי החורבן היה מעמד של "עבדי מקדש" במינוח זה או אחר, הרי שלאחר החורבן איבד המונח "עבדי המקדש" את משמעותו. ייתכן שאף בימי התנאים היו אנשים שזיהויים וייחוסם היה מפוקפק וסיפרו עליהם שהם אינם בני ישראל מקוריים אלא עבדים זרים. בסוגיה אחרת מניח הבבלי שהנתין "גדל עמנו בקדושה" (הוריות יג ע"א), כלומר נשתקע בפועל בחברה היהודית.
מעתה עלינו לשאול האם הכירה החברה התנאית אנשים שנחשבו הלכה למעשה לנתינים. בפועל לא שמענו סיפורים ומעשים על נתינים,<sup class="footnote-marker">59</sup><i class="footnote">קיים אמנם סיפור על איש זר בעל נוהגים מעולים בכיבוד הורים, "דמא בן נתינא" (ירושלמי, פ"א ה"ז, סא ע"ב; פאה פ"א ה"א, טו ע"ג; דברים רבה פרשה טו; פסיקתא רבתי כג-כד, עמ' קכג ע"ב; בבלי, לא ע"א; עבודה זרה כג ע"ב-כד ע"א; בפסיקתא רבתי אלו שתי מסורות נפרדות, האחת שכיבד את אמו והאחרת שכיבד את אביו ומעשה האבן והפרה), ואולי ניתן לפרש את שמו כתואר "הנתין". אך ניתן לפרשו כשמו האמתי, ואולי אין זה אלא שם אטימולוגי לאדם הנותן ביד רחבה. ספק אם יש לראותו כמעשה ב'נתין'.</i> ולהערכתנו האפשרות הסבירה ביותר היא שהנתינים היו מעמד תֵאורטי. הם מופיעים ברשימת סוגי הייחוס במשנתנו ובמשנת קידושין פ"ד מ"א, רק בגלל שהם נזכרים כקבוצה רֵאלית בספר נחמיה. הרשימות הללו שבמשנה מושפעות מהרשימה בספר נחמיה. ברם בפועל, בימי חכמים, לא נמצאו אנשים שהוגדרו כנתינים מבחינה הלכתית. אם כן,'נתין' הוא מונח תֵאורטי הבאה לתאר גויים ממוצא ארמי (כנעני, שעליהם אפשר לומר שהם ממוצא גבעוני) שהשתקעו בישראל ומשולבים בחיי העם, אך אינם ממש יהודים במוצאם. (איור 2).
בימי רבי ניסו לבטל הגדרה זו, ונמנעו מכך מסיבות שלא נכתבו. לפי הסבר זה הטיעון שהם עבדי המקדש אינו אלא עילה בלבד.
אפשר שלמושג "עבדי מקדש" הייתה משמעות אחרת. בעולם ההלניסטי והרומי הייתה אחת מצורות השחרור של עבדים מכירתם הפיקטיבית למקדש מפורסם. בדלפי התגלו יותר מאלף כתובות כאלו המספרות על מכירת עבד פרטי למקדש, וחוקרים הראו כי זו הייתה למעשה צורה של שחרור דתי לא ברור למה צריך היה לשחרר עבד כך, ומי שילם את העלות הנוספת הנדרשת משותפות המקדש (הכהנים) בתהליך.<sup class="footnote-marker">60</sup><i class="footnote">הספרות על כך רבה מאוד והחלה כבר בשנת 1908. לסיכום קצר ראו הופקינס, עבדים, עמ' 171-133.</i> לא ברור האם עבדים אלו, שתֵאורטית היו שייכים למקדש, חייבים היו משהו למקדש או שהיה זה מבנה פורמאלי פיקטיבי. שחרור למקדש רווח בתקופה ההלניסטית עד למאה השנייה לספירה, אבל שרידים שלו נתגלו מחוץ לדלפי גם בתקופה הביזנטית. מכל מקום, בין העבדים המשוחררים היו גם עבדים יהודיים. יתרה מזו, בבוספורוס נתגלו כמה כתובות דומות של שחרור עבדים על ידי מכירתם לבית הכנסת (התקופה הביזנטית<sup class="footnote-marker">61</sup><i class="footnote">אמלינג, כתובות, עמ' 282</i>), אלו היו אפוא עבדי בית כנסת או עבדי מקדש, ושוב אין לדעת מה היה מעמדם האמִתי. אפשר שמוסד זה של שחרור למקדש השפיע על הניסוח האמוראי ויצר פרשנות רֵאלית כלשהי למונח "עבדי מקדש" ולמונח "נתינים". מכל מקום, כל ההסברים הללו אינם יוצאים מידי ספק. (איורים 3-4).
לכאורה כל המערך קשה. אם הם השתקעו בישראל יש לראותם כגרים, ומכל מקום מאחר שבזמנם של חכמים אין הם עבדים מדוע לא ייחשבו כגרים? בימי תנאים לא היה גיור מסודר. אדם קיבל על עצמו גרות בינו לבין עצמו. רק רבי יוחנן קובע שהגר צריך לקבל עליו בפני שלושה (בית דין, אבל לאו דווקא בית דין של חכמים), והגמרא מסיקה הלכה זו ממעשה של אמוראים חשובים (בבלי סב ע"ב; יבמות מו ע"ב). סוגיית הבבלי מביאה בהקשר זה סיפור המשקף נוהג לגייר את הגר במעמד חכם, ונרמז שדי בחכם יחיד. אמנם ה"קבלה" חייבה פעולות של ממש (מילה, טבילה והרצאת קרבן), אבל מה מנע מנתינים שהשתקעו בחברה בישראל זה מכבר להתגייר? גם ההסבר של "עבדי מקדש" שהצענו לעיל בעייתי, ולא ברור כיצד מפעיל המקדש עבדים כאלה שאינם רשאים להיכנס לתחומו. עבדי מקדש היו תופעה מוכרת במקדשי המזרח, ומן הסתם גם בבית המקדש המקראי, אך הפעלתם בתנאי בית שני בלתי ברורה, ומעבר לכך קיומם, ייחודם ומעמדם בחברה היהודית שלאחר ימי הבית לוט בערפל.<sup class="footnote-marker">62</sup><i class="footnote">לעבדים בתקופת המשנה והתלמוד ראו אורבך, עבדים; הנשקה, עבדים; הצ'ר, עבדי בית.</i>
כאמור, הירושלמי מניח שהנתינים הם צאצאי הגבעונים (סה ע"ג). לפי הבבלי בימי רבי רצו לקרבם, והרעיון נדחה. במסורת הירושלמי רבי אלעזר בן עזריה רוצה לקרבם (סה ע"ג), ויש גם מסורת הפוכה שבאו לקרבם ורבי אליעזר בן עזריה התנגד. אפשר להבין מהתלמודים שדין נתינים כבר לא קיים הלכה למעשה, והדבר הולם את דעתנו שמדובר בהלכה עקרונית שבימי תנאים לא היה על מי ליישמה הלכה למעשה. במשנת הוריות פ"ג מ"ז הנתינים נמנים כמי שקדושים מגרים, והדבר מתאים לתיאורם כאן כיהודים בני יהודים שמוצאם ההיסטורי מפוקפק.
מעתה עלינו לשאול האם הכירה החברה התנאית אנשים שנחשבו הלכה למעשה לנתינים. בפועל לא שמענו סיפורים ומעשים על נתינים,<sup class="footnote-marker">63</sup><i class="footnote">קיים אמנם סיפור על איש זר בעל נוהגים מעולים בכיבוד הורים, "דמא בן נתינא" (ירושלמי פ"א ה"ז, סא ע"ב; פאה פ"א ה"א, טו ע"ג; דברים רבה טו; פסיקתא רבתי כג-כד, עמ' קכג ע"ב; בבלי, לא ע"א; עבודה זרה כג ע"ב-כד ע"א; בפסיקתא רבתי אלו שתי מסורות נפרדות, האחת שכיבד את אמו והאחרת שכיבד את אביו ומעשה האבן והפרה), ואולי ניתן לפרש את שמו כתואר "הנתין". אך ניתן לפרשו כשמו האמתי, ואולי אין זה אלא שם אטימולוגי לאדם הנותן ביד רחבה. ספק אם יש לראותו כמעשה בנתין.</i> ולהערכתנו האפשרות הסבירה ביותר היא שהנתינים היו מעמד תֵאורטי. הם מופיעים ברשימה שכן הם נזכרים כקבוצה ריאלית בספר נחמיה, אך בפועל, בימי חכמים, לא נמצאו אנשים שהוגדרו כנתינים מבחינה הלכתית. זו סכמה תיאורטית הבאה לתאר גויים ממוצא ארמי (כנעני, שעליהם אפשר לומר שהם ממוצא גבעוני) שהשתקעו בישראל ומשולבים בחיי העם, אך אינם ממש יהודים. ניתן אולי להציע רקע ריאלי-היסטורי שאיננו מקראי לתופעה. בימי החשמונאים התחוללה בשטחים שנכבשו בידי הצבא החשמונאי תנועה המונית של גיור הארמים באזור. ייתכן שצאצאיהם שמרו במשך דורות על ייחוד מסוים, והחברה היהודית הסתייגה מהם. הטענה הייתה שהם התקבלו לעם ישראל בדרך מפוקפקת מצד אחד, אך לא שמרו על דיני נישואים וגירושין, ומי יודע כמה פסולי משפחה התהוו ביניהם.
בימי רבי ניסו לבטל הגדרה זו, ונמנעו מכך מסיבות שלא נכתבו. לפי הסבר זה הטיעון שהם עבדי המקדש אינו אלא עילה בלבד.
<b>ונתין לגר</b>– הגר הוא בן חורין שהשתחרר. להלכה הוא נחשב בדרך כלל כיהודי, ומצינו גם המפקפקים בכך שזכותולמצוות זהה לישראל. מכל מקום בפועל בכל אשר לייחוס, מעמדו היה פגום<sup class="footnote-marker">64</sup><i class="footnote">ראו פירושנו לקידושין פ"ד מ"א ולביכורים פ"א מ"ד.</i><b>[וגר] לעבד משחרר</b>– העבר המשוחרר מעמדו ההלכתי זהה לגר. הוא נכרי שהתגייר, ועברו כנכרי נמחק וגם עברו כעבד נמחק, שהרי שוחרר. עד כאן באשר להלכה, לצרכי ייחוס הוא נחשב לפגום עוד יותר מגר. בתוספתא עדות לחיים הלכה למעשה: "מפני מה הכל קופצים לישא את הגיורת ואין הכל קופצין לישא<sup class="footnote-marker">65</sup><i class="footnote">במקבילה בירושלמי מח ע"ב "רצין לישא" וכן בבבלי יג ע"ב.</i> את המשוחררת? מפני שהגיורת היא היתה בחזקת המשתמרת והשפחה המשוחררת היא היתה בכלל המופקרת" (תוספתא פ"ב הי"א).זו עדות לפער בין הגר לעבד המשוחרר, והנמקה המתאימה רק לנשים ממוצא זה. בפועל המינוח 'קופצים לישא' כנראה מופרז והוא יחסי רק לשפחה משוחררת.
<b>אמתיי</b>– בספרות חז"ל האמוראית מחלוקת האם 'אימתי' בא לפרש את הרישא או לחלוק עליה באופן חלקי.<sup class="footnote-marker">66</sup><i class="footnote">ראו פירושנו לפיאה פ"ג מ"ה; פ"ה מ"ה.</i> במקרה שלנו אולי ברמה הטכנית זו הגבלה לרישא, אבל ברמה המהותית הסיפא חולקת מכל וכל על הרישא.<b> בזמן שכולן שווים</b>– לפי ההמשך כולם שווים לעניין לימוד תורה.<b> אבל אם היה ממזר תלמיד חכם</b>– ולעומתו <b>וכהן גדול עם הארץ</b>– למרות ייחוסו של הכהן<b> ממזר תלמיד חכם קודם לכהן גדול עם הארץ</b>– לימוד התורה וידיעתה גובר על הייחוס.
משנתנו כמו משנת קידושין פ"ד מ"א הן מהמקורות הברורים ביותר המצדדים בפערים הנובעים מערך הייחוס בחברה הישראלית. סדרי עולם נקבעים לפי הייחוס. במשנת קידושין נמנים בעלי הייחוסים השונים. אלא שהמשנה שם מסתיימת שכולם רשאים לבוא זה בזה. כלומר הייחוס חשוב, אבל נישואים הדדיים מותרים. המשנה מאפשרת לשבור את מחסום הייחוס. במקבילות למשנה זו ראינו שיש החולקים ומצמצמים את זכות פריצת הייחוס. וגם אם הפריצה מותרת היא בחזקת פירצה. בפועל ייחוסים אלו השפיעו על החברה היהודית. בנספח למסכת קידושין הראינו עד כמה הייחוס נותר חשוב, למרות שההלכה השתדלה שלא להכיר או אולי אף לבטל את הבדלי הייחוס. משנת קידושין מכירה את הבדלי הייחוס ומנסה לדחוק כמעט את כולם מחיי היום יום. לעומת זאת משנתנו מקדשת אותם. בהקשר של הפרק שלנו, בעל ייחוס איננו רק זכות חברתית עמומה. אלא מעמד דתי מקודש. בבחינת 'כל המיוחס מחבירו מקודש הימנו'.
משנת קידושין מציגה את ערך הייחוס ומכירה בו, אבל מצמצמת מאוד את משמעותו בענייני הלכה. היא מתירה פריצה של גדרי רוב הרשומים בה להוציא את האסור מהתורה (ממזר, כהן וגיורת). יש בה הכרה של המציאות ושיקוף שלה, בצד התנגדות ומגמה לצמצם אותה או אף לבטלה את פערי הייחוס. זאת בניגוד לרישא של משנתנו שהיא אחד הביטויים הבוטים לפערי ייחוס.
משנתנו פותחת בהצגת המשמעות החברתית של הייחוס. הייחוס אכן קובע את מקומו של אדם בהיררכיה הדתית ה'קדושתית' ומן הסתם גם החברתית. אבל הסיפא של משנתנו מציגה מצב שונה. ערך הייחוס עדיין משמעותי וקובע את 'ערכו' של אדם גם בפני אלוקים, וגם לעניין קיום מצוות. הוא איננו בטל ושולי, אלא שהוא נדחה מפני לימוד תורה. בבית המדרש כולם שווים ושם כולם נשפטים רק לפי מדד אחד, יכולתו של אדם כתלמיד חכם. סולם הערכים של בית המדרש אמור להיות הגורם המכריע גם בחברה. מעמדו של אדם כלומד תורה, חשוב יותר מייחוסו הפורמאלי. בסופו של דבר המשנה מבטאת את התקווה לחברה שבה הייחוס קובע, ומי שרוצה לפרוץ את מגבלות הייחוס יש לו מסלול התקדמות אחד ויחיד, דרך בית המדרש.
קשה לקבל שגם הרישא מכירה בלימוד תורה כנתיב התקדמות חברתי יחידי. הרישא טוענת שהנתין למשל 'קדוש' יותר מגר, וקשה לפרש שפסיקתה הברורה מתאיינת לנוכח הסיפא. על כן סבורים אנו ש'אימתי' במקרה זה משמעו מחלוקת. עם זאת המחלוקת המהותית מוצגת כעמדה המקובלת על הכול, וכאילו גם בעל הרישא מסכים שלימוד תורה הוא קריטריון חברתי מכריע.
להלכה ניתן לקיים את שתי ההגדרות (זו של הרישא וזו של הסיפא) במקביל, אבל מבחינה חברתית אלו הגדרות חולקות. בנושא הייחוס עסקנו בנספח למסכת קידושין, ובפירושנו למשנת בבא קמא פ"ח מ"ו עסקנו במחלוקת על ערך השוויון לפני אלוקים ואדם והצגנו מחלוקת בנושא. משנתנו מצטרפת לקבוצת המקורות המציגה תפישה ריבודית על בסיס הייחוס האישי.<sup class="footnote-marker">67</sup><i class="footnote">בירושלמי מח ע"ג דיון על יחס הקדימות בין ראשים לזקנים כלומר בין המנהיגות האזרחית לזו של חכמים. זה נושא חברתי אחר שלא נרחיב בו. </i>
משנתנו מהווה תביעה ברורה להעניק מעמד חברתי בכיר לתלמיד חכם. זו תביעה של חכמים והשאלה כמה הצליחה בפועל מהווה עילה למחלוקת גדולה במחקר.<sup class="footnote-marker">68</sup><i class="footnote">גפני מחקר, נויסנר, תלמוד כהיסטוריה; גפני מקורות חז"ל; ראו לקט המאמרים בעריכתם של לוין ושוורץ, זהות יהודית; ספראי, מקורות חז"ל; ספראי וספראי,האם היו חכמים שכבת עילית.</i>
בספרות חז"ל לדורותיה התפישה המקדשת את ערך הייחוס צומצמה. את ההיגד שהכהן קודם צמצמו לעניין עילה לתורה ולעניינים שבקדושה. "דתנא דבי רבי ישמעאל: וקדשתו – לכל דבר שבקדושה, לפתוח ראשון, ולברך ראשון, וליטול מנה יפה ראשון" (מועד קטן כח ע"ב; נדרים סב ע"א). משמעות הייחוס מצומצמת למדי. באופן כללי בבבל העצימו את חשיבות הייחוס יותר מאשר בארץ ישראל,<sup class="footnote-marker">69</sup><i class="footnote">ראו הנספח למסכת קידושין. </i> ואף על פי כן אמוראי בבל צמצמו למעשה את רשימת העדיפויות במשנה בשני ממדים. העדיפות צומצמה לנושאים שבקדושה ומעט גם בדיני נישואים (אותם פערים שחדרו להלכה). יתר על כן הפערים הם רק בין כהן לישראל, או לכל היותר שלוש רמות כהן, לוי, ישראל וכל השאר נדחק.
במה העדיפות בתחומים מצומצמים בלבד? סדר העלייה לתורה, מי יזמן בחבורה וכן הלאה. "לפתוח ראשון, ולברך ראשון, וליטול מנה יפה ראשון" (נדרים סב ע"ב). גם בתחומים אלו נשמר מעמדו הבכיר של החכם. המשפט שציטטנו מסתיים ב"אמר רבא: שרי ליה לצורבא מרבנן למימר לא יהיבנא אכרגא" (מותר לתלמיד חכם לאמר אינני נותן מס).<sup class="footnote-marker">70</sup><i class="footnote">בבבל מקובלת הייתה הטענה שתלמיד חכם פטור משלום מס. לתפישה זו אין עדות ארץ ישראלית. </i>סיום זה מדגיש את עליונות לימוד התורה, כפורץ את מחסום הייחוס. החכם איננו זוכה להעדפה, אבל כאשר עוסקים בכהן, שואלת הסוגיה מעין שאלת המשך על זכויות החכם. הדברים לא נאמרים במפורש, אך מבחינה ספרותית עדיפות החכם מוצגת כמשלימה ומשתלבת בעדיפות הכהן וקדושתו.
כנגד זאת במשנת גיטין (פ"ה מ"ח<sup class="footnote-marker">71</sup><i class="footnote">ראו עוד דברים רבה שופטים פרשה ה יב; תנחומא פקודי י'. בבלי גיטין נט ע"א-ע"ב ופירושנו לה. </i>) גישה מצמצמת עוד יותר: "ואלו דברים אמרו מפני דרכי שלום כהן קורא ראשון ואחריו לוי ואחריו ישראל מפני דרכי שלום". בפירושנו למשנה עמדנו על כך שהמשנה מציגה את עדיפות הלוי רק כ'מפני דרכי שלום' ולא כקדושת יתר פנימית שהיא חלק מעצמיות הכהונה. גם כל הישראלים נכרכו יחדיו בלי הבדלי ייחוס נוספים. בתלמודים שם שולבו תלמידי חכמים במערכת של המשנה, על מנת לשמר את מעמדם הדתי ואת כוחם החברתי.<sup class="footnote-marker">72</sup><i class="footnote">ראו פירושנו לגיטין שם שם.</i>
הרשימה בשתי המשניות (קידושין פ"ד מ"א והוריות פ"ג מ"ז) דומה למדי. במקום חרורי שבמשנת קידושין, מופיע בהוריות עבד משוחרר. והרי זו ראיה לכך ש'חרורי' הם עבדים משוחררים כמות שפירשנו שם.עוד נוספו במשנת קידושין שתוקי ואסופי שאינם בהוריות, אולי כדי להשלים למנין עשרה את רמות הייחוס (בקידושין). עוד בתוספתא (פ"ב ה"י ובמקבילות) השלמה של רמות הכהנים שעליה כבר עמדנו לעיל בפירושנו למשנה ד (וכן בבלי יג ע"א ועוד).

ביבליוגרפיה

אבות דרבי נתן, שכטר ש"ז, וינה, 1887.
אבי יונה גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אגדת בראשית – מהדורת ווארשה תרל"ו.
אגרת רב שרירא גאון, ב"מ, לוין, אגרת רב שרירא גאון, חיפה תרפ"א.
אדרעי, אחריות – אדרעי, א', תשס"ו-תשס"ז, ""ונפש כי תחטא בשגגה" – אחריות בלא אשמה? : על אחריותו של החוטא בשגגה במקרא ובספרות חז"ל", שנתון למשפט העברי, כד, עמ' 62-1.
אדרעי, טעות – אדרעי, א', 2000, "הוראה או טעות על חובת הציות במחשבת ההלכה", עיוני משפט כד, עמ' 577-463.
אהבת ציון וירושלים, ראטנער, ד', אהבת ציון וירושלים, ווילנא תרסא-תרע"ג.
אונא, ויו שין – אונא, א', תש"מ, "ויו שין מתחלפין במשנה", סיני פז, עמ' קה-קיח.
אופנהיימר, חבורות – אופנהיימר, א', תשמ"א, "חבורות שהיו בירושלים", בתוך: אופנהיימר, א' ואחרים (עורכים), פרקים בתולדות ירושלים בימי בית שני, ספר זכרון לאברהם שליט, ירושלים, עמ' 190-178.
אופנהיימר, ייחוס – אופנהיימר, א', תשנ"ח, "טוהרת הייחוס בבבל התלמודית", בתוך: (ללא שם עורך), ארוס אירוסין ואיסורים, ירושלים, עמ' 82-71.
אופנהיימר, בי רבי ינאי – אופנהיימר, א', תשכ"ט, אילין דבי רבי ינאי, מחקרים בתולדות עם-ישראל וארץ-ישראל, ד, עמ' 145-137.
אוצר הגאונים, ב"מ, לוין, אוצר הגאונים, חיפה ירושלים, תרפ"ח-תש"ג.
אור זרוע, ר' יצחק בר' משה נ"ע מווינה, זיטאמיר, תרכ"ב.
אור שמח, כהן מאיר שמחה, ספר אור שמח על משנה תורה לרמב"ם, ירושלים תשמ"ב.
אורבך, עבדים – אורבך, א"א, תשמ"ח, "הלכות עבדים כמקור להיסטוריה חברתית בימי הבית השני", בתוך: מעולמם של חכמים, ירושלים, עמ' 228-179.
איילנברג, באר שבע – י"ב, איילנברג, תס"ט, תוספות חדשים על מסכת הוריות, פרנקפורט.
איכה רבה, מהדורת ש. באבער, ווילנא תרנ"ט.
אלבק, מבוא – אלבק, ח' תשי"ט, מבוא למשנה, ירושלים-תל אביב.
אלבק, עריכת המשנה –Albeck. Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק ח', פירוש לשישה סדרי משנה, ירושלים-ת"א, תשי"ב.
אלון, מחקרים – אלון ג' תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב ירושלים.
אליצור, ירושלמי – אליצור, ב', 1993, "לנוסח ירושלמי הוריות", מחקרי תלמוד ב, עמ' 12-1.
אסתר רבה, קושטא, רע"ד או ר"פ.מהדורת תבורי-עצמון, ירושלים תשע"ה.
אפיפניוס, נגד המינים (פנריון) –
Williams, F. (Tr.), <i>The Panarion of Ephiphanius of Salamis</i>, Leideb 1987, Book I (sects 1-46), Leiden.
אפיפניוס, על המשקלות – Epiphanius, De Mensuris et Ponderibus, 1937, PG. 43, 238-294; (tr. Dean, J.E., 1935, Chicago)
אפשטיין, מבוא – אפשטיין י"נ, מבוא לנוסח המשנה, ירושלים, תש"ח.
אפשטיין, מבואות – אפשטיין י"נ, תשי"ז, מבואות לספרות התנאים, ירושלים-ת"א.
אפשטיין, מחקרים – אפשטיין, י"נ, תשמ"ד-תשנ"א, מחקרים בתלמוד ובלשנות שמית, א-ד, ירושלים.
ארבעה טורים – ר' יעקב בר' אשר, ווארשה תרמ"ב.
באומגרטן, משקין – Baumgarten. J.M., 1995, “Liquids and Susceptibility to Defilement in 4Q” Fragments,<i>JQR</i> 85, pp. 91-101
בוט, טהרה – Booth, R. P., 1986”, Jesus and the Laws of Purity”, <i>JSNTS</i> 13, Sheffield 1986.
בורקט, דת הלניסטית –,Burkert, W., 1985, <i>Greek Religion</i>, Cambridge.
ביכלר נטילת ידים – Büchler, A., 1909-1910, “The Law of Purification in Mark 7.1-23”, <i>ExpTim</i> 21 pp. 34-40.
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch, Budapest, pp. 21-30.
ביכלר, פפירוס – Büchler, A., 1980, “A New Fragment of an Un-canonical Gospel”, JQR 20, pp. 330-346.
בלומנר, קדמוניות – Blümner, H., 1911, <i>Die Römischen Privataltetumer</i>, München.
בלידשטיין, רב או אב – בלישטיין, י', תשס"ד, "רבו של אדם לעומת הוריו, היבטים הכלתיים-השוואתיים", בתוך עיונים, עמ' 83-86.
בלדשטיין, עיונים – בלידשטיין, י', תשס"ד, עיונים במחשבת ההלכה והאגדה, באר שבע.
בן דוד, הוריות – בן דוד, י', תשע"ו, הוראת חטא – על טעות, סמכות ואחריות בהלכה התלמודית, עיון בתהליכים הפרשניים ובמבנים הספרותיים של מסכת הוריות, דוקטורט, אוניברסיטת בר אילן, רמת גן.
בן ציון, פולמוס – Ben Zion, S., 2006, The Quest for Social Identity through Group Interaction: Negotiating Social Position through Imitation, Confrontation and Cooperation: a Focus on the Tannaitic Sages, Trondheim.
בנקס, ישו – Banks, R., 1975, Jesus and the Law in the Synoptic Tradition, Cambridge.
בעל המאור הודפס עם הרי"ף.
בר-אילן, כוהנים – בר-אילן, מ', תשמ"ב, הפולמוס בין חכמים לכהנים בשלהי ימי הבית השני, עבודת דוקטור, אוניברסיטת בר-אילן, רמת גן.
בראשית רבה, מהדורת טהעאדאר-אלבק, הוצאת צילום, ירושלים 1965.
ברודי, רב נטרונאי – ראו, תשובות רב נטרונאי בר הילאי גאון.
ברושי, נתינים – ברושי, מ' ואחרים, תשס"ג, "נתינים 4q349  ונביאי שקר 4q339", תרביץ סב, עמ' 54-45
ברנד, כלי חרס – ברנד, י', תשי"ג, כלי החרס בספרות התלמודית, ירושלים.
ברנרד, פירוש – Bernard, J. H., 1985, A Critical and Exegeticl Commentary on the Gospel According to St. John, New International Critical Commentary, Edinburgh
גודבלאט, נשיא – גודבלאט, ד', תשמ"ד, "התואר 'נשיא' והרקע הדתי אידיאולוגי של המרד השני", בתוך: אופנהיימר, א' ואחרים (עורכים), מרד בר-כוכבא, מחקרים חדשים, ירושלים, עמ' 132-113.
גודבלאט, נשיאות – גודבלאט, ד', תשמ"ח, "ראשיתה של הנשיאות הארצ-ישראלית המוכרת", מחקרים בתולדות עם ישראל וארץ ישראל ד, עמ' 101-89.
גודמן, גיור – Goodman, M., 1953, Mission and Conversion: Proselytizing in the Religioius History of the Roman Empire, Oxford.
גודמן, המעמד השליט – Goodman, M., 1987, <i>The Ruling Class of Judaea</i>, Cambridge.
גולדברג, שבת – גולדברג, א', תשל"ו, פירוש למשנה מסכת שבת ירושלים.
גיאוניקה, Ginzberg, L., 1968, <i>Geonica</i>, New york (Second Edition).
גינצבורג, פרושים – גינצבורג, ל', תשכ"א, פירושים וחדושים בירושלמי, א-ד, ניוארק.
גינצברג, שרידי ירושלמי – גינצברג, ל', תרס"ט, שרידי הירושלמי, נויארק.
גפני מקורות חז"ל – Gafni, I, 2010, “The Modern Study of Rabbinics and Historical Questions: the Tale of the Text,” in Reimund Bieringer et al. (eds.), <i>The New Testament and Rabbinic Literatur</i>e, pp., 43–61;
גפני, גיור – גפני, י', תשמ"ג, "גרים וגיור בבבל הססאנית", בתוך: שטרן, מ' (עורך), אומה ותולדותיה א, עמ' 209-197.
גפני, מחקר – גפני, י', תקופת המשנה והתלמוד חקר שנות דור – הישגים ותהיות, קתדרה 100, עמ' 226-199.
גרוס, אוצר האגדה – גרוס, מ"ד, תשל"ד, אוצר האגדה, א-ג, ירושלים.
גרין, לוקס – Green, J. B., 1997, The Gospel of Luke, The New International Commentary on
דבילצקי, כתב יד – דבילצקי, ב, תשס"ד, "כתב יד פריס למסכת הוריות – נוסחאות הראשונים"’ ישורון יד, עמ' נח-עב.
דבילצקי, רש"י – דבילצקי, ב', תשס"ד,  "פירוש רש"י מכתב יד על מסכת הוריות", מוריה 26, עמ' ז-י.‬‬‬‬‬‬‬‬‬‬‬‬‬‬‬‬‬
דוגלס טהרה וסכנה – Douglas, M., 1966, Purity and Danger: An Analysis of the Concepts of Pollutionand Taboo, Lndon.
דקדוקי סופרים – ראו רבינוביץ.
הדר, בתי מרחץ – הדר, ד', בתי המרחץ בחברה הארץ-ישראלית בתקופת המשנה והתלמוד – תפקוד ותפקיד חברתי, עבודה לתואר שני, אוניברסיטת בר-אילן, רמת גן.
הוניג, גיור – Höning, H.B., 1965, "Conversion During the Talmudic Period", in: Eichhorn, D.M. (ed.), <i>Conversion to Judaism</i>, pp. 33-65.
הופקינס, עבדים – Hopkins, K., 1980, <i>Conquerors and Slave</i>s, Cambridge.
הלכות גדולות, מהדורת הילדסהיימר, ירושלים תשל"ב-תשמ"ז.
הלכות פסוקות, י' מילר, הלכות פסוקות מן הגאונים, קראקא תרנ"ג.
הלכות קצובות, מ' מרגליות, ספר הלכות קצובות, מיוחס לרב יהודאי גאון, ירושלים תש"ך.
הרינגטון, טהרת חולין<i> – </i>Harrington, H. K. 1995, “Did the Pharisees Eat Ordinary Food in a State of Purity?”<i>JSJ</i> 26, pp.42-54
וולפיש, חטאת העדה – וולפיש א', "חטאת העדה ואחריות היחיד עיון בדרכי העריכה של משנת הוריות פרק א'", נטועים ו, עמ' 36-9.
ויזר, סעודה – Visser, ., 1991, The Rituals of Dinner: The Origins, Evolution, Eccentricities and Meaning of Table Manners, London
ויס, משנה תוספתא – ויס, מ', תשנ"ג, "פרקי משנה בעלי אופי תוספתאי", <i>קעמ"י</i> 11, ג, עמ' 62-55.
ויס, פוגמא – Weis P. R. 1956-1957,”A Note on PUGMHI”, NTS 3, pp. 233-236
חדושים המיוחסים לר"ן ראה חידושי הר"ן.
חידושי הר"ן, ספר חדושי הר"ן על מסכתות מגילה ומועד קטן, ירושלים תשכ"ו.
חלופי מנהגים, מהדורת ב"מ, לוין, אוצר חילוף מנהגים בין בני ארץ ישראל ובני בבל, בני ברק תשמ"ז; מהדורת מרגליות, החילוקים שבין אנשי ארץ-ישראל ואנשי בבל, ירושלים תרצ"ח.
חמדה גנוזה, שניאורזאהן, ש"ז, חמדה גנוזה, ירושלים תרכ"ג.
חסדי דוד, ספר חסדי דוד, לר' דוד פארדו, ליוורנו 1776.
טור שלחן ערוך – ראו ארבעה טורים.
ילקוט המכירי, ישעיהו משלי, מהדורת י"ז, כהנא שפירא, ירושלים תשכ"ד.
ילקוט המכירי, תהילים, מהדורת ש', בובר, ירושלים תשכ"ד.
ילקוט המכירי, תרי עשר, מהד' א' גראינוף, לונדון 1909.
ילקוט, שמעוני, מהדורת י' שילוני, תשל"ג ואילך, ירושלים.
ינקלביץ', ייחוס- ינקלביץ', ר', תשמ"ג "משקלו של הייחוס המשפחתי בחברה היהודית בא"י בתקופת המשנה והתלמוד", מ' שטרן (עורך), אומה ותולדותיה: קובץ מאמרים, בעקבות הקונגרס העולמי השמיני למדעי היהדות, חלק א: העת העתיקה וימי הביניים, ירושלים, עמ' 162-151.
ירדני תעודות – ירדני, ע', 2000, אוסף תעודות ארמיות עבריות ונבטיות ממדבר יהודה וחומר קרוב, ירושלים.
יתרון האור , יתרון האור, לר' ירוחם יהודא לייב פערלמן, הודפס במשניות מהדורת ווילנה.
לוי, מילון –Levy, J., 1924, Woerterbuch ueber die Talmudim und Midrashim, Vienna.
לוין, ושוורץ, זהות יהודית – Levine, L I., and Schwartz D.R., (eds.), <i>Jewish Identities in Antiquity: Studies in Memory of Menahem Stern</i>, Tübingen.
לוין, ראיה – ליון, ח"י, תשל"ו, "לביאור משנת ראיה אחרונה", בר אילן יג, עמ' 83-73.
לחם שמים – ספר לחם שמים לרבנו יעב"ץ, תשי"ח, ירושלים.
ליברמן, יוונים ויוונות – ליברמן ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ראו תוספת ראשונים.
ליברמן, תוספתא כפשוטה – ראו תוספתא כפשוטה.
ליברמן, תנא היכא קאי – ליברמן, ש', תשנ"א, "תנא היכא קאי", מחקרים בתורת ארץ-ישראל, ירושלים, עמ' 115-110.
לינדר מזון טהור – Lindars, B., 1988, “All Foods Clean: Thoughts on Jesus and the Law”, in: B. Lindars ed., <i>Law and Religion</i>, Cambridge. pp. 61-72
לקוטות הרמב"ן, ספר לקוטות הרמב"ן, שאלוניקי תק"ל.
לקוטי הרמב"ן – לקוטי הרמב"ן למסכת תענית לתלמיד מתלמידי הרמב"ן (שאלוניקי, תק"ל).
מגיד משנה – מגיד משנה על הרמב"ם, הודפס על גליון משנה תורה לרמב"ם.
מגילות מדבר יהודה – <i>DJDDiscoveries in the Judean Desert</i>, ed. Balliet M., et al, Oxford 1953-1995.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכשטנשטיין, מגילת תענית.
מדרש משלי, בתוך: מדרש שוחר טוב, מהדורת י' כהן, ירושלים, תשכ"ח.
מדרש שמואל, בתוך: מדרש שוחר טוב, מהדורת י' כהן, ירושלים, תשכ"ח.מהדורת ליפשיץ, ירושלים תשס"ט.
מדרש תהילים (שוחר טוב), ש' בובר וילנא, תרנ"א.
מדרש תנאים לדברים, ד"צ, הופמן, ברלין, 1909-1908.
מדרש תנחומא, קושטא, רפ"ב, ומנטובה, שכ"ג.
מדרש תנחומא-בובר, בובר ש., וילנא, תרמ"ה.
מוסקוביץ, עשו אותו – מוסקוביץ, ל', תשס"ח, "עשו אותו", בתוך: גולינקין, ד' ואחרים (עורכים), תורה לשמה; מחקרים במדעי היהדות לכבוד פרופסור שמא יהודה פרידמן, ירושלים-רמת גן, עמ' 222-205.
מוסקוביץ, פיקציות – Moscovitz, L., 2003, "Legal Fictions in Rabbinic Law and Roman Law: Some Comparative Observations", Hetzser, C., ed. <i>Rabbinic Law in Its Roman and Near Eastern Context, Tübingen,</i> pp. 105-132.
מורקהרדט, החיים הפרטיים ברומא – Marquardt, J. 1879, Das Privatleben der Römer,Leipzig.
מחזור ויטרי לרבנו שמחה, ש' הורביץ, מחזור ויטרי, נירנברג תרפ"ג, דפוס צילום, ניו-יורק תש"ך.
מילגרום, תהילים – Milgrom, J. 1991,<i>Leviticus 1-16, Anchor Bible</i>, Doubleday.
מילון בן יהודה, א' בן יהודה, 1959, מילון הלשון העברית, ירושלים תל אביב
מילקובסקי, נטילת ידיים – Milikowsky , Ch. 2000, “Reflections on Hand-Washing, Hand Purity and Holy Scripture in Rabbinic Literature”, <i>Purity and Holiness: The Heritage of Leviticus</i>, ed. M.J.H.m Poorthuis &amp; J. Schwartz, Brill Leiden, pp.149-162
מכילתא דר' ישמעאל, האראוויטץ, ח"ש, רבין, י"א, דפוס צילום, ירושלים תש"ל.
מכילתא דר' שמעון בר יוחאי, אפשטיין-מלמד, ירושלים, תשט"ו.
מלאכת שלמה, הודפס במשנה, דפוס ווילנה.
מלחמות היהודים – יוספוס פלביוס, א' שליט, ירושלים-תל אביב, 1967.
מסכת כלה, מ' היגער, מסכת כלה, ירושלים תש"ל.
מסכת סופרים, מ' היגער, מסכת סופרים, ניו יורק, תרצ"ד.
מסכתות זעירות, מ' היגער, , ירושלים תש"ל.
מקובי, טקס – Maccoby, H, 19999, <i>Ritual and Morality</i>, Cambridge.
מקובי, שטיפת כוס – Maccoby, H. 1982, “The Washing of Cups”, <i>JSNT</i> 14, pp. 3-15
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה – ורטהימר ש"א, תשנ"ב, ספר משנה שלמה, ירושלים.
נוה, פסיפס – נוה, א', תשל"ז, על פסיפס ואבן, ירושלים.
נויסנר תלמוד כהיסטוריה – Neusner, <i>J., 1979, The Talmud as History</i> (Quebec 1979)
נויסנר, החברות – Neusner, J. 1960, “The Fellowship in the Second Jewish Commonwealth”, <i>HTR</i>53, pp, pp. 125-142.
נויסנר, טהרה – Neusner, ,J. 1994, Purity in Rabbinic Judaism: A Systematic Account, Atlanta.
נויסנר, טומאת מדף – Neusner, J., 1978-1979, Scripture and Mishna: The Exegetical Origins of MADDAF, PAAJR 46-47, pp.99-111.
נויסנר, סדר טהרות – Neusner, ,J. 1974, 1977, <i>History of the Mishnaic Law of Purities,</i> 22 vol., Leiden,
ניומן, מעשים – ניומן, ה', תשע"א, המעשים לבני ארץ – ישראל ורקעם ההיסטורי, ירושלים.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סדר עולם רבה – מהדורת רטנר, ניו יורק תשכ"ו.
סדר רב עמרם גאון, ד' גולדשמידט, סדר רב עמרם גאון, ירושלים תשל"ב.
סוקולוף, ארמית – Sokoloff, M., 1990, A Dictionary of Jewish Palestinian Aramaic of the Byzantine Period,Ramat Gan.
סוקולוף, ארמית ארץ-ישראלית – Sokoloff, M., 2002<i>, A Dictionary of Jewish Palestinian Aramaic</i>, Ramat Gan.
סוקולוף, מילון – M. Sokoloff, 1990, <i>A Dictionary of Jewish Palestinian Aramaic</i>,Ramat Gan.
סוקולוף, מילון סורית – Sokoloff, M., 2009, <i>A Syriac Lexicon</i>, Winona Lake.
סירליאון (שירליאון, סיריליאו), תלמוד ירושלמי – רבינו שלמה סירליאו (שירליאון) תלמוד ירושלמי סדר זרעים, תשי"ד-תשכ"ז, מהדורת ח"י הלוי, ירושלים.
סלר, משפחה – Saller, R.P., 1996, <i>Patriarchy, Property and Death in the Roman Family</i>, Cambridge סלר, משפחה
סנדרס, ההלכה עד למשנה – Sanders, E. P. , 1990, <i>Jewish Law from Jesus to Mishna</i>, London and Philadelphia.
סנדרס, ישו ויהדותו – Sanders, E. P , 1965, <i>Jesus and Judaism,</i> London and Philadelphia.
ספר האשכול, אלבק, ח', ספר האשכול, ירושלים תשד"ם (מהדורת אוערבך האלברשטאט, תרכ"ו).
ספר הישר, לרבנו תם, מהד' יוסף דן מבוססת על הדפוס הראשון, ונציה, שפ"ה, ירושלים, תשמ"ו; מהדורת ראזענטהאל, ש"פ, ירושלים (מהדורת צילום), תשנ"ג.
ספר המקצועות, ש' אסף, ספר המקצועות, תש"ז, ירושלים.
ספר ערוגת הבושם, לר' אברהם ב"ר עזריאל, א"א, אורבך, ירושלים, תרצ"ח ואילך.
ספר פתרון תורה, א"א, אורבך, ירושלים, תשל"ח.
ספר ראבי"ה של ר' אליעזר בר' יואל הלוי, א. אפטוביצר, תשכ"ד, ירושלים.
ספר שני לוחות הברית, פיורדא, תקכ"ד.
ספראי וספראי, האם היו חכמים שכבת עילית – ספראי, ז' וספראי, ח', תשס"ה, "האם היו חז"ל שכבת עילית", בתוך: גרא, ד' ובן זאב, מ' (עורכים), אוהב שלום, מחקרים לכבודו של ישראל פרידמן בן שלום, באר שבע, עמ' 440-373.
ספראי פפירוס 840 – Safrai, Z, and Safrai, Ch., 2010, “Papyrus Oxyrhinchus 840”, Α.L., Baumgarten et. Al, eds, <i>Halakha in Light of Epigraphy, Journal of Ancient Judaism Supplements</i> 3 (2010), PP. 255-282.
ספראי, הכרעה כבית הלל – ספראי ש', תשנ"ד, בימי הבית ובימי המשנה, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?" בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, עמ' 578-548).
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, השתלבות – ספראי, ז.,"לשאלת השתלבותה של האומה היהודית בכלכלה הרומית". יוון ורומא בארץ ישראלקובץ מחקרים. א, כשר, א, פוקסוג. א. רפפורט עורכים. ירושלים, 1989, עמ' 143-174.
ספראי, מקורות – Safrai, Z., “Rabbinic Sources as Historical: A Response to Professor Neusner,” in Jacob Neusner, and Alan Avery-Peck, (eds.), <i>Judaism in Late Antiquity</i> II, pp.143-168;
ספראי, תרגום – Safrai, Z., 1990, “The Origins of Reading the Aramaic Targum in Synagogue, in”: Lowe, M. (ed.), <i>Studies in Honor of David Flusser, Immanuel</i> 24-25, pp. 187-193.
ספרי במדבר, ח"ש, האראוויטץ, לייפציג, תרע"ז.
ספרי דברים, א"א, פינקלשטין, ברלין, ת"ש.
ספרי זוטא דברים – ראו כהנא, ספרי זוטא.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, ח"ש, האראוויטץ, לייפציג, תרע"ז.
ספרים חיצוניים – מהדורת כהנא, ירושלים תש"ל.
ערוך השלם – רבי נתן ברבי יחיאל מרומי, תש"ל, ספר ערוך השלם, מהדורת ח"י קאהוט, תל אביב.
פויריאר, טהרה – Poirier, J. C. , 2003,”Purity Beyond the Temple in the Second Temple Era”, <i>JBL</i> 2, pp. 247-265
פויריאר, נטילת ידיים – Poirier, J. C. 1996,”Why Did the Pharisees Wash Their Hands?”, <i>JJS</i> 46, pp. 217-233.
פיינטוך, פגישה – פיינטוך, י', 2013, "'סנינא לכו': סיפור פגישתם של ריש לקיש ורבה בר בר-חנה עלהירדן בהקשרו התלמודי הרחב (בבלי יומא ט ע"א-י ע"א)", <i>JSIJ</i> 12 (2013) 1-23 .
פירוש רבינו עובדיה מברטנורה, נדפס במשניות דפוס ווילנא, דפוס צילום, תשל"ד ומהדורות רבות נוספות.
פסיקתא דרב כהנא – ד', מנדלבוים, ניו יורק, תשכ"ב.
פסיקתא זוטרתא (לקח טוב), בראשית-שמות, ש בובר, ויקרא-במדבר-דברים, רא"מ פאדווא, ווילנא, תרמ"ד.
פסיקתא רבתי – מ' איש שלום, וינה, תר"מ.
פרוש הגאונים לסדר טהרות, י"נ, אפשטיין, פירוש הגאונים לסדר טהרות, ברלין תרפ"א-תרפ"ד.
פרנקל, אגדה, י' פרנקל, דרכי האגדה והמדרש, ת"א 1996.
פרנקל, רוחניות, י' פרנקל, עיונים בעולמו הרוחני של סיפור האגדה, תל אביב 1981.
פרקר, טהרה – Parker, ., 1983, Miasma: Pollution and Purification in Early Greek Religion, Oxford 1983
קדמוניות היהודים, יוספוס פלביוס, א' שליט, ירושלים-תל אביב, 1967.
קדמוניות המקרא, הספרים החיצוניים, מהדורת א"ש, הרטום, תל אביב, תשכ"ט.
קול הרמ"ז – פירוש הרמ"ז על המשניות (ר' משה זכותא), ירושלים תשנ"ט.
קיל, סמכות – קיל, י', תשע"ב-תשע"ג, "סמכות חכמים בתלמוד הבבלי, היבטים זורואסטריים", שנתון משפט עברי, כז, עמ' 174-131.
קימלמן, כהנים – קימלמן, ר', תשמ"ג, "האולגארכיה הכהנית ותלמיד החכמים בתקופת התלמוד", ציון מח, עמ' 148-135.
קליין, ספר היישוב – קליין, ש', תרצ"ט, <i>ספר היישוב, </i>תל אביב.
קלרק, מנהגים יהודיים – Clarke, W.M., 1992, “Jewish Table Manners in the CenaTrimalchonis”, Classical Journal, 87, pp. 257-263.
קראוס ראו קרויס
קרויס, ארכיאולוגיה תלמודית – S. Krauss, <i>Talmudische Archaeologie</i>, Hildesheim 1966, 3 vol.
קרויס, מילון – Krauss, S., 1899, Griechische und Latiniusche Lehnwӧrter Talmud, Midrash und Targum, Budapest
ר' יוסף בן אפרים קרו, בתוך: , ארבע טורים.
ר"ן בפירושו לרי"ף, הודפס בתלמוד ש"ס ווילנה.
רבינוביץ, דקדוקי סופרים – רבינוביץ' רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"י, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"י, תשכ"א, שערי תורת בבל, ירושלים.
רגב, אינדיבידואליזם – Regev, E. 2000, “Pure Individualism: The Idea of Non-Priestly purity in Ancient Judaism”, <i>JSJ</i> 31, pp.176-202
רגב, טהרה – רגב, טהרה לישראלים – Regev, E. ., 2000, “Non-Priestly Purity and its Religious Aspects according to Historical Sources and Archaeological Findings”, in: <i>Purity and Holiness: The Heritage of Leviticus</i>, ed. M. J. H. M. Poorthius et. al. Leiden , pp. 321- 374
רובין, קץ החיים – רובין, נ', 1997, קץ החיים, תל אביב.
רובין, שמחת חיים – רובין, נ', 2004, שמחת החיים, תל אביב.
רוזנטל, מסורת – רוזנטל, א"ש, 1994, "מסורת-הלכה וחידושי-הלכות במשנת חכמים", תרביץ סג, עמ' 374-321.‬‬‬‬‬‬
רות רבה, מ"ב, לרנר, ירושלים, תשל"א.
ריטב"א – חידושי הריטב"א, מסכת שבת, תש"ן, מהדורת גולדשטיין, מ', ירושלים.
רשב"א, חדושי רבינו שלמה בן אדרת על מסכת מגילה, מהדורת ח"ז דימיטרובסקי, נויארק תשט"ז,
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, א' מירסקי, שאילתות דרב אחאי גאון א-ה, ירושלים תשכ"א -תשל"ז.
שבלי הלקט, ש', באבר, וילנא, תרמ"ו.
שטינפלד, הוראה, שטינפלד, צ"א, תשמ"א, ""בהוראה – עד שהורו כולן"", בר אילן, יח-יט, עמ' 118-131.
שטינפלד, הוריות – שטינפלד, צ"מ, 2016, הוריות מחקרים במשנה ובתלמודים, רנת-גן.
שטינפלד, הוראת כהן משיח – שטינפלד, צ"א, תשל"ד, הוראת הכהן המשיח, סיני צה, עמ' קל-קנו.
שטינפלד, הוריות – שטינפלד, צ"א, תש"ע, לסדר המשניות במסכת הוריות, י', רוט, ואחרים (עורכים), תפארת לישראל; ספר היובל לכבוד ישראל פרנצוס, ניו יורק, עמ' 114-89.
שטינפלד, כהן שהורה – שטינפלד, צ"א, תשנ"ג,"למשמעם של "הורה בפני עצמו" ו"הורה עם הצבור"" (הוריות ב, ב), סידרא ט, עמ' 104-75.
שטינפלד, לדינם – שטינפלד, צ"א, תשמ"ג, "לדינם של מרובה בגדים משמש ומרובה בגדים שעבר זמנו", סיני, צג, עמ' ריט-רנג.
שטינפלד, מרובה – שטינפלד, צ"א, תשמ"ג, "למשמעו של מרובה בגדים", סיני, צא, עמ' כב-מג.
שטינפלד, משיח – שטינפלד, צ"א, "משיח, מרובה בגדים, כהן משמש וכהן שעבר (הוריות ג, ד)" תרביץ, נב, עמ' 411-434.
שטינפלד, משנה – שטינפלד, צ"מ, תשל"ו, "לבירורה של משנה במסכת הוריות", בר אילן יג, עמ' 84-106.
שילת רמב"ם, שילת י', תשנ"ט, "פירוש המשנה לרמב"ם למסכת הוריות", מעליות כ, עמ' 87-19.
שיפמן, טבול יום – Schiffman, L. H. , 1994, “Pharisaic and Sadducean Halakha in Light of the Dead Sea Scrolls The Case of TEVUL YOM”, <i>DSD</i> 1, pp. 285-289
שכטר, קטעי גניזה – Schechter, S.,1898, Genizah Fragments, <i>JQR</i> X, p. 636.
שנאן, תרגומים – שנאן, א', תשנ"ג, תרגום ואגדה בו, ירושלים.
שערי צדק, נ' מודעי, שערי צדק, שאלוניקי תקנ"ב.
שערי תשובה, י"מ, הירש, שערי תשובה, לייפציג תרפ"ח.
שרידי ירושלמי – ראו גינצברג.
שרמר, חכמים ושלטון – שרמר, ע' תשס"ז, "מדרש והיסטוריה : כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
ששון, שכינה – ששון, ג', תשע"ב, "נוכחות השכינה במקדש שני – בין חכמי בבל לחכמי ארץ ישראל", אסופות 48, עמ' 71-49.
תוספות יום טוב, נדפס במשניות דפוס ווילנא, דפוס צילום, תשל"ד ומהדורות רבות נוספות.
תוספות רי"ד – תוספות די"ד תשל"ד, מהדורת יש"ה נטאנאהן, ירושלים.
תורתן של ראשונים, ח"מ, הורוויץ, , תרמ"ב, תורתן של ראשונים, פראנקפורט על נהר מיין.
תנא דבי אליהו, מ', איש שלום, 1904, ווינא.
תניא רבתי, מהדורת ש', הורביץ, 1879, ווארשה
תרגום השבעים – <i>Septuaginta</i>, ed. Rahlfs, H., Stuttgart, 1935.
תרגום יונתן לנביאים – מ', רידר, ירושלים, תשמ"ד. מ', גינזבורגר, ברלין תרס"ב.
תרגום יונתן לנביאים, א', שפרבר ליידן, 1959 ואילך. לנביאים וכתובים: כתבי הקדש בארמית, ליידן.
תרגום ניאופיטי –Macho, A., 1968-1979, <i>Targum Palestinese </i>I-IV, Madrid.
תשובות אנשי ארץ-ישראל, בתוך: ב"מ, לוין, עורך, גנזי קדם, מאסף מדעי לתקופת הגאונים וספרותם, ד, חיפה, תר"צ.
תשובות גאונים מזרח ומערב, י' מילר, תרמ"ח, תשובות גאונים מזרח ומערב, ברלין.
תשובות גאונים קדמונים, ד' קאסעל, תר"ח, תשובות גאונים קדמונים, ברלין.
תשובות הגאונים אסף – תשובות הגאונים לש' אסף, ירושלים תרפ"ט
תשובות הגאונים החדשות – עמנואל,ש', תשנ"ה, תשובות הגאונים החדשות, ירושלים.
תשובות הגאונים הקצרות, מ"א, רבינוביץ, תש"כ, שאלות ותשובות הגאונים, ירושלים.
תשובות הגאונים הרכבי, א"א, הרכבי, זכרון לראשונים וגם לאחרונים, ברלין תרמ"ז.
תשובות הגאונים מוסאפיה, י' מוסאפיה, תרכ"ד, תשובות הגאונים, ליק.
תשובות הגאונים קורונל, נ"נ, קורונל, תרל"א, תשובות הגאונים, וויען.
תשובות הגאונים שערי צדק, ראה שערי צדק.
תשובות הרמב"ם, מהדורת י' בלאו, תשי"ח-תשמ"ו, א-ד, ירושלים.
תשובות מהרי"ץ גיאת – ר' יצחק בן יהודה אבן גיאת, הוצ' באמבערגער, פירטה, תרכ"א-תרכ"ה.
תשובות רב נטרונאי, י' ברודי, תשנ"ד, תשובות רב נטרונאי בר הילאי גאון, ירושלים.
תשובות רב שר שלום, ר"ש, וינברג, תשובות רב שר שלום, ירושלים תשל"ו.