Mishnat Eretz Yisrael on Mishnah Sanhedrin
משנת ארץ ישראל על משנה סנהדרין
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה סנהדרין

פתח דבר

<b>מקורות</b>
<b>מקרא</b>
<u>בתי דין</u>
דברים פרק יז
(ח) כִּי יִפָּלֵא מִמְּךָ דָבָר לַמִּשְׁפָּט בֵּין דָּם לְדָם בֵּין דִּין לְדִין וּבֵין נֶגַע לָנֶגַע דִּבְרֵי רִיבֹת בִּשְׁעָרֶיךָ וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר ה' אֱלֹהֶיךָ בּוֹ:
(ט) וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט:
(י) וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ מִן הַמָּקוֹם הַהוּא אֲשֶׁר יִבְחַר ה' וְשָׁמַרְתָּ לַעֲשׂוֹת כְּכֹל אֲשֶׁר יוֹרוּךָ:
(יא) עַל פִּי הַתּוֹרָה אֲשֶׁר יוֹרוּךָ וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל:
דברים פרק יט
(טז) כִּי יָקוּם עֵד חָמָס בְּאִישׁ לַעֲנוֹת בּוֹ סָרָה:
(יז) וְעָמְדוּ שְׁנֵי הָאֲנָשִׁים אֲשֶׁר לָהֶם הָרִיב לִפְנֵי יְקֹוָק לִפְנֵי הַכֹּהֲנִים וְהַשֹּׁפְטִים אֲשֶׁר יִהְיוּ בַּיָּמִים הָהֵם:
(יח) וְדָרְשׁוּ הַשֹּׁפְטִים הֵיטֵב וְהִנֵּה עֵד שֶׁקֶר הָעֵד שֶׁקֶר עָנָה בְאָחִיו:
דברים פרק לג
(ח) וּלְלֵוִי אָמַר תֻּמֶּיךָ וְאוּרֶיךָ לְאִישׁ חֲסִידֶךָ אֲשֶׁר נִסִּיתוֹ בְּמַסָּה תְּרִיבֵהוּ עַל מֵי מְרִיבָה:
(ט) הָאֹמֵר לְאָבִיו וּלְאִמּוֹ לֹא רְאִיתִיו וְאֶת אֶחָיו לֹא הִכִּיר וְאֶת &lt;בנו&gt; בָּנָיו לֹא יָדָע כִּי שָׁמְרוּ אִמְרָתֶךָ וּבְרִיתְךָ יִנְצֹרוּ:
(י) יוֹרוּ מִשְׁפָּטֶיךָ לְיַעֲקֹב וְתוֹרָתְךָ לְיִשְׂרָאֵל יָשִׂימוּ קְטוֹרָה בְּאַפֶּךָ וְכָלִיל עַל מִזְבְּחֶךָ:
דברים פרק כא
(יח) כִּי יִהְיֶה לְאִישׁ בֵּן סוֹרֵר וּמוֹרֶה אֵינֶנּוּ שֹׁמֵעַ בְּקוֹל אָבִיו וּבְקוֹל אִמּוֹ וְיִסְּרוּ אֹתוֹ וְלֹא יִשְׁמַע אֲלֵיהֶם:
(יט) וְתָפְשׂוּ בוֹ אָבִיו וְאִמּוֹ וְהוֹצִיאוּ אֹתוֹ אֶל זִקְנֵי עִירוֹ וְאֶל שַׁעַר מְקֹמוֹ:
(כ) וְאָמְרוּ אֶל זִקְנֵי עִירוֹ בְּנֵנוּ זֶה סוֹרֵר וּמֹרֶה אֵינֶנּוּ שֹׁמֵעַ בְּקֹלֵנוּ זוֹלֵל וְסֹבֵא:
(כא) וּרְגָמֻהוּ כָּל אַנְשֵׁי עִירוֹ בָאֲבָנִים וָמֵת וּבִעַרְתָּ הָרָע מִקִּרְבֶּךָ וְכָל יִשְׂרָאֵל יִשְׁמְעוּ וְיִרָאוּ: ס
(כב) וְכִי יִהְיֶה בְאִישׁ חֵטְא מִשְׁפַּט מָוֶת וְהוּמָת וְתָלִיתָ אֹתוֹ עַל עֵץ:
(כג) לֹא תָלִין נִבְלָתוֹ עַל הָעֵץ כִּי קָבוֹר תִּקְבְּרֶנּוּ בַּיּוֹם הַהוּא כִּי קִלְלַת אֱלֹהִים תָּלוּי וְלֹא תְטַמֵּא אֶת אַדְמָתְךָ אֲשֶׁר ה' אֱלֹהֶיךָ נֹתֵן לְךָ נַחֲלָה: ס
<u>רוצח</u>
במדבר פרק לה
(טז) וְאִם בִּכְלִי בַרְזֶל הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ:
(יז) וְאִם בְּאֶבֶן יָד אֲשֶׁר יָמוּת בָּהּ הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ:
(יח) אוֹ בִּכְלִי עֵץ יָד אֲשֶׁר יָמוּת בּוֹ הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ:
(יט) גֹּאֵל הַדָּם הוּא יָמִית אֶת הָרֹצֵחַ בְּפִגְעוֹ בוֹ הוּא יְמִיתֶנּוּ:
(כ) וְאִם בְּשִׂנְאָה יֶהְדָּפֶנּוּ אוֹ הִשְׁלִיךְ עָלָיו בִּצְדִיָּה וַיָּמֹת:
(כא) אוֹ בְאֵיבָה הִכָּהוּ בְיָדוֹ וַיָּמֹת מוֹת יוּמַת הַמַּכֶּה רֹצֵחַ הוּא גֹּאֵל הַדָּם יָמִית אֶת הָרֹצֵחַ בְּפִגְעוֹ בוֹ:
(כב) וְאִם בְּפֶתַע בְּלֹא אֵיבָה הֲדָפוֹ אוֹ הִשְׁלִיךְ עָלָיו כָּל כְּלִי בְּלֹא צְדִיָּה:
(כג) אוֹ בְכָל אֶבֶן אֲשֶׁר יָמוּת בָּהּ בְּלֹא רְאוֹת וַיַּפֵּל עָלָיו וַיָּמֹת וְהוּא לֹא אוֹיֵב לוֹ וְלֹא מְבַקֵּשׁ רָעָתוֹ:
(כד) וְשָׁפְטוּ הָעֵדָה בֵּין הַמַּכֶּה וּבֵין גֹּאֵל הַדָּם עַל הַמִּשְׁפָּטִים הָאֵלֶּה:
(כה) וְהִצִּילוּ הָעֵדָה אֶת הָרֹצֵחַ מִיַּד גֹּאֵל הַדָּם וְהֵשִׁיבוּ אֹתוֹ הָעֵדָה אֶל עִיר מִקְלָטוֹ אֲשֶׁר נָס שָׁמָּה וְיָשַׁב בָּהּ עַד מוֹת הַכֹּהֵן הַגָּדֹל אֲשֶׁר מָשַׁח אֹתוֹ בְּשֶׁמֶן הַקֹּדֶשׁ:
שמות פרק כא
(יח) וְכִי יְרִיבֻן אֲנָשִׁים וְהִכָּה אִישׁ אֶת רֵעֵהוּ בְּאֶבֶן אוֹ בְאֶגְרֹף וְלֹא יָמוּת וְנָפַל לְמִשְׁכָּב:
דברים פרק יט
(ד) וְזֶה דְּבַר הָרֹצֵחַ אֲשֶׁר יָנוּס שָׁמָּה וָחָי אֲשֶׁר יַכֶּה אֶת רֵעֵהוּ בִּבְלִי דַעַת וְהוּא לֹא שֹׂנֵא לוֹ מִתְּמֹל שִׁלְשֹׁם:
<u>עיר נידחת</u>
דברים פרק יג
(יג) כִּי תִשְׁמַע בְּאַחַת עָרֶיךָ אֲשֶׁר ה' אֱלֹהֶיךָ נֹתֵן לְךָ לָשֶׁבֶת שָׁם לֵאמֹר:
(יד) יָצְאוּ אֲנָשִׁים בְּנֵי בְלִיַּעַל מִקִּרְבֶּךָ וַיַּדִּיחוּ אֶת יֹשְׁבֵי עִירָם לֵאמֹר נֵלְכָה וְנַעַבְדָה אֱלֹהִים אֲחֵרִים אֲשֶׁר לֹא יְדַעְתֶּם:
(טו) וְדָרַשְׁתָּ וְחָקַרְתָּ וְשָׁאַלְתָּ הֵיטֵב וְהִנֵּה אֱמֶת נָכוֹן הַדָּבָר נֶעֶשְׂתָה הַתּוֹעֵבָה הַזֹּאת בְּקִרְבֶּךָ:
(טז) הַכֵּה תַכֶּה אֶת יֹשְׁבֵי הָעִיר הַהִוא לְפִי חָרֶב הַחֲרֵם אֹתָהּ וְאֶת כָּל אֲשֶׁר בָּהּ וְאֶת בְּהֶמְתָּהּ לְפִי חָרֶב:
(יז) וְאֶת כָּל שְׁלָלָהּ תִּקְבֹּץ אֶל תּוֹךְ רְחֹבָהּ וְשָׂרַפְתָּ בָאֵשׁ אֶת הָעִיר וְאֶת כָּל שְׁלָלָהּ כָּלִיל לה' אֱלֹקֶיךָ וְהָיְתָה תֵּל עוֹלָם לֹא תִבָּנֶה עוֹד:
(יח) וְלֹא יִדְבַּק בְּיָדְךָ מְאוּמָה מִן הַחֵרֶם לְמַעַן יָשׁוּב ה' מֵחֲרוֹן אַפּוֹ וְנָתַן לְךָ רַחֲמִים וְרִחַמְךָ וְהִרְבֶּךָ כַּאֲשֶׁר נִשְׁבַּע לַאֲבֹתֶיךָ:
(יט) כִּי תִשְׁמַע בְּקוֹל ה' אֱלֹהֶיךָ לִשְׁמֹר אֶת כָּל מִצְוֹתָיו אֲשֶׁר אָנֹכִי מְצַוְּךָ הַיּוֹם לַעֲשׂוֹת הַיָּשָׁר בְּעֵינֵי ה' אֱלֹהֶיךָ:
ספרי דברים פיסקא שנא
(י) יורו משפטיך ליעקב, מלמד שכל הוריות אינן יוצאות אלא מפיהם שנאמר +דברים כא ה+ ועל פיהם יהיה כל ריב וכל נגע. ריב אלו ריבי פרה וריבי עגלה וריבי סוטה. נגע אלו נגעי אדם ונגעי בגדים ונגעי בתים. ותורתך לישראל. מלמד ששתי תורות ניתנו לישראל אחת בפה ואחת בכתב שאל אגניטוס הגמון את רבן גמליאל אמר לו כמה תורות ניתנו לישראל אמר לו שתים אחת בפה ואחת בכתב. ישימו קטורה באפך, זו קטורת שלפני לפנים וכליל על מזבחך זו מנחת כהן שנאמר +ויקרא ו טז+ וכל מנחת כהן כליל תהיה. דבר אחר ישימו קטורה באפך, זו קטורת שלפני לפנים. וכליל על מזבחך, אלו איברי עולה סליק פיסקא
<u>עגלה ערופה</u>
דברים פרק כא
(א) כִּי יִמָּצֵא חָלָל בָּאֲדָמָה אֲשֶׁר יְקֹוָק אֱלֹהֶיךָ נֹתֵן לְךָ לְרִשְׁתָּהּ נֹפֵל בַּשָּׂדֶה לֹא נוֹדַע מִי הִכָּהוּ:
(ב) וְיָצְאוּ זְקֵנֶיךָ וְשֹׁפְטֶיךָ וּמָדְדוּ אֶל הֶעָרִים אֲשֶׁר סְבִיבֹת הֶחָלָל:
(ג) וְהָיָה הָעִיר הַקְּרֹבָה אֶל הֶחָלָל וְלָקְחוּ זִקְנֵי הָעִיר הַהִוא עֶגְלַת בָּקָר אֲשֶׁר לֹא עֻבַּד בָּהּ אֲשֶׁר לֹא מָשְׁכָה בְּעֹל:
(ד) וְהוֹרִדוּ זִקְנֵי הָעִיר הַהִוא אֶת הָעֶגְלָה אֶל נַחַל אֵיתָן אֲשֶׁר לֹא יֵעָבֵד בּוֹ וְלֹא יִזָּרֵעַ וְעָרְפוּ שָׁם אֶת הָעֶגְלָה בַּנָּחַל:
(ה) וְנִגְּשׁוּ הַכֹּהֲנִים בְּנֵי לֵוִי כִּי בָם בָּחַר יְקֹוָק אֱלֹהֶיךָ לְשָׁרְתוֹ וּלְבָרֵךְ בְּשֵׁם יְקֹוָק וְעַל פִּיהֶם יִהְיֶה כָּל רִיב וְכָל נָגַע:
(ו) וְכֹל זִקְנֵי הָעִיר הַהִוא הַקְּרֹבִים אֶל הֶחָלָל יִרְחֲצוּ אֶת יְדֵיהֶם עַל הָעֶגְלָה הָעֲרוּפָה בַנָּחַל:
(ז) וְעָנוּ וְאָמְרוּ יָדֵינוּ לֹא &lt;שפכה&gt; שָׁפְכוּ אֶת הַדָּם הַזֶּה וְעֵינֵינוּ לֹא רָאוּ
<u>המלך</u>
דברים פרק יז
(טו) שׂוֹם תָּשִׂים עָלֶיךָ מֶלֶךְ אֲשֶׁר יִבְחַר יְקֹוָק אֱלֹהֶיךָ בּוֹ מִקֶּרֶב אַחֶיךָ תָּשִׂים עָלֶיךָ מֶלֶךְ לֹא תוּכַל לָתֵת עָלֶיךָ אִישׁ נָכְרִי אֲשֶׁר לֹא אָחִיךָ הוּא:
(טז) רַק לֹא יַרְבֶּה לּוֹ סוּסִים וְלֹא יָשִׁיב אֶת הָעָם מִצְרַיְמָה לְמַעַן הַרְבּוֹת סוּס וַיקֹוָק אָמַר לָכֶם לֹא תֹסִפוּן לָשׁוּב בַּדֶּרֶךְ הַזֶּה עוֹד:
(יז) וְלֹא יַרְבֶּה לּוֹ נָשִׁים וְלֹא יָסוּר לְבָבוֹ וְכֶסֶף וְזָהָב לֹא יַרְבֶּה לּוֹ מְאֹד:
(יח) וְהָיָה כְשִׁבְתּוֹ עַל כִּסֵּא מַמְלַכְתּוֹ וְכָתַב לוֹ אֶת מִשְׁנֵה הַתּוֹרָה הַזֹּאת עַל סֵפֶר מִלִּפְנֵי הַכֹּהֲנִים הַלְוִיִּם:
(יט) וְהָיְתָה עִמּוֹ וְקָרָא בוֹ כָּל יְמֵי חַיָּיו לְמַעַן יִלְמַד לְיִרְאָה אֶת יְקֹוָק אֱלֹהָיו לִשְׁמֹר אֶת כָּל דִּבְרֵי הַתּוֹרָה הַזֹּאת וְאֶת הַחֻקִּים הָאֵלֶּה לַעֲשֹׂתָם:
(כ) לְבִלְתִּי רוּם לְבָבוֹ מֵאֶחָיו וּלְבִלְתִּי סוּר מִן הַמִּצְוָה יָמִין וּשְׂמֹאול לְמַעַן יַאֲרִיךְ יָמִים עַל מַמְלַכְתּוֹ הוּא וּבָנָיו בְּקֶרֶב יִשְׂרָאֵל: ס
שמואל א פרק ח
(ט) וְעַתָּה שְׁמַע בְּקוֹלָם אַךְ כִּי הָעֵד תָּעִיד בָּהֶם וְהִגַּדְתָּ לָהֶם מִשְׁפַּט הַמֶּלֶךְ אֲשֶׁר יִמְלֹךְ עֲלֵיהֶם: ס
(י) וַיֹּאמֶר שְׁמוּאֵל אֵת כָּל דִּבְרֵי יְקֹוָק אֶל הָעָם הַשֹּׁאֲלִים מֵאִתּוֹ מֶלֶךְ: ס
(יא) וַיֹּאמֶר זֶה יִהְיֶה מִשְׁפַּט הַמֶּלֶךְ אֲשֶׁר יִמְלֹךְ עֲלֵיכֶם אֶת בְּנֵיכֶם יִקָּח וְשָׂם לוֹ בְּמֶרְכַּבְתּוֹ וּבְפָרָשָׁיו וְרָצוּ לִפְנֵי מֶרְכַּבְתּוֹ:
(יב) וְלָשׂוּם לוֹ שָׂרֵי אֲלָפִים וְשָׂרֵי חֲמִשִּׁים וְלַחֲרֹשׁ חֲרִישׁוֹ וְלִקְצֹר קְצִירוֹ וְלַעֲשׂוֹת כְּלֵי מִלְחַמְתּוֹ וּכְלֵי רִכְבּוֹ:
(יג) וְאֶת בְּנוֹתֵיכֶם יִקָּח לְרַקָּחוֹת וּלְטַבָּחוֹת וּלְאֹפוֹת:
(יד) וְאֶת שְׂדוֹתֵיכֶם וְאֶת כַּרְמֵיכֶם וְזֵיתֵיכֶם הַטּוֹבִים יִקָּח וְנָתַן לַעֲבָדָיו:
(טו) וְזַרְעֵיכֶם וְכַרְמֵיכֶם יַעְשֹׂר וְנָתַן לְסָרִיסָיו וְלַעֲבָדָיו:
(טז) וְאֶת עַבְדֵיכֶם וְאֶת שִׁפְחוֹתֵיכֶם וְאֶת בַּחוּרֵיכֶם הַטּוֹבִים וְאֶת חֲמוֹרֵיכֶם יִקָּח וְעָשָׂה לִמְלַאכְתּוֹ:
(יז) צֹאנְכֶם יַעְשֹׂר וְאַתֶּם תִּהְיוּ לוֹ לַעֲבָדִים:
(יח) וּזְעַקְתֶּם בַּיּוֹם הַהוּא מִלִּפְנֵי מַלְכְּכֶם אֲשֶׁר בְּחַרְתֶּם לָכֶם וְלֹא יַעֲנֶה יְקֹוָק אֶתְכֶם בַּיּוֹם הַהוּא:
(יט) וַיְמָאֲנוּ הָעָם לִשְׁמֹעַ בְּקוֹל שְׁמוּאֵל וַיֹּאמְרוּ לֹּא כִּי אִם מֶלֶךְ יִהְיֶה עָלֵינוּ:
(כ) וְהָיִינוּ גַם אֲנַחְנוּ כְּכָל הַגּוֹיִם וּשְׁפָטָנוּ מַלְכֵּנוּ וְיָצָא לְפָנֵינוּ וְנִלְחַם אֶת מִלְחֲמֹתֵנוּ:
מלכים א פרק כא
(א) וַיְהִי אַחַר הַדְּבָרִים הָאֵלֶּה כֶּרֶם הָיָה לְנָבוֹת הַיִּזְרְעֵאלִי אֲשֶׁר בְּיִזְרְעֶאל אֵצֶל הֵיכַל אַחְאָב מֶלֶךְ שֹׁמְרוֹן:
(ב) וַיְדַבֵּר אַחְאָב אֶל נָבוֹת לֵאמֹר תְּנָה לִּי אֶת כַּרְמְךָ וִיהִי לִי לְגַן יָרָק כִּי הוּא קָרוֹב אֵצֶל בֵּיתִי וְאֶתְּנָה לְךָ תַּחְתָּיו כֶּרֶם טוֹב מִמֶּנּוּ אִם טוֹב בְּעֵינֶיךָ אֶתְּנָה לְךָ כֶסֶף מְחִיר זֶה:
(ג) וַיֹּאמֶר נָבוֹת אֶל אַחְאָב חָלִילָה לִּי מֵיקֹוָק מִתִּתִּי אֶת נַחֲלַת אֲבֹתַי לָךְ:
(ד) וַיָּבֹא אַחְאָב אֶל בֵּיתוֹ סַר וְזָעֵף עַל הַדָּבָר אֲשֶׁר דִּבֶּר אֵלָיו נָבוֹת הַיִּזְרְעֵאלִי וַיֹּאמֶר לֹא אֶתֵּן לְךָ אֶת נַחֲלַת אֲבֹתָי וַיִּשְׁכַּב עַל מִטָּתוֹ וַיַּסֵּב אֶת פָּנָיו וְלֹא אָכַל לָחֶם:
(ה) וַתָּבֹא אֵלָיו אִיזֶבֶל אִשְׁתּוֹ וַתְּדַבֵּר אֵלָיו מַה זֶּה רוּחֲךָ סָרָה וְאֵינְךָ אֹכֵל לָחֶם:
(ו) וַיְדַבֵּר אֵלֶיהָ כִּי אֲדַבֵּר אֶל נָבוֹת הַיִּזְרְעֵאלִי וָאֹמַר לוֹ תְּנָה לִּי אֶת כַּרְמְךָ בְּכֶסֶף אוֹ אִם חָפֵץ אַתָּה אֶתְּנָה לְךָ כֶרֶם תַּחְתָּיו וַיֹּאמֶר לֹא אֶתֵּן לְךָ אֶת כַּרְמִי:
(ז) וַתֹּאמֶר אֵלָיו אִיזֶבֶל אִשְׁתּוֹ אַתָּה עַתָּה תַּעֲשֶׂה מְלוּכָה עַל יִשְׂרָאֵל קוּם אֱכָל לֶחֶם וְיִטַב לִבֶּךָ אֲנִי אֶתֵּן לְךָ אֶת כֶּרֶם נָבוֹת הַיִּזְרְעֵאלִי:
(ח) וַתִּכְתֹּב סְפָרִים בְּשֵׁם אַחְאָב וַתַּחְתֹּם בְּחֹתָמוֹ וַתִּשְׁלַח &lt;הספרים&gt; סְפָרִים אֶל הַזְּקֵנִים וְאֶל הַחֹרִים אֲשֶׁר בְּעִירוֹ הַיֹּשְׁבִים אֶת נָבוֹת:
(ט) וַתִּכְתֹּב בַּסְּפָרִים לֵאמֹר קִרְאוּ צוֹם וְהוֹשִׁיבוּ אֶת נָבוֹת בְּרֹאשׁ הָעָם:
(י) וְהוֹשִׁיבוּ שְׁנַיִם אֲנָשִׁים בְּנֵי בְלִיַּעַל נֶגְדּוֹ וִיעִדֻהוּ לֵאמֹר בֵּרַכְתָּ אֱלֹהִים וָמֶלֶךְ וְהוֹצִיאֻהוּ וְסִקְלֻהוּ וְיָמֹת:
(יא) וַיַּעֲשׂוּ אַנְשֵׁי עִירוֹ הַזְּקֵנִים וְהַחֹרִים אֲשֶׁר הַיֹּשְׁבִים בְּעִירוֹ כַּאֲשֶׁר שָׁלְחָה אֲלֵיהֶם אִיזָבֶל כַּאֲשֶׁר כָּתוּב בַּסְּפָרִים אֲשֶׁר שָׁלְחָה אֲלֵיהֶם:
(יב) קָרְאוּ צוֹם וְהֹשִׁיבוּ אֶת נָבוֹת בְּרֹאשׁ הָעָם:
(יג) וַיָּבֹאוּ שְׁנֵי הָאֲנָשִׁים בְּנֵי בְלִיַּעַל וַיֵּשְׁבוּ נֶגְדּוֹ וַיְעִדֻהוּ אַנְשֵׁי הַבְּלִיַּעַל אֶת נָבוֹת נֶגֶד הָעָם לֵאמֹר בֵּרַךְ נָבוֹת אֱלֹהִים וָמֶלֶךְ וַיֹּצִאֻהוּ מִחוּץ לָעִיר וַיִּסְקְלֻהוּ בָאֲבָנִים וַיָּמֹת:
(יד) וַיִּשְׁלְחוּ אֶל אִיזֶבֶל לֵאמֹר סֻקַּל נָבוֹת וַיָּמֹת:
(טו) וַיְהִי כִּשְׁמֹעַ אִיזֶבֶל כִּי סֻקַּל נָבוֹת וַיָּמֹת וַתֹּאמֶר אִיזֶבֶל אֶל אַחְאָב קוּם רֵשׁ אֶת כֶּרֶם נָבוֹת הַיִזְרְעֵאלִי אֲשֶׁר מֵאֵן לָתֶת לְךָ בְכֶסֶף כִּי אֵין נָבוֹת חַי כִּי מֵת:
(טז) וַיְהִי כִּשְׁמֹעַ אַחְאָב כִּי מֵת נָבוֹת וַיָּקָם אַחְאָב לָרֶדֶת אֶל כֶּרֶם נָבוֹת הַיִּזְרְעֵאלִי לְרִשְׁתּוֹ: ס
<b>מבנה המסכת</b> 
מסכתות סנהדרין-מכות היו מסכת אחת שחולקה לשניים בשל גודלה. המשנה כוללת שני חלקים (שתי חטיבות)
א. דיני שלטון: בית הדין, כהן גדול, מלך, ואחר כך הרחבה גדולה בדיני בית דין ובעיקר בית הדין, גודל בית הדין, סדריו ודרכי העדות (פ"א עד סוף פרק ו'). בתוך פרק זה משולבות מסורות על דרכי ההפעלה של הסנהדרין. על המלך ועל הכהן הגדול יחד נידונים במסכת כל מוסדות השיפוט היהודיים.
ב. דיני מיתה ומלקות. היחידה מתחילה בפרק השביעי היא מונה את סוגי המיתות ומי חייב באיזה מיתה, ולאחר מכן סדורה המשנה בסדרה של שבע או שמונה יחידות הפותחות כל אחת במשפט דומה
א."אלו הן הנסקלין" (פ"ז מ"ד)
ב. אלו הן הנשרפין (פ"ט מ"א)
ג. הנהרגים (פ"ט מ"א)
ד. הנחנקים (פי"א מ"א)
ה. מתים במיתה של 'כאשר זמם לעשות לאחיו'
ו. הגולים עיר מקלט (מכות פ"ב מ"א)
ו. הלוקין (מכות פ"ג מ"א).
ז. היוצאים מכלל ישראל (להלן)
ח. פרק י' בסנהדרין חריג ומוקדש לאלו שאין להם חלק לעולם הבא, והוא היחידה הרביעית. בכל יחידה נמנית רשימה של עבריינים ופירוט ברמות שונות של כל סוגי העבירות. במסגרת זו פרק ח' מפרט את דיני בן סורר ומורה והפירוט רב והוא יחידה בתוך היחידה השניה שבחטיבה השניה. דיני זקן ממרא הם הרחבה של פרט אחד ביחידה הרביעית. הפרק השישי הוא פרק מעבר בין שתי החטיבות. הוא עוסק בהוצאה להורג כסיום תהליך המשפט, וממילא מהווה מעבר לדיון בהוצאה להורג בכלל. אגב כך נוצרת כפילות בינו לבין היחידה הבאה.
סדר המבוא שלנו יעסוק בנושאים הללו, ולאחר מכן בשאלות של עריכת המסכת
<b>בתי הדין על פי המשנה</b>
משנת סנהדרין מציגה מערכת בנויה ומשוכללת של שלושה בתי דין:
א. בית דין לענייני ממונות של שלושה דיינים או חמישה.
ב. בית דין גבוה יותר לענייני נפשות. בית דין זה זוכה במקבילות לכינוי סנהדרין, ונעסוק בו להלן.
ג. בית הדין הגדול בירושלים של שבעים או שבעים ואחד זקנים, שבפועל אין לו תחום פעולה מוגדר. תפקידו לדון את השבט החוטא את נביא השקר ואת הכהן הגדול. החלוקה לשבטים כבר לא הייתה קיימת. ונביא שקר או כוהן גדול אינם מהווים תחום פעולה מספיק למוסד כה מכובד. במקבילות מכונה בית דין זה סתם "בית הדין" או ה"סנהדרין", זו שישבה בירושלים בלשכת הגזית שבמקדש (איור 1).
ד. במקביל מתואר במדרש מערך אחר של ארבעה בתי דין בית הדין המקומי בעיירות ישראל. ובמקרה שבית הדין מתלבט בפסק ההלכה הוא פונה לשלושת בתי הדין שהיו בהר הבית. בזה אחר זה, כל אחד אמור לפתור את הבעיות שבתי הדין הקודמים לא הצליחו לפתור (להלן פי"א מ"ב ומקבילות). שתי המסורות זו של הפרקים הראשונים בסנהדרין, וזו של פרק יא, מדברות על אותה מערכת של שלושה בתי דין, אך הן סותרות זו את זו. אם אכן היו בתי דין אזוריים הרי שהם הסמכות הטבעית שאליה הייתה מגיעה השאלה מבית הדין הנמוך. מעבר לכך ברור שהמסורת היא אגדית וננתח אותה בפירושנו לה. כך, למשל, במערכת שלושת בתי הדין שבמקדש, תיאור בית הדין הראשון שבהר הבית זהה לבית הדין השני, ואולי הכוונה במקורית הייתה לתאר מערכת של שלושה בתי דין בלבד.
העובדה שבשתי המערכות מספר בתי הדין זהה (שלושה), אבל סדרי בתי הדין שונים מחשידה את אחת המסורות, או את שתיהן. כפי שנסביר בפירוש לפרק יא נראה כי המסורת שם מציגה מצג אוטופי המאדיר  את היעדר מחלוקת בעבר, תוך התנגדות לאתוס התנאי, של 'תרבות המחלוקת' והכרה באמת שיש בדברי כל צד. מסורת זו מסבירה את דין זקן ממרא, שהוא כשלעצמו אוטופי,<sup class="footnote-marker">1</sup><i class="footnote">ראו דיוננו במבוא לפרק יא, ובמבוא להוריות.</i> כחזון של הכרעה שיטתית במחלוקות, חזון שלא התגשם אלא לאחר תקופת התלמוד. עם כל זאת פרטים ממנה בודאי היסטוריים כפי שננסה לברר להלן.
איור 1: תוכנית המקדש לפי פירושנו
<u>בית הדין של שלושה (או חמישה)</u>
בית הדין של שלושה או חמישה בודאי פעל בעיירות ישראל. היישובים הכפריים בארץ נהנו מאוטונומיה נרחבת והפעילו מערך קהילתי משוכלל.<sup class="footnote-marker">2</sup><i class="footnote">ראו ספראי, הקהילה, ש' ספראי העיר היהודית.</i> במסגרת מערך כזה נדרש בית דין, שהרי מחלוקות פנימיות בין שותפים היא טבעית. בית הדין הזה פעל מכוחה של סמכות בני העיר, דייניו נבחרו בדרך שנבחרו שאר פקידי העיר. למעשה איננו יודעים כיצד התמנו פקידים אלו, כנראה שהמינוי נעשה, לפחות בחלקו, על ידי ההנהגה הלאומית, שהתייעצה עם הגורמים המקומיים בבחינת "אין מעמידין פרנס על הצבור אלא אם כן נמלכים בצבור" (בבלי, ברכות נה ע"א).<sup class="footnote-marker">3</sup><i class="footnote">ספראי, הקהילה, עמ' 267-272.</i>
במבוא למסכת נזיקין העלינו את הטענה שמרבית בתי הדין שפעלו ביישובים הכפריים הורכבו מהנכבדים המקומיים ולא מחכמים.<sup class="footnote-marker">4</sup><i class="footnote">ראו עוד אלון, איסטרטגין, אלבק, בית דין; ספראי, גבוה מעל גבוה.</i> רק לבתי הדין הפועלים מכח הקהילה, היתה הסמכות לכפות את ביצוע גזר הדין. בוויכוח בין מזיק וניזק אי אפשר לצפות להסכמה ולביצוע ההחלטות אלא מכוחה של כפיה זאת. פרשנות זו הכרחית במשנה להלן פ"ג מ"א שם מדובר בבוררים וכפי שראינו האמוראים כבר מפרשים שמדובר "בערכאות שבסוריה" שם פועלים בתי דין שאינם של חכמים. כך התיאור התלמודי, אבל למעשה המשנה מדברת לא על מקרה מיוחד אלא על התיאור הרגיל של "דיני ממונות", בדרך כלל היו אלו בתי דין מקומיים.
לטיעון זה הבאנו ראיות רבות נוספות, ולא נרחיב בהם. אם כן היה בית דין מקומי, משני טיפוסים.
לפי התיאור להלן בפרק ד' מסתבר שבעיר היו חברי מועצה רבים ובשני הטיפוסים בחר כל אחד מהצדדים את נציגו לבית הדין מתוך חברי המועצה. בטיפוס הראשון הדיין השלישי נבחר על ידי שני הצדדים (התובע והנתבע). ובטיפוס השני שני חברי בית הדין שנבחרו בחרו את את החבר השלישי).
כמו כן טענו שחכמים השלימו עם מערכת בתי הדין המקומית בעל כרחם. הם שאפו לכך שהם יהיו הדיינים וראו את עצמם כמתאימים לדון בזכות ידיעותיהם בסדרי משפט ובחוקים הנדרשים. אבל בפועל לא הם הרכיבו את בתי הדין כפי שלא תפשו את יתר תפקידי הפַּרְנָסוּת המקומית. רק בתקופה האמוראית, ובעיקר בבבל, עולה הדרישה שחכמים יהוו את עמוד השדרה של שכבת הפרנסים, הארכונים וראשי העיר. גם בתקופת התלמוד לא התבצעה תביעה זו, על כל פנים לא בקהילות הכפריות בארץ. עם זאת בקהילה שסביב הישיבות הגדולות בבבל כוחו של הרב היה מכריע והוא היה הפרנס הנבחר.
חכמים לא יכולים היו לצאת נגד בתי הדין המקומיים, שכן מאבק גלוי נגד בתי הדין היה מאבק נגד הקהילה. חכמים תמכו מאד בארגון הקהילתי המקומי. הם צידדו בו ודרשו להעצימו ולסייע לפעולותיו. ועל כן לא יכלו להיאבק נגד מערכת המשפט המקומית.<sup class="footnote-marker">5</sup><i class="footnote">ראו אלון, אסטרטגים. אלבק, בית הדין מעלה את המקורות המלמדים על חוסר הסמכות של חכמים, אך הסיק מכך שביישוב היהודי פעלו רק בתי דין פשוטים ללא מערך משפטי ונהלים מסודרים. בכך התעלם מהעדויות על סדרי בית דין הלכה למעשה. ושיקף בכך רק חלק מהתמונה. ניכר שלא עיין בדברי אלון. </i>
מבחינה חברתית הקהילה המאורגנת היא גם הזירה הטבעית למעמדו ופעילותו של החכם. והחכם המקומי לא יכול היה לשבת עם נכבדי העיר בעת שבתם כגבאי צדקה, ובו בזמן להתנגד להם כדיינים.
על כן חכמים בחרו באיסטרטגיה שונה. הם לא שללו את בתי הדין המקומיים, אלא העניקו להם מעמד הלכתי של בוררים. זאת בזמן שלמעשה חכמים ששימשו כדיינים, היו בעצם בוררים מוסכמים, ואילו בית הדין המקומי, היה בעל הסמכות. חז"ל אינם מדברים נגד בתי הדין העירוניים אלא בעד בתי הדין 'שלהם', שחכמים עמדו בראשם. בעשרות מקרים הם מתארים את פעילותם של חכמים כדיינים טובים, מוצלחים ושופטי אמת. רק בשולים מצאנו ביטויים להתנגדות לבתי הדין העירוניים. במקביל חכמים ממליצים, בכל פה, כמובן, על דין תורה, הדין שלהם. חכמים מיוחדים זכו גם למינוי עירוני. כזה הוא רבי ישמעאל ברבי יוסי שהיה דיין בציפורי, אבל יתר דייני ציפורי (בבא בתרא פ"ו מ"ז) לא היו בהכרח חכמים.
עד כאן טענות שכבר העלינו, כאמור, במחקר אחר.
אין לנו ספק שחכמים פעלו רבות בשדה המשפט. הם פעלו מכח הכריזמה האישית ונהנו ממעמד מכובד. בעלי דין יכולים היו לפנות אליהם כבוררים וכמומחים מדעתם, וכמובן גם לשאול אותם שאלות הלכתיות. כך נבין למשל את ההוראה "תנו רבנן: 'צדק צדק תרדף', הלך אחר בית דין יפה. אחר רבי אליעזר ללוד, אחר רבן יוחנן בן זכאי לברור חיל. [תנא: קול ריחים בבורני – שבוע הבן שבוע הבן. אור הנר בברור חיל – משתה שם משתה שם].<sup class="footnote-marker">6</sup><i class="footnote">זו גלוסא, תוספת מאוחרת שעניינה מסורת על התנהגות אנשי המקום הזמן גזירות הדת. </i> תנו רבנן: צדק צדק תרדף, הלך אחר חכמים לישיבה: אחר רבי אליעזר ללוד, אחר רבן יוחנן בן זכאי לברור חיל, אחר רבי יהושע לפקיעין, אחר רבן גמליאל ליבנא, אחר רבי עקיבא לבני ברק, אחר רבי מתיא לרומי, אחר רבי חנניה בן תרדיון לסיכני, אחר רבי יוסי לציפורי, אחר רבי יהודה בן בתירה לנציבין, אחר רבי יהושע לגולה,<sup class="footnote-marker">7</sup><i class="footnote">משפט זה מוקשה ואיננו בחלק מעדי הנוסח למקום.</i> אחר רבי לבית שערים, אחר חכמים ללשכת הגזית" (בבלי, סנהדרין לב ע"א). המסורת אמנם בבלית אך הרקע שלה הוא ארץ ישראל התנאית, וכן גרעין המסורת מצוי במדרש התנאים "דבר אחר 'צדק צדק תרדוף', רדוף אחר בית דין שדינו יפה. אחר בית דינו של רבן יוחנן בן זכיי ואחר בית דינו של רבי אליעזר" (ספרי דברים שופטים, קמד, עמ' 200).
לפי מסורת זו אדם מצווה לתור אחר פסק הלכה מראשי החכמים, כל אחד בדורו. ברור שאין זו מערכת מסודרת ומחייבת, ואנשי כפר מרוחק אינם יכולים לכפות איש על חברו להתייצב בבית דין מרוחק.<sup class="footnote-marker">8</sup><i class="footnote">בספרות ימי הביניים חזרה השאלה כאשר היו הרבה רבנים מפורסמים ובעלי הדין יכולים היו למשוך את יריביהם לבתי דין רחוקים. נוצרה ספרות שלמה העוסקת בשאלה מה רשאי צד אחד לכפות על השני. צודק שלום אלבק (לעיל) בכך שמערכת כזאת איננה יכולה להיות מעשית. לרבי יהושע בפקיעין, למשל, לא הייתה יכולת כפיה בכפר המקומי המרוחק. </i> פנייה לבית דין בדרום הארץ או בבבבל היא כמובן אוטופיה ולא מערכת ברת נגישות. מה יאלץ את הצד השני לקבל את הבחירה של בית דין רחוק?
לאמיתו של דבר במשניות הפרק כמעט אין ביטוי לטענה שהדיין צריך להיות חכם. ניתן להסיק זאת מהסיפורים הרבים על חכמים שדנו דין, או פסקו הלכה, לימדו והורו. אך הדבר לא נאמר במפורש. למעשה ברוב האזכורים לבתי הדין במסכת שלנו אין ראיה שהדיין צריך להיות תלמיד חכם. כך גם במסכתות אחרות. אדרבה מימרות רבות הוסברו בדיין שאינו חכם. כך למשל המסורות על דיין המומחה (לרבים) בבכורות פ"ד מ"ד ומ"ו, ולהלן פ"ג מ"א ועוד. במשנתנו, במסכת סנהדרין, מדובר בבית דין סתם. חלקם בתי דין שרק הנשיא הפעיל (עיבור שנה וקידוש חדשים, סמיכה וכיוצא באלו). אך המשנה איננה אומרת זאת במפורש. היא נותנת ללומד לפרש לעצמו שסתם בית דין הוא של חכמים.
אפשר גם ללמוד זאת במשתמע מכך שהדיין צריך להכיר את הדין וגם את החוקים עצמם. ברם שוב אין אמירה מפורשת כזאת.<sup class="footnote-marker">9</sup><i class="footnote">במכילתא מחלוקת בין רבי אליעזר ורבי יהושע על טיב הדיינים שבחר משה "'ושמת עליהם שרי אלפים שרי מאות שרי חמשים ושרי עשרות" ושפטו את העם בכל עת'ד. ר' יהושע אומר, בני אדם שהם בטילים ממלאכתם [יהיו דנין את העם בכל עת. ר' אלעזר המודעי אומר, בני אדם שהם בטילין ממלאכתם], ועוסקים בתורה, יהיו דנין את העם בכל עת" (מכילתא דרבי ישמעאל יתרו, מסכתא דעמלק פ"ב, עמ' 199, מכילתא דרבי שמעון בר יוחאי יח כב, עמ' 133). אם כן לדעת רבי יהושע הדיינים אינם אנשי תורה כלל, ורק אלעזר המודעי דורש שיהיו "עוסקים בתורה" האם 'עוסקין' הם חכמים ממש, או בעלי ידע כללי בלבד, על כך אין בידינו תשובה.</i>
כמובן שרבי אלעזר המודעי, ורבי יהושע, לא עסקו בדיינים ההיסטוריים שמינה משה, אלא בדגם הדיין הרצוי בימיהם. הם דורשים שיהיה זמין ונגיש בכל עת, אך מתחבטים אם אמור להיות ידען בתורה.
וכן במדרש תנאים לדברים: " 'שפטו את העם' למה נאמר? לפי שהוא אומר 'שפטים ושטרים תתן לך' שומע אני אף על פי שאינן בקיאין בדין? תלמוד לומר 'ושפטו את העם', בזמן שהן בקיאין בדין" (מדרש תנאים לדברים טז יח), כדעת רבי יהושע. תביעתו של רבי יהושע שיהיו בקיאים מובנת לאור הסיפורים הרבים על חכמים שדנו הלכה למעשה. אלו סיפורים שנועדו לא רק לשמר פסיקות אלא גם לקבע בתודעה את מעמדם של חכמים וטיבם של הדיינים. אבל רבי אלעזר המודעי במודע מסתייג ואינו תובע שחכמים יהיו דיינים. יש לזכור שגם אם רבי יהושע העלה את התביעה, עדיין אין זה אומר שכך התבצעו הדברים. בוודאי שחכמים סברו שאי אפשר (אסור) להציב דיינים שאינם בקיאים, אבל אין להסיק מכך שתביעה זו התקיימה בפועל. ראיות נוספות הובאו במאמר 'ספראי, גבוה' ובמבוא למסכת נזיקין.
את הפסוק "ונקרב בעל הבית אל האלהים" מסביר יוספוס כעמידה לפני שבעה שופטים ושבועה, בדומה לחז"ל שפירשו את הפסוק כשבועה בבית משפט. "ונקרב בעל הבית אל האלהים (קד ד' 285-287). שבעה הוא מספר חברי המועצה, ואולי לפנינו עדות על בית דין של שבעה?
<u>בית הדין של עשרים ושלושה</u>
כבר אורבך עמד על כך שאין בידינו מסורות ממשיות על הפעלתו של בית הדין של עשרים ושלושה דיינים. בית דין זה מופיע רק במשנה כאן ובספיחיה, ואין עדויות על פעילותו.<sup class="footnote-marker">10</sup><i class="footnote">אורבך, בתי דין. לדעתו, העובדה שהיו ארבע מיתות בית דין היא שריד למנהגים השונים של בתי דין אלו. להלן נצביע על כך שכל המסורות על דרכי הוצאה להורג גם הן אינן עדות היסטורית ריאלית. </i> על כן הוא שיער אורבך שכל המערכת של בתי הדין, אכן התקיימה, אך בית הדין של עשרים ושלושה לא התקיים מעולם. זאת ועוד, ייחודה של ערכאת העשרים ושלושה הוא בדיני נפשות, ואילו בזמן השלטון הרומי לא נהגו דיני נפשות. במנהל הרומי הזכות להוצאה להורג הייתה שמורה לבית הדין של הנציב, ונשללה מגופים מקומיים,ולפי תפישת חז"ל רק כשיש סנהדרין ליד המזבח אפשר לדון בדיני נפשות (להלן). אם כן אין מרחב אפשרי מתאים לפעולת הערכאה של עשרים ושלושה. בשאלה האם התקיימו דיני נפשות בחברה היהודית נדון להלן.
אנו מסכימים עם אורבך שבתי דין של עשרים ושלושה לא התקיימו מעולם, זאת פשוט משום שלא שמענו עדות על פעילותם. עם זאת עלינו לשאול מהיכן שאובה מסורת זו? האם היא לחלוטין פרי הגותם של חכמים ללא כל רקע ריאלי? בית דין כזה, ומניין כזה של דיינים איננו סטריאוטיפי ואיננו ספרותי וקשה להניח שחודש ללא כל בסיס רעיוני או היסטורי. יתר על כן הטיעון שדיני נפשות לא היו בתחום סמכותם של חכמים אולי נכון באופן כללי. אבל בימי בית שני מן הסתם היה גוף שהיה רשאי להוציא להורג נדון בכך להלן במבוא.
את השאלה של מערכת בתי הדין יש לבחון גם מן הפן המנהלי. בימי בית שני, ארץ יהודה הייתה ממלכה ואחר כך נציבות. המדינה והנציבות, כל אחת בשעתה, חולקה ליחידות משנה (מחוזות), ואלה חולקו ליחידות משנה שכונו בתקופה הרומית טופרכיה ביחיד, (טופרכיות ברבים). בתקופה ההלניסטית הם כונו "נומוס" ביחיד, (נומוי ברבים), ובתקופה הפרסית אלו ה"פלכים" הנזכרים בספר נחמיה (ט-יז ועוד). אי שם בתקופה הרומית אחר מרד בר כוכבא פורקו הטופרכיות ובמקומן נבנו ערים. מספר טופרכיות אוחדו כטריטוריות של פוליס, והכפרים הוכפפו לטריטוריה העירונית.
בית הדין של שלושה או חמישה פעל בכל עיירה מקומית. מן הסתם בבירת הטופרכיה פעל גוף מנהלי רם יותר. אין עדות במקורות לפעילותו הישירה, אך ניתן להעריך שהיה לו תחום פעילות כלשהו. מאחר שראינו שבית הדין המקומי נבחר על ידי בעלי הדין, מתוך המנהיגות המקומית (להלן פ"ג מ"א), נכון להניח שמבין הנכבדים של בירת הטופרכיה, או של בירת המחוז נבחרו לבית הדין של המחוז.
במקורות התקופה מופיע גוף נוסף והוא "הבּוּלֵי". הבולי היא המועצה העירונית, מוסד פעיל בפוליס הרומית. בארץ ישראל פעלה בולי גם בעיירות כפריות,  למשל באונו בשנת 295 כאשר עדיין לא הייתה פוליס.<sup class="footnote-marker">11</sup><i class="footnote">פפירוס אוקסינירכוס 1205: ספראי הקהילה עמ' 249-248.</i> במדרשים מסופר על עשרים וארבע בולאות שחרבו ביהודה,<sup class="footnote-marker">12</sup><i class="footnote">פסיקתא רבתי כב. הבולאות שחרבו נזכרות עוד בבלי גיטין לז ע"א ובאבות דרבי נתן נוסח א' פ"כ, עמ' 7: שמחות פ"ח ה"ט, עמ' 155. </i> במחוז יהודה אין 24 ערים לפיכך ברור שהבולאות שכנו גם בחלק מהעיירות. גם בפרופיריאון שעל ראש הכרמל הייתה בולי,<sup class="footnote-marker">13</sup><i class="footnote">PG 114 col 1220 8. ראו דן, חיי העיר, עמ' 8. לדעתי פרופיריאון היא עיירה גדולה, ומרכזו המנהלי של הכרמל ומזוהה עם חורבת שלאלה שעל הכרמל. </i> אף שלא הייתה פוליס. בולי נזכרת במקורות נוספים אך אלו ניתנים להתפרש כגוף מנהלי בפוליס ולאו דווקא בכפר. כך נזכר חבר של שנים עשר בולבטין המכריזים על ראש החודש, או חוגגים אותו (מסכת סופרים יט ז; דברים רבה ג ד). אפשר שאלו בולי שהיו בחלק מהעיירות. אך בעדות זו אפשר שמדובר רק בטבריה שהייתה מושב הנשיאות ובית הדין המרכזי. בלבד (טבריה הייתה כמובן פוליס).
בסוריה היו עיירות גדולות שכונו מטרה-קומיה (כפר אם ביוונית). בין החוקרים ויכוח האם תואר זה היה תואר כבוד שבו פיארו אנשים את יישובם. או שהיה זה תואר פורמאלי במערכת המנהל המקומית. כיום נוטה הדעת לפרשנות הראשונה, כלומר שכפרים גדולים (עיירות כפריות) כונו (כינו את עצמם) מטרה-קומיה (כפר אם). על כל פנים יש מקום להציע שבולי פעלה בעיירות הגדולות, אלו שכונו גם מטרה-קומיה.
במקביל מכירים אנו מספרות חז"ל גוף אזורי המכונה 'חבר עיר'.<sup class="footnote-marker">14</sup><i class="footnote">ספראי, הקהילה, עמ' 280-275.</i> בעבר שיערנו שהגוף האזורי הזה נתן השראה לתיאור בית הדין של עשרים ושלושה, או אולי שימש לעתים כבית דין לעניינים מיוחדים ואזוריים. נוסיף עוד שחברנו בועז זיסו דיווח על מציאת אוסטרקון שבו נזכרת הבולי של בית לפטנפי שהייתה, לפי יוספוס ופליניוס בירת טופרכיה (בית נטיף מעל קיבוץ נתיב ה-ל"ה של היום).
ניתן לשער שמעט דיני הנפשות שנדונו עד סוף ימי בית שני, היו בתחום פעולתו של בית הדין האזורי. להלן נעסוק במעט הפרטים הידועים לנו על מערכת המשפט בירושלים של סוף ימי בית שני.
<u>הסנהדרין</u>
בסעיף זה ננסה לברר באיזו תקופה פעלה ה'סנהדרין' הנזכרת במקורתו היהודיים.
כאמור הערכאה הגבוהה ביותר היא בית הדין הגדול של שבעים ואחד המכונה בספרות במינוח היווני 'סנהדרין'. ייתכן שהיא זהה ל'חבר היהודים' המופיע על כמה ממטבעות החשמונאים.
<b>סקירת המחקר</b>
פעילותה או היעדרה מהמקורות של הסנהדרין עוררו ויכוח במחקר. החוקרים המסורתיים ריכזו את כל המקורות, והניחו בפשטות שהסנהדרין היא בית הדין הגדול, ופעלה בימי הבית כמוסד מרכזי של הפרושים ואחר כך כמוסד המרכזי של חכמים ושל כל העם היהודי.<sup class="footnote-marker">15</sup><i class="footnote">ראו למשל, מנטל, סנהדרין; ביכלר סנהדרין.</i> בשלב שני תהו חוקרים מה היה מעמדה של הסנהדרין לאור העובדה שהצדוקים היו בשלטון, וממילא הסנהדרין לא יכולה הייתה גם להיות מרכז שלטוני, וגם להיות בעלת אוריינטציה פרושית.<sup class="footnote-marker">16</sup><i class="footnote">ראו למשל פינקלשטיין, צדוקים.</i> בשלב שלישי תקף יהושע אפרון באופן חריף וערער על עצם קיומו של מוסד זה בימי הבית השני.<sup class="footnote-marker">17</sup><i class="footnote">אפרון, סנהדרין.</i> הוא טען ובצדק שמקורות ימי בית שני אינם מזכירים את הסנהדרין (יוספוס, פילון), ובעיקר אין מרחב מינהלי לקיומו של גוף כזה בצד הבולי של ירושלים. המסורות על כך שהסנהדרין יושבת בלשכת הגזית נתפשות אצלו כביטוי מאוחר למציאות התנאית שבה פעלה הסנהדרין באופן ריאלי. עמדתו התקבלה בדרך כלל במחקר וזאת בהתאם למגמה כללית במחקר המודרני, שלפיה מקורות חז"ל אינם משמרים מסורות ריאליות על ימי הבית השני.<sup class="footnote-marker">18</sup><i class="footnote">במאמר זה אפרון למעשה הטרים את המחקר המודרני.</i>
כבר בשלב זה נוסיף שאנו בדקנו את השאלה באופן שיטתי במסכתות המוסרות את הווי המקדש (תמיד-מידות, ביכורים, שקלים, זבחים וסדר קודשים כולו וכו'), ואמנם מצאנו לא מעט תיאורים שהם פרי עיבוד מדרשי, הנחות הלכתיות שונות ופרטים בלתי ריאליים. אבל עם זאת הדגשנו שלא ייתכן שלא היה לחכמי דור יבנה וגם לחכמים מאוחרים, זיכרון ריאלי כלשהו מבית המקדש ומירושלים. בוודאי שפרטים רבים היו ידועים להם.
במקביל לאפרון בדק חיים שפירא את התיאורים של הסנהדרין בספרות חז"ל והגיע למסקנה שהסנהדרין לא פעלה בימי התנאים. כל המסורות עליה הן תיאורטיות, ולדעתו אין עדות מעשית לכינוס שלה.<sup class="footnote-marker">19</sup><i class="footnote">שפירא, סנהדרין. על היעדר אזכור מעשי לסנהדרין עמד כבר לוין חיי החכמים עמ' 44-47.</i>
שני המחקרים האחרונים מתבססים בעיקר על שני טיעונים. האחד שתיאורי חז"ל אינם ריאליים ואינם זכרון היסטורי, והשני שהיעדר עדויות מלמד שהמוסד הנזכר לא פעל בפועל.
מבחינתנו שני המחקרים סותרים זה את זה. אם הסנהדרין לא פעלה כלל בימי הבית, ולא בתקופה התנאית, כיצד נוצרו מסורות עליה? ואם כבר דמיינו חכמים לעצמם, מסיבות אידיאולוגיות, שהיה בית דין מרכזי, מדוע העניקו לו שם יווני (הלניסטי)? וכיצד נסביר את מעט האיזכורים לסנהדרין פעילה? נפתח את דיוננו הקצר והמתומצת במקורות בית שני.
<u>סנהדרין בשלהי ימי הבית השני</u>
כאמור יוספוס כמעט איננו מזכיר את הסנהדרין. אמנם נזכרת סנהדרין אך כהתייעצות פנימית של הורדוס ולא כגוף שלטוני. ברם, בקטע אחד מדבר יוספוס במפורש על העמדתו לדין של הורדוס, שהיה אז מפקד צבא נמרץ (נמרץ מדי לדעת היהודים), על הריגת מורדים נגד הצבא הרומי. ההעמדה לדין הייתה לפני הסנהדרין. בראש המוסד יושב הורקנוס שהיה אז שליט וכוהן גדול. בין השאר השתתף בדיון אז שמאי הזקן.<sup class="footnote-marker">20</sup><i class="footnote">קדמוניות יד 168-8. הסנהדרין נזכרת כמה פעמים בסיפור. </i> אותו סיפור מתואר גם בספרות חז"ל. ראש בית הדין הוא שמעון בן שטח עצמו (בבלי, יט ע"א),<sup class="footnote-marker">21</sup><i class="footnote">ראו להלן בפירוש משנה ב. </i> דווקא במסורת היהודית המונח סנהדרין איננו מופיע בסיפור, וקרוב לוודאי שהבבלי לא הכיר את יוספוס, אך שימר את זכרו של הסיפור (תוך כדי שפרטים נשחקו, עובדו, 'תוקנו' ואבדו). אותו סיפור מופיע במקבילה במלחמות א 210 ואילך, ושם מתואר המשפט, גם שם ללא המונח סנהדרין. לדעתנו המסקנה הברורה היא שהיה מוסד כזה, אך דווקא היותו ידוע ומוכר גרמה לכך ששמו איננו מופיע בסיפור.<sup class="footnote-marker">22</sup><i class="footnote">הטיעון ההפוך כאילו המקבילה במלחמות מוכיחה שהמשפט לא היה לפני הסנהדרין נראה בעינינו פסול. הרי יוספוס לא המציא מוסד, ש'במקרה' מופיע גם בברית החדשה (להלן) ובספרות חז"ל. </i> עוד מסיקים אנו שהיעדר אזכור מפורש של המונח 'סנהדרין' הוא טיעון מופרך.
כן מספר יוספוס על סנהדרין שהושיב הכהן הגדול, ובה נדון למוות יעקב אחיו של מייסד הנצרות, בסקילה.<sup class="footnote-marker">23</sup><i class="footnote">קדמוניות כ 200. לפי ההמשך פסק דין זה היה המלצה לקיסר. שכן, לסנהדרין עצמה לא הייתה סמכות חוקית מספקת. משתמע מהסיפור שהכהן הגדול הצדוקי ניסה לבצע את פסק הדין והצדיקים מנעו זאת ממנו בתואנה של היעדר סמכות. האם 'צדיקים' אלו הם פרושים? האם התנגדו עקרונית לפסק דין מוות? או התנגדו לרדיפת הנוצרים? </i> זאת ועוד, ניתן לטעון שיוספוס לא הכיר את המונח סנהדרין ולא השתמש בו. אך גם בסיפור של חז"ל המונח 'סנהדרין' נעדר. ברם, ברור שחז"ל רואים לפניהם את הסנהדרין, המורכבת כולה מחכמים, כמי שמבצעת את הדיון. היעדר אזכור לשמו של המוסד, איננו מלמד אפוא מאומה. והסקת המסקנות מן ההיעדר מתבררת ככלי מתודולוגי רעוע.
מסורת שנייה היא במגילת תענית למועד כ"ח טבת: "יתיבת [בי] כנישתא על דינא". כרגיל, ברשימה עצמה סיבת המועד איננה ברורה. אבל ב'סכוליון'<sup class="footnote-marker">24</sup><i class="footnote">נעם, מגילת תענית, עמ' 279-277. בזכות מחקרה של נועם יודעים אנו שמגילת תענית המצויה בדפוסים משובשת. במקור היא כללה רשימת מועדים ללא הסבר, וכן שתי הרחבות המכונות במחקר ביחיד סכוליון, וברבים סכוליה. האחת ארץ ישראלית והשנייה ממוצא בבלי. נוסח הדפוס הוא עירוב בלתי מבוקר של שתי הסכוליות.</i> מסופר שיום החג נקבע בשל ההשתלטות של חכמים (הפרושים) על הסנהדרין, לאחר ששמעון בן שטח הצליח לדחוק את רגלם ממוסד זה באמצעים שונים. יפה שיחזר רגב את האירועים. בימי שלומציון אשת ינאי הייתה לפרושים עדנה. ינאי המלך החשמונאי הצדוקי, רדף את הפרושים ותמך בצדוקים, אשתו שלומציון שירשה אותו תמכה בפרושים ומן הסתם סייעה לדחוק מהמוסד הנבחר את מי שריחקה מהשלטון.<sup class="footnote-marker">25</sup><i class="footnote">רגב, הצדוקים, עמ' 292-274.</i> לאור תיארוך זה מסתבר ששמעון בן שטח, בן חסותה של המלכה, הצליח גם להשתלט על הסנהדרין כחלק מהמסע להרחקת הצדוקים ממוקדי הכוח. גם במסורת במגילת תענית לא תמיד מופיע המונח 'סנהדרין'.
סנהדרין גם נזכרת כגוף מחוזי, וזאת כאשר גביניוס מחלק את הארץ לחמישה מחוזות אתניים (שומרונים, אדומיים, גליל יהודה ועבר הירדן).<sup class="footnote-marker">26</sup><i class="footnote">קדמוניות יד, עמ' 88; מלחמות א, עמ' 170-169.</i> כל מחוז מכונה 'סנהדרין', על שם הגוף העומד בראשו. לא ברור כמה זמן החזיקה חלוקה זו מעמד. מכל מקום אם שיערנו שבירת טופרכיה הייתה מעין בית דין (סנהדרין) של עשרים ושלושה, הרי שבבירתה של אגד טופרכיות (מחוז) הייתה סנהדרין גדולה יותר.
עוד נזכרת הסנהדרין בברית החדשה. נביא הנוצרים נשפט על ידי הסנהדרין ונמסר על ידי הכהן הגדול והסנהדרין לשלטון הרומי (עם המלצה להורגו, או ללא המלצה להורגו).<sup class="footnote-marker">27</sup><i class="footnote">מרקוס 14:43-15:20: מתי 26:47-27:26: לוקס 22:47-23:25: יוחנן 19:1-19. הסנהדרין מופיעה רק במתי ומרקוס ואיננה בשתי המקבילות האחרות. </i> בראש הקבוצה העוסקת בישו עומד הכהן הגדול ואיתו הסופרים (גרמטאוי) והזקנים (פרזביטרוי) וכל הסנהדרין או "ואת הסנהדרין". לצורך דיוננו אין זה חשוב אם משפטו של ישו היה אירוע מציאותי או שכולו דמיוני, המופיע כטיעון פולמוסי אנטי-יהודי. כל העדויות שבידינו על משפטו של ישו 'מגויסות', ספוגות מטען תיאולוגי כבד והן פולמוסיות. גם המחקר על פרשיות אלו ארוך (גם הוא בחלקו מגויס ופולמוסי) ולא כאן המקום לדון בו. לצורך דיוננו חשוב רק שמחברי האוונגליונים הכירו את המונח 'סנהדרין' וידעו שהכהן הגדול עומד בראשה. האוונגליונים נערכו מעט לפני החורבן או עשר עד עשרים שנה אחריו. וברור שהם הכירו את המוסד מימי הבית והוא לא נוסד אז, בעת עריכת החיבורים.
עוד נזכרת הסנהדרין כגוף ששפט את פאולוס.בפעם הראשונה הסנהדרין האשימה אותו ברפואה מאגית ופטרו אותו מעונש,<sup class="footnote-marker">28</sup><i class="footnote">מעשי השליחים 4:15.</i> כיון שההאשמה לא הייתה ברורה. בפעם השנייה כינס הכהן הגדול את הסנהדרין<sup class="footnote-marker">29</sup><i class="footnote">מעשי השליחים 5:21. וכן שם 27.</i> ומשתתפים בה צדוקים וכן גמליאל הפרושי. לאחר דיון מחליטה הסנהדרין להלקות את הנאשם (פאולוס). גם סטפנוס הועמד למשפט לפני הסנהדרין,<sup class="footnote-marker">30</sup><i class="footnote">מעשי השליחים 6:12, שם שם 15.</i> הוא הואשם בגידוף האל ונדון לסקילה המונית (מחוץ לירושלים). אם כן הסנהדרין קיימת ופועלת היא עוסקת בנושאים בעלי חשיבות דתית, זכותה לדון להורג, והעוונות הם משיחיות שקר או נבואת שקר. שני חטאים שתלו בצעירים הגליליים מעוררי המחלוקת.
אם כן לפי הברית החדשה הסנהדרין עוסקת בהאשמות על נבואת שקר, ובמסית, ואלו בדיוק התחומים שעליהם מופקדת הסנהדרין, לפי האמור להלן במשנה פ"א מ"ה ובתוספתא סנהדרין פי"א ה"ז.
המעשה המובהק ביותר של סנהדרין, בשלהי הבית השני, איננו מיוחס ישירות לסנהדרין. וגם במחקר לא העניקו לו את מקומו הראוי.
במלחמות ד' פרק חמישי מספר יוספוס את מעשי הקנאים לאחר שהשתלטו על ירושלים והמקדש. בין השאר העמידו למשפט אחד מנכבדי העיר (זכריה בן בריס – מלחמות ד 336). לפני בית דין של שבעים איש. יוספוס מלגלג על המשפט ועל השופטים שלדעתו הם בזויים ואינם ראויים לשפוט (למרות שגם לפי תיאורו הם עמדו בגבורה בפני לחץ ההמון וזיכו את הנאשם). האשמה שבה נדון זכריה לא ברורה, מן הסתם הוא הואשם בשיתוף פעולה עם הרומאים.
כל התיאור מתאים למינוי של סנהדרין חילופית. יוספוס כמובן כועס על המינוי ומגנה אותו, שכן הנבחרים אינם נמנים על אלו שהוא רואה בהם מנהיגי הדור. אך לפנינו פעולה של סנהדרין לכל דבר.<sup class="footnote-marker">31</sup><i class="footnote">כך גם מתרעם יוספוס על מינוי כהן גדול שלא מבני המשפחות הנבחרות. </i>
בית דין אחר שמתאר יוספוס, שכבר הזכרנו, דן את הורדוס הצעיר<sup class="footnote-marker">32</sup><i class="footnote">ראו להלן בפירוש פרק ב משנה ב. </i>  (לפי התלמוד 'עבדו' של ינאי הוא הנדון. ברור שהסיפור של חז"ל, עבר עריכה ספרותית מגמתית ואגדית, ותיאר את המעשה במשקפי האוטופיה והתביעה של חז"ל, שהם יהיו מנהיגי הסנהדרין (בהשראת הדימוי האוטופי לפיו ראו חז"ל את עצמם כמנהיגי הסנהדרין) . לפי שני המקורות שמאי הפרושי היה דומיננטי באוות דיון אך לא ניהל אותו.  עוד כינוס של סנהדרין (הפעם בשמה זה) מתאר יוספוס. הסנהדרין התירה ללוויים ללבוש בגדים דמויי בגדי כהונה, וכן הקימה מקהלת לוויים, כל זאת בניגוד למה שהוא קורא 'חוקי האבות המקודשים'. יש להניח שהתיאור של יוספוס במקרה זה הוא אנטי צדוקי (פרו פרושי). הסנהדרין התכנסה לדיון בנושא הלכתי-מקדשי והחליטה החלטה שגויה (לדעתו של יוספוס, כלומר בניגוד לדעתה של סיעה אחת שעליה נמנה הכותב). תחום הפעילות של סנהדרין זו הוא ההלכה והמקדש, והסנהדרין ראתה עצמה אוטרטטיבית בתחומים אלו. אגב כך שומעים אנו שעבור המתנגדים לאותה החלטה בדבר הלווים, החלטת המוסד איננה סוף הוויכוח, אלא שלב אחד (של כשלון זמני) במאבק שעדיין נמשך.
אגב אורחא נעיר שהמשנה רואה בשירת הלוויים מרכיב קבוע בעבודת המקדש (משנה, תמיד פ"ה מ"ו פ"ז מ"ג), והשתתפותם של הלוויים בשירה נזכרת כבר בספר דברי הימים (א טו טז). למה בדיוק התנגדו הצדוקים אינו יודעים (אול התנגדו רק ללבישת בגדי כהונה) על כל פנים המשנה מתארת את ההחלטה שלה התנגדו הצדוקים.
סיפור אחר (שמוכיח. את מעמדם של חזל במערכת הלאומית בסוף ימי בית שני מצוי במדרש (מדרש תנאים לדברים כו יג, עמ' 176): "נכנס ר' יהושע אצלו. אמר לו שמעת מה שאל תלמיד זה? אמר לו מה אמרת לו? אמר לו 'בערתי הקדש מן הבית' מה שבבית מעכב לא מה שבשדה. אמר לו אומר לך דבר שראו עני, לא מה ששמעו אזני. פעם אחת עליתי לשוק העליון, לשער האשפות שבירושלם. ומצאתי שם את רבן שמען בן גמליאל ואת רבן יוחנן בן זכאי, יושבים ושתי מגלות פתוחות לפניהם. ויוחנן סופר חלה, עומד לפניהם ודיו וקולמוס בידו. אמרו לו 1. כתוב איגרות משמעון בן גמליאל ומיוחנן בן זכאי, לאחינו שבדרום העליון, והתחתון, ושלחליל ולשבעת פלכי הדרום שלום. ידוע יהא לכם שהגיעה השנה הרביעית, ואדיין קדשי שמים לא נתבערו, אלא שתמהרו ותביאו חמש שבלים שהן מעכבות את הודוי. ולא אנחנו התחלנו לכתוב לכם אלא אבותינו היו כותבין לאבותיכם. 2. אמרו לו כתוב איגרת שנית. משמעון בן גמליאל ומיוחנן בן זכאי לאחינו שבגליל העליון, והתחתון, ולסימוניא ולעובד בית הלל שלום. ידוע יהא לכם שהגיעה השנה הרביעית, ואדיין קדשי שמים לא נתבערו. אלא שתמהרו ותביאו עביטי זתים, שהן מעכבין את הודוי. ולא אנחנו התחלנו לכתוב לכם, אלא אבותינו היו כותבין לאבותיכם."
ברור שלפנינו פעולה מנהלית של גוף מרכזי. הגוף מכונה 'חלה' כנראה תחליף לעגולה, כינוי לסנהדרין, המבוסס על התיאור במשנה להלן פ"ד מ"ג. קשה לפקפק בסיפור המסופר בצורה כה חיה. יש לסיפור מקבילות<sup class="footnote-marker">33</sup><i class="footnote">ירושלמי, מעשר שני פ"ה ה"ד, נו ע"ג; בבלי סנהדרין יא ע"ב. נוסח המדרש בולט במהימנותו. הנוסחים האחרים הם עיבודים מקוצרים, משובשים או מעשים אחרים דומים. על כל פנים בנוסחאות האמוראיות נוסף מעשה שני דומה אך אחר, על אגרות אחרות המודיעות על עיבור שנה לתפוצות. </i> ודן בהם בשעתו ביכלר. בסופו של דבר הסיפור נשמע אמין ביותר. המונחים מנהליים ומתאימים לתקופה הרומית הקדומה,<sup class="footnote-marker">34</sup><i class="footnote">ספראי וספראי, בית ענת. </i> הרקע הגיאוגרפי סביר. אפילו אם נטען שהרקע לסיפור הוא מדור יבנה, עדיין זו הוכחה שהיה בירושלים מוסד מרכזי ששולח הוראות לכל ישראל ולתפוצות.
מה המרחב המינהלי שבו יכולה הייתה סנהדרין לפעול? מכל המתואר לעיל ברור שבראש הסנהדרין עומד הכהן הגדול שהיה צדוקי (בדרך כלל). אם כן הסנהדרין לא הייתה בית הדין של הפרושים אלא להיפך המוסד שעליו רצו הפרושים להשתלט (מגילת תענית), ולזמן קצר עלה הדבר בידם. זאת מן הסתם בימי שלומציון שתמכה בפרושים. הסנהדרין גם לא הייתה מוסד צדוקי מובהק שהרי נכללו בה גם פרושים, ולפי המסורות (הבאות מחוץ לבית המדרש – יוספוס והברית החדשה) הייתה להם השפעה רבה בו. היה זה אפוא מוסד לאומי מעורב ורב השפעה. צריך לזכור שהחלוקה בין פרושים לצדוקים, אף שהייתה דומיננטית ובעלת אופי של מחנות מנוגדים, לא חצתה את כל האוכלוסייה. היו בוודאי אישים רבים, שהתנדנדו בין שני המחנות, או שהנושאים הדתיים לא היו בעיניהם כל כך חשובים. כאלה היו אישים כיוספוס עצמו,<sup class="footnote-marker">35</sup><i class="footnote">ראו נחמן, ההלכה ביוספוס; רגב ונחמן, יוספוס.</i> פילון, ישו וחבורתו (אלה מן הסתם לא היו בין המועמדים לסנהדרין). בנוסף היו גם נושאים רבים שבהם לא נחלקו צדוקים ופרושים, אלה היו נושאים לאומיים שלא תמיד היו קשורים למחלוקות העדתיות.
יש להבין את המסורות שבספרות חז"ל על רקע זה. בדרך כלל הם לא שלטו בסנהדרין, לא בסדרי עבודתה ולא בהחלטות שהחליטה. דבריהם משקפים חזון או תקווה לסנהדרין אידיאלית. אם ירצה הקורא ניתן להגדיר זאת כ'ניכוס'. חכמים מנכסים לעצמם את תפארת העבר כאילו הייתה פרושית. כך הם גם מנכסים לעצמם את ממלכת בית דוד, ומתארים את דוד כאילו היה חכם בן ימיהם שעיסוקו הצדדי הוא מלך ישראל. כך הם גם מתארים את המקדש, כאילו חכמים ניהלו אותו. למעשה הייתה להם השפעה רבה על המקדש, אבל הכהן הגדול היה צדוקי.
רבות דובר במחקר, בעיקר בעקבות יוספוס, על הפילוג הכיתתי-דתי ועל הפילוג הפוליטי בין מתונים לבין קנאים, ובין שני מחנות אלו לבין קנאים יותר וקנאים עוד יותר. ואכן פילוג זה היה קיים והוביל לעתים למהומות ואף לשפיכות דמים. אבל היו  גם הסכמות ושיתופי פעולה.
איננו יודעים כיצד התארגן עם ישראל לפני מרד החשמונאים והאם אז פעלה הסנהדרין. לפחות לפי מסורת חז"ל היה פעם מוסד בשם שונה "הכנסת הגדולה" שניסינו לשער את מוצאו וטיבו.<sup class="footnote-marker">36</sup><i class="footnote">ראו פירושנו לאבות פ"א מ"א. </i> סביר להניח שעם הקמת העצמאות היהודית נוסדה מועצה כלשהי בסגנון ההלניסטי המקובל. במטבעות החשמונאים מופיע גוף כזה המכונה 'חבר היהודים'. המונח 'חבר היהודים' מזכיר את המונח האזורי ששיערנו את קיומו 'חבר עיר'. אמנם יש חוקרים הסבורים ש'חבר היהודים' הוא העם כולו (דמוס במינוח היווני). אבל גם אם כך, מישהו פועל בשם העם וצריך לייצגו. מן הסתם הייתה זו מועצה שפעלה לצידו של המלך החשמונאי, וכוחה היה תלוי בעוצמתו של המלך.
בנוסף או במקביל, בכל עיר (פוליס) הלניסטית הייתה בולי וסביר להניח שלירושלים הייתה בולי כזאת. אמנם ירושלים לא הייתה פוליס פורמאלית, אבל סביר להניח שהתנהגה באופן דומה לערים אחרות. מסקנה זו מבוססת על ההיגיון המנהלי, על המורשת השלטונית ההלניסטית בערים אחרות (טבריה, קיסריה) ואף על אזכורים של הבולבטריון, מקום התכנסותה של בולי זו (לפי יוספוס – להלן).
בימי הורדוס, גוף ייעוץ או מנהלתי כזה היה בעייתי. ספק אם הורדוס הֶעָרִיץ אִפשר את קיומו. עם זאת סביר שהורדוס לא זעזע את צורת השלטון אלא להיפך השתמש במנגנונים הקיימים לחיזוק שלטונו. הווה אומר, יש להניח שהמלך 'טיהר' את הסנהדרין והושיב בה את נאמניו. ממילא זו עסקה יותר בעניינים שהורדוס הביא לפניה, מאשר בנושאי הלכה ומחלוקות כיתתיות. לאחר תום מלכות הורדוס, זכה העם היהודי לתחייה מחודשת של מוסדותיו, אם כי בצל השלטון הרומי. במישור של הנציבות, התייעץ הנציב רומי עם רעיו באופן בלתי פורמאלי. אבל היישוב היהודי והמקדש נהנו מאוטונומיה רבה, ונזקקו לגוף שינהיג וייצג אותם כלפי השלטון וכלפי פנים כאחד. זה ההיגיון המנהלי, הוא חזק מכל הוכחה נקודתית.
הכוהן הגדול התחלף כל שנה או שנתיים וממילא עוצמתו הייתה פחותה והסנהדרין זכתה לכח רב. עם זאת לא הייתה לסנהדרין עוצמה מספקת להשתלט על תופעת הכיתתיות. אדרבה באופן טבעי היא הייתה הזירה למחלוקות אלו. גם כאן אין בידינו עדויות על פעילותה הלכה למעשה, שכן יוספוס לא התעניין בפעולות הללו. בשבילו השליט הוא הכוהן הגדול ועניינו במרידות ובתהפוכות הפוליטיות.
המרד הגדול היה תקופה קצרה ביותר. שלוש וחצי שנים של עצמאות, הנתונה למתקפה. בתחילה שלטה במרד המנהיגות הוותיקה (חנן בן חנן הכהן הצדוקי וגמליאל הפרושי). לפי שיטתנו יש לשער שהסנהדרין היוותה את הפורום שבו פעלו הללו. יוספוס מספר על החלטות של גוף כזה (שהוא איננו מזכיר את שמו). גוף זה מינה את מפקדי האזורים כולל יוספוס עצמו, הנפיק מטבעות וניהל את המדינה. אליו מתלונן יוספוס והוא גם זה שהחליט על פיטוריו של יוספוס. מידת כוחו ושליטתו היו מועטים כפי שעולה מכך שיוספוס המשיך בתפקידו למרות ההחלטות הללו של המועצה המרכזית העלומה.
יוספוס מספר על מנהיגות כזאת בירושלים, ואיננו נוקב בשמה. איננו יודעים אם אז, כשפעלה, קראו לה סנהדרין, אך היא מילאה תפקיד זה, ללא קשר לשאלה כמה חברים היו בה. בשלב שני של המרד מרדו הקנאים, שהיוו את השכבה החברתית הנמוכה, זו שבעצם נדחקה מממשלת המרד, והרסו את המוסדות הקיימים. הכהן הגדול נרצח ומונה כהן אחר, כנראה מאחת משמרות הכהונה ה'פשוטות'. גמליאל הפרושי (רבן גמליאל) נעלם (נרצח? מת?). וכפי שראינו לעיל הקנאים גם הקימו סנהדרין משלהם.
עד כאן תולדות הסנהדרין בימי הבית, מוסד שאיננו יכולים לומר הרבה על פעולתו, להוציא את עצם דבר קיומו. מן הסתם, הגוף המדובר (הסנהדרין) שימש כמועצה וכבית דין לעניינים מרכזיים. כאמור לפי מסורת חז"ל בית הדין של עשרים ושלושה עסק בדיני נפשות, אך מן הסתם אם אי פעם נהגו דיני נפשות במסגרת יהודית, הרי שסמכות כזאת הייתה נתונה רק לבית הדין העליון. קיום דיני נפשות קשור למזבח ולמקדש: "'מעם מזבחי תקחנו למות', למות ולא לדון ולא ללקות ולא לגלות 'מעם מזבחי תקחנו למות'. נמצינו למדין שסנהדרין בצד המזבח" (מכילתא דרבי ישמעאל משפטים, מסכתא דנזיקין פ"ד, עמ' 264). וכן "מ[נין שתהא סנהדרין] סמוכה למזבח? תלמוד לומר 'מעם מזבחי תקחנו למות'. ומנין שאין ממיתין אלא בפני הבית? תלמוד לומר 'מעם מזבחי תקחנו למות' הא אם יש מזבח אתה ממית ואם לאו אי אתה ממית" (מכילתא דרבי שמעון בר יוחאי, כא יד, עמ' 7).<sup class="footnote-marker">37</sup><i class="footnote">ראו על כך גם להלן.</i> השתמשנו לעיל במקור זו בבואנו לטעון שאין מרחב פעולה מספיק לערכאה האמצעית של עשרים ושלשה חברים. ואכן לפי מסורת חז"ל שכנה הסנהדרין בלשכת הגזית שבמקדש.<sup class="footnote-marker">38</sup><i class="footnote">משנה, פאה פ"ב מ"א; סנהדרין פי"א מ"ב; עדיות פ"ז מ"ד; תמיד פ"ד מ"ג; מידות פ"ה מ"ד ועוד. </i> ובשלב מאוחר יותר עברה לחנויות כלומר למבנה סמוך למקדש. מעבר זה מכונה על ידי חכמים (אולי בראייה מאוחרת) גלות.<sup class="footnote-marker">39</sup><i class="footnote">בבלי ראש השנה טו ע"א; שם לא ע"ב, עבודה זרה ח ע"ב; בראשית רבה ויחי צז, יג, עמ' 1220. המסורת נרמזת גם באיכה רבה א ג. הגלות לחנויות איננה במקורות ארץ ישראל.</i> להלן נחזור לשאלת מיקום הסנהדרין.
מקור נוסף הקושר בין דיני נפשות לבין בית הדין המרכזי שבמקדש הוא בתלמוד הבבלי: "אמר רב יוסף, תא שמע מצאן זקן ממרא אבי פגי<sup class="footnote-marker">40</sup><i class="footnote">בית פגי היא כפר קטן מזרחית לירושלים, מופיע כפרבר של העיר אך מחוץ לתחומה המקודש. </i> והמרה עליהן, יכול תהא המראתו המראה? תלמוד לומר: וקמת ועלית אל המקום, מלמד שהמקום גורם" (בבלי, סנהדרין פח ע"ב). אם כן אין דין זקן ממרא מחוץ למקדש (בניגוד למקורות שנביא להלן), ובכלל אין דין סנהדרין מחוץ לירושלים.
מן הראוי להעיר שבשפכי הכותל הדרומי נמצאה כתובת המזכירה את 'הזקנים' ואולי היא שריד לשלט שציין את מקום ישיבתם.
<u>גופים מקבילים ל'סנהדרין' בירושים של ימי בית שני</u>
בנוסף או במקביל לסנהדרין פעלה בחסות המקדש מועצה שהיא הבולי של ירושלים. אנו שומעים עליה מספר פעמים. כך למשל מזכירים המקורות את לשכת הפרהדרין שהיא המונח הארמי לבולי (יומא פ"א מ"א ופירושנו לה). בירושלים נבנה בולבטריון (מלח' ו,עמ' 354), מספר חברים מהבולי הללו נזכרים במקורות. הסופר של הבולי היה מאמאוס,<sup class="footnote-marker">41</sup><i class="footnote">מלח' ה, עמ' 532.</i> חבר אחר היה יוסף מארימתיאה האיש שפדה את גופתו של ישו.<sup class="footnote-marker">42</sup><i class="footnote">לוקס 23:50: מתי 237:25; מרקוס 15:43.</i> חבר אחר של המועצה הוא "שמעון איש עיצה" המתדיין עם יוחנן בן זכאי, ומתפאר שהוא זה שאחראי על בניית מקוואות מים למעשה.<sup class="footnote-marker">43</sup><i class="footnote">קהלת רבה ד יב.</i> וכן נקדימון בן גוריון מכונה בולווטס.<sup class="footnote-marker">44</sup><i class="footnote">איכה רבה א לב; בבלי, גיטין נו ע"א. וראו ספראי, נקדימון.</i> כל החברים הללו אינם ילידי ירושלים, אלא תושבי כפרים רחוקים וקרובים. סביר להניח שעברו לגור בירושלים, ובמקביל יש להניח שהבולי של ירושלים היוותה מועצה ארצית. ולכן הצטרפו אליה נכבדים מעיירות השדה.
כאמור, במשנת יומא פ"א מ"א, נזכרת לשכת הפלהדרין שהייתה במקדש. לשכה זו שכנה בדרום מזרח העזרה, סמוך למזבח. וכן מזכיד הירושלמי: "אבא שאול היה קורא אותה לשכת בולווטין בראשונה היו קורין אותה לשכת בולווטין ועכשיו הן קוראין אותה לשכת פלהדרי" (ירו', יומא פ"א ה"א, לח ע"ג) וכן בבבלי (יומא ח ע"ב).
לא נאמר במקורות היכן שכנה לשכה זו. אדרבה ברשימת הלשכות שבמסכת תמיד הלשכה איננה מנויה. אבל הבבלי (יומא יט ע"א) הבין שהיא כנראה אחת מהלשכות הנזכרות במשנת מידות פ"ה מ"ג. מסורת אחרת בבבלי יומא יא ע"א אומרת שהלשכה היתה לפנים משער ניקנור, וזו מסורת בלתי אפשרית, שהרי שער ניקנור היה השער הראשי לעזרת ישראל ולא שימש כניסה ללשכה. אבל אולי הגרעין ההיסטורי של זיכרון זה הוא שלשכת הבולי הייתה המזרחית ביותר בעזרה (קרוב לשער ניקנור) (איור 2). מכל מקום בדרום העזרה היו שלוש לשכות: לשכת העץ שהיא לשכת הכהן הגדול, לשכת הגוּלה שליד שער המים ושם היה הגלגל ששימש לשאיבת המים וכמקור מים עיקרי למקדש ולשכת הגזית שלושתן גג אחד להן (משנה, מידות פ"ה מ"ג).
סביר שלשכת הגזית היא לשכת הפלהדרין שכן היא גם הכי קרובה לשער ניקנור (כרמוז אולי בבבלי) וגם היא היחידה הפנויה, שכן שתי הלשכות האחרות תפושות לשימושים אחרים (משרדי הכהן הגדול, ובור המים).<sup class="footnote-marker">45</sup><i class="footnote">נראה שכך גם הבין רמב"ם בפירושו למידות פ"ה מ"ג. על מבנה המקדש והלשכות ראו במבוא למסכת תמיד-מידות. </i> מכאן ניתן להסיק שבעצם הבולי הנזכרת הייתה הסנהדרין. ואכן המונחים פרהדרין-סנהדרין קרובים זה לזה.
כאמור בנוסף לכך היה בירושלים בולבטריון (מלח', ו 354), וייתכן שלאחר ש'גלתה' הסנהדרין (הבולי) מהמקדש נבנה לה מקום כינוס ייעודי מכובד, כמו בכל עיר הלניסטית (איור 3). קשה להתקדם מעבר להצעות אלו, משום שאיננו יודעים האם מועצת המקדש היא הבולי העירונית או שאלו גופים שונים, והאם הסנהדרין היא גוף שלישי או שכל המונחים מכוונים לאותו מוסד (כך אנו מציעים, אך אי אפשר להוכיח זאת). מכל מקום, במסכת יומא לשכת הבולי היא המכונה "לשכת פלהדרין". כפי שראינו בפירושנו ליומא ללשכת פלהדרין שלושה שמות: פלהדרין, פראיתרין ובולווטי (מועצה).<sup class="footnote-marker">46</sup><i class="footnote">ראו עוד פירושנו לפרה פ"ב מ"ד. </i>
ההנחה שהבולי היא הסנהדרין והיא 'בית הדין הגדול' תסביר לנו את המשניות בשקלים פ"א מ"א ומועד קטן פ"א מ"א. בשתי המשניות מדובר על שליחי בית דין היוצאים ומכינים את הדרכים לעולי הרגל, ומתקנים את בורות המים והמקוואות. בית הדין הוא אפוא המועצה הארצית, גוף מנהל ומבצע. ואכן ברחבי הארץ ניכרות פעולות של בניית דרכים שלא נעשו על ידי השלטון הרומי. אלה הם מקוואות מים ציבוריים לאורך הדרכים (שזמנם מסוף ימי בית שני), כגון 'חמאם שרה' או המקווה ליד אלון שבות שפרסמו זיסו ועמית.<sup class="footnote-marker">47</sup><i class="footnote">עמית, מקוואות.</i> בנוסף, פרסמו טפר וטפר, דרכים שהן ברמה גבוהה יותר מהדרכים הכפריות ולדעתם אלו דרכי עולי רגל. איננו בטוחים בהגדרה זו, אבל ברור שלפנינו דרכים שנבנו על ידי רשות לאומית או אזורית והן אינן כבישים רומיים שנבנו על ידי שלטונות האימפריה.<sup class="footnote-marker">48</sup><i class="footnote">ראו טפר וטפר, הנספח למסכת ביכורים וכן טפר וטפר, דרכים.</i>
יוספוס מספר שבבואו לגליל הקים מעין מועצה של שבעים אנשים, והרי זו מועצה -סנהדרין איזורית.<sup class="footnote-marker">49</sup><i class="footnote">חיי יוסף 79. אין לגוף זה שם מנהלי כלשהו.</i> גם בגמלה הייתה מועצה של שבעים אנשים שהייתה כנראה המוסד האזורי של ממלכת אגריפס השני (חיי יוסף 56). כפי שראינו לעיל גם בירושלים הוקמה מועצה כזאת בת שבעים חברים (נכבדים) ששפטה את זכריה בן בריס. יש אפוא מספיק ראיות לכך שגוף מועצתי כזה חייב היה לקום בירושלים, ולנסות להנהיג את המרד.
החוקרים הסבורים שמוסד הסנהדרין לא פעל כלל, מחמיצים כלי מחקר חשוב להבנת העולם הקדום, והוא השכל הישר, והנוהג המקובל. העובדה שלא נזכרות אוזניו של אדם היא, בדרך כלל, משום שאין בכך חידוש. רק מי שיש לו אוזן אחת או עין אחת ייזכר. בעולם היווני-רומי לעם מאורגן יש מועצה. לצד המלך או השליט, פועל גוף מסוים,שיש לו לפחות זכויות התייעצות, ולעתים אף זכויות מוסדיות נוספות. גוף זה ייתכן שיהיה מאורגן וייתכן שיהיה בלתי פורמאלי, אך תמיד הוא קיים. אף מלך (יהא תוארו אשר יהא) איננו פועל לבד.
בעולם היווני-רומי התייעצויות כאלו היו נערכות בדרך כלל בעת הסעודה או בבית המרחץ, ולעתים במבנה מיוחד – הבולבטריון. המועצה הייתה לעתים מסודרת בעלת חוקים וכללים מאורגנים, ולעתים ספונטנית יותר. לעתים כונתה כך ולעתים כונתה אחרת, אך תמיד היה גוף ניהולי כלשהו. ייתכן שהמוסד לא כונה סנהדרין, וייתכן שהמונח 'מוסד' מופרז. אך הגוף הזה חייב להיות קיים.
יתר על כן המונח סנהדרין בכל זאת נוצר. הוא איננו המונח הטבעי בחברה היהודית. סנהדרין הוא מונח יווני שאיננו קיים בסביבה, ולכן הוא ייחודי. גם בספרות חז"ל הוא ייחודי, משנת אבות מזכירה גוף קדום יותר 'כנסת הגדולה', שחדל מלפעול, הוא שייך לעבר, והסנהדרין שייכת לתקופה מאוחרת יותר. אמנם המונח יופיע רק בחלק מהאזכורים שהיינו מצפים לו, ובכל זאת הוא מופיע, באזכורים ממקורות שונים, שאין ביניהם קשר ספרותי.
המספר של שבעים משתתפים נגזר מהמקרא, וייתכן שהחברות בסנהדרין הייתה בלתי פורמאלית, ולא היה מספר קבוע, בוודאי שלא כולם היו נוכחים בכל ישיבה וישיבה. אבל גוף כלשהו חייב היה להיות. מתוך זה שאנו מניחים החברה היהודית לא הייתה מאוד ממוסדת, הרי שיש להניח שה'סנהדרין' זהה לגופים אחרים הנזכרים. הבולי של ירושלים, ואולי גם זהה למועצת המקדש, שכן גם את המקדש צריך היה לנהל. צריך היה למנות גזברים ואמרכלים, לקבוע חוקים, להכשיר קרבנות וכן הלאה.
אם כן ניתן לסכם שבימי הבית פעלה בירושלים מועצה לאומית שכונתה פרהדרין, סנהדרין, עיצה או סתם בולי. היא שכנה במקדש, דנה דיני נפשות וכן את נביא השקר ואת המגדף (כאמור בברית החדשה). וכמובן עסקה בדיני נפשות נוספים. גוף זה היה גוף ממסדי, מעין מועצה לאומית, שאחד מתפקידיה הטבעיים היה לדון. הכרחי שהיה קיים גוף כזה, והיעדרו בלתי אפשרי במערכת הקדומה,<sup class="footnote-marker">50</sup><i class="footnote">זאת בניגוד לגרבה, סנהדרין.</i> לפחות לאחר שהמלך הודח (מלכי החשמונאים ואחר כך הורדוס) ומן הסתם גם בזמן פעולתו של המלך. סנהדרין זו באה לביטוי באוטופיה של חכמים בדין זקן ממרא (להלן פי"א). זקן ממרא הוא מי שהפר את החלטתה של הסנהדרין 'שלנו' (של חכמים). בבואנו לפרש את הפרק ואת מסכת הוריות נצביע על כך שבימי הבית השני לא נהנתה הסנהדרין מסמכות דתית (המקובלת על הפרושים=חכמים). לו הייתה סמכותה מקובלת הייתה כת הפרושים נעלמת שכן את הסנהדרין הנהיגו, ברוב התקופה, הצדוקים. בימי הבית תבעו חכמים לעצמם, מן הסתם, אוטונומיה פרטית (כפי שעולה ממסכת הוריות כפי שנפרשנה). אבל לאחר החורבן התגשם חלומם של חכמים, הם הפכו לבעלי זכות ההנהגה, ועתה תבעו ציות לסנהדרין או להלכה.<sup class="footnote-marker">51</sup><i class="footnote">זיהוי הסנהדרין מופיע גם במסורת בעלת אופי דרשני-פרשני, בירו', נדרים פ"ו ה"ח, מא ע"א.</i>
לעדויות על גוף ניהולי של שבעים או שבעים ואחד (שבעים ושניים) זקנים יש להוסיף את המסורות הקדומות על פעילות מספר כזה של חברים. כך למשל באיגרת אריסטיאס מסופר על שבעים ושניים זקנים ותרגמו את התורה. במדרשים מצויים גם מספרים אחרים.<sup class="footnote-marker">52</sup><i class="footnote">ראו להלן פירושנו לפ"א מ"א. </i> אין ספק שהמספר סמלי כמספר הזקנים שאסף משה. גם המסורת על בית הכנסת באלכסנדריה (תוס', סוכה פ"ד ה"ו), שהיו בו שבעים ואחת קתדראות לזקנים, מדמה לפניו גוף כזה. בית כנסת באלכסנדריה היה קיים לפני חורבן הקהילה היהודית באלכסנדריה (בפולמוס התפוצות 117-114). ברם, במקרה זה הראיה איננה מובהקת, שכן המסורת עצמה תנאית, וכמובן שייתכן שפרט זה נוסף על ידי התנא המספר (רבי יהודה).
<u>הסנהדרין לאחר ימי בית שני</u>
לעיל הצענו את דעתו של שפירא שהסנהדרין לא פעלה הלכה למעשה בימי התנאים. אמנם, לאחר החורבן, הצדוקים הפכו למיעוט מבוטל, או התבטלו כקבוצה עצמאית. אבל למרות זאת לא הוקם מוסד לאומי. ואכן ברוב המקרים שבהם היינו מצפים למצוא את המוסד סנהדרין, מופיע רק בית הדין או "בית הועד". בספרות חז"ל הרבה אזכורים ותיאורים של בתי הדין, הכרעות שנפלו ברוב, ואפילו אזכורים של הכרעה בהצבעה (בעיקר בדור יבנה).<sup class="footnote-marker">53</sup><i class="footnote">ראו על כך להלן ובמבוא למסכת הוריות ובפירושנו לפרק יא בדיני זקן ממרא (מ"ג ואילך).</i> בהרבה מהתיאורים יושב הנשיא בראש בית הדין, אך אין אזכור לסנהדרין. אם הייתה סנהדרין ואם היה נשיא או אב בית דין, הרי הוא, מן הסתם, היה בראשה. נוסיף שבמשנת מכות פ"א מ"י מעידים גדולי החכמים על עצמם שאינם יושבים בסנהדרין, ואף מדברי הנשיא שם (רבן שמעון בן גמליאל) משמע שהוא איננו משתתף בישיבות סנהדרין. אילו הייתה סנהדרין כזאת פעילה, ודאי שהם היו נמנים על חבריה.
בסדרת מקורות, שחלקה הובא לעיל, עולה שהסנהדרין יונקת את סמכותה מבית המקדש. לכאורה משמע מכאן שלאחר החורבן לא פעלה סנהדרין חילופית שכן בסיס הלגיטימציה שלה נשחק.
אמנם את העדויות הללו ניתן לפרש כהנמקה אידאית למצב המצוי (בלחץ השלטונות) שאין דנים דיני נפשות שלא בהקשר למקדש. ואכן סדרת מקורות נגדית מדברת על נדידת הסנהדרין מירושלים (מהמקדש), החל משלהי ימי הבית השני ובהמשך בתקופת המשנה והתלמוד. הבבלי מכנה נדידות אלה כ'גלתה סנהדרין' "כנגדן גלתה סנהדרין. מגמרא: מלשכת הגזית לחנות, ומחנות לירושלים, ומירושלים ליבנה..." (ראש השנה לא ע"א). עם זאת בגוף הרשימה המינוח "גלתה סנהדרין" מופיע רק בסתמא של הגמרא. אבל המינוח הזה חוזר במדרש הארץ ישראלי בראשית רבה:"אלא צפה וראה בית המקדש שעתיד ליחרב, ועתיד סנהדרי שתעקר משבטו שליהודה ולהיקבע בחלקו שלזבולון, שכתחילה <u>גלתה</u> לה סנהדרי וישבה לה ביבנה, ומיבנה לאושה, ומאושה לשפרעם, ומשפרעם לבית שערים, ומבית שערים לציפורי, וציפורי היה בחלקו שלזבולן, ואחר כך גלתה לטיבריה" (בראשית רבה פרשה צזיג, עמ' 1221-1220).
אם כן הסנהדרין אכן יונקת את הלגיטימציה שלה מן המקדש, אך בתוקף הנסיבות פעלה גם מחוץ לירושלים.
מימרא זו על גלויות הסנהדרין, מדגימה יפה עד כמה אסור למהר בציטוט מקורות. הרשימה שבתלמוד הבבלי מעובדת. כדי להגיע למניין עשר גלויות, נאלץ העורך לתקן את הרשימה. בכך כבר עסקו רבות במחקר. כמובן בעצם העלאת הטענה יש כבר העלאת פקפוק בדיוק ההיסטורי שבמימרא. עם זאת אין סיבה לפקפק בכל המימרא, והיא אכן מתארת את מרכזי הלימוד שאנו מכירים מהמקורות הרבניים.
המקומות הנזכרים הללו היו המרכזים היהודיים המוכרים של תורה שבעלפה (להוציא את שפרעם<sup class="footnote-marker">54</sup><i class="footnote">ייתכן שאכן הסנהדרין, או בית הדין המרכזי, שכן שם לזמן קצר. אבל אין לנו סיפורים על פעילות חכמים שם. יש לנו סיפורים רבים על פעילות המרכז של חכמים ביבנה, אושה בית שערים, ציפורי וטבריה.  </i>), אבל השאלה האם המינוח 'סנהדרין' בהקשר זה איננו ספרותי, כלומר תחליף בלתי מדויק ל'מרכז היהודי'. ואם כבר זה תחליף בלתי מדויק, אז אולי ההיפך הוא הנכון. כל אחד מהאזכורים לבית דין מרכזי בעצם מתכוון לתאר את הסנהדרין, מבל להזכיר את המונח במפורש. שכן ברור למחבר ולקוראיו שבית דין מרכזי (כמו זה שביבנה או אושה) הוא הסנהדרין. בין אם נעשה שימוש במונח זה בין אם לאו.
מכל מקום, הזכות לדון דיני נפשות ניטלה מעט לפני החורבן, אך הסנהדרין פעלה בתחומים אחרים. בעצם כך פירש הבבלי את המימרא (עבודה זרה ח ע"א). להלן נעלה ראיות נוספות לכך שתָנָאים מתייחסים לסנהדרין כאל מוסד שהיה חלק מעבר המפואר, וברוב המקרים ניתן להציע, שהם מתייחסים רק לדיני נפשות ולא למוסד עצמו.<sup class="footnote-marker">55</sup><i class="footnote">כגון הציטוט דלהלן מספרי זוטא. </i>
דוגמה נוספת להיעדר הסנהדרין ממקומות שבהם היינו מצפים לשמוע עליה, היא משנת סנהדרין פ"א משניות א-ג המדברות על שלושה בתי דין ללא אזכור של הסנהדרין. רק במשנה ה נזכר שאין מקימים סנהדריות לשבטים אלא על פי בית דין של שבעים ואחד. משניות א-ג בפרק א נראות ריאליות בעיקרן, ומתארות את בית הדין של שלושה או חמישה. משנה ד מתארת את בית הדין של עשרים ושלושה ולכל היותר יש בה גרעין ריאלי, אבל ערכאה כזאת לא הייתה פעילה בימי חכמים (לעיל). ומשנה ה היא בודאי תיאורטית שכן כל המושג של שבטים לא היה קיים בתקופת חכמים. אמנם אפשר שאין הכוונה לשבט אלא לאזור שלם. אבל לפחות הניסוח מקראי ותיאורטי. כפי שנפרש להלן (פ"א מ"ה) גם ענין קידוש העיר ירושלים, מועבר למעשה מהמקרא (מספר נחמיה) ואיננו מבטא מציאות ריאלית. ההמשך של פרק א (משנה ו) הוא דרשת הכתוב.
אם כן בגרעין ההלכתי של פרק א, העוסק בבית הדין אין התייחסות לסנהדרין. באופן כללי הטיעון החזק ביותר של שפירא הוא ההיעדר. אין אף מעשה על התכנסות הסנהדרין שלאחר ימי בית שני, והיא איננה מופיעה בהקשרים ריאליים. אדרבה המחלוקות בדרך כלל לא הוכרעו<sup class="footnote-marker">56</sup><i class="footnote">ראו ספראי, תרבות המחלוקת והנספח למסכת ראש השנה. </i> וההלכות המסתעפות מהסנהדרין (זקן ממרא למשל) לא הופעלו מעולם (פירושנו לפרק ח ולמסכת הוריות). הגוף הלאומי היחיד המופיע הוא הנשיא שבעצם אין לו מקום במערך ההלכתי, הוא איננו ראש הסנהדרין (לפחות לא לפי הגדרתו).
זאת ועוד, בסדרת מקורות מצטערים חכמים על ש"בטלה סנהדרין" (משנה סוטה פ"ט מי"א<sup class="footnote-marker">57</sup><i class="footnote">איכה רבה ה טו; פסיקתא רבתי י מסתמכים ומסבירים משנה זו. </i>). וכן "משבטלה סנדרי, בטל שיר מבית המשתאות. וכי מה היתה סנהדרין מועלת להן לישראל? אלא לענין שנאמר 'ואם העלם יעלימו עם הארץ' וגו'. בראשונה כשהיה אדם חוטא כשהיה סנדרי קיימת נפרעין ממנו עכשיו. ממנו ומקרוביו שנאמר /ושמתי אני את פני באיש ההוא ובמשפחתו/ וגו'. משלו משל למה הדבר דומה לאחד שסרח בעיר ומסרוהו לרצען וריצעו" (תוס', סוטה פט"ו ה"ז). אם כן פעם בעבר האוטופי פעלה הסנהדרין אך לא כיום. התיאור האוטופי איננו היסטורי, אך ההנחה של המחבר היא שהיום 'בטלה סנהדרין'.
וכן: "אמר רב חסדא בראשונה היתה אימת סנהדרין עליהן ולא היו אומרים דברי נבלה בשיר אבל עכשיו שאין אימת סנהדרין עליהן, הן אומרים דברי נבלה בשיר. בראשונה לא היו נפרעין אלא מאותו האיש בלבד, אבל עכשיו נפרעין ממנו וממשפחתו. אמר רבי יוסי בי רבי בון בשם רב חונה בראשונה כל צרה שהייתה באה על הציבור היו פוסקין שמחה כנגדה. ומשבטלה סנהדרין בטל השיר מבית המשתיות משבטלו אילו ואילו, 'שבת משוש לבינו נהפך לאבל מחולנו'. וכי מה היתה סנהדרין גדולה מועלת? אלא לפי שנאמר 'ואם העלם יעלימו עם הארץ את עיניהם מן האיש ההוא בתתו מזרעו למולך לבלתי המית אותו' בכל מיתה שירצו. משלו משל למה הדבר דומה לאחד שקילקל בעיר מסרו לבעל האגמון וחבשו והיה קשה מבעל האגמון מסרו לבעל הזמורה וחבשו והיה קשה מבעל הזמור' מסרו לבעל הרצועה וסטרו והיה קשה מבעל הרצועה מסרו לשלטון והחזירו לקמין כך צרות האחרונו' משכחות את הראשונות" (ירושלמי, שם פ"ט הי"ב; כד ע"ב).
מההקשר של הדרשה גם ברור שמדובר בחורבן הבית. אם כן תנאים ואמוראים (ירו', שם כד ע"ב) יודעים שבימיהם אין סנהדרין פעילה. "עכשיו שאין אימת סנהדרין עליהן" (ירו', שם כד ע"ב). הן די ברור שאילולא היה בזכרון הלאומי דבר קיומו של המוסד לא היה נזכר היעדרו כאסון כה חמור. וכן "תני רבי חייא: מיום שחרב בית המקדש, אף על פי שבטלו סנהדרין, ארבע מיתות לא בטלו; לא בטלו? הא בטלו להו! אלא, דין ארבע מיתות לא בטלו" (בבלי, כתובות ל ע"א-ע"ב). אם כן דין ארבע מיתות קיים, במישור העקרוני (כפי שמסביר הבבלי בהמשך). אבל סנהדרין בטלה אפילו במישור העקרוני.
וכן "'וימים רבים לישראל ללא אלהי אמת וללא כהן מורה וללא תורה' (דברי הימים ב' טו, ג). ומי נתנבא הפסוק הזה? עזריהו בן עודד נתנבא הפסוק הזה. אמר עתידין ימים לבוא לישראל ללא אלהי אמת, שאין מידת הדין נעשית. וללא כהן מורה, שהכהונה גדולה עתידה ליבטל. ללא תורה, שסנהדרין גדולה עתידה להיבטל. כיון ששמע אותו הדור כן רפו ידיהן" (ויקרא רבה יט, ה, עמ' תכז). בעתיד, כלומר בימי חכמים, אין כהן גדול ואין סנהדרין.
ובמקביל עולה שחז"ל זכרו שבימי הבית היה מוסד מפואר שהוא הסנהדרין. אם בימי תנאים הוא<u> כבר</u> לא פעל, ובימי קדם <u>טרם</u> פעל, אז מתי הוא היה פעיל? וכיצד נוצר הזכרון הלאומי על קיומו?
כפי שראינו ההסתמכות על היעדר המונח סנהדרין, ועקבות פעולתה, היא גם הטענה של אפרון לגבי ימי בית שני. עם זאת טענתו של שפירא חזקה יותר מזו של אפרון. לרשות חוקרי ימי בית שני עומדות רק מעט עדויות על חיי הדת. ואילו בספרות תנאים עדויות רבות על בית המדרש והיעדר עדויות על התכנסות הסנהדרין משמעותיות יותר.
זאת ועוד. נותרו עדויות על התכנסות חכמים רבים. עשרים וארבעה זקנים בקיסריה (תוס', אהלות פי"ח הי"ז, עמ' 617), חמישה, וכן שלושים ושניים זקנים בלוד (תוס', מקוואות פ"ז ה"י-הי"א, עמ' 660), ועוד הרבה. אך לא התכנסות של סנהדרין, או שבעים ואחד חברים. מצד שני אם היו התכנסויות כאלה, שנועדו לקבלת החלטות, מן הסתם היה להתכנסויות אלו שם כלשהו, שלא נזכר. לפיכך היעדר המונח 'סנהדרין' כשלעצמו איננו מכריע.
באיזה נושאים דנו בהתכנסויות הללו? מן הסתם נדונו בדרך כלל, בהחלטות שלפחות באותו זמן נחשבו חשובות. ואכן בתקופת המשנה והתלמוד לא היו, בדרך כלל, החלטות בעלות אופי לאומי. ההחלטה היחידה הלאומית באופיה היא עיבור שנה וקידוש חודשים. היא נעשתה במעמד שבעה או עשרה משתתפים, על ידי "בית הדין" ובראשו אב בית הדין, שבפועל היה הנשיא,<sup class="footnote-marker">58</sup><i class="footnote">ראו המבוא למסכת ראש השנה. הדגשנו שם שחכמים משתדלים למזער את חלקו ותפקידו של הנשיא. ומציגים כאילו כל אחד עשוי להיות 'אב בית הדין'. אבל בפועל היה זה הנשיא. העובדה שהסנהדרין איננה נקשרת לעיבור שנה, אך הנשיא קשור אליו, מלמדת על חולשתה של הסנהדרין או אפילו על אי קיומה. </i> ללא זיקה ארגונית לסנהדרין. אמנם המדרש קובע שרק הסנהדרין מוסמכת לקדש חודשים ולעבר שנים "ראשון הוא לכם לחדשי השנה שלא יעשה ניסן אחר. רבי יאשיה אומר מנין שאין מעברים את השנה אלא בבית דין הגדול שבירושלם? תלמוד לומר 'ראשון הוא לכם' 'דברו אל כל עדת ישראל' וגו'" (מכילתא דרבי ישמעאל בא – מסכתא דפסחא פ"ב, עמ' 9).
ברם, למעשה מי שהחליט את ההחלטות בדבר קביעת לוח השנה היה פורום מצומצם יותר, הנשיא ובית דינו.<sup class="footnote-marker">59</sup><i class="footnote">ראו מבואנו למסכת ראש השנה.</i> אם כן 'בית הדין' בה' הידיעה, הוא למעשה הסנהדרין, אלא שאין משתמשים במינוח סנהדרין. לדעתנו, בימי התנאים היה קיים מוסד לאומי שפעולתו הייתה דלה. הגוף הלאומי הפעיל הוא הנשיא, וסביבו היו מספר אנשים שכונו אולי בית הוועד (להלן).
מעט ההחלטות שהתקבלו בהצבעה (במניין) היה קטן. כך למשל הביטוי "נמנו וגמרו" מופיע פעם במשנה (ידים פ"ד מ"ד), איננו בתוספתא ובירושלמי, ומופיע בבבלי ובמדרשי ארץ ישראל בהקשר לעוד תשעה נושאים, שניים מהם אגדיים (בבלי, עירובין יג ע"א: שיר השירים רבה א ה). עם זאת היו עוד מעט הכרעות כגון ההכרעה המפורסמת בתנורו של עכנאי. כל אלו אינם נקשרים דווקא לסנהדרין אלא לבית המדרש המרכזי זה שהנשיא עמד בראשו. הביטוי "נמנו" (וגמרו, נמנו ורבו) מופיע בסך הכל כארבעים פעמים במקורות תנאיים, ומאות פעמים בתלמודים. הביטוי 'הלכה כפלוני' מופיע כמה פעמים במקורות תנאיים, מאות פעמים בתלמודים וכמובן אלפי פעמים בספרות הבתר תלמודית. בספרות הבתר תלמודית אף פותחה סוגה ספרותית של כתיבת ספרים של פסקי הלכה מסודרים לפי נושאים (הלכות גדולות, ומאות ספרי פסקים מאוחרים יותר).
מאוחר יותר, בימי רבי יוחנן, התפלג בית הדין מהנשיאות ועבר לטבריה. היה זה למעשה בית המדרש של רבי יוחנן שראה עצמו (ואולי גם נחשב בעיני הציבור) לבית הדין בה"א הידיעה. על כל פנים, מאוחר יותר, הנשיא נאלץ כנראה לחבור לבית דין ו'לגלות לטבריה'.
אם כן לא הייתה ממש סנהדרין פעילה במשמעות של מוסד מוסדר. אבל היה בית מדרש ובית הנשיא ששימשו תחליף. כאשר המסורת מדברת על עשר גלויות או על שמונה גלויות שגלתה סנהדרין, יש בה אמת היסטורית אלא ש'הסנהדרין' איננה גוף ממשי אלא יותר מוסד ספרותי (או רעיוני) שיש לו גם ביטוי מעשי.
הזכרנו את הביטוי בית הוועד. בספרות התנאים בית הוועד הוא מקום התכנסות לשם לימוד: "יוסי בן יועזר אומר יהי ביתך בית ועד לחכמים והוי מתאבק בעפר רגליהם והוי שותה בצמא את דבריהם" (אבות פ"ד מ"ד). הלימוד איננו במבנה בנוי, אלא התכנסות מקומית כאן ועכשיו. זו כנראה גם המשמעות שמעניק למונח המדרש התנאי: "'והיו נכונים ליום השלישי' מלמד שקבעו להן בית ועד" (מכילתא דרבי שמעון בר יוחאי יט יא, עמ' 141). אבל בתוספתא: "שואלין הלכות הפסח בפסח, והלכות עצרת בעצרת, והלכות החג בחג. בבית הועד שואלין בהלכות הפסח קודם לפסח שלשים יום" (תוס', מגילה פ"ג ה"ה, ירו', פסחים פ"א ה"א, כז ע"ב). ייתכן שכאן לראשונה בית הוועד איננו סתם בית מדרש, אלא בית מדרש מרכזי. בית ועד במשמעות של מוסד מופיע בסדרת עדויות. כגון "אמר רבי יהושע בן קרחה ועוד זאת התקין רבן יוחנן בן זכאי שאפילו ראש בית דין בכל מקום שלא יהוא העדים הולכין אלא למקום הוועד " (משנה ראש השנה פ"ד מ"ד).
מכל מקום בספרות האמוראית ייתכן שהמונח קיבל משמעות של בית המדרש בה"א הידיעה, מקומו של הממסד. וכן שומעים אנו "רבי פינחס בן יאיר הוה אזיל לבית וועד, והוה גיניי גביר. אמר ליה גיניי גיניי מה את מנע לי מן בית וועדה, ופלג קומוי ועבר".<sup class="footnote-marker">60</sup><i class="footnote">רבי פינחס בן יאיר הוה הולך לבית הוועד, והיה (נהר) גינאי, גבוה (שוצף). אמר לו גינאי גינאי למה (מה) אתה מונע ממני (להשתתף) מבית הוועד? וחילק מימיו ועבר (ירו', דמאי פ"א ה"ג, כב ע"ד). </i> פנחס בן יאיר רוצה להשתתף במושב בית הוועד, כנראה בציפורי או בבית שערים, ונהר גינאי (הנחל היוצא מג'נין של היום הוא נהר הקישון), שוצף. פנחס בן יאיר מחולל נס (כמו אליהו בירדן). וכן קידוש החודש נעשה בבית הוועד (מסכת סופרים פי"ט ה"ז, עמ' 332). והחורבן מנוסח במילים "בית הועד יהיה לזנות"<sup class="footnote-marker">61</sup><i class="footnote">משנה, סוטה פ"ט מט"ו, ואיננה משנה אלא מימרא תלמודית המשקפת את הפגיעה ביישוב היהודי במאה הרביעית כאשר "המלכות תהפך למינות" כלומר הנצרות תשתלט על האימפריה. </i> ראיות נוספות לכך יובאו להלן.
בית הוועד איננו אפוא סתם התכנסות, אלא התכנסות מתוכננת של מוסד מרכזי, ופנחס בן יאיר מגיע מאשקלון להשתתף בו. וכן במדרש מתואר יהושע בן נון כשמש של בית המדרש שהכיר הדרשן, אך מדובר בבית המדרש של משה "והוא היה משכים ומעריב בבית הועד שלך, הוא היה מסדר את הספסלים, והוא פורס את המחצלאות. הואיל והוא שרתך בכל כחו כדאי הוא שישמש את ישראל, שאינו מאבד שכרו" (במדבר רבה פינחס פרשה כא).
וכן "בעקבות משיחא – חוצפא יסגא, ויוקר יאמיר, הגפן תתן פריה, והיין ביוקר. והמלכות תהפך למינות, ואין תוכחה. בית ועד יהיה לזנות, והגליל יחרב והגבלן ישום ואנשי הגבול יסובבו מעיר לעיר ולא יחוננו" (משנה סוטה פ"ט מט"ו). מימרא זו, בוודאי איננה משנה, כפי שהראינו בפירושנו בעקבות עדי הנוסח למשנה, היא אולי תנאית וקרוב לוודאי שהיא אמוראית.<sup class="footnote-marker">62</sup><i class="footnote">ראו פירושנו למשנה סוטה פ"ט מט"ו.</i> הגליל והגולן (גבלן) נפגעו קשות באמצע המאה הרביעית, ואז גם השלטון הרומי (המלכות) הפכה לנוצרית (מינות). בית הוועד הוא מבנה וכינוי למוסד ממשי, אולי הסנהדרין ואולי הנשיאות.
וכן: "ר' יהודה בר סימון אמר בית וועד בנו למעלה מקברו של חזקיהו, בשעה שהיו הולכים לשם היו אומרים לו למדנו" (איכה רבה בובר פתיחתה כה). בניית 'בית וועד' (בלי ה"א הידיעה) נעשית משום שתלמיד חכם שמת עורכים על קברו התכנסות. ואכן בבית שערים מעל מערת הקברים שבה נקברו בני הנשיאות וחכמים אחרים, חצוב מבנה כזה בעל תבנית של חצי עיגול כמו תיאטרון או בולבטרון הלניסטי-רומי (איור 4). אפשר שהמבנה נועד לבית הוועד (בה' הידיעה) או לסתם בית מדרש, או אולי אף להתכנסות אבלים.
וכן לגבי תלמיד חכם שהרג את הנפש וגולה לעיר מקלט "מהו 'וישב עמם'? רבנין דקיסרין בשם רבי שילה, שאם היה תלמיד חכם עושים לו בית וועד" (ירו', מכות פ"ב ה"ו, לא ע"ד). אם כן זה בית מדרש רגיל. וכן משמע מאזכורים נוספים.<sup class="footnote-marker">63</sup><i class="footnote">בראשית רבה צה כ, עמ' 88: תנחומא הנדפס נח, יג ועוד.</i>
לאחר שהצגנו את עיקרי דרכנו בהבנת המושג 'סנהדרין' נותר לנו להבהיר מספר מקורות בעייתים.
כאמור, אכן רוב דיני סנהדרין הם עקרוניים ואוטופיים ואינם מעידים על פעילותה למעשה, כשם שדנים חכמים בהלכות מקדש או זבחים כאילו המקדש עדיין פעיל. אבל מעדות אחת נראה שהמושג היה מעשי וממשי יותר. שנינו בתוספתא כאן פ"ח ה"א: "1. כל סנהדרין שיש בה שנים יודעין לדבר, וכולן ראויין לשמוע, ראויה לעשות סנהדרי. שלשה, בינונית. ארבעה, חכמה. 2. סנהדרין היתה כחצי גורן עגולה כדי שיהיו רואין זה את זה הנשיא יושב באמצע וזקנים יושבין מימינו ומשמאלו. 3. אמר ר' אלעזר בר' צדוק כשהיה רבן גמליאל יושב ביבנה אבא ואחר מימינו, וזקנים משמאלו. ומפני מה אחד יושב על זקן מימינו, מפני כבודו של זקן".
המימרא השנייה מקבילה למשנה בפ"ד מ"ג, התוספתא מסודרת בצורה שונה מהמשנה, ופרק ז של התוספתא עוסק כולו בבית המדרש וסדריו, ומן הסתם זה בית המדרש הגדול, של הנשיא או של חכם מרכזי, כפי שעולה מתוכן הדיון. אין זה תיאור החבורה הקטנה של חכם מקומי.
אנו מדגישים זאת משום שיש להבין את כל התוספתא שציטטנו כיחידה אחת עצמאית, ולא כהרחבה למשנה. לדעתנו, המימרא השלישית היא המפתח להבנת כל התוספתא. לכאורה רבי אלעזר בר' צדוק מסביר כיצד יושבת הסנהדרין, הנשיא בראשה, רבי צדוק לימינו וזקנים משמאלו. כך לדעת רבי אלעזר ברבי צדוק שמציג את אביו (רבן גמליאל) כשני לרבן גמליאל.<sup class="footnote-marker">64</sup><i class="footnote">אין סיבה לפקפק במסורת שרבי צדוק היה שני לרבן גמליאל מבחינה פורמאלית. הוא היה כהן והכהן הוא שני לנשיא, כפי שהראה ש' ספראי, העיר היהודית. לדעת גודבלאט (נשיא וכן גודבלאט נשיאות) מוסד הנשיא לא היה קיים בדור יבנה וכונן רק לאחר מרד בר כוכבא. לפיכך הוא מציע לנתק את המשפט השני מהמשפט השלישי. המשפט השני מדבר בדור אושה ואילך, והשלישי מדור יבנה. זו פרשנות קשה ודווקאית. כפשוטה מוכיחה התוספתא שרשב"ג היה אכן בעל התואר נשיא. לדעת גודבלאט, הראשון שכינה עצמו נשיא היה בן כוסיבה (בר כוכבא), והצעה זו נראית לנו קשה. לו היה התואר חידוש של היהודים המורדים, לא היו הרומאים מתירים לחדשו. אם התואר היה קדום יותר, זו סיבה טובה לאפשר לחדשו. </i> עד כאן הכול פשוט וכאילו רבי אלעזר ברבי צדוק מדבר על סנהדרין ומעיד הלכה למעשה על פעילותה בימי אביו, כלומר בדור יבנה. על רקע זה קשה להבין את העיסוק במשפט הראשון בסנהדרין שיש בה רק שניים שיודעים לדבר. האם בסנהדרין של שבעים חברים רק שניים הם ממש תלמידי חכמים? ועוד קשה, אם רבי צדוק יושב לימין הנשיא, ועוד אחד יושב לצידו הימני של רבי צדוק. וכל שאר שישים ושבעה החברים יושבים לשמאל הנשיא אזי הנשיא (רבן גמליאל) איננו במרכז. כיצד הולם זה את התיאור שהנשיא יושב בראש?
לדעתנו מדובר בבית דין שכולו חמישה אנשים. זה היה מספר חברי בית הדין ביהודה.<sup class="footnote-marker">65</sup><i class="footnote">ראו פירושנו לפ"א מ"א. </i> אם כן, רבן גמליאל באמצע, רבי צדוק לימינו ושלושת החברים האחרים משני צדדיהם, כך שלימין רבי צדוק חכם אחד, ולשמאל רבן גמליאל עוד שני חברים.
צורת ישיבת הסנהדרין ביבנה
כך מתבררת גם הרישא. אין מדובר בה בסנהדרין הגדולה אלא בדיון רגיל בבית דין של חמישה. שניים יודעים לדבר, וכולם (יתר השלושה) מביני עניין אך לא בעלי דעה עצמאית. אם כן בברייתא זו אין המשך של תיאור בית המדרש המרכזי, והוא מכונה סנהדרין, כביטוי ספרותי מושאל.
בספרי במדבר פרשת בהעלותך (צב, עמ' 92) שנינו: "'אספה לי' שתהא סנהדרין לשמי. שבכל מקום שנאמר 'לי', הרי זה קיים לעולם ולעולמי עולמים.<b> בכהנים</b> הוא אומר וכהנו לי (שמות כ"ח, מא). <b>בלוים</b> הוא אומר 'והיו לי הלוים' (במדבר ח', יד).<b> בישראל</b> הוא אומר 'כי לי בני ישראל עבדים' (ויקרא כ"ה, נה). <b>בארץ</b> הוא אומר 'כי לי הארץ' (ויקרא כ"ה, כג). <b>בבכורות</b> הוא אומר 'כי לי כל בכור בבני ישראל' (במדבר ח', יז).<b> במקדש</b> הוא אומר, 'ועשו לי מקדש'" (שמות כ"ה, ח). <b>במזבח</b> הוא אומר 'מזבח אדמה תעשה לי' (שמות כ', כא). ב<b>שמן המשחה</b> הוא אומר 'שמן משחת קודש יהיה זה לי' (שמות ל', לא).<b> במלכות</b> הוא אומר 'כי ראיתי בבניו לי מלך' (שמואל א ט"ז, א).<b> בקרבנות</b> הוא אומר 'להקריב לי במועדו' (במדבר כ"ח, ב) הא בכל מקום שנאמר 'לי' הרי זה קיים לעלם ולעולמי עולמים".
לכאורה משמעות המשפט היא שהסנהדרין קיימת ופעילה גם בימי חכמים. ברם, המדרש מחיל את המילים גם על המקדש והקרבנות. אף על שמן המשחה הוא אומר שקיים לעולם, והרי כבר בימי בית שני לא היה שמן המשחה קיים.<sup class="footnote-marker">66</sup><i class="footnote">ראו פירושנו להוריות פ"ג מ"א.</i> לכאורה מלמד המדרש שסנהדרין קיימת לעולמי עד וגם כיום (בימי חכמים). אם כן 'קיום' זה איננו קיום פיזי, אלא מצווה, רעיון נצחי שישרור לעד ובעתיד, ולאו דווקא בהווה. כוונת הדרשן היא שהמצווה איננה בטלה, והיא קיימת במציאות ההלכתית, ולא במציאות המעשית.
וכן משמע מקטע אחר באותו מדרש: "אין במשמע אלא בזמן שהסנהדרין במקומה. בזמן שאין הסנהדרין במקומה, נתחייב אדם סקילה – ביתו נופל עליו, או חיה גוררתו וכו' " (ספרי זוטא לה כב, עמ' 334) משמע שבימי הדרשן כבר סנהדרין איננה במקומה, ואיננה קיימת בפועל. וה' דואג לביצוע הצדק, אך המוסד בטל.
<u>הסנהדרין שביבנה</u>
בתוך כל המקורות הללו נזכרת במיוחד הסנהדרין או הגוף המרכזי שביבנה. כבר הזכרנו לעיל שיבנה היא האתר הראשון מחוץ לירושלים שאליו 'גלתה' הסנהדרין. במקורות עדויות שונות האם דין זקן ממרא חל גם על החלטות בית הדין שביבנה. אמנם המינוח 'סנהדרין' לא מופיע, אך מדובר בבית הדין המרכזי. ויכוח דומה מצוי לגבי תקיעת שופר בראש השנה שחל בשבת ונטילת לולב ביום א' של סוכות שחל בשבת. בפרשה סבוכה זו עסקנו בפירושנו לראש השנה (פ"ד מ"א-מ"ב), וראינו סדרת הסברים להלכה שבירושלים וביבנה קיימו את המצוות הללו גם בשבת. אחד ההסברים לכך הוא שבמקום שבו פועל בית הדין המקדש את החודש, יודעים בוודאות את מועד החג. שם (לגבי נטילת לולב ותקיעת שופר) עולה השאלה האם כך הדין רק ביבנה (בנוסף כמובן לירושלים), אך לא ביתר בתי הדין המרכזיים, או בכל מקום מושבם של בתי דין מרכזיים, או בכל בתי הדין המרכזיים. מכל מקום יבנה, ובית הדין המרכזי בה, נזכרת במפורש.
עם זאת בתקופת התנאים והאמוראים בית הדין המיוחד לעיבור השנה וקידוש החודש, הורכב מהחכמים שסביב הנשיא (להלן פ"א מ"ב). אם הייתה סנהדרין הרי שאלו היו חברי הסנהדרין. ואכן בפועל ההבחנה הייתה מטושטשת. דוגמה לכך הוא פיוט שפרסם פליישר על סדרי תקיעה בשופר בראש השנה שחל בשבת.<sup class="footnote-marker">67</sup><i class="footnote">פליישר, תקיעה.</i> כידוע מעמד זה תוקן רק במקדש, ולא במדינה, אך ביבנה תיקנו לתקוע בשופר. וכן בכל מקום שיש בו "בית דין" (ראש השנה פ"ד מ"א).<sup class="footnote-marker">68</sup><i class="footnote">במשנה מחלוקת האם התקנה הייתה בכל מקום שיש בו "בית דין" או רק ביבנה. ראו פירושנו לפ"א מ"ב ומ"ד.</i> הפייטן שחי בארץ ישראל הביזנטית מפרש "הזהיר בועד, שיהוא תוקעים בבית הועד, בשבת וראש השנה", ובהמשך: "בשבת וראש השנה קול שופר נשמע להללה, כתיקון המסור לסנהדרי גדולה". חתום "נחמן החבר חזק", לדעת פליישר הוא נין לרבי אליעזר הקליר. אם כן בית הדין המיוחד הוא הסנהדרין או נבחריה.
שאלה דומה בדבר הסנהדרין שביבנה נוגעת לדיני זקן ממרא. על פי המדרש אחד הדין נוהג רק בבית דין שבירושלים: "'ועשית על פי הדבר', על הורית בית דין הגדול שבירושלם חייבים מיתה, ואין חייבים מיתה על הורית בית דין שביבנה" (ספרי דברים קנד, עמ' 207). ברם, באותו מדרש גם עמדה שונה: "'ובאת', לרבות בית דין שביבנה..." (ספרי דברים קנג, עמ' 206). כלומר דין זקן ממרא אינו חל על החלטת בית הדין של יבנה, אבל חובת הציות קיימת גם כלפי בית דין זה. ושוב עולה השאלה האם נכונה הקביעה גם על בית הדין של אושה, טבריה וכיוצא אלו. האם בית דין זה איננו מונח חילופי פשוט לסנהדרין?
משנה נוספת העוסקת בכך היא להלן פי"א מ"ד, שם נָראה שהמשנה מניחה שהוצאה להורג מתבצעת גם על אי ציות לסנהדרין שביבנה. כפי שנראה להלן יש במקרה זה הסבר מדוע נזכרת דווקא יבנה. על כל פנים יבנה מופיעה כמקום בית הדין המרכזי, ביתר שאת מאשר מקומות מושב אחרים של בית הדין המרכזי או הסנהדרין.
להשלמת התמונה נזכיר שאלה קרובה לזו והיא נוכחות הנשיאות. לדעת גודבלאט מוסד הנשיאות נוסד רק בדור אושה.<sup class="footnote-marker">69</sup><i class="footnote">גודבלאט, נשיא; גודבלאט, נשיאות.</i> מצטיירת אפוא אפשרות שבדור יבנה אין נשיא אך קיימת סנהדרין שבראשה ראש בית דין (רבן גמליאל), ולאחר דור יבנה נוסדת הנשיאות, והסנהדרין מאבדת את מעמדה. כאמור לעיל איננו בטוחים בצדקת טענותיו של גודבלאט, לדעתנו הנשיא נזכר כבר בדור יבנה.<sup class="footnote-marker">70</sup><i class="footnote">ראו פירושנו לתוספתא סנהדרין פ"ח ה"א (להלן אגב פירוש המשנה בפ"א מ"א), ופירושנו לנדרים פ"ה מ"ד, שם מדבר רבי יהודה בן דור אושה על מנהג אנשי הגליל בעבר. </i> ומכל מקום גם אם התואר התחדש יותר מאוחר, אין זה סביר שבר כוכבא חידש אותו (מהסיבה שהעלינו לעיל), ובפועל רבן גמליאל וחכמי הצוות שלו פועלים כאילו הייתה נשיאות. הם פועלים במישור הלאומי, מארגנים פעולות חינוך וצדקה במישור הלאומי, ואף מנהלים משא ומתן עם השלטונות. במקביל רבן גמליאל פועל כלפי פנים בעוצמה המיוחסת לנשיא, הוא אחראי בלעדי על קביעת הלוח, ואוכף את סמכותו על חכמים.<sup class="footnote-marker">71</sup><i class="footnote">ראו לייבזון נידוי, ספראי תרבות המחלוקת, והנספח למסכת ראש השנה. </i> אולי התואר נשיא הוא מאוחר יותר (לכך כאמור אין הוכחה ואולי יש הוכחות נגדיות), אך בפועל הייתה סמכות לאומית מוכרת כלפי פנים וכלפי חוץ. לכך נוסיף שאם הרומאים לא היו רוצים לאפשר את פעילותו של מוסד מרכזי, היו מונעים זאת. יש במקורות אפילו רמז להכרתם ברבן גמליאל אישית.
שתי עדויות נוספות מזכירות את הסנהדרין. האחת שייכת לתקופת בית שני. כבר הזכרנו שגביניוס, הנציב הרומי המרכזי במזרח חילק את ארץ ישראל לחמש סנהדריות.<sup class="footnote-marker">72</sup><i class="footnote">מלחמות א 70, קדמ' יח 91. בקדמוניות המוסד מכונה סנהדריות, ובמלחמות סינואודוי.</i> סנהדרין כאן היא מועצה אזורית, בעלת סמכות כוללת. היא אזרחית במובן הרחב של המילה, ונמצאת תחת שלטונו של שליט אחד בממלכה אחת. ירושלים הייתה אחת הסנהדריות הללו.
עדות אחת היא משנת 429 לספירה. והיא חוק רומי שמופנה ליהודים. מלשון החוק משמע שעד לאותה תקופה הנשיא גבה מהקהילות היהודיות בשתי הפלשטינות<sup class="footnote-marker">73</sup><i class="footnote">אי שם במאה הרביעית חולקה פלשטינה לשתי פרובינציות הראשונה שבירתה קיסריה והשנייה בגליל שבירתה סיקיתופוליס (בית שאן). כמובן איננו יודעים מה הניע את הקיסר לעצם ההחלטה של חלוקת הפרובינציה, ולקביעת הגבולות הללו. על כל פנים בפלשטינה השנייה רוב התושבים היו יהודים, אך ערי הפוליס המקיפות את הגליל נכללו בפרובינציה (סקיתופילס, סוסיתא, גדרה וכו').</i> ובפרובינציות נוספות מס מיוחד. לאחר שבוטלה הנשיאות מי שגבה את המס במקום הנשיא הם הסנהדריות בשתי הפלשטינות ובפרובינציות אחרות. הקיסר אסר על גביית המס ותבע להעביר את המס שנגבה ואת ערכו שיגבה בעתיד לטובת אוצר הממלכה. בהקשר זה מתברר שבכל אחת מהפרובינציות הייתה מועצה יהודית שכונתה סנהדרין. בפרובינציה פלשטינה השנייה אפשר שהמועצה שימשה גם כגורם מינהלי בעלת שליטה טריטוריאלית. אבל בפרובינציה של פלשטינה הראשונה, היה רוב נוכרי, והסנהדרין היהודית לא יכולה הייתה לשלוט על האזור אלא רק על היישוב היהודי.
לפי לשון החוק הזה סנהדרין פעלה גם בתפוצות, ומן הסתם הייתה המוסד היהודי היציג כלפי השלטונות. לעומת זאת לא נזכרת הסנהדרין ביתר החוקים המזכירים את הגורמים הדתיים היהודים.<sup class="footnote-marker">74</sup><i class="footnote">גורם נוסף שנזכר הם ראשי הפרק, ואולי ה'פרק' הוא כינוי לסנהדרין או להתכנסות ציבורית אחרת. שתי עדויות אלו באות משתי קצות התקופה ונזכרות במחקר. מבחינתו של חיבור זה חשוב לקבוע שה'פירקא' הוא מוסד בבלי. זו הייתה ההתכנסות החצי שנתית ללימוד ציבור (המוני), התכנסות שבראשה עמד ראש הישיבה (בבלי, כתובות מב ע"ב, קידושין לא ע"ב, בבא קמא סו ע"ב). בסדר עולם זוטא שהוא חיבור בבלי מובהק מסופר שרב זוטרא בנם של ראשי הגולה גלה לארץ ישראל ומונה שם לריש פרקא, לפיכך נראה שמונח זה בבלי והמקור הבבלי משתמש במונח המוכר לו כדי לתאר תפקיד כלשהו בארץ ישראל, אולי ראש הסנהדרין. מונח בבלי אחר הוא ריש סידרא שמשמעותו איננה מובהרת (בבלי חולין קלז ע"ב).</i>
החוק הביזאנטי מזכיר אפוא את המונח 'סנהדרין', אך יש לזכור שלפיו היו שני מוסדות בשם זה, כל אחד אזורי (מחוזי), כמו בימי גביניוס. מן הראוי להעיר שבמקורות המדרשיים הבתר אמוראיים נזכרת הרבה הסנהדרין כביטוי לכנסת ישראל ולרוחה. היא נזכרת בכינוייה, גרן, עגולה, סהר, חצי סהר ושאר תיאורים המבוססים על משנתנו. גם בפיוטים מופיעה הסנהדרין, חבריה וזקניה כגוף הלימודי המרכזי. אפשר שזה רק ביטוי ספרותי, בלתי ריאלי, אבל אולי זכתה הסנהדרין לתחיה, דווקא לאחר ביטול מוסד הנשיאות.
<u>מסקנות</u>
לדעתנו, גם בדורות תנאים ואמוראים היה בית דין מרכזי, שפעל סביב הנשיא. המוסד כונה בשמות שונים, ורק בהדרגה הוצמד אליו המינוח סנהדרין שביטא הכרה בכך שמוסד זה ממשיך את תפארת העבר. השאלה האם בדור יבנה היה נשיא משנית בחשיבותה. מה שחשוב הוא שהייתה מנהיגות יהודית על-מקומית. מבנה שלא היה מקובל בעולם הרומי כלל. המונח סנהדרין יוחד לבית הדין המרכזי של ימי הבית (זה שלמעשה לא היה קיים כמוסד פרושי, ולא היה לו שם קבוע). למוסדות לא היו שמות פורמאליים, אך הייתה להם עוצמה פנים יהודית ניכרת, בתחום הדתי.
מבחינת פרשנותנו לפרקים העוסקים בסנהדרין (פ"א, ובעיקר פ"ד מ"ג ואילך) עצם הזכרת הסנהדרין איננה רק אוטופית, הם מתייחסים למוסד שקיים בפועל. אם כי כמובן חכמים בחזונם מעניקין לסנהדרין מקום חשוב הרבה יותר מאשר היה קיים במציאות חייהם.
סמיכה
על משמעות הסמיכה וקשריה לאפשרות של קיום מוסד מרכזי נעמוד בפירושנו להלן פ"א מ"ג.
<u>כהן גדול ומלך</u>
פרק ב עוסק במעמדם האישי של הכהן הגדול והמלך. השאלה הראשונה אשר יש לשאול היא האם הפרק מכיר את אלו שנשאו תארים אלו בתקופת בית שני, או שהוא עוסק במלך וכהן גדול תיאורטיים. נפתח בכך שאין בפרק שום רמז למנהיגות בת זמנה של המשנה, לנשיא שבני התקופה הכירו, או לפרנס מקומי. אין גם כל רמז לכך שמלכי חשמונאי היו גם כהנים גדולים.<sup class="footnote-marker">75</sup><i class="footnote">באופן כללי חז"ל התנגדו לאיחוד התפקידים של מלך וכהן גדול. רוב החוקרים מסכימים שהתנגדות זו קשורה להלכה ש"אין מושחין כהנים למלכים" (ירו' שקלים פ"ו ה"א, מט ע"ד). בדרך כלל ההנחה היא שההתנגדות איננה באה מתוך תפישה פוליטית עקרונית אלא כהתנגדות לבית חשמונאי שתפשו את שני התפקידים. התנגדות שמקורה בהתנהגות האישית של המלכים ובעמדתם הצדוקית. ראו גודבלאט, איחוד, לורברבוים, מלך, עמ' 104-89. ראו עוד בבלי, קידושין סו ע"א; כהן, שלשה כתרים. כהן מצביע על תיאור חוזר זה של שלושה רשויות שונות, תיאור שיש בו גם מציאות אך גם חזון של פיצול רשויות.</i> כבר בכך ניכר שהפרק איננו עוסק בדמויות פוליטיות ריאליות, אלא בדיון עקרוני.
באופן ממשי חכמים הכירו שלושה טיפוסי כהנים גדולים.
א. המלך החשמונאי שהיה כהן גדול וצדוקי.
ב. הכהנים הגדולים לאחר בית חשמונאי גם הם היו ברובם צדוקים, נתמנו על ידי הרומאים (או הורדוס) וחכמים זלזלו בהם בשל אופי הרוטציה שגרר תקופות כהונה קצרות במיוחד.
ג. הכהנים הגדולים של העבר אותם הזכירו בנוסטלגיה כמסמלי עצמאות ישראל (אוטונומיה תחת שלטון זר) וכסמל של המקדש שחרב, זכו לרכז אליהם את תפארת העבר, ללא הכתמים הנזכרים בסעיפים הקודמים.
בדיון במשנה אין כל ביקורת על הכהן הגדול. אין אזכור לכך שבעבר היה ראש הסנהדרין, הוא רשאי להשתתף בבית הדין, ובית הדין איננו מתרחק ממנו. חייבים בכבודו ואין עליו כל ביקורת. הכהנים הגדולים הריאליים שעליהם חז"ל מדברים, מכונים 'מרובה בגדים', כינוי ממעיט בדמותם בהשוואה ל'כהן משיח' שהוא הכהן האמיתי של ימי בית ראשון.<sup class="footnote-marker">76</sup><i class="footnote">שטינפלד, מרובה; שטיינפלד, לדינם, פירושנו להוריות פ"ב מ"א ואילך.</i> אפילו באותם מקורות שאין משמיצים את הכהן הגדול מזלזלים בדמותו והשכלתו,<sup class="footnote-marker">77</sup><i class="footnote">ראו למשל פירושנו ליומא פ"א מ"א.</i> בפרק שלנו אין מכל זה מאומה. הפרק תיאורטי ללא התייחסות לכהן הגדול הריאלי שמן הסתם זכרו.
אין כאן שכחה אלא תפישה ספרותית שלא לעסוק במציאות אלא בנושא העקרוני. אין במשנתנו כל התייחסות לכוחו של הכהן הגדול וסמכויותיו. לא נאמר שהוא מנהל את המקדש או שהוא מחליט על הבאת הקרבנות, המשנה איננה מתעניינת בכך.
<u>המלך</u>
פרשת המלך סבוכה יותר מזו של הכהן הגדול. המלך דמותו ותפקידו נידונים בתנ"ך, קיימת מערכת חוקים הנוגעת אליו, והוא תופש גם מקום נכבד בזיכרון הלאומי מחד גיסא ובתקוות האסכטולוגיות לעתיד לבוא. באופן עקרוני חז"ל הכירו במספר סוגי מלכים והכירו את המתח שבין דמויות אלו.
א. המלך האידאלי הוא דוד, ואולי גם שלמה.
ב. מלכי יהודה וישראל של תקופת המקרא, שדמותם הדתית איננה קבועה. חלק מהם עושי רע וחלק עושי טוב.
ג. מלכי אומות העולם המשעבדים, ובראש ובראשונה הקיסר הרומי, אלו הם נציגי הרע שלעתיד לבוא יושמד.
ד. מלכי חשמונאי.
ה. מלך סתם, כדמות ללא צבע מוגדר וללא זהות היסטורית כלשהי.
לורברבוים<sup class="footnote-marker">78</sup><i class="footnote">לורברבוים, מלך אביון, עמ' 162-105.</i> מבחין בין שלושה טיפוסים של מלכים: א. מלך שהוא האל (תיאולוגיה מלכותית), שיש לו זכויות וכוחות כאל. ולעתים הוכר כאל והוכרז כאל. הוא כמובן מקור החוק וזכותו לשנותו. ב. האל הוא המלך. זו תיאוקרטיה מושלמת, את דמות המלך מגלם האל עצמו. ג. תיאולוגיה מלכותית מוגבלת. המלך נבחר על ידי האל (במנגנון בחירה הנראה, לעיתים, כלפי חוץ כאנושי אך הוא פרי החלטתו הייחודית של האל), פועל מכח סמכותו, ובמסגרת החוק. חלוקה זו נכונה אך חלקית. זו חלוקה פילוסופית או תיאולוגית, אבל היא איננה מבטאת את המשמעות המלאה, שכן יש לטיפוס המלך גם משמעות משפטית וגם משמעות חברתית-מעשית. כך למשל המודל השני (האל הוא המלך) הוא כמובן רעיוני. בפועל במצב כזה מישהו שולט. אפשר שזו שליטה אנרכיסטית שכן כל אחד מדבר בשם האל. ואפשר שזו תהיה שליטה של הממסד הדתי (כהנים, חכמים, נביאים, שופטים או כל מנהיגות אחרת) ואז למעשה השלטון הוא כמו אחד משני המודלים האחרים.
מבחינה משפטית קיים חוק, ואמנם המלך רשאי בדרך כלל לשנותו (בזכות הכוח או בכוח הזכות, זו הבחנה פילוסופית תיאולוגית אך משנית) אך עד השינוי המלך מוגבל על ידי חוק ונוהג. יש שופטים ואמנם הם שליחי המלך ומייצגים אותו אך הם ממסד קיים ויש לו עוצמה חוקית.
מעבר לכך קיימת שאלת הנוהג החברתי. המלך רשאי לפעול מחוץ לכל גדר ולעשות כחפצו. ברם, זו רק תדמית. בפועל גם הוא מוגבל על ידי שכבות עילית נוספות. המצב הריאלי תלוי במידה רבה בעוצמת המנגנונים הנפרדים ובעוצמתו של המלך. אין מלך שהוא טוטליטרי לחלוטין, תמיד הוא נזקק לעזרת מתווכים. המרחק בין מלך בובה למלך עריץ לעתים איננו מתבטא בשפת החוק ובוודאי לא בתיאולוגיה אלא בריאליה.
לפיכך המודל של ה"אל הוא המלך" איננו מודל שלטוני, בפועל קיים מצב של שלטון או אנרכיה. במצב האנרכיסטי כל אחד פועל כהבנתו בשם האל, כלומר בשם מה שהוא מאמין בו. ובמערכת שלטון יש איש, גוף או קבוצה השולטים בפועל. להלן נעסוק בדין זקן ממרא ובתרבות המחלוקת, ונבחין בשלוש מערכות חילופיות אידיאליות (אוטופיות):<sup class="footnote-marker">79</sup><i class="footnote">בפועל אף מודל איננו נקי, ואף לורברבוים מצביע על מצבי ביניים רבים.</i> א. מערכת שבה יש תרבות מחלוקת מלאה (כל אחד רשאי להביע דעתו), ואין תרבות הכרעה. זו מערכת 'אנרכיסטית'. ב. אם אין תרבות מחלוקת, ממילא יש תרבות הכרעה מלאה, וזו זו מערכת שלטונית קשוחה. ג. אם יש תרבות מחלוקת אך גם תרבות מוסכמת של הכרעה במוסד בדרך כלשהי (הצבעה בגוף שלטוני, אורים ותומים, הצבעה דמוקרטית מלאה, דבר הזקן וכו'). זו מערכת במצב ביניים. כפי שנראה להלן, אגב הדיון בזקן ממרא. המערכת שקיימו חז"ל השתנתה מעת לעת. דין זקן ממרא מציג מודל אחד שלא התקיים בפועל, ונראה שהיו מודלים אחרים, כולל זה המשתקף במשנתנו.
המקרא עסוק בשאלה האם מלוכה היא המודל האידיאלי לשלטון. המסר המקראי איננו חד משמעי. מצד אחד בספר דברים המלכת מלך מוצגת כמצווה, ובספר שמואל ככורח בלתי רצוי. את ספר שופטים ניתן לקרוא ככישלון מתמשך של שיטת ה'שופטים' וכישלון ה'אנרכיה' החלקית והפילוג. ברם, גם ספר מלכים איננו סיפור הצלחה היסטורי, וניתן לראות בו קריאה לביטול המלוכה, והעדפת מודל אחר שלא נזכר מהו.<sup class="footnote-marker">80</sup><i class="footnote">לורברבוים, מלך אביון, עמ' 48-13. לורברבוים מסכם בצורה בהיר ותמציתית עשרות דיונים של חוקרי מקרא. </i> אם במסרים סמויים עסקינן הרי ספר עזרא-נחמיה מציג מודל אחר של מעין מלך וסאל שלא נכשל, או טרם נכשל. מבחינתנו, השאלה מה עמדת התנ"ך או התורה בנושא פחות חשובה, חשוב יותר הוא מה הסיקו חכמים מהניסיון המקראי ומהכתוב בתנ"ך.
לדעת לורברבוים בספרות חז"ל מצויה מחלוקת מהו המסר המקראי, אך בדרך כלל הגישה הכללית היא שהמלך הוא דגם השלטון הראוי וההכרחי.<sup class="footnote-marker">81</sup><i class="footnote">ספרי דברים קנו, 208; קע, עמ' 217; רצז, עמ' 316. מחלוקת תנאים אם מלך היא מצווה או גנאי.</i> מצידנו נוסיף שלמעשה חז"ל רואים במלך את הדרך היחידה לשלטון, מודל זה ראוי או מגונה, אך אין הם מעלים על הדעת מודל אחר.
לעומת זאת יוספוס מספר שלאחר מות הורדוס פנו נכבדי היהודים וביקשו את ביטול המלוכה.<sup class="footnote-marker">82</sup><i class="footnote">קד' יז 304; 314.</i> ספק אם הייתה זו עמדה עקרונית, לפי הסיפור הם רצו שלטון מתון וכפיפות ישירה לנציב בסוריה. לפיכך ספק אם יש כאן הבעת עמדה על שיטת השלטון הראויה בארץ. או תשובה פרקטית, כאן ועכשיו, למצב פוליטי שנוצר ביהודה עם מות המלך במצב זה הם ביקשו את החזרת השלטון לידי ה'עם' כלומר הכהנים.
במקום אחר מציג יוספוס את העם היהודי כתיאוקרטיה, כנראה בראשות כהנים. כך זוקף הוא לזכות החשמונאים את היותם כהנים, ומשמיט את עובדת היותם גם מלכים.<sup class="footnote-marker">83</sup><i class="footnote">נגד אפיון ז 30.</i> מנגד' הקנאים הצהירו על חופש ועל שלטון ישיר של האלוקים, כלומר שלטון תיאולוגי (מודל תיאולוגי ב של לורברבוים), ושוב קשה לדעת למה התכוונו האם רק חתרו נגד המועמדים הקיימים בני שכבת העילית, או שהתכוונו לשלטון בעצמם באמצעות מנהיגיהם.
על דרכי המחשבה ניתן ללמוד גם מהעשייה הפוליטית בתקופות שבהן ניתנה ליהודים זכות ואפשרות בחירה לעצב את שלטונם. שמעון החשמונאי, בעקבות אחיו החשמונאים, מעצב שלטון יחיד. תחילה הוא נמנע מהתואר מלך, אך למעשה זהו שלטון מעין מלכותי. יורשיו קוראים לעצמם מלכים. ושוב קשה לדעת האם זה היה ברצון העם. למרד הגדול אין מנהיג אחד, אלא הנהגה קולקטיבית, זו כמובן בחירה שלא במודל המלכותי. ושוב קשה לדעת האם לא היו יכולים בני הדור להתאחד סביב מנהיג אחד (בהיעדר מועמד מוסכם), או שזו הייתה חלופה נבחרת מרצונם של המורדים. כך מספר גם יוספוס על אחד מראשי המורדים שנקרא מנחם שנהג עצמו כמלך (בלבושו ואורח חייו) יוספוס מציג זאת לגנאי, ורומז לכך שהיה חריג בהתנהגותו.
במרד השני היה שליט אחד ויחיד, שהנוכרים, המדווחים על המרד, קוראים לו מלך. אך הוא מכנה עצמו רק "נשיא העם ופרנסו". זו מלוכה למעשה, אך תוך שימוש זהיר בתואר מלך, התואר נשמר כנראה למלך המשיח, אך בפועל זו מעין מלוכה.
חשובה יותר היא תפישת היחס בין החוק למלך בספרות חז"ל. עבור חז"ל בכלל ולפי הפרק שני אצלנו בפרט המלך כפוף לחוק. הכפיפות מתבטאת בכך שיש מצווה להמליכו (כאמור, יש מחלוקת על כך). למלך יש מגבלות המנויות בחוקת המלך המקראית ומרוכזות בפ"ב מ"ד, ויש לו חובות (מצוות המוטלות על המלך), כך לפי לורברבוים.<sup class="footnote-marker">84</sup><i class="footnote">לורברבוים, מלך אביון עמ' 162-105. שלש מצוות שצווה המלך, שם עמ' 88-56 ; ספרי דברים סז, 132; תוס' סנהדרין פ"ד ה"ה; בבלי כ ע"א; מכילתא לדברים י"ב ה. לורברבוים מצביע על כך שבספרות האגדית היחס למלך מעריץ יותר וחיובי יותר מצד אחד, אך גם ביקורתי יותר, ראו עמ' 175-163.</i> לתמונה זו יש להוסיף הערה או הסתייגות מהותית. ההערה היא שאמנם המלך כפוף לחוקים ומצפים ממנו לשמור על ההלכה. ברם, זה רק צד אחד של הכתובים. הצד השני שהמלך רשאי לפעול מרצונו, הוא מכה ומעניש, ואף זכאי להוציא להורג שלא מן הדין (לא לפי קריטריון הלכתי), רשאי להפקיע רכוש כהבנתו 'פורץ גדר ואין ממחין בידו'.
ובמדרש ההלכה: "לפי שמצינו ששוה הדיוט למלך בדברי תורה ישוה לו בדברים אחרים? תלמוד לומר 'לשמור את כל דברי התורה הזאת'. לדברי תורה שוה לו, ואין שוה לו לדברים אחרים. מיכן אמרו 'מלך פורץ לעשות לו דרך, ואין ממחים בידו. להרחיב לו סטרטיאות, ואין ממחים בידו. 'דרך המלך אין לו שיעור'<sup class="footnote-marker">85</sup><i class="footnote">ציטוט ממשנת בבא בתרא פ"ו מ"ז וראו פירושנו לה. </i> וכל העם בוזזים ונותנים לפניו, והוא נוטל חלק בראש" (ספרי דברים קסא, עמ' 212).
נוצר כאן אפוא מצב מיוחד, כמעט בלתי אפשרי במחשבת חז"ל. בדרך כלל דיני ממונות ודיני פולחן חד הם. כולם הלכות, כולם מהתורה או מדבר ה'. ברם, בנושא המלך נבנית הבחנה ברורה בין סוגי החוקים. המלך חייב כמו ההדיוט בדיני פולחן. אך פטור מדיני נזיקין. יתר על כן המלך מקים בתי דין לעצמו ושופט מכח סמכותו האזרחית.
גם עיקרון זה איננו שנוי במפורש. ברם, במבוא למסכת נזיקין (בבא קמא) עמדנו על כך שקיימת הייתה מערכת שיפוט קהילתית, שחז"ל ממעיטים לדבר עליה. אך היא הייתה רווחת וקיימת. בודאי שלמלך זכות שאיננה פחותה מזו של הקהילה. אם כן בתחום הפולחן המלך כפוף לחוק ונדרש לקיימו. ואילו בתחומי ממונות המלך מעל החוק ואיננו כפוף לו. כך או כך הוא איננו כפוף לסמכות בית הדין האמורה לאכוף את החוק (ההלכה).
נמצאנו למדים שהמלך כפוף לחוק, אך הוא גם יוצר אותו. לשם כך משתמשים חז"ל בהבחנה 'מודרנית' שמבחינתם היא חלוקה מלאכותית, אך כנראה מובנת ומקובלת.
כך גם נבין את הכלל שהכהן הגדול דן ודנים אותו, והמלך אין דן ואין דנים אותו. הבבלי מסביר שהמלך הנדון הוא מלך ישראל (החשמונאי, הבלתי ראוי למלוכה מבחינת התנהגותו), אבל מלך ראוי (מבית דוד) דן ודנים אותו, הוא כפוף לחוק. והירושלמי שואל את השאלה, הרי דוד דן? ואיננו עונה. ואנו עונים במקומו. המלך איננו דן ואיננו נדון בבית דין של חכמים. אבל הוא דן בבית הדין שלו, ואיננו נדון לעולם, כלומר הוא כפוף לחוק תיאורטית, אך לא למערכת החוק. הוא איננו בר כפייה.
המשפט שהמלך כפוף לחוק, אכן משתמע ממשניות הפרק, אך הוא רְאִיה חלקית, ומגמתית בלבד. אכן כך הוא מוצג, אך בפועל חכמים מודים שאיננו כזה.
<u>מלך, כהן גדול וסנהדרין</u>
מערכת המשפט מכילה את הכהן הגדול אבל כחבר מן השורה ולא כיושב ראש (אב בית דין), ואיננה מכילה את המלך, ובו בזמן גם זוכה בכך לאוטונומיה מהמלך. זו כמובן התפישה האידאית. הסיפור שנביא במשנה ב' בפרק ב מעיד שבפועל בימי החשמונאים ניסו להביא את המלך לדין (על ידי העמדת מדיניותו ושר הצבא שלו למשפט בית הדין, כאשר המלך הוא אב בית הדין). חז"ל רואים בסיפור הצלחה, ויוספוס רואה בו כישלון. אך גם חז"ל מודים שהלקח הציבורי היה שמלך ינותק ממערכת המשפט, כלומר שגם חז"ל בעצם מודים שהניסיון נכשל. בפועל, כמובן המלך המשיך לנהל את הסנהדרין לפחות מכוח מינויו ככהן גדול.
כפי שאנו יודעים מסיפורו של יוספוס, המעשה ההיסטורי היה בעצם לא העמדת מלך לדין, אלא העמדת אחד ממצביאיו (הורדוס הצעיר) לדין. הדיון לא היה למעשה רק על הריגה (רצח), אלא דיון פוליטי על מעמד השלטון הרומי. בשלב זה של הדיון כבר לא חשוב מה היה המעשה ההיסטורי, אלא מה המסקנות ההלכתיות-מבניות שנגזרו ממנו.
בפרק שלנו דגש יתר על מגבלותיו של המלך, ולא על זכויותיו, אפילו לפי התיאולוגיה של חז"ל. זו עמדה מגמתית, ואנו רואים את המגמה ומבינים שגם בעיני חז"ל זו עמדה אוטופית.
בסך הכולל מעמדה של המלוכה חלש יותר מאשר באומות העולם, ויותר מאשר בניסיון ההיסטורי היהודי. המלך המתואר בפרק ב הוא חסר 'צבע' דתי. אין הוא נערץ כדוד או כמלך המשיח, אך גם לא מגונה כמלכי ישראל ואפילו לא כמלכי החשמונאים. כוחו פחות מוגבל על ידי החוק ודבר ה' ממה שעולה מתיאורו של לורברבוים, אך עדיין מוגבל.
בדרך כלל מערכת האיזונים בין הכוחות השונים נקבעת במסגרת הריאלית של הניסיון המדיני. הניסיון המעשי מכתיב את מערכת האיזונים והלחצים, כל עם ועם בדרך המתאימה לו, ובתנאים שבהם המערכת פועלת. המערכת היהודית זכתה לניסיון קצר מאוד בתחום. מסורת מקראית שאיננה ברורה מספיק, וניסיון קצר טווח של כ-50 שנות עצמאות (111-63 לפני ספירתם), ועוד כשבעים שנה של מלכות וסאלית (63 לפני הספירה עד שנת 6 לספירתם). מערכת האיזונים המתוארת במשנה איננה תוצאה של איזון הכוחות, אלא של שילוב האוטופיה של חכמים ומערכת האיזונים שזכרו. בזיכרון הלאומי הייתה נוסטלגיה רבה למלכים העצמאיים, בצד ביקורת על התנהגותם האישית ועל היותם צדוקים. בחברה הכיתתית של כתובת קומראן היחס למלכים החשמונאים ולכהנים הגדולים היה ביקורתי הרבה יותר ואופוזיציוני ביותר.
מתוך המודלים שהצענו בתחילה בחרו חכמים במודל ביניים של מלוכה חוקתית חלקית. המלך איננו החוק, אך כפוף לו בצורה חלקית. מה הוביל אותם למודל זה? השפעת המקרא היא כמובן גורם אפשרי, אם כי במקרא אין מודל אחד, וקביעותיו שנויות במחלוקת פרשנית של תנאים עצמם. לדעתנו עצם הבחירה במודל המלך נובעת מכך שמודל אחר לא עמד בפני חכמים. הניסיון הדמוקרטי ההלניסטי היה רחוק, וכל שהעזו לחלום עליו היה פיצול סמכויות (להלן). לדעת לורברבוים מה שהשפיע על חכמים לא היה המקרא אלא אמונתם בכך שאדם נברא בצלם ושלטון אבסולוטי של בשר ודם אינו הולם תפישה זאת. ומצד שני לדעתו חז"ל רצו שלטון יציב ובלשונו "שתהא אימתו עליהם.<sup class="footnote-marker">86</sup><i class="footnote">לורברבוים מלך אביון, עמ' 162-135; ברלין חרות.</i> פרשנות כזאת נראית בעינינו מודרנית מדי, אך לא בלתי אפשרית.
<u>שלוש הרשויות – בית דין, כהן גדול ומלך – האוטופיה המנהלית של חז"ל</u>
כפי שטענו בשני הפרקים הראשונים מציגים חכמים את האוטופיה שלהם, כיצד ראו בחזונם את הממלכה היהודית. פרקים ד ועד סוף המסכת מתמקדים בנושאים נוספים הקשורים גם הם בניהול הממלכה היהודית (הפעלת בתי המשפט ומבנה בתי הדין). גם בנושאים אלו התיאור הוא אידיאולוגי, מעורב במרכיבים ארגוניים אוטופיים וריאליים. בבואנו לפרש את הפרקים נשתדל להפריד בין המרכיבים השונים.
פרקים א-ב מציגים מכלול שלטוני. בחלק האחרון התרכזנו במלך אך המודל המוצע במסכת כללי יותר. הוא כולל שלושה מרכיבים: בית דין עצמאי, או יותר נכון מערכת עצמאית. מערכת שלמה כזאת לא התקיימה מעולם, אך חכמים חלמו עליה. הכהן הגדול שותף לה אך איננו עומד בראשה (למרות שבעבר של ימי בית שני כך היה). המערכת היא מערכת של חכמים, למרות שבפועל הייתה גם מערכת חילופית של מנהיגי הקהל. הכהן הגדול בעל תפקיד יוקרתי, אך סמכויותיו אינן חורגות מן המקדש. רוחשים לו כבוד רב, אך אין מעניקים לו כח ממשי. בעצם המשנה איננה מגדירה סמכויות כלשהן של הכהן הגדול. זאת בניגוד למשנת הוריות שבה הכהן הגדול עוסק בנושאים הנושקים לשיפוט. והכרעה ציבורית. וכמובן המלך משלים את מערכת השלטון. כפי שהגדרנו, בעקבות גודבלאט ולורברבוים ניתן לומר שחכמים התנגדו לכך שהכהן הגדול יהיה מלך, וכאמור גם לא התלהבו מכך שהוא מנהיג בית הדין.<sup class="footnote-marker">87</sup><i class="footnote">גודבלאט, איחוד, לורברבוים, מלך, עמ' 104-89. ראו עוד בבלי, קידושין סו ע"א; כהן, שלשה כתרים. כהן מצביע על תיאור חוזר זה של שלושה רשויות שונות, תיאור שיש בו גם מציאות אך גם חזון של פיצול רשויות.</i>
בתוספתא אף נקבע "ואין מעמידין לא מלך ולא כהן גדול אלא בבית דין של שבעים ואחד" (תוס', פ"ג ה"ד). בכך מחזקים חכמים את מעמד הסנהדרין. אף שבפועל, מדרכו של עולם, אחת הזכויות של המלך היא להוריש את מלכותו למי שהמלך חפץ בו, ובעיקר לבנו. דברי חכמים בתוספתא הם ביטוי חד לרצונם להעדיף את הסנהדרין על פני המלך זאת שלא בהתאם למסורת ההיסטורית. עוד נוסיף שגם התנ"ך מכיר בעקרון הירושה, ובמידה והיה צורך בהחלפת השושלת מי שהודיע על דבר ה' היה הנביא. התוספתא איננה חוששת להעדיף את כוחו של בית הדין על חשבון הנביאים מחד והמלוכה מאידך גיסא. בפועל את הכהן הגדול מינה המלך (כשהיה מלך יהודי) או השלטון הרומי. בפעם היחידה שבה נבחר כהן גדול היה בעת המרד הגדול. לפי דברי יוספוס המלך התמנה על ידי ההמון ובגורל. הגוף הממנה בחר (לדעת יוספוס). במועמד בלתי ראוי בעליל (מהמשפחות הפשוטות ולא מאלו שיוספוס נמנה עליהן),<sup class="footnote-marker">88</sup><i class="footnote">מלח' ד', 155-153. </i> ובדרך בלתי ראויה. עם זאת גם יוספוס מכיר בכך שהיה חוק 'קדום', מן הסתם חוק שכהני בית חשמונאי הסתייגו ממנו.
גם חז"ל יודעים לספר על מינוי בגורל "אמרו עליו על פנחס איש חבתה שעלה <u>גורלו</u> להיות כהן גדול, והלכו אחריו גזברין ואמרכלין, מצאוהו כשהוא חוצב. ומילאו עליו את המחצב דינרי זהב אמר ר' חנינא בן גמליאל, לא סתת היה והלא חתנינו היה, ומצאוהו כשהוא חורש. כמה שנאמר באלישע שנים עשר צמדים והוא בשנים העשר" (תוס', יומא פ"א ה"ו).<sup class="footnote-marker">89</sup><i class="footnote">וכן ספרא אמור פרשה ב ה"א, צד ע"ג. אבל בויקרא רבה אמור כו ט, עמ' תריב נשמט עניין הגורל. </i> אפילו את ההודעה לא מוסרים חכמים אלא אחיו הכהנים.
לפנינו אפוא גישות שונות, בדבר מה שראוי היה להיות.
השלישיה: א. כהן, ב. מלכות ג. חכמים (תורה), חוזרת במסורת הפוליטית היהודית. אלו 'שלוש הרשויות' המחלקות ביניהן את תפקיד השלטון, ואפשר אף לומר, שהן מתחרות ביניהן על תפקיד זה.<sup class="footnote-marker">90</sup><i class="footnote">כהן, שלושה כתרים. </i> משנתנו מציגה אותן כשותפות ואיננה מפרטת מהי חלוקת הסמכות ביניהן. אבל המסכת כולה עוסקת בעיקר בבית הדין ומבליטה בכך שזהו המעמד השליט האמיתי והחשוב ביותר. בית הדין הוא לב המערכת, והוא גם הממנה את הרשויות האחרות (תוס' לעיל). חז"ל גם מדגישים שגם המינוי של אהרון היה על פי הזקנים. <sup class="footnote-marker">91</sup><i class="footnote">ראו המדרש בגנזי שעכטער א' עמ' 82-83. </i>
הממלכה היהודית המתוארת היא ממלכת בשר ודם. היא נהנית מעמצאות, לפחות פורמאלית, וכמובן ממקדש פעיל. חכמים אינם מנסים להשתלט על כל הממלכה, הם מכירים בכך שלא להם השלטון ואינם מנסים להפוך עצמם למלכים. הם כמובן מקצים לעצמם תפקיד הרבה יותר גדול מאשר במציאות זמנם, אך אינם דורשים שלטון מלא. הם אפילו לא מציעים החלפת מלך או החלפת כהן גדול כל שנתיים (כפי שנהגו הרומאים והורדוס). מצב כזה של החלפה היה מאדיר את כוחם כמי שממנים (לשיטתם) את הכהן הגדול ואת המלך, אבל חז"ל נאמנים לדרכם במקבילות אחרים, ורואים את ההחלפה התקופתית של הכהן הגדול כפגם חמור.<sup class="footnote-marker">92</sup><i class="footnote">ראו המבוא למסכת הוריות. </i>
מנגד הם מתעלמים מהנשיא שפעל בזמנם. במערכת ה'חדשה' והאוטופית הוא מיותר. את תפקידו ממלאים המלך והסנהדרין. כך למשל הנשיא היה מעורב בסמיכה ובקביעת לוח השנה. במערכת של מסכת סנהדרין שני אלה נעשים בבית דין רגיל, ואין סימן לכך שהנשיא מעורב בהם.
המלך הוא אדם רגיל, לא המלך האידיאלי, לא המלך המשיח, ולפי הבבלי אפילו לא מלך מבית דוד. הממלכה היא כאן ועכשיו ולא לעתיד לבוא. בדרך כלל החזון היהודי המדיני היה שהבית השלישי יעמוד לעד, ייבנה על ידי המלך המשיח ואחריו לא יהיה עוד חורבן.<sup class="footnote-marker">93</sup><i class="footnote">יש מקום לחקור ממתי חזון מדיי-משיחי זה. על כל פנים במחשבת ישראל גם קולות אחרים שלפיהם חזרה לעצמאות מדינית איננה בהכרח ההקדמה לחזון המשיחי, אך מה שתיארנו הוא החזון הכללי.  </i> כמו ששנינו "לפי שנתנבא משה רבינו עליו השלום שיחרב בית ראשון ובית שני, ואמר אחריו העדות, להורות על בית שלישי שלא יחרב, ולא ינתץ לעולם. לפי שהוא בנין מלך מלכי המלכים הקדוש ברוך הוא, מה הוא קיים, אף בנינו קיים, אבל בית ראשון ובית שני שהוא בניין אדם, ולפי שהאדם אינו קיים, אף בנינו אינו קיים" (מדרש אגדה בובר שמות פקודי לח כא).<sup class="footnote-marker">94</sup><i class="footnote">קל להראות שמדרש מאוחר זה הוא פיתוח של מסורת בבלית שבה חסרה ההבטחה שבניין שלישי לא יהרס, וכל שנאמר שם הוא שבית ראשון ובית שני נהרסו. </i>
במשנתנו חזון של בניין לאומי ללא משיח אך עם מקדש. ומן הסתם הכל בארץ ישראל אם כי הדבר לא נאמר במפורש (משום שזה מובן מאליו, או שזה לא הנושא של המשנה).
לפנינו אפוא אוטופיה מחושבת ומאופקת. הפגנה של קבלת מגבלות הכוח של חכמים, כולל הכוח שאליו הם שואפים. תמונה כזאת שבה העילית מתכננת אוטופיה מרוסנת ומאופקת נדירה בתולדות העמים.
מעבר לכך באוטופיה מבליטים חז"ל שהם בעד פיצול סמכויות, כפי שהערנו לעיל.
<u>הפעלת בית דין</u>
פרקים ג-ה עוסקים בהפעלת בית הדין, במהלך הדיון נראה אוטופיה מעורבת עם תיאורים ריאליים, הלכתיים. מבחינת חלוקת הפרקים, דיני ממונות מעורבים בדיני נפשות ונבדוק זאת במהלך הפירוש.
<u>הרכב בית הדין הגדול</u>
ההלכה קובעת שהכול כשרים לדון דיני ממונות ואין הכול כשרים בדיני נפשות (פ"ד מ"ב). בפירושנו למשנה נראה שהיו שתי קבוצות שבתקופה הקדומה זכו להעדפה במינוי כזה. אלו הם המיוחסים בכלל והכהנים בפרט. מסתבר שמטבע הלשון "הכל כשירין" שייכת למכלול של פולמוס אנטי כהני, גם במשנה שלנו.
אם כן יש לקרוא את משנתנו כפולמוס נגד עמדת הכח הכהניות. בבית דין של דיני ממונות הכל כשרים, אבל בדיני נפשות בעצם רק כהנים כשרים. ובשלב שני המצוי במשנתנו, גם בדיני נפשות הכל כשרים, ובתנאי שיהיו מיוחסים הראויים להתחתן בכהונה. השלב הקדום שבו רק כהנים כשרים לדון דיני נפשות, איננו במשנה, ולא בשום מקבילה אחרת בספרות חז"ל. זו עמדתם של הצדוקים. את ספרותם של הצדוקים איננו מכירים,<sup class="footnote-marker">95</sup><i class="footnote">ראו רגב צדוקים. במחקר נעשה ניסיון מתמשך לשחזר עוד הלכות של צדוקים ולא נרחיב בכך. </i> שכן זו לא השתמרה. אבל סביר להניח שכך הם תבעו.
עמדת פשרה של חכמים הייתה שבבית הדין צריכה להיות נציגות כוהנית, ואולי אף הייתה תביעה מינימלית עוד יותר, שבבית הדין הגדול יהיה לפחות ייצוג לישראלים.
על רקע זה תובן המסורת על מאבקו של שמעון בן שטח ל'טהר' את הסנהדרין. יום נצחונו צוין כיום חג בכ"ח טבת.<sup class="footnote-marker">96</sup><i class="footnote">נעם, מגילת תענית, עמ' 279-277. </i> היה זה בתקופת שלומציון המלכה, שהייתה תקופה קצרה של ניצחון פרושי על הצדוקים, ובמסגרת זו דחק המנהיג הפרושי את יריביו מהמוסד השלטוני. בשלב זה אין זה חשוב עד כמה מדויק הסיפור מבחינה היסטורית. האם אכן בית הדין או המועצה כונו סנהדרין, או האם הם זהים לסנהדרין של חז"ל. כך או כך הדעת נותנת שהיה מאבק על הרכבו של המוסד המרכזי, יהא שמו וטבעו אשר יהא. כשגברו פרושים, הצליחו להחדיר למוסד רבים יותר מתומכיהם. ומן הסתם כאשר גברה ידם של צדוקים (כך היה ברוב ימי בית שני ובימי מלכות חשמונאי), שלטו הצדוקים במוסד. ההנחה שבנוסף למאבק הכיתתי התיאולוגי נשא המאבק גם אופי של מאבק יוחסין כהנים, נגד פשוטי עם, הוא סביר, וכמעט לא ייתכן שלא היה למאבק הבין כיתתי גם פן גיניאולוגי זה.
<u>חטיבה ב- דיני נפשות</u>
המשנה מפרק ו ואילך מציגה את מערכת דיני ההריגה. המשנה הראשונה בפרק ז' היא תמציתה של המערכת ארבע מיתות בית דין סקילה שריפה הרג וחנק. והמשנה בהמשך מסבירה על איזה חטאים נענש אדם בעונש מוות, וכיצד מבצעים את כל אחד מדרכי ההוצאה להורג הללו. ההוצאה להורג המקובלת ביותר היא כמובן על הריגה (רצח – פ"ט מ"א ואילך).
<u>תנאי ההוצאה להורג</u>
במסגרת זו קובעת המשנה שתנאי לעונש של הוצאה להורג הוא עדות ברורה (פ"ד מ"ה). לכך מקדימה המשנה דרשה שבה מאיימים על העדים. כפי שנראה בפירושנו למשנה אין זה 'איום', אלא דרשה על ערך חיי אדם. דיון תיאורטי בעל חשיבות אידאית אך לא חלק מהליך בבית המשפט.
<u>התראה</u>
תנאי נוסף הנזכר בחלק מהמשניות הוא התראה.<sup class="footnote-marker">97</sup><i class="footnote">פ"ה מ"א: פי"א מ"ד; תוס', פי"א ה"ב-ה"ה ועוד. להלן נסתייג מההעמדה זו. </i> ההתראה צריכה להיות מפורטת, "כיזה צד? ראוהו שהרג את הנפש. אמרו לו, <u>הוי יודע שהוא בן ברית, ונאמר 'שופך דם האדם באדם דמו ישפך'</u> אף על פי שאמר יודע אני פטור עד שיאמר יודע אני ועל מנת כן אני עושה" (תוס', סנהדרין פי"א ה"ד). נוסח דומה חוזר במכילתא: "ראוהו רודף אחר חבירו להרגו והסייף בידו, אמרו לו, הוי יודע שהוא בן ברית. והתורה אמרה 'שופך דם האדם באדם דמו ישפך'. ואמר להם, יודע אני, על מנת כן..."<sup class="footnote-marker">98</sup><i class="footnote">במקרה זה הרוצח אינו מוצא להורג משום שהעדים לא ראו את הרצח עצמו, כפי שעולה מההמשך שלא ציטטנו.</i> (מכילתא דרבי ישמעאל משפטים – מסכתא דכספא פרשה כ, עמ' 327).ההתראה צריכה להיות צמודה למעשה העבירה.<sup class="footnote-marker">99</sup><i class="footnote">ראו עוד המבוא לפרק ח.</i> והעבריין צריך להודיע במפורש 'אף על פי כן'.
במקורות התנאיים, ההתראה כללית, אבל התלמודים מוסיפים לכך התראה ממוקדת על העונש הצפוי להורג נפש בזדון. "בחמורה והתרו בו בקלה, יכיל מימר אילו הוה ידע שמיתתו בחמורה לא הוה עבד הדא מילתא<sup class="footnote-marker">100</sup><i class="footnote">"בחמורה והתרו בו בקלה יכול לאמר, אילו היה יודע [הייתי יודע] שמיתתו בחמורה לא היה עושה דבר זה". ההורג מדבר על עצמו בגוף שלישי.</i> היתה מיתתו בקלה והתרוהו בחמורה על דעתיה דרבי יודן בי רבי אילעאי שיערימוהו באי זו מיתה מת היו מתרין בו ושותק מתרין בו ומרכין בראשו אף על פי שאמר יודע אני פטור עד שיאמר על מנת" (ירו', סנהדרין פ"ה ה"א, כב ע"ד). המימרא מבוססת על כך שכולם יודעים מהי מיתה חמורה יותר ומה קלה יותר. וצריך להתרות על המיתה הקשה יותר. ואם ההתראה היא על מיתה קלה יותר ממה שהתחייב ההורג, הרי ההתראה איננה מספקת (ההורג איננו נהרג). המשך הסוגיה מתאים למשנת סנהדרין פ"ז מ"י לכלל של ההתראה. ההתראה על דרך המיתה המיוחדת לאותה עבירה, תלויה לפי הירושלמי בהגדרת המיתות ומיונן לקלות יותר וחמורות יותר. בפועל יש על כך מחלוקת.<sup class="footnote-marker">101</sup><i class="footnote">להלן פ"ט מ"ג; משנה זו קשורה לחלוקת המיתות לשתי קבוצות של שתים שתים בכל אחת (פ"ו מ"ה), וראו גם תוס', סנהדרין פי"ב ה"ה; ירושלמי, סנהדרין פ"ז ה"א, כד ע"ב.</i> מבחינה ריאלית ההבחנה בין מיתה חמורה למיתה קלה בלתי אפשרית, וכל דירוג סביר באותה מידה. כבר מחלוקת כזאת עלולה לשתק את דין ההתראה וממילא את דין ההריגה, כפי שנראה להלן.
אנו נעסוק בתולדות ההתראה להלן, ולדעתנו המשנה בפרק ז משקפת מצב של היעדר חובת התראה.
הרוצח נהרג ב'הריגה' כלומר בהריגה בסיף או בעריפה. במקביל הייתה גם שיטה הלכתית אחרת. "אמר רבי יוחנן ותני כן ירצח הרוצח במה שרצח. יכול אם הרגו בסייף יהרגנו בסייף, במקל יהרגנו במקל (ירושלמי פ"ו ה"ג, כד ע"ג).<sup class="footnote-marker">102</sup><i class="footnote">שמש, עונשין, עמ' 127 ואילך.</i> באותו מקום מעלה הירושלמי אפשרות כזאת (בשם תנאים ודוחה אותה). לדרשה שבירושלמי מקבילות תנאיות אך בהן הצעה כזאת (שדרך ההוצאה להורג תלויה בדרך הרצח), אינה עולה.<sup class="footnote-marker">103</sup><i class="footnote">מכילתא דרבי ישמעאל מסכתא דנזיקין ד, עמ' 261: מכילתא דרשב"י כא ב, עמ' 169, שמש שם מציג טבלת השוואה של כל המקורות המקבילים הללו. </i> מכיון שכך ייתכן שההצעה שהרוצח יוצא להורג בדרך שרצח בהקשר זה איננה תנאית, ונובעת אולי מהמחלוקות על דרך ההוצאה להורג.
עם זאת יש להצעה שרוצח יהרג בדרך שרצח גם מקור תנאי: "'מות יומת' אין אנו יודעין במה תהא מיתתו שלזה? 1. תלמוד לומר 'מכה נפש לפי עדים' וגומר (שם ל) במה שירצח [זה ירצח] זה. 2. יכול המיתו בסכין, ימיתנו בסכין? המיתו בקנה [ימיתנו] בקרימות שלקנה? נאמר כן הבערה, ונאמר להלן 'ה[בערה' מה] הבערה האמורה להלן התזת ראש, אף כאן התזת ר[אש. ר' נתן] אומר נאמ' כן נקימה, ונאמר להלן 'והבאתי עליכ[ם חרב נוקמת]' (ויק' כו כה) מה נקימה האמורה להלן בסייף, אף כן בסייף. ר' [... בן...] אומ' ואהבת לרעך כמוך (שם יט יח) ברור לו מיתה י[פה" (מכילתא דרשב"י, כאי ב, עמ' 169). ברישא המסקנה היא שבמה שרצח זה יהרג זה. אבל בהמשך (2) המסקנה הפוכה. בדרך כלל משפט המובא במינוח "יכול...?" הוא הוא אמינא שנדחית, ו'תלמוד לומר' הוא מסקנה. ובמדרש שתי מסקנות סותרות. נראה שלפנינו הרכבה של שתי מסורות. ההלכה ש'במה שרצח זה ירצח זה' הייתה קיימת ונדחתה על ידי העורך.
הריגה ב'דרך שרצח' מתאימה לדין עדים זוממים "כאשר זמם לעשות לאחיו". כפי שנָראה במבוא למסכת מכות בעצם הפסוק מתפרש על כל עד שקר<sup class="footnote-marker">104</sup><i class="footnote">ראו המבוא למסכת מכות.</i> וכל מזיק (עין תחת עין וכו').<sup class="footnote-marker">105</sup><i class="footnote">ראו המבוא למסכת נזיקין.</i> חז"ל צמצמו פסוק זה לעד זומם בלבד, ולפנינו שריד של תפישה קדומה ושיטתית של עקרון 'עין תחת עין' כפשוטו. זו הייתה ההלכה הקדומה שרק שריד ממנה נותר במקורות.
בנוסף לכך שומעים אנו: "כל חייבי מיתות שבתורה שאי אתה יכול להמיתו במיתה חמורה שבהן המיתו באחת מכל המיתות בין קלות בין חמורות שנאמר ובערת הרע מקרבך" (תוס', פי"ב ה"ו; בבלי בבא מציעא לא ע"ב, מה ע"ב, וכן במכילתא דרשב"י כא טז, עמ' 172). אם כן בחירת צורת ההמתה משנית. לכאורה אם רצו חכמים לצמצם את עונש המוות היה עליהם לקבוע שאם אי אפשר להמית אדם בדרך הראויה, הריהו נפטר מעונש, אלא שחכמים אינם מנצלים אפשרות הָקָלָה כזאת, ואגב כך 'מודים' שבעצם ההבחנה כיצד יש לבצע את ההוצאה להורג איננה מהותית לסדר הענישה. מן הראוי להזכיר שלהלן נָראה שחובת ההתראה הממוקדת (כולל באיזה מיתה ייענש העבריין), נעדרת מהדיון והדבר מעיד על כך שמשניות אלו טרם מכירות בחובת ההתראה, או לפחות שההתראה איננה כוללת את טיב המיתה.
אגב הדיון בארבע המיתות שומעים אנו שהן מתחלקות לשתיים. נסקלים ונשרפים הם קבוצה אחת, ונהרגים ונחנקים קבוצה שנייה.<sup class="footnote-marker">106</sup><i class="footnote">שמש, עונשין עמ' 45, להלן פ"ו מ"ה. </i> חלוקה זו קשורה לחלוקת המיתות לפי חומרתן.
סתם מיתה היא בחנק,<sup class="footnote-marker">107</sup><i class="footnote">לסתם מיתה בחנק ראו מכילתא דרבי ישמעאל מסכתא דנזיקין ה, עמ' 265: ספרא קדושים פרק ט' ה"י, צא ע"א: ספרי דברים קנה, עמ' 208:שם קעח, עמ' 228: שם רמא, עמ' 271; בבלי סנהדרין נב ע"א, פט ע"א. בירושלמי פ"ז ה"א, כד ע"ב קשורה מימרא זו לדיעה שחנק היא המיתה הקלה, גם רבי שמעון הסובר שהריגה חמורה מחנק (פ"ט מ"ג) יסבור מן הסתם שסתם מיתה בהרג. </i> וחז"ל מדגישים שסתם מיתה בגויים (בני נח) היא בסיף. כלומר נוכרי הנדון בדיני ישראל (כשיד ישראל תקיפה) דינו בסיף כלומר בהריגה, וזה מוֹתָר היהודי מסתם אדם. ההדגשה ברובד המקורי של המשנה היא שחנק נבחר כצורת הריגה עדיפה משום שהיא מיתה 'יפה' ו'קלה'. בפועל הסבר זה בעייתי. המונח 'מיתה קלה' אפשר ומתייחס לא לצורת ההריגה אלא לחומרת העבירה (לעיל). על עבירה קלה נענשים בהריגה קלה (חנק). אם כן השימוש של חז"ל עצמם בטיעון שלבני ישראל נבחרה מיתה קלה, נראה כשימוש ספרותי, בלתי מדוקדק ומגמתי. כל זאת שכן הביטוי 'מיתה קלה' משמעותו כנראה שונה. עם זאת חז"ל משתמשים בו כדי להציג מדיניות יותר הומנית מהמקובל אצל הנוכרים.
<u>היחס להוצאה להורג</u>
בעולם הקדום הוצאה להורג היה עונש שגרתי שהוטל על עבירות קלות, ובראש ובראשונה על כל מה שיכול להתפרש כמרידה בשלטון. למחוקקים בעולם הקדום בכלל ובעולם היווני-רומי בפרט, ברור שלשלטון זכות מוסרית, בלתי מעורערת, לקפד חיי אדם. מעולם לא הוטל ספק במוסכמה זו. הזכות לקפד חיי אדם נחשבה כמובן כמונופול של השלטון. בעולם הרומי זכות זו נשמרה לשלטון המרכזי בלבד. והיא הייתה חלק בלתי נפרד מעצם הסמכות לשלוט. ביהדות התקופה המצב שונה במידת מה.
בתקופת המקרא הריגת אדם נחשבה לעונש רגיל. כפשוטו, הביטוי 'כרת יכרת' או 'מות יומת' מדבר במיתה בפועל בידי בית דין. כך גם נהגו כלפי מקושש עצים בשבת ולגבי נוקב שם ה'. וכן לגונב מן החרם (עכן). חכמים מצמצמים מאוד את נושא ההריגה.<sup class="footnote-marker">108</sup><i class="footnote">את ההלכות הקנוניות והפשוטות סיכם ריינס, מיתה לגישה ביקורתית יותר ראו כהנא מיתה.</i> דיני מוות חלים רק על רשימה מצומצמת של מקרים, המנויה בחטיבה מפורטת מהמשנה בפרק ז משנה ד, ועד סוף המסכת ובראשית מסכת מכות. הרשימה ארוכה למדי אך מתעלמת ממקרים רבים אחרים שחז"ל הבינו שהעוברים עליהם חייבים במלקות בלבד.
אין במקרא פקפוק בכך שלשליט זכות להוציא אדם להורג, ובתנאי שיש לו סיבה ראויה. כך למשל בפרשת נבות נזקק המלך לאמתלה משפטית של חשש מרידה (קללת המלך) כדילהוציא אדם להורג. מבחינה זאת אין לשלטון עדיפות והשיפוט הוא בידי השופטים המקומיים. כמובן סיפור אחד, חשוב ככל שיהיה, איננו יכול לסכם את כל ההתפתחויות הפנימיות, אך דומה שלמרות ההיתר לשלטון להוציא להורג, הדבר נהג במשורה. לא כל עבריין הוצא להורג וכמובן המלך רשאי היה להמתיק את דינו, כמו שמבקשת האישה החכמה מתקוע, מדוד המלך.
להערכתנו בתקופת התנאים כבר מובאת הסתייגות משמעותית יותר ועקרונית יותר מהוצאה להורג.
באופן רשמי דיני הוצאה להורג נוהגים. וכל המשניות מפרק ז ואילך עוסקות בשאלה על איזה חטא מוציאים להורג, ובאיזה מיתה. וכמובן גם כיצד הורגים. מבחינה זו ידיהם של חכמים קשורות, אין הם יכולים לבטל את הכתוב במקרא. עם זאת מרבית דיני ההוצאה להורג אינם כתובים בתורה. את המונח 'מות ימות' ניתן היה לפרש כמיתה בידי שמים, וחכמים יכולים היו לצמצם את עונש המוות למקרים מיוחדים. ברם, חכמים צריכים לקיים לא רק את הכתוב בתורה, אלא גם את מסורת הפסיקה, ואין ספק שהמסורת היהודית, כמו כל המסורות המשפטיות במזרח הקדום, שימרה וטיפחה את עונש המות כהרתעה וכעונש.
כל זה ברובד העקרוני והמופשט של היחס לדיני הריגה, שבו מבטאים חכמים התנגדות 'עקרונית' לעונש המוות. ביטוי נהיר לכך יש בדברי חכמים שמדגישים שלו היה הדבר בימיהם, סנהדרין לא הייתה אף פעם מוציאה דין כזה לפועל. "סנהדרין ההורגת אחד בשבוע נקראת חובלנית. רבי אלעזר בן עזריה אומר אחד לשבעים שנה. רבי טרפון ורבי עקיבא אומרים אילו היינו בסנהדרין, לא נהרג אדם מעולם. רבן שמעון בן גמליאל אומר אף הן מרבין שופכי דמים בישראל" (מכות פ"א מ"י). רשב"ג מייצג את הפן המעשי, המצדד בעונש מוות כהרתעה. ולא במקרה הוא גם זה שמדגיש את מרכיב הציות להלכה,<sup class="footnote-marker">109</sup><i class="footnote">ראו להלן המבוא לדיני זקן ממרא.</i> שהרי הוא היה הנשיא שבידיו היו סמכויות ענישה מסוימות. כפי שנראה בפירושנו למכות שם, חכמים מבטאים בעצם התנגדות לעונש מיתה, התנגדות בעלת אופי 'מודרני' של חמלה, ופקפוק עצמי ב'אמת' המשפטית. כמובן כל הדיון תיאורטי. דיני מיתה לא היו בידיי חכמים, כפי שמעידה משנה זו בעצמה, ויחסם לעונש זה תיאורטי ואנטי רומי.<sup class="footnote-marker">110</sup><i class="footnote">להלן פי"א מ"ד נציע שמגמת צמצום הוצאה להורג, היא הסיבה לדברי רבי יהודה, להימנע מהוצאה להורג במעמד פומבי.  </i>
להלן בסוף פרק ד נעסוק בסדרת דרשות שמציע עורך המשנה, גם בהם עולה ערכה הרב של נפש האדם. גם שם ניתן לקרוא את הדרשות כגינוי לכל הורג נפש, וכהסבר מדוע עונש מוות איננו ראוי. אך המשנה איננה מדגישה שם את עונש המוות, אלא את החובה לבער את הרע. גם את המשנה להלן בפ"ה מ"ה נסביר כביטוי ספרותי להסתייגות מעצם ההוצאה להורג. בית הדין נדרש לחזר אחר זכותו של הנאשם, גם בצורה הנראית כמופרזת.
ביטוי חריף למגמה זו יש ברובד המעשי. התנאים הנדרשים לביצוע עונש מוות מעקרים למעשה את האפשרות לבצעו. הדברים אמורים בעיקר ביחס להתראה. ההתראה הנדרשת בספרות האמוראים היא התראה מלומדת הכוללת את דרכי הענישה. קשה להאמין שבפועל ניתן הדבר לביצוע. בדרך כלל העדים אינם נמצאים במצב שבו הם יכולים להתרות, בוודאי לא ברמה המלומדת שבה הדבר נדרש בספרות האמוראים (להלן). כך גם לגבי הוודאות מהו העונש המדויק (דרך ההוצאה להורג). כפי שמדגימים המקורות התנאיים עדות נסיבתית איננה גוררת עונש הריגה. העדים צריכים לראות ממש את מעשה הרצח. אם ראו את הרוצח נכנס אחרי הנרצח לחדר סגור, הרוצח יצא והנרצח נשאר בחדר מתבוסס בדמו, עדיין אין כאן עדות שלמה.<sup class="footnote-marker">111</sup><i class="footnote">תוס', כאן פ"ח ה"ג; מכילתא דרבי ישמעאל משפטים – מסכתא דכספא פרשה כ, עמ' 327; ירו', פ"ד ה"ט, כב ע"ב; בבלי לז ע"ב ומקבילות. וראו פירושנו לפ"ד מ"ה, 'מאומד'.</i>
מעבר לכך כל פרק ה וראשית פרק ו משדרים שידור אחיד, שבית הדין צריך לעשות כל מאמץ לזכות את הנאשם. אמנם ההריגה נותרת על כנה כעונש צפוי, אך המסר הספרותי הוא שצריך להימנע מכך. הוצאה להורג היא כמעט בגדר כישלון של בית הדין. ניסוח זה אולי חריף וקיצוני אך מתאים לרוח הדברים.
ברובד המעשי הם קובעים שעונש מוות חל בתנאים קשים. תנאים ההופכים את ההריגה לבלתי אפשרית, אלא במקרים חריגים. זו התמונה הכללית מההלכה כפי שעוצבה לדורות. הלברטל<sup class="footnote-marker">112</sup><i class="footnote">הלברטל, מהפיכות פרשניות.</i> הסיק מכך שחז"ל ביצעו מהפכה פרשנית וצמצמו את עונש ההריגה למקרים בודדים במישור העקרוני, ולבלתי אפשריים במישור המעשי. על בסיס הסבר זה הסברנו מספר משניות, כמי שמשקפות הסתייגות עקרונית מעונש מוות (כגון להלן פ"ט מ"ב; היחס לבן סורר ומורה – להלן במבוא ועוד).
עם זאת התמונה המצוירת כנראה מופרזת. בדבר היחס העקרוני להריגה נחלקים תנאים. רבן שמעון בן גמליאל קובע שהימנעות מעונש של הריגה מרבה שפיכות דמים (מכותפ"א מ"י).
כפי שכתבנו לעיל עונש המוות מותנה בהתראה. סגנון ההתראה הוא: "<u>הוי יודע שהוא בן ברית, ונאמר שופך דם האדם באדם דמו ישפך</u> אף על פי שאמר יודע אני פטור עד שיאמר יודע אני ועל מנת כן אני עושה" (תוס', סנהדרין פי"א ה"ד). נוסח דומה חוזר במכילתא וצוטט לעיל<sup class="footnote-marker">113</sup><i class="footnote">במקרה זה הרוצח אינו מוצא להורג משום שהעדים לא ראו את הרצח עצמו, כפי שעולה מההמשך שלא ציטטנו.</i> (מכילתא דרבי ישמעאל משפטים – מסכתא דכספא פרשה כ, עמ' 327). הפתיחה 'הוי יודע' היא פתיחה מדרשית נפוצה ביותר, ולמעשה ההתראה היא דרשה שאותה העדים צריכים לזכור בשעת ההתרגשות של הרצח. תופעה זו מזכירה את ה'איום' על העדים, בפ"ד מ"ה, שגם הוא דרשה בשבח הזהירות ובחשיבות נפש האדם.<sup class="footnote-marker">114</sup><i class="footnote">לתיאור כללי בלתי ביקורתי ראו ריינס, דיני מיתה. לדיון העקרוני ראו בֵּכָּרִיה, עונשין. ספר ישן זה מהווה סיכום קלאסי של היחס הפילוסופי-תיאורטי לעונש המוות. ראו עוד גילת, התראה; רדזינר, התראה; דסברג התראה; כהן, התראה.</i>
פירוט המיתה שבה חייב הנאשם מופיע בתוס' פי"א ה"א: "ושאר חייבי מיתות בית דין אין מחייבין אותן אלא על פי עדים והתראה, ועד שיודיעוהו שחייב מיתה בבית דין. ר' יוסי בר' יהודה אומר, עד שיודיעוהו באיזו מיתה הוא מת", אם כן בהלכה התנאית הפירוט הנדרש שנוי במחלוקת והמדרש והתלמודים קיבלו את עמדת ה'מיעוט', והפכו אותה לנורמה שאין לחלוק עליה.<sup class="footnote-marker">115</sup><i class="footnote">אנו מגדירים את עמדת רבי יוסי ברבי יהודה כ'מיעוט' אך איננו יודעים מה היו יחסי הכוחות בבית המדרש התנאי. ברם, במסורת חז"ל בדרך כלל מתייחסים למצב כזה (עמדה סתמית ואחריה תנא אחד החולק) כאילו העמדה הסתמית היא השרירה לדורות. לכלל זה יש חריגות רבות, והוא איננו באמת כלל קבוע. ועם זאת הבחירה האמוראית, היא בחירה להחמיר בדיני התראה, על חשבון הנפגע (או למען) הקלה על הרוצח. </i> אגב פירושנו לפ"ז מ"ד נביא את הירושלמי הטוען שאם יש מקרה שיש בו יותר מלאו אחד, ההתראה צריכה להיות מדויקת מבחינה הלכתית.
לפנינו אפוא עמדה תנאית, והאמוראים בחרו בעמדה אחת מתוך העמדות הקיימות, ואגב כך הוסיפו עוד מהמורה המקשה את הדרך לביצוע הריגה בבית דין.
ההתראה מופיעה במשנה (פ"ה מ"א) כבדרך אגב. אגב בדיקת העדים שומעים אנו שצריך להתרות בהם.במשנה העוסקת בעיר נידחת ההתראה מופיעה כדרישה ברורה. וכן במדרש ההלכה על עיר נידחת "'יצאו אנשים', ולא נשים, 'אנשים' ולא קטנים, 'אנשים' אין פחות משנים. 'בני בליעל', בלי עול בני אדם שפרקו עולו של מקום. 'מקרבך', ולא מן הספר. 'וידיחו את ישבי עירם', ולא יושבי עיר אחרת. 'לאמר', <u>בהתראה</u>. נלכה ונעבדה אלהים אחרים אשר לא ידעתם" (ספרי דברים צג, עמ' 154). דרישת ההתראה מוצגת בדין העיקרי כתנאי עיקרי אך לא יחידי.
תגובתו של העבריין איננה נזכרת במשנה, אך היא בתוספתא: "מתרין בו ושותק מתרין בו ומרכין את ראשו, אף על פי שאמר יודע אני פטור עד שיאמר יודע אני ועל מנת כן אני עושה" (תוס', פי"א ה"ב). בית הדין נדרש אף שיענה 'אף על פי כן'. תגובה כזאת חוסמת את האפשרות להענשה. הרי נדיר שהרוצח הנזעם יגיב כך.
במקבילות למשנה מופיעה ההתראה בצורה ברורה יותר מאשר במשנה: "מנין אתה אומר יש לו עדים ואין לו התראה יש לו התראה ואין לו עדים פטור" (מכילתא דרבי שמעון בן יוחאי כג ז, עמ' 216), "ושאר חייבי מיתות בית דין אין מחייבין אותן אלא על פי עדים והתראה. ועד שיודיעוהו שחייב מיתה בבית דין... בין שהיתרו בו כל עדיו בין שהיתרו בו מקצת עדיו חייב. ור' יוסי פוטר, עד שיתרו בו כל עדיו" (תוס', כאן פי"א ה"א). וכן: "השונא אינו גולה ואינו נהרג אלא על פי עדים והתראה. ר' יוסי בר' יהודה אומר, יומת מיד, וזו היא התראתו" (תוס', מכות פ"ב ה"י). דברי רבי יוסי בר' יהודה קשים. הם סותרים את דבריו לעיל שההתראה צריכה להיות ממוקדת ולכלול את גזר הדין הפוטנציאלי. מה הוא מדגיש בברייתא שלפנינו? האם לדעתו ההתראה מיותרת, ועצם העובדה שהוא 'שונא' מהווה כבר התראה? ייתכן אפוא שלפנינו קול מושתק במסורת חכמים שהתראה איננה נדרשת כלל, או שאיננה נדרשת במקרה של שונא. עמדה זו מזכירה מעט את עמדת המדרש שתלמיד חכם אינו נזקק להתראה (בגלל ידיעותיו וחינוכו הוא מותרה ועומד – בראשית רבה פרשה יט ג, עמ' 170). גם עדים זוממים אינם צריכים התראה. אם כן חובת ההתראה איננה כללית.
לפני שנמשיך בבירור תולדות ההתראה, יש להדגיש שההתראה איננה בלעדית לעונשי הריגה. ובעניין זה הבדל גדול בין התלמודים. כבר בספרי דברים מורחב עניין ההתראה על ניאוף: "'את הנערה על דבר אשר לא צעקה'. כשהוא אומר 'על דבר' על פי התריה. להביא את המזידה בהתרית עדים. 'ואת האיש על דבר אשה ענה את אשת רעהו', כשהוא אומר 'על דבר' על פי התריה" (ספרי דברים רמב, עמ' 272). לו היה לפנינו רק המדרש היינו מניחים שדין ניאוף חריג, ונדרש לו פסוק מיוחד.<sup class="footnote-marker">116</sup><i class="footnote">מן הראוי לציין שתנאי זה של עדות והתראה בלתי מעשי בניאוף והופך את מעשה הניאוף, למעשה לחסר ענישה פורמאלית. מקרה שיש בו עדות ישירה והתראה הוא חסר סיכוי כמעט. בתולדות ישראל הענישו על ניאוף בעונשים שונים, בדרך כלל פומביים, אך לא בהריגה. כגון גילוח השערות והושבה על חמור כשפניו (של הרוכב) הפוכים. האם נבע הדבר מחוסר רצון לדון דיני נפשות, או מחוסר סמכות או משום שבכל המקרים הללו לא הייתה עדות חד משמעית של שני עדים? הדבר צריך עיון וראו במבוא למסכת סוטה. </i>ברם, עדויות נוספות מלמדות על הרחבה רבה של חובת ההתראה. לכאורה במשנת מכות פ"א מ"ח ברור שחובת התראה יש גם בדיני ממונות. כך פירשו רע"ב למקום ואחריו בעל תפארת ישראל. אבל בפירושנו למשנה נציע פירוש שונה לה. נדגיש שהפירוש של רע"ב איננו בדברי קודמיו. בפירוש משנת מכות נעסוק במקומה.
מהירושלמי משמע שרשימת המקרים שבהם נדרשת התראה ('התרייה', או 'התריה' בלשון הירושלמי) גדולה וכוללת סדרת נושאים:
דין כלאים – כלאים פ"ח ה"א, לא ע"ב (גם כאן נדרש פסוק מיוחד לעניין זה).
תרומה – תרומות פ"ז ה"א, מד ע"ג.
פסח – פסחים פ"ה ה"ד, לב ע"ג.
חילול שבת – חגיגה פ"ב ה"ב, עח ע"א.
חבלה – כתובות פ"ג ה"ג, כז ע"ג; בבא קמא פ"א ה"ב, ב ע"ג.
נזירות – ירו', נזיר פ"ג ה"ה, נב ע"ד; פ"ו ה"ד, נה ע"ב ועוד.
נישואי קירבה – ירו', כאן פ"ה ה"א, כב ע"ג; פ"ז ה"ו, כד ע"ד.<sup class="footnote-marker">117</sup><i class="footnote">הירושלמי לומד את חובת ההתראה מדין אח הנושא אחותו. משמע שגם במקרה כזה נדרשת התראה, וגם משמע שהפסוק איננו בא להחריג את המקרה של נישואי אחים, אלא מהווה עבור האמוראים דוגמה לחובת התראה. </i>
בנוסף לכך מצויים מספר דיונים כלליים יותר כגון שאין מתרין על הספק, וכנראה שאין מדובר בהריגה (ראו ירו', פסחים שם; יבמות י"א ה"ז, יב ע"ד; שבועות פ"ג ה"ז, לד ע"ד).
בירושלמי גם מחלוקת האם עדים זוממים חייבים בהתראה. "עדים זוממין מהו שיהו צריכין לקבל התרייה? רבי יצחק בר טבליי בשם רבי לעזר עדים זוממין אינן צריכין לקבל התרייה (מכות פ"א ה"ז לא ע"ב; כתובות פ"ד ה"ד, כח ע"ג; בבא קמא פ"ז ה"ג, ה ע"ד).
יש אפוא להניח שדין התראה נדרש בהלכה האמוראית לכל הגדרה של מזיד, ובכל מקום שלהגדרה כזו הייתה משמעות. בפועל הופכת הלכה כזאת למערכת המשתקת את בית הדין של חכמים, ומהווה מחסום למיצוי הדין. מוזר שבסיפורי מעשה על פעולות בתי הדין של חכמים גורם ההתראה איננו נזכר, והדבר מחייב בדיקה.<sup class="footnote-marker">118</sup><i class="footnote">בתוספתא כתובות פ"ז ה"ז נאמר שהמורדת על בעלה מתרין בה. זו התראה מסוג אחר, אך היא דומה בפרקטיקה הנדרשת. ראו פירושנו לכתובות פ"ה מ"ז.</i> מכל מקום גם לפי רשימת הירושלמי בדיני ממונות רגילים אין התרייה (להוציא חבלה).
מתוך רשימה אמוראית זובמקורות התנאיים נזכר במפורש רק עניין הנזיר הנטמא, או שותה יין, שצריך התראה: "ר' אלעזר אומר נזיר שהניח פיו על פי חבית של יין, ושתאה כולה בהתראה אחת, אינו חייב אלא אחת..." (תוס', מכות פ"ה ה"א).<sup class="footnote-marker">119</sup><i class="footnote">וכעינו תוס', נזיר פ"ד ה"א. "נזיר שאכל מכל האסורין לו ושתה מכל האסורין לו, בהתראה אחת, אינו חייב אלא אחת. מתרין בו ואכל, מתרין בו ושתה, חייב על כל אחת ואחת".</i> כמו כן נזכרת התראה בדין בן סורר ומורה (משנה להלן פ"ח מ"ד). המדובר בהתראה בפעם הראשונה שנתפס, כאשר עדיין אין סנקציה של הוצאה להורג, כלומר שהנושא איננו דיני נפשות. על פניו זה מקרה מיוחד משום שכמו בדין סוטה נזכר בתורה מפורש מרכיב של מעין התראה.<sup class="footnote-marker">120</sup><i class="footnote">ראו פירושנו למשנה. </i> חכמים פירשו שהתראה זו צריכה להיות בעדים ואולי גם בבית דין, אך מרכיב האזהרה מופיע במפורש. בין המפרשים יש מחלוקת האם ההתראה בפעם הראשונה של בן סורר ומורה היא כמו כל דיני עונשין שחייבים בהתראה (רש"י סנהדרין עא ע"א), או שזו התראה מיוחדת (תוספות יום טוב למשנה).
וכן בתוספתא מכות פ"ה הי"ד שנינו: "אין אומדין אותו יותר מארבעים דברי ר' יהודה. אמר ר' יוסי במה דברים אמורים? בעדות אחת ובהתראה אחת. אבל בשתי עדיות ובשתי התראות אומדין אותו אפילו חמשים ואפילו מאה". אם כן מתרים גם על עבירה שעונשה מלקות ולא רק מיתה. מכאן שהפרט של ההתראה שאיננו מופיע במקורות תנאיים (שלא בהקשר להריגה) במפורש, היה בכל זאת קיים כנראה כבר בספרות התנאית (ספרי, תוספתא, ואולי גם בבן סורר).<sup class="footnote-marker">121</sup><i class="footnote">ראו תשובות רב נטרונאי גאון – ברודי (אופק) תשובות פרשניות סימן תכ "אינמי חייבי לווין בלא התראה, מכין אותו בלא [מספר ו]בלא מינין, [ובלא אומד. ונקראת] מכת מרדות מדרבנן. ולמה קוראין אותה מכת מרדות, שמרד זה בדברי תורה ובדברי ס[ופרים]". עולה מדבריו שבימיו התרו לפני עונש על לאווים (מלקות) ואם לא התרו היכו מכת מרדות ולא מכה תקנית. עד כמה הייתה זו הנחיה ריאלית איננו יודעים שכן ספק אם בימי הגאונים הלקו בבית דין ובנושא עדויות שונות. מן הסתם חלו בכך גם שינויים וראו המבוא למסכת נזיקין.</i>
בתלמוד הבבלי ההתראה נזכרת בהקשר של נזיר ובן סורר ומורה. ובין הראשונים מחלוקת האם ההתראה בבן סורר ומורה היא כמו בכל מקרה, או שמא לפנינו דרישה מיוחדת. בן סורר ומורה דינו כמובן הריגה, ולכן חריגותו בעניין התראה איננה בולטת. לדעת הבבלי גם עדים זוממים אין צריכים התראה (כתובות לב ע"א; לג ע"א; מכות ד ע"ב). בניגוד לירושלמי שבו יש מחלוקת בנושא.
מצד שני חובת ההתראה איננה נזכרת ברוב המשניות במסכת סנהדרין. בולטת בכך היא המשנה בפ"ז מ"י הדנה כיצד להרשיע מסית ומדיח, כך שדבריו ישמעו בפני עדים. ברור ששם אין התראה, ולו הייתה, היה המסית מסתתר ולא מגלה את דעתו הבוגדנית.
דוגמה אחרת שבה נדון להלן (פ"ט מ"ב) היא מקרה שבו הרוצח התכוון לרצוח אך טעה ורצח אדם אחר. כפי שנראה להלן אי אפשר לקיים את חובת ההתראה במקרה כזה. כך גם נעלה בפירוש המשנה שאחריה (פ"ט מ"ג). ההורג במקרה זה פטור, אך רק בגלל שאין זו הריגה מכוונת ולא בגלל שאין שם התראה. גורם ההתראה איננו מופיע אפוא במשנה זו.
כך משמע גם מדין עדים זוממים על נערה המאורסה שלפי רב רב חנן אינם נהרגים מתוך שיכולים לומר 'לאוסרה על בעלה באנו'. כבר הבבלי (מא ע"א) שואל הרי היו צריכים להתרות, ואגב כך להבהיר מה עדותם עשויה לעולל לאישה. הבבלי עונה לבסוף שמדובר באשה חברה ה'פטורה' מהתראה. תירוץ זה הוא אוקימתא דחוקה.<sup class="footnote-marker">122</sup><i class="footnote">ראו בעדני, היו בודקין עמ' 65-59. </i> שאלת הגמרא חזקה הרבה יותר מהתשובה, ופשוט שהמשנה לא הכירה את חובת ההתראה, בוודאי שלא דרשו להתרות במפורש מה החטא ומה העונש. במקרה זה רב חנן, שהוא בעל המימרא, אמורא קדום, עוד לא הכיר את חובת ההתראה או לפחות לא הכיר בכך שחובת ההתראה כוללת פירוט החטא והעונש.
וכן במשנה ג בפרק ט תידון השאלה במה לדון נאשם שחויב בשתי מיתות על מעשה אחד. לכאורה התשובה פשוטה יש לדון בו בהתאם להתראה. אך ההתראה לא נזכרת כלל במשנה ובמהלך הדיונים. למעשה, אם קיימת חובת התראה, מצב של התחייבות בשתי מיתות הופך לבלתי מעשי. הנאשם שמע שתי התראות על מיתות שונות. די בכך כדי לפסול את ההתראה, שכן היא איננה מדויקת. משנה זו וכל מקבילותיה אינן מכירות את ההתראה, או לפחות אינן מכירות את הצורך לכלול בהתראה את פירוט המיתה שבה ייענש העבריין.<sup class="footnote-marker">123</sup><i class="footnote">משנה זו גם איננה מתאימה גם לדיני עדות כקושית התוספתות בסנהדרין פא ע"ב ד"ה נגמר, בעדני, היו בודקין, עמ' 103-102. </i>
ברוב המשניות מרכיב ההתראה חסר, ולפיכך אנו מציעים שמרכיב זה חדר להלכה רק בשלהי ימי התנאים. במשנה הוא נזכר כבדרך אגב, ורק בתוספתא ובמדרשי ההלכה הוא מרכיב קבוע ומרכזי. בשלב זה חלה חובת התראה על כל מערכת הענישה ההלכתית.
מדוע נכנסה חובת ההתראה? בדיני נפשות היא כנראה נועדה לצמצם את אפשרויות הביצוע של הוצאה להורג. גם אם לא זו הייתה מטרת ההלכה, זו הייתה התוצאה שלה. מה באשר לדיני מלקות? נראה שיש להציע אותו הסבר, או אותה תוצאה. חובת התראה ממוקדת ומדויקת (ולמדנית) מצמצמת את יכולת בית הדין לקנוס ולהעניש. ואכן כפי שהוכחנו במקומות אחרים, חז"ל נמנעו מלהנהיג מערכת של אכיפת השמירה על ההלכה, להוציא מקרים חריגים (בעיקר בתחום הניאוף).<sup class="footnote-marker">124</sup><i class="footnote">ראו הנספח למסכת שקלים; אופנהיימר, אכיפה. </i> בתחום נזיקין לעיתים צריך היה להטיל חובת קנס,<sup class="footnote-marker">125</sup><i class="footnote">ראו המבוא למסכת נזיקין.</i> אבל טענו שחכמים השתדלו לצמצם בכך, מסיבות של ניהול הקהילה ושמירת מערכת ההסכמות הפנימית. הנהגת חובת התראה נראית כחידוש הלכתי טכני, אך משחררת את בית הדין מלהעניש או איננה מאפשרת לו להפעיל את כוח הענישה שבידיו. (אי אפשר לצמצם את ההתראה רק לנימוק חברתי. יש לה גם ערך נוסף)
מצב כזה שבו בית הדין חסר אונים, משרת את ההסכמות החברתיות. בית הדין מצמצם את כוחו וכך שומר על מקומו בהנהגה. כרגיל במקום הסברים עקרוניים, מחדירים חכמים את החידוש דרך המרכיב הפורמאליסטי. זאת תוך כדי שמירת כוחו של בית הדין בעזרת המוסד של 'מלקות מרדות', עונש שאיננו תלוי המערכת הפורמאליסטית, אלא נתון לשיקול דעתו של בית הדין.
עוד נוסיף שסגנון ההתראה הוא 'הוי יודע שעונשו של עושה מעשה כזה הוא בהריגה בדרך כזאת וכזאת', והחוטא צריך לאשר את ההתראה, להבין אותה, להצהיר על רצונו לחטוא למרות העונש, ולבצע את החטא מיד (שמא התחרט בינתיים). ברור שבמערכת כזאת יצומצם מספר המקרים שבהם סנהדרין או כל גוף אחר יבצע את עונש המוות.
מן הפן הריאלי הערנו שאי אפשר להחיל את חובת ההתראה על דיני ממונות רגילים (להוציא על חבלה). אם הנאשם הותרה ואמר "אף על פי כן" ועשה, הרי שההרשעה קלה ומתבקשת מעצמה. במקרה הרגיל אין התראה (כגון פלוני שמועל בשמירה של חפץ), לו היה דין התרייה אי אפשר היה לקיים מערכת דיני ממונות. בוודאי שאין התראה בבירור משפטי האם התחייבות תְּקֵפָה או בְּטֵלָה וכדומה. כל הכללה של חובת התראה בסתם דיני ממונות היא שאלה משפטית תיאורטית.
<u>עונש המיתה</u>
המשניות מפרק ז מ"ד ואילך, עד סוף המסכת הן למעשה רשימה של אלו הנענשים בעונשי הריגה ופירוט דרכי ההוצאה להורג. אין זו רשימה מלאה והיא מבוססת על משנת כריתות, ומונה את החייבים בדין כרת בלבד. הווה אומר שזו רשימה ספרותית. הרשימות השונות לקוטות מהרשימה בראש מסכת כריתות, ויש לראות במקרים המנויים דוגמה ובעיקר קביעה באיזה צורת מיתה יש להעניש את העבריינים הנזכרים.
זאת ועוד, על כל המסכת מעיבה העובדה שהציבור היהודי לא נהנה מאוטונומיה לדון דיני נפשות. זו הנחה מקובלת במחקר והיא מבוססת על שני נתונים:
1 הנוהג הרומי שהזכות לדון אדם להריגה מסורה רק לשלטונות הרומיים.
2 מספר עדויות פרטניות בספרות חז"ל שבהם מעידים חכמים שאין עונש מוות כיום כגון: "אין במשמע אלא בזמן שהסנהדרין במקומה, בזמן שאין הסנהדרין במקומה – נתחייב אדם סקילה, ביתו נופל עליו, או חיה גוררתו וכו'" (ספרי זוטא לה, עמ' 334). וכן דרשות אחרות הקושרות את עונש ההריגה עם המזבח, שהובאו לעיל. "'מעם מזבחי תקחנו למות'..." וכן "תני קודם לארבעים שנה עד שלא חרב הבית ניטלו דיני נפשות ובימי שמעון בן שטח ניטלו דיני ממונות אמ' רבי שמעון בן יוחי בריך רחמנא דלינא חכים מידון (ברוך ה' שאין אני חכם לדון – ירו', כאן פ"א ה"א, יח ע"א). האמירה שבימי שמעון בן שטח ניטלו דיני ממונות תמוהה שהרי אלו ימי הפריחה של עצמאות ישראל וכוחם של הפרושים. ואכן בירושלמי בהמשך המסכת "תני קודם לארבעים שנה עד שלא חרב בית המקדש ניטלו דיני נפשות מישראל בימי רבי שמעון בן יוחי ניטלו דיני ממונות מישראל אמר רבי שמעון בן יוחי בריך רחמנא דלי נא חכים מידון" (פ"ז ה"ב, כד ע"ב).
אם כן דיני ממונות בטלו רק בימי רשב"י כלומר בתקופת גזירות הדת סביב מרד בר כוכבא. במבוא למסכת נזיקין (בבא קמא) עסקנו במצבם של דיני ממונות לפי מסורת זו. אבל על כל פנים דיני נפשות בטלו?, לפי מסורת של חכמים, כבר לפני החורבן. וכן מסיק הבבלי (מא ע"א) "ארבעים שנה קודם חורבן הבית, גלתה סנהדרי וישבה לה בחנות. ואמר רבי יצחק בר אבודימי: לומר שלא דנו דיני קנסות. דיני קנסות סלקא דעתך? אלא שלא דנו דיני נפשות" (בבלי סנהדרין מא ע"ב). אם כן הבבלי לא הכיר את המסורת שדיני נפשות בטלו, אך הסיק זאת מהמימרא העוסקת בגלות הסנהדרין.
ההסבר הפשוט המצוי במחקר הוא שהרומאים לא העניקו לחברה היהודית אוטונומיה בתחום דיני נפשות. כדרכם הם שמרו לעצמם את המונופול על דיני נפשות.
בפירושנו לפ"ז מ"ב עמדנו על כך שהתלמודים עצמם מסתייגים מהקביעה ומספרים על מקרים של דיני נפשות, כולם בתחום העבריינות המינית. ואכן עבריינות מינית היא מרכיב המרכזי ברשימת החייבים מיתה שמתחילה בפרק ז מ"ד.
אם אכן דיני נפשות בטלו, הרי שניתן לטעון שחכמים מקבלים את המצב הנתון ומציגים את המצוי כאילו הוא גם הרצוי.
מעתה עלינו לשאול האם אכן צריכים אנו לקבל את דברי המסורות התלמודיות במלואן. לכאורה אין לנו עדויות תלמודיות על הוצאה להורג מעבר לשני המקרים שהציגו התלמודים למשנת פ"ט מ"א. מקרה אחד הוא מימי הבית והסברנוהו בבית דין של צדוקים, והמקרה השני של ראש שבט יהודי כלשהו, שאיננו יודעים לתארכו – חמא בר טוביה בבבל (אישיות שאיננה חכם). מעבר לכך יכולים אנו להוסיף מעשה המיוחס ליהודי מדינה שדנו בעונשם של נואפים ובהשפעת לחצו של מוחמד הכריעו שעונשם מוות.<sup class="footnote-marker">126</sup><i class="footnote">ראו מזוז, יהודי מדינה, עמ' 53-49.</i>
אנו מתקשים לקבל את ההכללה שלא היו דיני נפשות כלל. ראשית, בוודאי שבימי ממלכת בית חשמונאי, בימי הבית השני היו דיני נפשות תחת שיפוט יהודי. מן הסתם הממלכה החשמונאית לא ויתרה על אמצעי הענשה זה. משפטו של הורדוס שהזכרנו לעיל הוא דוגמה לכך. עם זאת ספק רב אם דיני הנפשות נדונו בבית דין של חכמים. מן הסתם הממלכה החזיקה בידיה את המונופול על דיני הריגה, אולי באמצעות הסנהדרין. גם בימי המרד הגדול העמידו הקנאים לדין, באשמת בגידה, את זכריה בן ברוך (לעיל), ולא נמנעו מלהוציא להורג, ללא משפט מסודר גם מנהיגים אחרים.
ב'מעשה שושנה', אחד הספרים החיצוניים מהתקופה הפרסית מופיע מעשה נוסף ובו העמדה לעונש של אישה באשמת ניאוף והריגת העדים הזוממים. המעשה עצמו מוקדם לדיוננו, אך במשנה פ"ה מ"ב הוא מוסב כנראה לימי חכמים (סוף בית שני?).
כך גם מסופר בפרק ט מ"ו להלן: "הגונב את הקסוה והמקלל בקוסם והבועל ארמית קנאין פוגעין בו כהן ששמש בטומאה אין אחיו הכהנים מביאין אותו לבית דין אלא פרחי כהונה מוציאין אותו חוץ לעזרה ומפציעין את מוחו בגזירין זר ששמש במקדש רבי עקיבא אומר בחנק וחכמים אומרים בידי שמים", לכאורה זה עוד מקרה תיאורטי, ברם בפירושנו ראינו שקרוב לוודאי שמדובר בזכרון של מעשה שאירע. אחרת לא הייתה נבחרת דוגמה נדירה זו של כלי שכבר לא שימש בימי חז"ל.
סיפור אחר מיוחס לרבי יהודה בן טבאי שהוציא להורג עד זומם: " אמר ר' יהודה בן טבאי אראה בנחמה אם לא הרגתי עד זומם בשביל לעקור מליבן של ביתוסין שהיו אומרים עד שיהרג הנידון. אמר לו שמעון בן שטח אראה בנחמה אם לא שפכתה דם נקי שהרי אמרה תורה על פי שנים או על פי שלשה עדים יומת המת מה עדים שנים אף זוממין שנים באותה שעה קיבל עליו יהודה בן טבאי שלא יהא מורה הלכה אלא על פי שמעון בן שטח" (תוס', סנהדרין פ"ו ה"ו). בהמשך שם פ"ח ה"ג מקרה נוסף שאמור היה להסתיים בעונש דומה בשמעון בן שטח עצמו.<sup class="footnote-marker">127</sup><i class="footnote">מעין המעשה בשמעון בן שטח (תוס', כאן פ"ח ה"ג) מספר גם התלמוד הירושלמי "רבי יודה בן פזי סלק לעיליתא דבי מדרשא וראה שני בני אדם נזקקין זה לזה אמרו ליה רבי הב דעתך דאת חד ואנן תרי" (ירו', סנהדרין פ"ו ה"ג, כג ע"ג).</i> על בנו של שמעון בן שטח עצמו סיפור נוסף של עונש מוות הלכה למעשה.
בסיפורים התנאיים הללו הוצאה להורג אפשרית, והמסר של הסיפור הוא בדבר הזהירות הנדרשת לפסיקה כזאת אך היא אפשרית.
נזכיר עוד שלפי הברית החדשה, הובא סטפנוס, המנהיג הכלכלי של העדה הנוצרית לפני הסנהדרין,<sup class="footnote-marker">128</sup><i class="footnote">מעשי השליחים ו 12.</i> ולאחר דבריו רגזו 'כולם' והוציאוהו מחוץ למקדש, וסקלו אותו באבנים.<sup class="footnote-marker">129</sup><i class="footnote">שם פ"ז 60-54.</i> אין שם את פירוט הסקילה, אך נראה שהיא בוצעה ברגימה באבנים על ידי כל הקהל. ספק אם זו דרך פורמאלית של הוצאה להורג, או 'לינץ'' ציבורי. גם כאן כמובן איננו יודעים האם הסיפור התחולל במציאות. במשקפיים הלכתיים הוא קשה עד בלתי אפשרי, בין השאר צורת הסקילה בלתי קבילה מבחינת ההלכה. ההאשמות נגד המנהיג הנוצרי אינן מחייבות מיתה (לפי ההלכה), שני סיפורים אחרים העוסקים לפי המסורת הנוצרית במשפטים, מסתיימים בכך שליהודים אין סמכות להוציא להורג.<sup class="footnote-marker">130</sup><i class="footnote">מעשי השליחים ה 22,  –  שם ה 40.</i> מדוע נעלם טיעון זה במקרה הנדון? וכיצד התבצע המעבר ממשפט מסודר ללינץ' המוני? המסורת של הברית החדשה בנושא הוצאה להורג נראית אפוא פולמוסית, אנטי יהודית. ועם זאת המחבר מציג כאילו היא אפשרית.
וכן עשו לבן סטדא בלוד נימנו עליו שני תלמידי חכמים וסקלוהו (תוס', כאן פ"י הי"א; ירו', כאן כה ע"ג; יבמות פט"ז ה"ו, טז ע"ד; בבלי סו ע"א; פסחים כ ע"א). במקרה זה ההאשמה היא בכשפים. סיפור בן סטדא איננו היסטורי אלא הוא מסגרת סיפורית למעשה ישו. אך שוב בבית המדרש הוצאה להורג אפשרית.
יש להניח שגם ביהודה שלפני חורבן הבית הופעל עונש על מחללי קודש, כלומר על הנכנסים למקדש שלא בהתאם לכללים ההלכתיים הנוהגים (של הנהגת המקדש).<sup class="footnote-marker">131</sup><i class="footnote">להלן פ"ט מ"ו.</i> אדרבה המשנה מתירה דמם של העבריינים ואפילו איננה דורשת קיום הליך משפטי מסודר. סביב המקדש היה כידוע סורג שעליו כתובות שאיימו בעונש מוות על כל נוכרי הנכנס למקדש, זו האווירה המתוארת במשנה.
וכן בירושלמי: "ומעשה באחד שיצא ליסקל. אמרו לו התוודה אמר תהא מיתתי כפרה על כל עוונותי, ואם עשיתי כן אל ימחל לי, ויהא בית דין של ישראל נקי. וכשבא דבר לפני חכמים זלגו עיניהם דמעות. אמרו [להם]<sup class="footnote-marker">132</sup><i class="footnote">איננו במקבילה בירושלמי. </i> להחזירו אי איפשר ואין לדבר סוף, אלא הרי דמו תלוי בצואר עדיו" (פ"ט ה"ה, ירו', כג ע"ב).
וגם במעשה האגדי בתלמוד הבבלי: "ההוא ארמאה דהוה סליק ואכיל פסחים בירושלים. אמר, כתיב "כל בן נכר לא יאכל בו, כל ערל לא יאכל בו" ואנא הא קאכילנא משופרי שופרי. אמר ליה רבי יהודה בן בתירא, מי קא ספו לך מאליה? אמר ליה לא! כי סלקת להתם אימא להו, ספו לי מאליה. כי סליק אמר להו, מאליה ספו לי. אמרו ליה, אליה לגבוה סלקא. אמרו ליה, מאן אמר לך הכי? אמר להו, רבי יהודה בן בתירא. אמרו: מאי האי דקמן? בדקו בתריה ואשכחוהו דארמאה הוא, וקטלוהו. שלחו ליה לרבי יהודה בן בתירא, שלם לך רבי יהודה בן בתירא, דאת בנציבין ומצודתך פרוסה בירושלים" (אותו נכרי [ארמי] היה עולה ואוכל פסחים [קרבן פסח] בירושלים. אמר כתוב "כל בן נכר לא יאכל בו" ואני אוכל מהטוב שבטוב. אמר לו רבי יהודה בן בתירא: האם נתנו [הוסיפו] לך מהאליה? אמר לו, לא. [אמר לו החכם] כאשר תעלה לשם תאמר להם. תנו לי מהאליה. כאשר עלה לירושלים אמר להם תנו לי מהאלה. אמרו לו האליה עולה לגבוה [מוקרבת] אמרו לו מי אמר לך כך [לבקש את האליה] אמר להם רבי יהודה בן בתירה. אמרו מה זו שלפנינו? בדקו אחריו ומצאוהו ארמי והרגוהו. שלחו לו לרבי יהודה בן בתירא שלום לך רבי יהודה בן בתירא שאתה בנציבין ורשתך פרוסה בירושלים" – בבלי, פסחים ג ע"א). ספק אם המעשה אירע במציאות. בין השאר משום שרבי יהודה בן בתירה שפעל בנציבין היה מצעירי דור יבנה.<sup class="footnote-marker">133</sup><i class="footnote">ייתכן שהיו שני חכמים בשם יהודה בן בתירא, ועדיין הסיפור נראה אגדי. </i> אבל האווירה במדרש היא שעל חילול הקודש משלם אדם בגופו.
בתלמוד הבבלי סיפור על שלושה מעשים של ענישה חריגה בעתות מצוקה. שניים חוזרים בברייתא והאחד נוסף וידוע ממקורות אחרים. הראשון הוא סיפור בעל אופי אגדי, על שמעון בן שטח שתלה מכשפות מאשקלון (להלן פ"ד מ"ו). העדות השנייה מתייחסת לשני מעשים. "תניא רבי אליעזר בן יעקב אומר: שמעתי שבית דין מכין ועונשין שלא מן התורה, ולא לעבור על דברי תורה, אלא כדי לעשות סייג לתורה. ומעשה באחד שרכב על סוס בשבת בימי יונים. והביאוהו לבית דין וסקלוהו. לא מפני שראוי לכך, אלא שהשעה צריכה לכך. שוב מעשה באדם אחד שהטיח את אשתו תחת התאנה, והביאוהו לבית דין והלקוהו, לא מפני שראוי לכך אלא שהשעה צריכה לכך".<sup class="footnote-marker">134</sup><i class="footnote">יבמות צ ע"ב; סנהדרין מו ע"א; מגילת תענית לכב אלול – נעם, מגילת תענית עמ' 92; תנחומא הנדפס משפטים ו.</i> הבבלי ממקם את המעשה 'בימי היוונים', אך קרוב לפרש שהוא מתייחס לימי מרד בר כוכבא, כשיד ישראל הייתה תקיפה באופן זמני.<sup class="footnote-marker">135</sup><i class="footnote">יד רמ"ה למסכת סנהדרין מו ע"א מסביר: "... ולפי שהיתה שעת השמד הוצרכו לעשות סייג ולגדור גדר כדי שלא יהו פרוצין בעבירה וראינו מי שפירש בה פירוש אחר ואינו נראה כלל לפיכך לא כתבנוהו". הפירוש שלא נכתב מצדיק כנראה את העונש החמור. ראו עוד תשובות הרא"ש יז ח. במחקר נאספו עדויות נוספות על דין מוות בקהילות ישראל בימי הביניים, ולא נרחיב בכך. </i> בנוסח מגילת תענית ציון הזמן 'בימי היוונים' חסר.
שלושת מעשי ההריגה הן במסגרת סיפורי אגדה ומותר להטיל ספק עד כמה הם היסטוריים. ברם חשוב הוא שבבית המדרש סיפור הוצאה להורג איננו נשמע בלתי אפשרי.
ואכן אב הכנסיה אפיפניוס מתלונן על כך שלנשיא נשמרה זכות להוציא נאשמים להורג גם בחוץ לארץ.<sup class="footnote-marker">136</sup><i class="footnote">ההסבר בא לתרץ את המציאות שהסופר הנוצרי רואה בה אסון. ראו בר, ראש הגולה, עמ'  64. זו הודאת בעל דין בעל כורחו, ומכאן אמינותה.  </i> עדות שאין לבטלה.
כן מסופר בבבלי (גיטין נז ע"א): "מעשה ועמדו ארבעים מודיות בדינר, נחסר השער מודיא אחת, ובדקו ומצאו אב ובנו שבאו על נערה מאורסה ביום הכפורים, והביאום לבית דין <u>וסקלום</u>, וחזר השער למקומו". ובירושלמי מעשה בחסיד שיצא לדינו להורג על משכב בהמה שהואשם בו (לשווא, כמובן – ירו', כאן פ"ו ה"ט, כג ע"ב).
גם מבבל יש לנו סיפורי הוצאה להורג, ברשות השלטונות או נגד רצונם "כי הא, דבר חמא קטל נפשא, אמר ליה ריש גלותא לרב אבא בר יעקב. פוק עיין בה. אי ודאי קטל, ליכהיוהו לעיניה. אתו תרי סהדי אסהידו ביה דודאי קטל..." (סנהדרין כז ע"א). הרי שראש הגולה הבבלי דן דיני נפשות. אמנם רש"י ומפרשים אחרים מדגישים שהעונש המירבי הוא עוורון (יכהו את עיניו),<sup class="footnote-marker">137</sup><i class="footnote">כבר הקשה עליו הר"ן לסנהדרין כז ע"א והדגיש שראש הגולה זכה בסמכות שאיננה סמכות תורה, שהרי עיוורון בוודאי אינו עונש הלכתי. רבנו חננאל פירש שלכיוהו לעיניה, הוא קנס כספי ובעל יד רמ"ה: "ואית נוסחי עתיקי דאית בהו לכחלינהו לעיניה, וחד טעמיה נינהו. כלומר לכחלי' לעיניה במכחול המלובן באור, לסמוייה. דאף על גב דבטלו דיני נפשות האי קנסא עבדיה ביה". בעל תשובות הגאונים הרכבי סימן שס, הוא המקור להסבר שאין מדובר בהריגה, אלא 'רק' בעיוורון. לחילופי הנוסח ואכן ר"ח גרס הכאה, ראו סבתו סנהדרין, 132-133. חילופי הנוסח תופשים מקום רב בבירור של בר, ראש הגולה עמ' 61-64, לדעתנו מידע צריך לא רק לאסוף אלא גם להבין ולהעריך. לדעתנו, ברור ש'לכיוהו לעיניה' משמעו בלשון נקייה הריגה (ברכות נח ע"ב), כל ההסברים וחילופי הגרסאות הם ניסיונות של ראשונים לתאם בין המימרא שאין דיני נפשות בזמן הזה (ובבבל) לבין הכתוב הפשוט. מבלי לקרוא את המקורות קריאה 'היסטורית'. כלומר להבין שתיתכן מימרא כללית וחריגים, אין להשתיק קולות בלתי שגרתיים, אלא להיפך להאזין ולשקלל אותם.   </i> אך כפשוטו הכהיית העיניים הוא לשון נקייה בלבד. אגב הסמכות כאן נתונה לראש הגולה, ולא לבית דין של חכמים.
מעשה אחר הוא ברב כהנא שהוציא להורג נאשם שאיים להלשין לשלטונות (בבלי, בבא קמא קיז ע"א). ועל כך אמר שם רב שהיום כשהגיעו ה'יוונים' הם מקפידים בדיני נפשות ופעם היו 'פרסיים' שפחות הקפידו, ועל כן נאלץ רב כהנא לברוח מבבל לארץ ישראל. שוב, כפשוטו החכם מוציא להורג, ועושה זאת לא במסגרת בית דין מסודר, וגם לא לאחר עבירה ברורה (שספק מה דינה) אלא כאמצעי מניעה, וברח לארץ ישראל. אין להסיק מכך ש'דנו דיני נפשות' בבבל, שכן המעשה כולו טבוע בחותם של מעשה חריג. אך מותר להסיק ממנו שהאיסור מטעם השלטונות, גם בבבל לא היה עקבי ומוחלט. אין לתלות בו את ההימנעות מדיני נפשות.
הטעם האמיתי מצוי בשילוב שבין מדיניות השלטונות, חולשת המינהל היהודי העצמי, ומדיניות רעיונית כללית נגד עונשי גוף ועונשי אלימות. מדיניות כללית שהיו לה חריגים מקומיים.
כל זאת במקביל לעדות בבלית אחרת (סנהדרין כו ע"ב):<sup class="footnote-marker">138</sup><i class="footnote">מעשה שונה מסופר ברב שהלקה עבריין מין (בעל נכרית) והנידון מת. השלטונות מבררים דבר זה ורוצים להעניש את רב. ברור שהשלטון איננו מאפשר עונש מוות.   </i> "רבי שילא נגדיה לההוא גברא דבעל נכרית. אזל אכל ביה קורצי בי מלכא, אמר: איכא חד גברא ביהודאי דקא דיין דינא בלא הרמנא דמלכא. שדר עליה פריסתקא, כי אתא אמרי ליה: מה טעמא נגדתיה להאי? אמר להו: דבא על חמרתא. אמרי ליה: אית לך סהדי? אמר להו: אין. אתא אליהו, אדמי ליה כאיניש, ואסהיד. אמרי ליה: אי הכי בר קטלא הוא! – אמר להו: אנן מיומא דגלינן מארעין לית לן רשותא למקטל, אתון – מאי דבעיתון עבידו ביה" (ברכות נח ע"ב; רב שילה היכה לאותו אדם שבעל נכרית. הלשין עליו בבית המלך. אמר יש אחד ביו היהודים שדן בלי רשות של המלך. שלח [המלך] אילו כתב זימון [לבירור משפטי]. כאשר בא, אמרו לו למה היכיתה אותו? אמר להם שבא על חומרה. אמרו לו אית לך עדים? אמר להם כן. בא אליהו נדמה להם [לפרסים] – כבן אנוש והעיד. אמרו לו אם כך, בר מוות הוא, אמר להם אנו מיום שגלינו מארצנו אין לנו רשות להרוג, אתם מה שרצונכם תעשו).
המעשה עצמו מחייב הסבר. רב שילה היכה עבריין מתחום האישות. מתברר שלפי הנוהג המקומי בית הדין שהפעיל רב שילה (מראשוני חכמי בבל) לא נחשב לבעל סמכות ולכן הנידון הלשין לשלטונות. אגב כך רואים אנו עדות לחולשת המערכת היהודית (כפי שחז"ל מציגים אותה). רב שילה מתגונן בטענה שהנאשם בא על חמורה. אין כאן שקר סתם אלא 'שקר לבן', שכן הנכרי נחשב כבהמה "אשר בשר חמורים בשרם" (יחזקאל כ"ג כ, ברכות כה ע"ב ועוד). מתברר שנימוק זה מרגיע את השלטונות, שכן אין כאן מעשה אנטי נוכרי, אלא הענשה במידה הראויה. מתברר גם שהביקורת הגלויה הייתה על סמכות בית הדין של רב שילה, אך הביקורת האמיתית הייתה על טיב הפסק.
הסיפור ממשיך בכך שאנשי המלך תמהים מדוע לא הוצא הנאשם להורג (שכן לתפישתם למעשה כזה 'מגיע' עונש מוות). ורב שילה עונה בהסתייגות מוחלטת מענישת נפשות מטעמים של חוסר סמכות בחוץ לארץ (לא רק בגל היעדר מקדש, ולא בגלל היעדר סנהדרין). "מיום שגלינו מארצנו" נשמע כנימוק כללי. מסתבר שהחכם מקבל את המגבלה על כוחו. סביר שהמגבלה החלה בהוראה של השלטון אך החכם מקבל עליו את המגבלה. אם הסיפור משקף יחסים עם השלטון, רשאים אנו להניח ששילה בעצם היה שואף לדון דיני נפשות, אך מקבל את הדין ומתחזה כמי שמסכים עימו (אי דיוק נוסף בהצגת העמדה היהודית – מעין 'שקר לבן' נוסף). ואם הסיפור הוא פנים יהודי, הרי שיש בדברים תפישה עקרונית של חוסר סמכות לדון דיני נפשות מחוץ לארץ ישראל.
אפשר שהסיפור כולו אגדי ומשקף את דעת בית המדרש. ההלקאה בעייתית ומסוכנת, לנאשם בבעילת נכרית מגיע עונש מוות, אך אנו מסתפקים 'רק' במלקות מסיבות פרוצודרליות עקרוניות של היעדר סמכות לחכמים בתפוצות. אפשר שאכן יש בסיפור גם הד למציאות היסטורית. על יחסי אישות עם נכרית לוקים, חכם מתיר לעצמו להלשין לשלטונות, ולהאשים את הנאשם, בשקר, בעבירה שדינה מוות ואך לרמז לכך שיש מקום שהשלטונות ידונו אותו למוות (באמתלה של עבירה שלא עבר), אולי גם בגלל שהלשין על החכם. אם באמת מותר לנו לדקדק בסיפור אגדה, יש כאן תפישה מרחיקת לכת של סמכות החכם, ושל האפשרות לנצל את השלטונות. אך אולי כל עניין המיתה הוא רק תוספת ספרותית ולא התכוון המחבר למיתה בפועל אלא לעונש במובן הספרותי.
כך או כך ברור לפי מעשה זה שאין עונש מוות בבבל, בגלל שהיא חוץ לארץ או בגלל עול הגויים, או בגלל הצירוף של השניים. מאידך גיסא יש אולי מקום לעונש כזה בארץ ישראל.
דוגמה בעייתית אחרת היא בתלמוד הירושלמי: "רבי יצחק מקשי לה. 1.הוון תפיסין בחד ליסטים<sup class="footnote-marker">139</sup><i class="footnote">בכתב יד עסיס (ראו עסיס, שקלים) בחד, בדה אלסיס דט[ר]יה.</i> דטיבריא, אמרין כדון קטול, כדון קטל. ומניין לזה שבע חקירות? איסי אמר כל זמן שאלו העדים יכולין להזדמם על אותה עדות, אין ההורג נהרג. מכירין אתם אותו? 2. מה היה גוי היה או ישראל היה? נישמעינה מהדא דמר רבי יוחנן נהרג מטיבריא לציפורי חזקה שישראל היה" (ירושלמי, סנהדרין פ"ה ה"א, כב ע"ג). מדובר בשני מעשים. באחד דנו ליסטים בטבריה ונראה שחכמים דנים אותו (או לפחות בית הדין הקהילתי היהודי דן אותו). חכמים טוענים שברור שהרג ולכן אין צורך בשבע החקירות. המעשה השני פחות ברור ולא ברור שמדובר ברצח, אלא בעדות על נרצח.
במקביל הדעת נותנת שהאיסור  שהטיל השלטון הרומי, שלא לדון להורג, לא נשמר בקפידה. קשה להאמין שהשלטון הרומי יכול היה למנוע הוצאות להורג במגזר הכפרי בעיקר בעבירות על רקע של דיני אישות. בתרבות המסורתית הנושא של מתירנות מינית נקשר בכבוד המשפחתי. כל הדוגמאות שהובאו לעיל על הוצאה להורג הם בתחום זה. גם במשנה בפ"ט מ"ו מוצע עונש הריגה עממית על ידי 'קנאים', על עבירה דומה. במקביל בספרות המעשים<sup class="footnote-marker">140</sup><i class="footnote">ספרות ההלכה הארץ ישראלית הבתר תלמודית.</i> אכן מוצעים עונשים שונים לעבריינים בתחום האישות. אין הם כוללים מוות או הריגה אלא גילוח שערות, רכיבה על חמור כשפני היושב לכיוון זנב החמור. כמובן ייתכן שמדובר בסתם זנות ועונש מוות הושת על ניאוף של ממש.<sup class="footnote-marker">141</sup><i class="footnote">ראו פרושנו למשנה פ"ט מ"ו להלן. </i>
אם כן אולי נותרה זכות למוות בהריגה בשולי החברה היהודית אבל לא כסמכות אוטונומית של בית המשפט היהודי בכפר, ובוודאי שלא נכללה הוצאה להורג בתחום סמכותם של בתי הדין הבלתי פורמאליים של חכמים.
חז"ל מצמצמים כאמור את דין המיתה למקרים מיוחדים, ובמקביל מתארים ארבע מיתות בית דין השונות מהמשתמע במקרא. במקום דין שריפה הם מתארים הוצאה להורג על ידי שפיכת עופרת רותחת לגרונו של הנאשם. לפני ההוצאה להורג משקעים את הנאשם בזבל, ולא ברור לשם מה נעשית ההעמדה בזבל (להלן פ"ז מ"ב).
במקום סקילה הנזכרת בתורה ובמשנה, הם מציעים דחיפה מגובה נמוך (שתי קומות – פ"ו מ"ד), וסקילה סימלית באבן אחת. ההרג הוא על ידי עריפת הראש (פ"ט מ"ב), "כדרך שהמלכות עושה", ורבי יהודה חולק וסבור שהדרך הראויה להוצאה להורג היא כריתת הראש (עריפה). באופן מעשי מחייב הדבר שימוש בגרזן (קופיץ) וכריתת הראש מהעורף. המוות הרביעי הוא מעין חניקה בדרך הדומה למדי לשריפה, אך לא בסיוע שפיכת עופרת רותחת אלא חניקה.
ניסוח המשניות
רשימת ארבעת שיטות ההריגה (מיתות בית דין) קשה. ראשית היא שונה מהמקרא, היא שונה גם ממה שנהוג היה בישראל לפי מסורות קדם תנאיות (בספרי החיצונים), ואף ממה שעולה בספרות האגדית כבדרך אגב. השינוי הבולט הוא בחניקה. עונש החניקה איננו כלל בתורה. בתורה נזכרת כבדרך אגב הריגה בתלייה, וכפי שנעיר במשנה המזכירה את הפסוק (דברים כ"א, כג – פ"ו מ"ד). בכל מקום שכתוב בתורה 'ותלו אותו' התרגומים מתרגמים זאת כ'צליבה'. הצליבה היא דרך ההוצאה המקובלת בעולם הרומי. ועוד שומעים אנו ממשנה זו שלדעת כל השותפים במשנה תלייה, היא תלייה על עץ. לדעת רבי אליעזר כל מת באחת השיטות (אחת מארבע מיתות בית דין) נתלה לאחר מותו (עד הערב) לפרסום. ולדעת חכמים עונש התלייה מצומצם למספר מקרים קטן.
על כן עולה ביתר שאת השאלה מדוע שינו חכמים את דרכי המיתה המשתמעות מפשוטו של מקרא, ולפי מה מיינו את רשימת חייבי הכריתות לארבע המיתות הנזכרות. בשאלה עסקו שני חוקרים חשובים בני זמננו. הלברטל הציע הסבר אחד לשני הפנים של השינוי ההלכתי. לדעתו חכמים פיתחו את התפישה שאדם נברא בצלם אלוקים ובדמותו, ולכן נמנעו מלפגוע בדמות. על כן גם נמנעו מענישה של הריגה בכלל, ובמקומות שלא יכולים היו לפרשם במיתה בידי שמים, חיפשו צורת הריגה כזאת שלא תפגע בדמות. אין זה מקרה שהפילוסוף מציע הסבר רעיוני להלכה.
אהרון שמש<sup class="footnote-marker">142</sup><i class="footnote">שמש, העונשין. אמנם אנו חולקים על דרכו המרכזית של המחבר בעניין ההנמקות המדרשיות. ועם זאת הספר, רוחב דעתו והיקף המקורות שימשו לנו כסיוע חשוב ביותר. המחבר סבור שדרשות חכמים יצרו את ההלכה על כל גווניה, ואנו חולקים על מקומם של הדרשות בפיתוח ההלכה. </i> מציע סדרת שאלות מורכבת הרבה יותר, ותמה מדוע חידשו חכמים הלכות הריגה בניגוד לעבר ההיסטורי ולפְּשַׁט פסוקי התורה. לדעתו את מיתת החנק חידשו חכמים כתוצאה מסדרת קשיים טקסטואליים, וגם ההחלטות מתי להעניש במוות בידי אדם ומתי הסתפקו במוות בידי שמים הן תוצאה של דיונים בלשון הכתובים. הדיון הוא מופת לדיון טקסטואלי המשתמש גם בשיטות מחקר מקראיות בנות זמננו וגם בדרך הלימוד המדרשית. כל חוקר מהלך לשיטתו. הלברטל מחפש פתרון פילוסופי אידאי ושמש תולה את ההתפתחות בדרשת הכתובים.
לדעתנו הדרשות נלמדו רק לאחר שההלכות נקבעו במשנה, והן באות להצדיק את הקיים. במקרה זה ראינו שגם ההנמקות האידאיות (מיעוט הדמות) הן דרך הסבר, שהעורכים מזדרזים להחליפה ברגע שמופיע הקושי הראשון. באמת איננו יודעים איזו מיתה 'יפה' יותר, תלייה או חניקה. שריפה היא בוודאי הוצאה להורג נתעבת וכואבת, אך החלופה שמציעה המשנה של שפיכת עופרת רותחת גם היא גורמת למוות איטי, בכוויות חמורות, ולא למוות מיידי, ובכלל אם חיפשו מיתה יפה הרי שלדעתם חנק או סיף היא הקלה מכל המיתות, ומדוע לא השתדלו להעניש את מירב האשמים במיתה זו. בעקבות דיוננו להלן פ"ט מ"ג מנינו את ארבע המיתות לפי חומרתן.
אנו רוצים לחזור לאותם מקורות המתארים את תהליך הבחירה וההנמקות שמציעים חז"ל עצמם.
העקרונות נזכרים במקורות. הראשון מנוסח במינוח 'ברור לו מיתה יפה', עיקרון זה מובלט בתלמודים:"הכא 'ואהבת לרעך כמוך', ברור לו מיתה יפה" (ירו', סנהדרין פ"ו ה"ד, כג ע"ד), וכן דורש הבבלי: "אמר רב נחמן אמר רבה בר אבוה: אמר קרא 'ואהבת לרעך כמוך' – ברור לו מיתה יפה" (בבלי, סנהדרין מה ע"א, וכעינו בפסחים עה ע"א, כתובות לז ע"ב, בבא קמא נא ע"א). עיון במקור התנאי שממנו מצטטים התלמודים מעמיד את עקרון המיתה ה'יפה' בצורה שונה.
במכילתא דרבי שמעון בר יוחאי: "מות יומת אין אנו יודעין במה תהא מיתתו שלזה? תלמוד לומר, 'ואהבת לרעך כמוך' (ויקרא י"ט, יח), ברור לו מיתה יפה. והיזה זה זה חנק? רבי אומר לא מפני שהיא יפה, אלא מפני שהיא מיתה סתם. וכל מיתה האמורה בתורה סתם היא חנק. מנין לא יכולת להמיתו בחנק? המיתו באחת מכל מיתות בין קלות בין חמורות תלמוד לומר מות יומת מכל מקום" (כא טו, עמ' 173). אם כן רבי יהודה סבור שהבחירה בחנק היא מיתה יפה, וממילא שאר המיתות הן מיתה פחות יפה. רבי מתנגד להנמקה זו, וטוען שחנק היא 'סתם מיתה' (להלן), ומתנגד לעקרון 'המיתה היפה'.
בתוספתא הסתייגות בולטת עוד יותר משיקול זה: "ר' יהודה אומר, הרי הוא אומר "ואהבת לרעך כמוך" ברור לו מיתה יפה. כיצד עושין לו? מניח ראשו על הסדן קופץ בקופיץ. אמרו לו אין מיתה מנוולת מזו? אלא משום שנאמר ובחוקותיהם לא תלכו" (תוס', כאן פ"ט הי"א). המחלוקת היא האם הריגה היא בדקירה או בעריפה. רבי יהודה מעלה את עקרון המיתה ה'יפה' וחכמים חולקים וטוענים שזו דווקא מיתה מנוולת. העורך מציע לרבי יהודה (התובע עריפה) הסבר אחר, כדי להתרחק מדרכי ההריגה של השלטונות. במשנה עצמה (פ"ו ה"ד) טוען רבי יהודה שאין להמית בדרך מנוולת ומציע את העריפה, וחכמים חושבים שזו מיתה מנוולת ומעדיפים דקירה.
אם כן מבחינה טקסטואלית גרידא הנימוק של 'מיתה יפה' הוא הצעת רבי יהודה, שהמכילתא והתוספתא וכן המשנה מסתייגות ממנה. גם לדעת רבי יהודה העיקרון המרכזי הוא "ואהבת לרעך כמוך", ואהבה מתבטאת בבחירת דרך הריגה יפה, כלומר קלה. הנימוק של מיעוט הדמות האלוקית שבאדם, מסתבר יותר, אך הטיעון של אלא אהבה והקלה הוא זה המוצג במקורות עצמם.
עוד נדגיש שהבבלי מושך את ההסבר של "מיתה יפה" לכמה צורות הריגה, במשנה ובתוספתא היא אמורה על הריגה, בירושלמי על תלייה).
השלטון הרומי הוציא למוות בדרכים מגוונות. חז"ל מדגישים את ההוצאה להרוג בסיף (להלן פירושנו לפ"ז מ"ג), הרומאים עצמם הוציאו להורג בני אדם בדרכים מגוונות. גם הצליבה הייתה נפוצה, וכן משחקי חיות, ודרכים מאולתרות שונות שבהם התהדרו בעלי 'יוזמה' בתחום חולני זה. אנשי השלטון הרומי התגאו באכזריות וחיפשו דרכים לגוון את הוצאה להורג, להרשים את המסתכלים ולמלאם, בו זמנית, בחדווה ובאימה. ההוצאה להורג הייתה פומבית ותוכננה כאירוע של שעשוע המוני. מרכיב זה של השעשוע איננו במקורותינו. זאת ועוד, בתפישה הרומית הוצאה להורג היא זכותו הטבעית של השליט. לעומתם חז"ל רואים בהריגה לכל היותר מוצא של אין ברירה, בהיסוס וביראה.
הרעיון המרכזי של "מיתה יפה" איננו נבחן במשקפי המציאות שלנו. "מיתה יפה" איננה מיתה קלה בהכרח, אלא טקס פחות מוחצן, פחות ציבורי ויותר 'שקט'. אין בו מחזות של זעקה והשתתפות המונית. המחזה לא נועד לשעשוע ההמון, כמקובל בעולם הרומי, אלא פעולה שקטה, שנעשית אמנם במרחב הציבורי, אך אלמנט השעשוע קצר ומוצנע.
העיקרון השני הוא רצונם של חז"ל לעצב צורת הריגה ש'אין בה רושם' כלומר שאיננה גורמת לפגיעה חיצונית בגוף. כך למשל דן התלמוד שהסקילה היא משתי קומות ולא יותר כדי שהגוף לא ייפצע.<sup class="footnote-marker">143</sup><i class="footnote">ראו פירושנו למשנה להלן פ"ו מ"ד.</i> הנימוק מנוסח "אף שרפה האמורה להלן שרפת נשמה וגוף קיים, שרפה האמורה בבת כהן והאמורה באשה ואמה" (ספרא שמיני פרשה א המ"א, מו ע"א) וכן בתלמוד (שבת קג ע"ב פסחים עה ע"א ועוד). בספרא התנאי מדובר על שריפה בלבד והתלמוד מרחיב את הטיעון גם על יתר המיתות. בלשון התנאים "מיתה שאין בה רושם" (מכילתא דרבי ישמעאל, משפטים – מסכתא דנזיקין פרשה ה, עמ' 267; ספרא קדושים פרק ט הי"א, צט ע"א; בבלי, כאן נב ע"א ועוד).
לדעתנו עיקרון זה (מיתה שאיננה נראית כפי חוץ) אכן מופיע, אך קשה לדעת האם הוא הנימוק להלכה או לימוד שלומדים חכמים מצורת ההריגה.
סדר המיתות לפי חומרתם (החמור יותר למעלה)
הצגנו את ארבע המיתות בסדר חומרה יורד. אבל המשנה מדברת למעשה בשני זוגות: שריפה-סקילה, הריגה-חניקה. היא קובעת מה חמור יותר בכל זוג, אך איננה קובעת איזה זוג חמור יותר. בבבלי דיון האם סקילה חמורה מחנק או ההיפך (נ ע"ב-נא ע"ב), ואילו במסורת ארץ ישראל פשוט ש"סקילה חמורה שבמיתות" (תנחומא בובר פ ע"ב), וכך ערכנו את הטבלה.<sup class="footnote-marker">144</sup><i class="footnote">בתנחומא המודפס וירא ט, פיסקה זו חסרה, ויש בה מקבילה למשנתנו. </i> וכן יוצא מהמשנה לעיל פ"ז מ"ט שהסדר הוא שריפה, סקילה חנק<sup class="footnote-marker">145</sup><i class="footnote">ראו עוד פירושנו להלן פ"י מ"ד.</i> (הריגה איננה נזכרת שם). מהתוספתא משמע שזו עמדתו של רבי יוסי: "ר' יוסי אומר קלה שבמיתות חנק" (פי"ב ה"ה<sup class="footnote-marker">146</sup><i class="footnote">ראו עוד פירושנו לפי"א מ"א.</i>). בדיקה של ההבדלים בין התוספתא למשנה מראה שבכמה פרטים משנתנו כרבי יוסי, אבל במשנה הבאה עולה שהתנא הסתמי איננו רבי יוסי. לפיכך ייתכן שאכן לפנינו מחלוקת תנאית הבאה לביטוי גם במחלוקת בין התלמודים.
דומה שכל הדיון תיאורטי. איש אינו יודע להגדיר מהי מיתה יפה, ואף לא לפי איזה עקרון תיקבע המיתה ה'יפה יותר'.
בתוך כל המימרות התנאיות מסתתרת דעה נוספת: "ר' יהודה אומר, הרי הוא אומר "ואהבת לרעך כמוך" ברור לו מיתה יפה. כיצד עושין לו? מניח ראשו על הסדן קופץ בקופיץ. אמרו לו אין מיתה מנוולת מזו? אלא משום שנאמר ובחוקותיהם לא תלכו" (תוס', כאן פ"ט הי"א) וכן בירושלמי (פ"ו ה"ג, כד ע"ג): "מודה רבי יהודה שאין מיתה מנוולת מזו, אלא שאמרה תורה ובחקותיהם לא תלכו". המחלוקת היא האם הריגה היא בדקירה או בעריפה. מסקנת התוספתא היא שההריגה הרצויה היא כך שתהא שונה מזו של המלכות. ואכן גם המשנה (פ"ו מ"ו) מדגישה שהריגה היא "כדרך שהמלכות עושה".
השלטון הרומי הוציא להורג בדרך כלל בצליבה, עריפה או דקירה, ואלו אינן מיתות בתי הדין היהודיים. אין לנו אלא להסיק, שהנימוק העיקרי לבחירת דרך ההוצאה להורג היא להדגיש את דרך ההריגה השונה 'שלנו' בהשוואה לזו הרומית. כל המיתות הן שונות ומשונות, ובלבד שלא יהו כדרך שהמלכות עושה.
המדיניות של חכמים היא בניגוד למדיניות המשפטית הרומית. זו שהייתה נוהגת במזרח נגד עיני חכמים ולמורת רוחם.<sup class="footnote-marker">147</sup><i class="footnote">ההצעה שמדיניותם של חכמים באה להדגיש את ההבדל בינם לבין מה שהכירו הוצעה בעבר, אך בדרך כלל הוצעה מתוך תפישה ספרותית, שחכמים פועלים כנגד המדיניות הצדוקית-חשמונאית. כידוע היה לצדוקים ספר גזירות שבו חלוקה למיתות בית דין (מגילת תענית ל-ד בתמוז, נעם, מגילת תענית, עמ' 79-77). מהחומר במגילת תענית נראה כאילו הצדוקים צידדו באותן דרכי הריגה, ומיינו את הנאשמים לפי עקרונות בלתי ידועים לנו.  </i> ואכן במשפט הרומי ברור שלשלטון זכות וחובה להוציא להורג. זכות זו עומדת ביסוד מערכת המשפט ולא הועמדה כלל במבחן תיאורטי עיוני (פילוסופי או אידאי). ההוצאה להורג היא מסקנה שיפוטית מכל עבירה, ובדרך כלל המאסר (שלילת חרות) נחשבה לאפשרות שנייה בטיבה המעידה על לב חנון במיוחד. המאסר כמובן היה עבדות במכרות או בחתירה בספינות.
במשפט העברי נידונה עצם השאלה של חשיבות הנפש "אדן נותן ממון ומתכפר לו. ודיני נפשות דמו ודם זרעיותיו תלוים בו עד סוף כל העולם. שכן מצינו בקין שנאמר 'קול דמי אחיך צועקים אלי מן האדמה' (בראשית ד י), אינו אומר 'דם אחיך' אלא 'דמי אחיך' דמו ודם זרעיותיו" (להלן פ"ד מ"ה). בפירושנו למשנה אספנו ראיות נוספות לתפישה ההומנית המשתקפת במשנה. הוצאה להורג נחשבת לברירה האחרונה של הדיין, וההריגה עצמה מעוצבת בדרך שונה מזו של המלכות. בעוד חכמים 'מתפשרים' על הדרך שבה המלכות נוהגת, דורש רבי יהודה גם במקרה זה שיטת הריגה שונה, שהרומאים לא נהגו בה.
חכמים חיו בחברה משפטית ספוגת דם, והציעו דרך שונה. זו הייתה דרך תיאורטית, שכן לא הם שלטו על דרכי ההוצאה להורג בכלל ועל דיני נפשות בפרט, אבל עיצבו מנהגים תיאורטיים אחרים שיש בהם הכרה באפשרות רחוקה ומיוחדת של מיתה, אך בדרך שונה מכל עם.
ההוצאה להורג בספרות חז"ל איננה דרך משפטית מוצעת אלא הכרזה אידאית אוטופית (דיון תיאורטי המשקף אידאה לפיה). לעם היהודי ולדת היהודית יש דרך משפטית. בפועל שולטים הנוכרים, ואפילו האוטונומיה היהודית (שכללה מעט אפשרויות להוצאה להורג) איננה בידי חכמים. אבל לדת היהודית חזון משפטי מקיף שאמור להנהיג את כל עם ישראל. חזון זה מרסן מאוד את ההוצאה להורג, אך לא מתוך אוזלת יד ואין אונים אלא מהכרה. זו כאמור תפישת הרוב שרשב"ג חולק עליה במעט. הוא מצדד יותר בהוצאה להורג, ברמה העקרונית, אך לא נאמר שהוא חולק על הדרכים בפועל שהציעו חכמים להוצאה להורג. לא נאמר שרשב"ג חולק על חובת ההתראה המפורטת, ועם מרכיב כזה, אין בפועל סיכוי לביצוע מעשי של דיני הוצאה להורג.
במסגרת אותו חזון אוטופי קבעו חכמים את סוגי ההריגה. מחד גיסא הם הושפעו מהמונחים המקראיים סקילה, שריפה הריגה ותלייה (ליום אחד). ומאידך גיסא רצו להעניק לטקס ההוצאה להורג פנים אחרות מאשר אלו המקובלות בעולם הרומי המתועב (בעיניהם). אין צורך לדקדק בפסוקים ולמצוא את הדרך שבה פורשו מקראות התורה. בכל מקרה גם אם הניתוח יצביע על קשיים כאלו או אחרים בפירוש הפסוקים, אין בקשיים הללו בכדי להסביר את הדרך שבה בחרו חכמים. הבחירה היא אידאית.
אם כן למעשה כל דיני הריגה המתוארים במסכת סנהדרין הם אוטופיה, חזון לחברה אחרת שבה שאותה ינהיגו חכמים והלכתם תהיה ההלכה המובילה. מסקנה זו מתכתבת עם מסקנתנו במבוא למסכת נזיקין שגם את הלכות נזיקין עיצבו חכמים בבית המדרש. בפועל הם היו מעורבים בהלכות נזיקין, אך בפועל הן לא היו מסורות בידיהם. לקהילה היהודית הייתה מועצה ומהמועצה נבחרו דיינים 'אד-הוק' לצרכי דיון זה או אחר. הדין הנוהג הושפע מדברי חכמים כשם שדברי חכמים הושפעו מהמציאות, אבל בפועל הדיינים לא תמיד היו תלמידי חכמים. ממילא הדיונים של חכמים היו נעדרי אותו פן מציאותי המאפיין את עבודת השופט.
כפי שנָרְאֶה במבוא למסכת מכות גם דיני מלקות לא הופעלו הלכה למעשה. וכך בעצם כל חלקיה של מסכת 'נזיקין' (בבא קמא, בבא מציעא, בבא בתרא, סנהדרין ומכות) כפי שכבר ציינו הם, מערכת אוטופית המבטאת חזון ושאיפה ולא מציאות נוהגת.
<u>מות יומת</u>
המשפט 'מות יומת' מופיע בסדרת הקשרים בתורה. ולכאורה חכמים לומדים ממנו איזה שיטת הריגה מדובר. בדיקה שיטתית מוכיחה עד כמה אין המילים הללו המקור להלכה. הצירוף מופיע במקרא ב-13 נושאים (להוציא את פרשת מתן תורה).
לכאורה המסקנה פשוטה 'מות יומת' הוא ברגימת אבן. אבל לכלל זה יש חריגים בלתי מוסברים. במכילתא לגבי מכה איש (שלפי המשנה דינו בחנק): "'מות יומת', <u>בסייף</u>. אתה אומר בסייף, או אינו אלא בחנק? הרי אתה דן, נאמר כאן מות יומת ונאמר להלן בנואף 'מות יומת', מה להלן <u>בחנק</u>, אף כאן בחנק; אתה מקישו למנאף ואני מקישו למגדף, נאמר כאן מות יומת, ונאמר במגדף "מות יומת", מה להלן <u>בסקילה</u>, אף כאן בסקילה; אתה מקישו למנאף ואני מקישו למגדף [אתה מקישו למגדף, ואני מקישו למנאף], תלמוד לומר 'שופך דם האדם' וגומר..., הקיש שופכי דמים לעגלה ערופה, מה עגלה ערופה בהתזת הראש, אף כל שופכי דמים בהתזת הראש" (מכילתא דרבי ישמעאל משפטים – מסכתא דנזיקין פרשה ד, עמ' 261). אותו מונח מתפרש בשלוש צורות שונות.
באותו חיבור לגבי מכה אביו ואמו "מות יומת, <u>בחנק</u> [כמו במשנה], אתה אומר בחנק, או אינו אלא באחת מכל מיתות האמורות בתורה? אמרת זו מדה בתורה, כל מיתה האמורה בתורה סתם אין אתה רשאי למושכה להחמיר עליה אלא להקל עליה, דברי רבי יאשיה; רבי יונתן אומר, לא מפני שהיא קלה, אלא מפני שנאמרה סתם, וכל מיתה שנאמרה סתם הרי זו בחנק; רבי אומר, כמיתה שנאמרה בידי שמים, מה מיתה שנאמרה בידי שמים, מיתה שאין בה רושם, אף מיתה שנאמרה כאן, מיתה שאין בה רושם" (מכילתא דרבי ישמעאל משפטים, מסכתא דנזיקין פרשה ה, עמ' 265-266). אפשר שרבי חולק וסבור שמכה אביו ואמו נענש בשריפה, שגם בה אין רושם, אך אפשר שרבי איננו חולק. אבל 'מות יומת' מתפרש בחנק.
ולגבי הריגת מכשפה שעליה נאמר "לא תחיה" (ולפי המשנה היא בסקילה): " 'מכשפה לא תחיה'. אחד איש ואחד אשה – ר' ישמעאל אומר נאמר כאן לא תחיה ונאמר להלן (דברים כ', טז)'לא תחיה כל נשמה', מה להלן <u>בסייף</u> אף כאן בסייף. רבי עקיבא אומר נאמר כאן לא תחיה ונאמר להלן (שמות י"ט יג) אם בהמה אם איש לא יחיה, מה להלן <u>בסקילה</u>, אף כאן בסקילה.<sup class="footnote-marker">148</sup><i class="footnote">משנתנו כרבי עקיבא, ותנא קמא חולק.</i> אמר רבי ישמעאל אני דן 'לא תחיה' מ'לא תחיה', ואתה משיבני מ'לא יחיה' על 'לא תחיה'. רבי יוסי הגלילי אומר נאמר 'מכשפה לא תחיה' ונאמר 'כל שוכב עם בהמה מות יומת', סמכו לו, מה זה בסקילה אף זה בסקילה. רבי יהודה בן בתירה אומר, הרי הוא אומר 'ואיש או אשה כי יהיה בהם אוב וידעוני', והלא אוב וידעוני בכלל מכשפים היו, ולמה יצאו? להקיש אליהם ולומר לך, מה אלו בסקילה, אף כל מכשפין בסקילה" (מכילתא דרבי ישמעאל משפטים, מסכתא דנזיקין פרשה יז, עמ' 309). לפנינו מחלוקת האם מכשפה נענשת בסקילה או בסייף אף שאוב וידעוני לכל הדעות בסקילה. אך הדרשות או הפרשנות למונחי המקרא שונים.
וכן בירושלמי: "אמר רבי לעזר מכשף <u>בסקילה</u> מה טעמא דרבי לעזר נאמר כאן 'מכשפה לא תחיה' ונאמר להלן 'אם בהמה אם איש לא יחיה' מה 'לא יחיה' שנאמר להלן <u>בסקילה</u> אף כאן בסקילה. מה טעמון דרבנין נאמר כאן 'מכשפה לא תחיה' ונאמר להלן 'לא תחיה כל נשמה'. מה 'לא תחיה' שנאמר להלן מיתה <u>בחרב</u>, אף 'לא תחיה' שנאמר כאן מיתה בחרב. אמר רבי עקיבה מן הדבר הזה אני מכריעו מוטב שילמד 'לא תחיה' מ'לא תחיה' ואל יוכיח 'לא יחיה'. מה טעמא דרבי יהודה נאמר כאן 'מכשפה לא תחיה' ונאמר להלן 'כל שוכב עם בהמה מות יומת' מה מיתת הבהמה <u>בסקילה</u> אף כאן בסקילה" (ירו', סנהדרין פ"ז הי"ג, כה ע"ד, וכעינו בבלי, יבמות ד ע"א; סנהדרין סו ע"ב).
במכילתא דרשב"י (כא יב, עמ' 169): "'מות יומת' אין אנו יודעין במה תהא מיתתו שלזה? תלמוד לומר'מכה נפש לפי עדים' וגומר (שם ל) במה שירצח [זה ירצח] זה?יכול המיתו בסכין ימיתנו בסכין המיתו בקנה [ימיתנו] בקרימות שלקנה? נאמר כן הבערה ונאמר להלן ה[בערה מה] הבערה האמורה להלן התזת ראש אף כאן התזת ר[אש". 'מות יומת' הוא אפוא התזת ראש זאת למרות שבכל הפעמים בהם נאמר 'מות יומת' ושבהם נקבה התורה בשיטת ההריגה המיתה היא בסקילה. המדרש שולל אפשרות של מיתה בדרך הזהה לדרך הרצח, וקובע ש'מות יומת' משמעו התזת ראש (ב'חרב').
אבל בהמשך בפסוק טו שם " 'מות יומת' אין אנו יודעין במה תהא מיתתו של זה? תלמוד לומר דמיו בו (ויקרא כ', ט) ולהלן נאמ' 'דמיהם בם' (שם כז) מה דמיהם בם האמור להלן <u>סקילה</u> אף דמיו בו האמור כאן סקילה. מנין לא יכולתה להמיתו בסקילה המיתו באחת מכל מיתות האמורות בין קלות ובין חמורות ת"ל 'מות יומת' מכל מקום".
כאן מדגיש המדרש שכל ההבחנה של ארבע מיתות בית דין איננה דווקאית. אם אי אפשר להמיתו בדרך אחת ימיתוהו בדרך אחרת. המדרש איננו מסביר למה אי אפשר להמיתו בדרך כלשהי, הרי אין סיבה לכך שדרך הריגה אחת אפשרית והשנייה איננה אפשרית. אלא שכן שאלת צורת ההריגה משנית. על כל פנים אותו 'מות יומת' מתפרש אחרת.
כנגד זה בספרי זוטא כל צורות ההריגה נקשרות ל'מות יומת':  "או 'מות יומת' מיתה שגזרו עליו בית דין, מניין שיכו אותו באבנים בחצים ובפלחות? ת"ל 'מות יומת' מכל צד, אין במשמע אלא בזמן שהסנהדרין במקומה, בזמן שאין הסנהדרין במקומה נתחייב אדם סקילה ביתו נופל עליו או חיה גוררתו וכו' לפי שנאמר כבד את אביך הרי מי שהרג את בנו מניין שבנו מותר בו ת"ל 'גואל הדם הוא ימית' וגו' "(לה כב, עמ' 334).
הדרשות ל'מות יומת' מדגימות את הכלל שהצענו במבוא הכללי לפירוש המשניות. ההלכות לא נלמדו מהפסוקים אלא נלמדו בדרך שנלמדו, והדרשות הן סמך בלבד. וכן בתוספתא: "... החמירה תורה דברים מן המעשה נאמר 'ומכה אביו ואמו מות יומת' ונאמר 'ומקלל אביו ואמו מות יומת', זה בסקילה וזה בחניקה החמירה תורה דברים מן המעשה" (תוס', ערכין פ"ב ה"י, עמ' 545-544). אותו מונח משתמע למיתות שונות, ושתיהן שונות מהמיתות שבמשנתנו.
במשנה ברור שיש ארבע דרכי המתה אפשריות (ארבע מיתות בית דין). לא יותר ולא פחות. אם נזכרת דרך המתה אחרת היא מתלכדת עם אחת מהדרכים הללו. צליבה או תליה למשל הם מה שחז"ל קוראים חנק, ולא שיטת המתה אחרת. קשה להבין כיצד נוצרה רשימה זו. מן הסתם העיצוב הספרותי שלה מאוחר, אך איננו יכולים לאבחן שלבים בהתגבשות הרשימה. צודק כהנא באוספו רמזים לכך שהחנק היא שיטה מאוחרת יחסית.<sup class="footnote-marker">149</sup><i class="footnote">כהנא, סתם מיתה.</i> אך אין אלו אלא השערות בלבד ולא נתון שאפשר לנתחו, שכן אין בידינו נתונים פנימיים מתוך המשפט העברי על סדרי הוצאה להורג או לימוד תיאורטי של דרך ההוצאה להורג.
עצם המצב שבו יש ריבוי שיטות המתה איננו חריג.<sup class="footnote-marker">150</sup><i class="footnote">אבל, ראו שמש, עונשין, עמ' 35 ואילך.</i> כפי שראינו. חז"ל מדגישים שהענישה פומבית, אך היא נעדרת התעללות מכוונת, נעדרת אירוטיקה (להלן פירושנו לפ"ו מ"ד). יתר על כן הפומביות היא למען ישמעו ויראו ולא למען 'יראו ויהנו'. פסוק זה מודגש מספר פעמים בהקשרים שונים.<sup class="footnote-marker">151</sup><i class="footnote">פירושנו לפ"ו מ"ד, להלן פי"א מ"ד, והמבוא למסכת סוטה. ראו עוד בבלי, מכות ה ע"א; ספרי זוטא לה כב, עמ' 334: ספרי דברים ראה צא, עמ' 153 ועוד. </i>
כאמור אין לארבע המיתות הנזכרות שורש היסטורי ידוע בתולדות ישראל, ולא מקור מדרשי של ממש. וממילא השאלה למה פירטו חכמים בנושא שממנו הסתייגו באופן כללי. ניתן להבין גיוון והמצאת שיטות הריגה כתוצאה מ'נסיון' היסטורי, ואפשר להבין תיאור שלהן במסגרת משפט אוטופי. אבל מדוע שיטת משפט המסתייגת מעונש מוות תקדיש לנושא מופשט כזה דיון כה נרחב, וחלוקות ללא בסיס הגיוני וללא טעם תיאולוגי או מעשי?
נראה שהתשובה לכך היא שתי מערכות משפט שחכמים רואים את עצמם כתחליף שלהן. מצד אחד השלטון הרומי שבו עונש מוות היה נתיב מרכזי של ענישה, ודרך משפט רגילה נעדרת רגישות וחמלה ומצד שני המערכת האלוקית, שמתאפיינת באהבה של ה' לברואיו שיש בה רחמים וחסד, חזרה בתשובה, אך גם ענישה. מערכת הענישה האלוקית קיימת (כרת) אך בתי הדין של חכמים נאלצים לשמש תחליף לענישה האלוקית, ולקיים סדרי עולם כאן ועכשיו.
בתוך מערכת אוטופית זו פרק י הוא שילוב של הריאליה בחזון. בתחום הריאלי אין לחכם כוח לשרור ולהשליט את מערכת העונשין ה'צודקת' וה'אמיתית'. הוא נאלץ אפוא להשתמש בסנקציה החמורה, מבחינתו, הרבה יותר, והריאלית (מבחינת אמונתו) והיא העונש משמים. פ"י מציע את דרכי הענישה לעברייני על, אך לא את האוטופיה והתקווה של העתיד. אלא את מה שחכמים ראו כמציאות. מערכת ענישה אחרת היא המבוססת על העולם הבא. זו המערכת הריאלית שבה חכמים אינם יכולים להעניש בפועל אלא רק לאיים בעונש משמיים, כפי שנסביר גם במבוא לפרק י להלן.
בכל הדתות האחרות היו עונשי מוות לכופרים, למחללי הקודש ולמינים. במיוחד אמורים הדברים בדתות המונותיאיסטיות שהיו קנאיות, כל אחת לאלוהיה. גם בתרבות האלילית. ריבוי האלים היה לגיטימי, אך לא הכפירה בהם או בקודש (במקדש). כל דת הגדירה אחרת מהו ומיהו 'אל לגיטימי' ומהי 'כפירה'. וייתכן שבעיני המתבונן בן זמננו ההבחנה שרירותית. אבל מנקודת מבטם של הקדמונים הכופר נענש כאן ועכשיו. היהדות מוותרת על העונשים הללו. הכופר נענש 'רק' בידי שמיים. אין זו כמובן בחירה של חכמים אלא מצב בו אחרים קבעו את מערכת החוקים היהודית.
בתוך מערכת האילוצים מציגים חכמים מהי האוטופיה שלהם ומה האוטופיה כלפי מחללי קודש. אלו דינם בידי שמים ולא במערכת ענישה אנושית.
<u>בן סורר ומורה</u>
פרק ח עוסק כולו בבן סורר ומורה. העיסוק בנושא נובע מכך שהוא אחד מהנסקלין (פ"ז מ"ד), ולפי מבנה הפרק כל אחד מהפרטים נדון בקצרה, ובעיקר נדונה הגדרתו ההלכתית. בדיני בן סורר ומורה הרחיב העורך, מן הסתם משום שאין במשנה מקום אחר מתאים לעיסוק בו. ברם, מעבר לכך מתברר שהפרק הוא חטיבה ספרותית ייחודית שיש בה סדר ועריכה, ומגמות ספרותיות. כך גם היצירה המקבילה בתוספתא, במדרש ההלכה, ואחר כך בתלמודים.<sup class="footnote-marker">152</sup><i class="footnote">הוכשטין, בן סורר.</i> במבוא לפרק זה נעסוק בהרחבה בדיני בן סורר ומורה.
<u>זקן ממרא</u>
דין זקן ממרא לא התקיים מעולם. על בן סורר ומורה נאמר שלא היה ולא יהיה ורק למשל נאמר, וכן יש לומר על דין זקן ממרא. הוא לא בוצע מעולם (לעיל). אנו קובעים זאת משתי סיבות. האחת שבכל רחבי ספרות חז"ל אין מקרה כזה של ענישה. יש עשרות סיפורים על ויכוחים ומחלוקות ועל דרכי ענישה מינוריות, לכל היותר החרמה או מלקות אך לא על הוצאה להורג. העובדה שיש סיפורי מעשה רבים על ענישה של חכמים שסירבו לקבל את ההכרעות הציבוריות, ואין סיפורי הריגה לא יכולה להיות מקרית. מחלוקת פנימית בתוך שכבת החכמים, היא תופעה צפויה ונפוצה, וסכנה קיומית. לא ייתכן שהיו מעשי ענישה של הוצאה להורג, ודווקא אלו נשמטו מהזיכרון הלאומי.
אנו טוענים שדין זקן ממרא לא התבצע משום שלא הייתה לכך היתכנות היסטורית. וגם ספק רב אם הייתה נכונות דתית, וגמירות דעת לקיים הליך כה מכריע ובלתי הפיך. דין זקן ממרא המתואר במשנה מחובר לדיני המקדש, שכן אם יש לו יסוד במקרא הרי הוא בדברים פרק יז המדבר על עלייה למקדש וציות לכהנים ולשופט בימים ההם. בימי בית שני שררה מחלוקת כיתתית שלא הוכרעה. בתנאים אלו אי אפשר היה לקיים את דין זקן ממרא. לו קוימה הפרשה, המחלוקת הבין כתתית הייתה מסתיימת.
זאת ועוד, הסנהדרין או בית הדין הגדול,<sup class="footnote-marker">153</sup><i class="footnote">ראו במבוא למסכת.</i> לא היו בשליטת הפרושים ורק לתקופה קצרה הם שלטו בה (בימי שלומציון, ושמעון בן שטח). בתנאים אלו קשה להאמין שהתפתחה חובה של ציות לבית הדין, הרי חובה כזאת הייתה משמשת לחיסול הקבוצה הפרושית שהייתה במיעוט.
לו היה דין זקן ממרא פעיל ברמה כזאת או אחרת, אפילו ברמה האוטופית (כשאיפה ציבורית),<sup class="footnote-marker">154</sup><i class="footnote">דין זקן ממרא ברמה האוטופית משמעו שבציבור יש מעט סובלנות למיעוט שאינו מקבל את הכרעת המוסד. שיש לחץ ציבורי על חכם הבודד ל'התיישר' לפי הרוב.</i> היו הפרושים הראשונים שהיו נפגעים מכך, שכן הסנהדרין נתונה הייתה, בדרך כלל, לשלטון צדוקי.<sup class="footnote-marker">155</sup><i class="footnote">ראו על כך במבוא למסכת. </i> מן הסתם הפרושים היו מסבירים מדוע דין זקן ממרא לא חל על סנהדרין כזאת, הפגומה משום שאיננה מהלכת בדרך הנכונה (ברוח המסורת של פרושים).
מאוחר יותר, עם השלטון הרומי הישיר "ניטלו דיני נפשות" מישראל. מבחינת השלטון הרומי דיני נפשות היו מונופול של השלטון הרומי והנציב. כלל זה, שהוצאה להורג היא זכותו המונופוליסטית של בית הדין של הנציב, היה כלל מנחה בכל הפרובינקיות. ביטוי ברור לכך בפרשת הוצאתו להורג של ישו, שלפי המסורת הנוצרית, האנטי יהודית במהותה, היהודים אשמים במותו, אך אפילו לפי הסיפור הנוצרי את ההוצאה להורג ביצעו הרומאים.
האידיאל שלסנהדרין כח וסמכות מוחלטים יכול היה אפוא לצמוח רק לאחר החורבן, כאשר חכמים (ממשיכי הפרושים) שלטו בחברה היהודית. זאת, בין אם הייתה בפועל סנהדרין ובין אם לא הייתה קיימת. גם בהיעדר סנהדרין עשויה לצמוח אוטופיה וציפיה להתחדשותה. ניתן לכתוב על דיניה ועוצמתה האוטופית, כפי שפוסקים ורבנים בני זמננו מתארים את דמותה. אך בימים שבהם שלטו צדוקים לא ייתכן שתתפתח אוטופיה של מוסד מכריע.
דין זקן ממרא הוא חידוש של חז"ל. פשט הכתוב בדברים הוא שאדם פשוט צריך לשמוע לדברי בית הדין הגדול במקדש ותו לא. אין בפרק, ברמת הפשט שבו, התייחסות לחכם הרוצה לשמור על דעתו נגד פסק הדין. אין בפרק דיון במצב של התנגשות בין הפסיקה מרכזית מול אוטונומיה של חכם אישי. הפסוקים בפרשת שופטים מדברים אמנם על צייתנות לפסיקה מרכזית "כי יפלא ממך דבר למשפט בין דם לדם בין דין לדין ובין נגע לנגע דברי ריבת בשעריך וקמת ועלית אל המקום אשר יבחר... ובאת אל הכהנים הלוים ואל השפט אשר יהיה בימים ההם ודרשת והגידו לך את דבר המשפט. ועשית על פי הדבר אשר יגידו לך מן המקום ההוא אשר יבחר ה' ושמרת לעשות ככל אשר יורוך... והאיש אשר יעשה בזדון לבלתי שמע אל הכהן העמד לשרת שם את ה' אלהיך או אל השפט ומת האיש ההוא ובערת הרע מישראל" (דברים יז ח-יג). ברם הנושא של הפסוק הוא האדם הנדון. אין שם ביטוי לצייתנות של חכמים שהם יודעי דת ודין. יתר על כן הפסוק מדבר על פלוני שאיננו יודע מה ההלכה ("יפלא ממך דבר"), אין בו רמז על חובה לשאול את ההלכה. לכאורה מי שיודע מה לעשות, איננו צריך לפנות לבית הדין, וגם איננו מחויב לשמוע בקולו. מעבר לכך הפסוקים כפשוטם אינם מדברים על חכמים אלא על הכהן הגדול והשופט. בתפישה של חז"ל התפרשו הפסוקים כמדברים על בית הדין של חכמים.
ואכן המדרש מתחבט בכך ומרמז שבבית הדין הסמכותי צריך לכלול כהנים ולוויים. "מצוה בבית דין שיהיו בו כהנים ולוים. יכול מצוה ואם אין בו יהא פסול? תלמוד לומר ואל השופט, אף על פי שאין בו כהנים ולוים כשר" (ספרי דברים קנג, עמ' 206). בתורה הכהן הוא בעל הסמכות ובמדרש התנאי הוא אפילו לא תנאי הכרחי.
לפי תפישת חז"ל הפעלת דין זקן ממרא היא בידי חכמים בלבד וכן שנינו:
מוחלים לו' היא בעצם המלצה שכך ראוי לנהוג. כשם שראוי שההורים צריכים למחול על מעשה בנם, כן ראוי שהזקנים ימחלו על הפגיעה בכבודם. ורבי יהודה בן בתירא (או חכמי הדרום) מסתייגים מכך. רבי יאשיה רואה הבדל בין זקן ממרא לבין בעל והורים. שכן בזקן הממרא יש פגיעה בכבוד חכמים חברי המוסד, ורבי יהודה בן בתירא מדגיש את הבעיה הלאומית של משמעת וריבוי מחלוקות.
מן הראוי להעיר שאמנם דין זקן ממרא לא נהג, אך אימתו השפיעה, ואמוראים מתחבטים אחד כלפי השני "דלא כן אנא כתיב עלך זקן ממרא".<sup class="footnote-marker">157</sup><i class="footnote">ירושלמי שבת, פ"א ה"ד, ג ע"ד; עבודה זרה פ"ב ה"ח, מא ע"ד; גיטין פ"ח ה"ו, מט ע"ג.</i> זאת שלא לפי סמכות מוסדית, וכביטוי לצורך לקבלאת ההכרעות של חכמים (ובעיקר הצורך של חכמי בבל לקבל את הכרעות חכמי ארץ ישראל).
במסגרת הדיונים ההלכתיים יוצא שדין זקן ממרא במלואו עשוי לחול רק בירושלים "'ועשית על פי הדבר', על הורית בית דין הגדול שבירושלם חייבים מיתה, ואין חייבים מיתה על הורית בית דין שביבנה" (ספרי דברים קנד, עמ' 207). אמנם לכאורה את ראשית הפרשה דורש המדרש גם על בית הדין שביבנה: "'ובאת', לרבות בית דין שביבנה..." (ספרי דברים קנג, עמ' 206). ברם, הקביעה במדרש ברורה, חובת ציות חלה על כל בית דין (או גם על בית דין שביבנה), אך הענישה מוגבלת לתחום המקדש. השאלה של חוסר אחידות פרשנית בין שני קטעים רצופים באותו מדרש, היא שאלה על פרשנות המדרש. היא מעידה עד כמה המדרש איננו תלוי בטקסט המקראי, איננו נובע ממנו, ואין הוא פרשנות לו, אלא רק בא לאשש הלכה או תפישה קיימת.<sup class="footnote-marker">158</sup><i class="footnote">עסקנו בכך בקצרה במבוא לפירוש המשניות.</i> אם כן כשחז"ל דנים במשנה ובמקבילותיה בדין זקן ממרא, הרי גם בשבילם דיון ערטילאי, ובימי הבית לא התקיים בפועל.
משנה נוספת העוסקת בכך היא בפי"א מ"ד שם נָראה שהמשנה מניחה שהוצאה להורג מתבצעת גם על אי ציות לסנהדרין שביבנה. כפי שנראה להלן יש במקרה זה הסבר מדוע נזכרת דווקא יבנה בהקשר הנדון.
עם זאת פרשת זקן ממרא איננה רק אוטופיה תיאורטית. היא נועדה להגדיר את גבולות המחלוקת ואת חובת הציות. היא באה לשקף את עמדתם העקרונית של חכמים כיצד צריך לפתור חילוקי דעות. מהי תרבות המחלוקת ומהי תרבות ההכרעה. היכן גבולות המחלוקת ומה גבול הציות. אמצעי הענישה הוא תיאורטי ואוטופי, אך מבטא רעיון ברור, גם אם בפועל לא ניתן היה לממשו. כל ההסתייגויות שמצאנו מעצם דין הוצאה להורג (לעיל), אינן נזכרות בהקשר לזקן ממרא. כאן האוטופיה של חכמים מנוסחת בצורה תוקפנית, הרבה יותר מאשר כלפי רוצחים או עבריינים אחרים. יש להניח שאם הייתה אפשרות או דרישה לקיים מדיניות ענישה כזאת, היו חכמים מוצאים סיבות שלא לקיימה. אך ברמה האידאית, אי ציות להכרעה לאומית הוא בעיה חמורה.
כל זאת אף שספק אם המושג הכרעה לאומית היה קיים (לעיל). קיימת אוטופיה בלתי ממומשת של הכרעה לאומית, ומי שאיננו חלק ממנה, איננו בכלל המחנה היהודי.
דין זקן ממרא נועד אפוא לשרטט את גבולות המחלוקת. בנושא זה עסקנו בנספח למסכת ראש השנה. בעקבות מחקרים קודמים, ובעיקר בעקבות דיונו החשוב של גדעון ליבזון.<sup class="footnote-marker">159</sup><i class="footnote">ליבזון נידוי, ליבזון מנדים; ספראי וספראי תרבות המחלוקת.</i> הראינו כי עד סוף דור יבנה טרם עוצבה תרבות המחלוקת. חכמים נחלקו ביניהם ובבית המדרש המרכזי, בעיקר בדור יבנה, נעשו סדרת נסיונות להכריע את המחלוקת בעיקר בעזרת נידוי, וזאת בהיעדר כלי אכיפה מיידיים ותקיפים יותר.<sup class="footnote-marker">160</sup><i class="footnote">ייתכן שמדיניות אכיפה הייתה קיימת מעט גם בימי הבית השני ובעיקר בסופו, יעיד על כך מעמד גזירות יח דבר (שבת פ"א מ"ד ופירושנו לה). אך בימי הבית הרוב היה צדוקי, ולא נשתמרו עדויות כל הכרעות בפנים בית המדרש (וגם לא על סיפורי הכרעה בין פרושים לצדוקים, להוציא מעט מחלוקות על ניהול המקדש, לוח השנה וכו').</i>
לתפישה הסמכותית העולה מדין זקן ממרא יש מקבילות ידועות כגון פרשנות הפסוק "לא תסורו".
הספרי דורש ציות מלא, ואם נראה לך שבית הדין טועה, הרי זה בעיניך בלבד. אפשר שהפרשנות למילה 'בעיניך' איננה מקורית, אך ברור שיש לשמוע להם, אפילו אם הם נראים כטועים (וזו אולי רְאִיה נכונה ואולי איננה נכונה). הירושלמי לעומת זאת מטעים את 'ימין ושמאל' אחרת. שמע להם רק אם הם צודקים. ואם הם טועים אל תשמע בקולם. ההבדל כמובן אידיאולוגי. הירושלמי מסביר את גישתה של משנת הוריות, והספרי את הדין בציות לבית הדין הגדול.
מסורת חז"ל אימצה את פירוש הספרי כשם שדין זקן ממרא הטביע את חותמו כערך יהודי מרכזי, ומשנת הוריות נשכחה.כדברי המדרש: "'על פי התורה אשר יורוך', אשר תורך התורה אין כתיב כאן, אלא 'אשר יורוך'. ועל המשפט אשר תאמר אין כתיב כאן, אלא 'אשר יאמרו לך'. 'לא תסור מן הדבר אשר יגידו לך ימין ושמאל' על הימין שהוא ימין, ועל השמאל שהוא שמאל שמע להם. ואפילו שיאמרו לך על הימין שהוא שמאל, ועל השמאל שהוא ימין" (שיר השירים רבה א ב). אפילו ההדגשה שהטעות היא רק בעיניך איננה מופיעה. בית הדין אכן טעה, ואף על פי כן דבריהם חשובים יותר מאשר הכתוב בתורה עצמה. הסמכות של חכמים מעל לכל שיקול אחר.
עם זאת לא כל המקורות העוסקים בשאלת הסמכות מצדדים בהפעלה של דין זקן ממרא. דוגמה לכך יש בסוגיית הירושלמי: "ר' ליעזר אומר, 'חלה ניטלת מן הטהור על הטמא'. אמרו לפני ר' ישמעאל והלא פלוני יש בדרום והיה מורה בהוראה הזאת. אמר להם לבוש שלבש בו אבא, וציץ שנתן בין עיניו. אם לא אלמד בו לכל מורה הוראות. אמרו לו, 'משם ר' ליעזר אמר, להם אף הוא יש לו במה יתלה" (תוס', חלה פ"א ה"י). רבי ישמעאל רוגז על ההוראה המוטעית ומאיים להעניש את החכם הסורר. ברור שאין כאן אמירה מוסדית אלא ביטוי פרטי.<sup class="footnote-marker">161</sup><i class="footnote">במשפט זה מתבטאת הדעה שרבי ישמעאל הוא בן כוהנים גדולים. ספק אם זו מסורת ריאלית מבחינה היסטורית. שכן הכהן הגדול הוא אדם אחר, רבי ישמעאל בן פיאבי. ורבי ישמעאל היה אולי כהן, אך לא כהן גדול. </i> יש בו הד לתפישה האידאית של סמכות פסיקה, אך לא זהות מוסדית. התלמידים אומרים לרבי ישמעאל שההוראה היא מפי רבי אליעזר. רבי ישמעאל נסוג בו מהתנגדותו. ומשמע שבכלל אין כאן בעיה של סמכות אלא שרבי ישמעאל מתקומם נגד תוכנה של העמדה ההלכתית. הביטוי מצטרף לשיטת הביקורת וההכרעה של דור יבנה, אך ללא מימד בדבר קיומה של סמכות. כמו בניסיון הנידוי של רבי חנניה בן אחי רבי יהושע, מי שנשען על חכמים מובהקים איננו נתון לביקורת של סמכות (נידה כד ע"ב). סמכות נועדה אפוא לציבור ולתלמידי חכמים זוטרים, אך מצד הבכירים אין ציפיה לאותה כפיפות.
דור יבנה היה דור הייסוד של שכבת החכמים כגורם שלטוני. חכמים פעלו גם קודם לדור יבנה, אך בית המדרש לא עמד במרכז ההנהגה הלאומית. בדור יבנה, לראשונה בתולדות ישראל, עמדו חכמים בראש ההנהגה הלאומית, וההחלטות שפעם היו פנימיות, הפכו ללאומיות.<sup class="footnote-marker">162</sup><i class="footnote">יש דעות במחקר שגם בדור יבנה טרם הפכה שכבת החכמים לשכבת העילית העיקרית. ועל כל פנים גם אחר כך, בהמשך תקופות התלמוד הם לא היו שכבת ההנהגה היחידה. נושאים אלו עומדים במרכז מחקר התקופה, ולא נרחיב בכך. בימי הבית נמנו פרושים על ההנהגה, אך הכהנים היו חשובים מהם. </i>
בחיי המעשה בבתי המדרש השונים הייתה המחלוקת תופעה מקובלת ובלתי נמנעת, זאת בתנאי החיים שבהם פעלה שכבת החכמים. כל חכם לימד בעירו במנותק, ופיתח את תורתו. המפגשים ההדדיים הו מעטים ואי אפשר היה שלא יתפתחו מנהגים שונים והכרעות שונות. כפי שראינו הסנהדרין כגוף מחליט פעלה לכל היותר במקרים בודדים.
חכמים היו מודעים לבעיות האידאולוגיות שעוררה תופעת המחלוקת, כמו גם לסכנות האורבות כתוצאה מכך למעמדם שלהם כשכבת מנהיגות המדברת בשם ה'אמת' המוחלטת. ההתבטאויות בגנות המחלוקת לא יכלו כמובן לצמצם את ממדי התופעה,<sup class="footnote-marker">163</sup><i class="footnote">כגון הברייתא של רבי יוסי שהבאנו בפירוש משנה ב שמתחילה לא היו מחלוקות בישראל (תוס', חגיגה פ"ב ה"ט; סנהדרין פ"ז ה"א ומקבילות, פירושנו לחגיגה פ"ב מ"ב). הראינו שאין היא הסיטוריה אלא תיאולוגיה. היו מחלוקות, אך לא ראוי שיהיו מחלוקות. </i> ולמעשה עשויות היו להחמיר את סכנותיה. אם המחלוקת כה גרועה, ואסורה, כיצד זה קיימות אלפי מחלוקות בפועל? כיצד צריך יהודי פשוט לנהוג? ושאלות נוספות כאלה. בדורות הייסוד (דורות יבנה) ניסו חכמים, בראשותו של הנשיא, ליצור מסגרת של פסיקת הלכה ולכפות על הציבור, כמו גם בתוך בית המדרש, הכרעות מידיות וברורות. לשם כך פעלה מערכת ענישה (נידוי, מלקות), וזו שימשה גם כאמצעי הרתעה, וענישה כאחד.
פסיקה היא אחת הדרכים הפתוחות לפני העילית בבואה לצמצם את חסרונותיה ואת נזקיה החברתיים של המחלוקת. מגמת הפסיקה הובילה להתנגשויות "טראומתיות" אחדות וניטשה לאחר דור יבנה, כנראה מחוסר ברירה. מכאן ואילך מדווחים חכמים רק על פסיקות מעטות במחלוקות, והם מכריעים רק בנושאים עקרוניים, בתקנות ציבוריות בעלות השלכות כלליות ובמקרים שנדרש בהם שינוי מההלכה הרגילה. עם כל זאת נעשו מאמצים לצמצם את ההשלכות המסוכנות של המחלוקות. ניכר מאמץ להמעיט מחשיבות המחלוקת ולהציג תדמית מלוכדת וחברית ("אלו ואלו דברי אלוקים חיים"). תיאור המחלוקות כתופעה חיובית ורצויה, אף היא אחת הדרכים למזער את התופעה, ולהפכה מִסַּכָּנָה בכוח ליתרון בפועל. אין ספק שחכמים מלאחר דור יבנה מטפחים ומפתחים אידאולוגיה ונוהגים חברתיים של תרבות מחלוקת פלורליסטית.
איננו באים לטעון כי ההכרעה האידיאולוגית בדבר "פלורליזם מוגבל" נבעה מסיבות חברתיות, היא באופיה אידיאולוגית (או גם אידיאולוגית). אך ודאי שהיא השפיעה על נוהגיה של חברת העילית ותרמה לחוסנה. עם כל זאת היה הפלורליזם מוגבל, ודעות ואישים שחרגו מתחום ההסכמה הרחבה נדחקו מחוץ למערכת.<sup class="footnote-marker">164</sup><i class="footnote">כמו רבי (?) יעקב דמן נבוריא, שהואשם כמין, אף ש"מינותו" לא פורשה. ראו עיר-שי, יעקב.</i>
בחיי היום יום נוצר תהליך בלתי רשמי של פסיקת הלכה, לא רק על ידי מוסדות רשמיים אלא על ידי הציבור או הלומדים והחכמים (ירו', יבמות פ"ז ה"א, ח ע"א; תוס', תרומות פ"ג הי"ב ועוד מקורות רבים). כל חכם פסק הלכה לתלמידיו, והשפיע על סביבתו בעצמתו הכריזמטית. אך לא מצינו עדויות לכך שחכמים דחפו, או עודדו הכרעה שיטתית במחלוקות.<sup class="footnote-marker">165</sup><i class="footnote">הביטוי העיקרי לפסיקת מחלוקות הוא 'נמנו וגמרו' או 'נמנו ורבו'. כלומר באסיפת החכמים הגדולה (לדעתנו זו הסנהדרין שלאחר החורבן), התקיימה הצבעה. מינוח זה מופיע קרוב לארבעים פעם. זו עדותו להכרעות, אך ההכרעות הן מעטות בהשוואה לאלפי המחלוקות הקיימות. ההכרעות הו בנושאים בעלי חשיבות לאומית כללית, אך גם במקרים פריפריאליים, תיאורטיים ותיאולוגיים. </i> זו גם הסיבה לכך שניתן למצוא בספרות החוץ-תלמודית (התרגום המיוחס ליונתן, ברייתא דנידה וכתבים דומים) דעות והלכות שנדחקו מספרות ההלכה התלמודית. ההלכה הייתה מגוונת ביותר והיו בה דעות שונות, בהרבה נושאים. למרות היעדר מוסד סמכותי התחולל תהליך בלתי רשמי ובלתי פורמלי של פסיקת הלכה. דעות שונות וחיבורים מסוימים נדחקו מהקנון ההלכתי. תרומה מכרעת לכך תרמו גאוני בבל. הגאונים בחרו בדרך חדשה של כתיבה סמכותית. לא עוד שימור המחלוקת אלא הכרעה כמעט בכל המחלוקות. למרות היעדר כל סמכות פורמלית הפסיקה התקבלה ברובה. הדיון על תהליך הפסיקה בתקופת הגאונים כבר אינו שייך לענייננו. מן הראוי להדגיש שאנו עסקנו בהכרעה בחילוקי דעות בשעתן בין גורמי כוח חיים וקיימים, ואילו פסיקת ההלכה המאוחרת יותר מתייחסת למחלוקות עבר בין אישים שהם ותלמידיהם כבר עברו מן העולם.
מבחינה תיאולוגית נשמרה המסגרת התיאורטית של בית דין מרכזי מכריע וזאת משקפת הדרשה שהבאנו "'ובאת', לרבות בית דין שביבנה..." (ספרי דברים קנג, עמ' 206). אבל בפועל זכות זו לא מומשה. ברם, כמובן שאין זו הדעה היחידה. לעיל ציטטנו "אמר רב יוסף, תא שמע מצאן זקן ממרא אבי פגי והמרה עליהן, יכול תהא המראתו המראה? תלמוד לומר: וקמת ועלית אל המקום, מלמד שהמקום גורם" (סנהדרין פח ע"ב). אם כן דין זקן ממרא איננו חל, באופן מוחלט, מחוץ לירושלים.
בתולדות ישראל אירע מהלך מפתיע. אחרי תקופת התלמוד, כאשר כבר לא היה מוסד מרכזי סמכותי שיש לו סמכות דתית. דווקא אז, בתקופת הגאונים, החלה מדיניות של פסיקה מסיבית. ובתקופה זו רוב המחלוקות הוכרעו. מאז קיימת בעם ישראל תפישה דתית של צורך להכריע. נכתבו חיבורים רבים שעיסוקם פסיקת ההלכה, ובהם המחלוקת כבר מטושטשת. דוגמה לכך פירוש הרמב"ם למשנה המפרש מחלוקות ובדרך כלל מעיר והלכה כפלוני. בחיבורו משנה תורה המחלוקת כבר נדחקת מהזיכרון.
<u>מסקנה</u>
דין זקן ממרא משקף אידיאולוגיה דתית של הכרעה במחלוקות, ומדגים את היעדר הסובלנות למחלוקת. במהלך דיוננו נציע שהמשנה הראשונה העוסקת בזקן הממרא (פי"א מ"ב), הייתה קשורה לברייתא המספרת שמתחילה לא היו מחלוקות בישראל (תוס', חגיגה פ"ב ה"ט; סנהדרין פ"ז ה"א ומקבילות). זו אותה אידיאולוגיה של הכרעה. איננו יודעים מתי נוצרה והתגבשה אידיאולוגיה תיאורטית של מיעוט מחלוקות. האם תפישה זו התגבשה כבר בימי הבית או רק בדור יבנה? אבל מן הסתם לא נוצרה מאוחר יותר, שכן מאוחר יותר כבר התגבשה אידיאולוגיה אחרת של תרבות מחלוקת. גם החכמים המתדיינים על פרטי ההלכות בדיני זקן ממרא הם מדור אושה (רבי מאיר, ר' יהודה ובני זמנם), ומשמע שההלכות העיקריות עוצבו לפני דור אושה.
ניתן לשער שזו תגובה דתית תיאולוגית ואוטופית למצב של מחלוקות כיתתיות ופילוג. חכמים מציגים מודל של הכרעה אותו הם מייחסים לסנהדרין גוף שהיה קיים אי שם בעבר, אך במציאות זמנו, (או זמנם?) לא היה כלל מסוגל לבצע תפקידי הכרעה כאלה. קשה להניח שבימי הבית היו מייחסים לסנהדרין או לבית הדין המרכזי את העוצמה המתוארת כאן. לו כך היו חז"ל נוהגים, היו מוסרים את עצמם ואת תורתם להכרעתו של גוף עוין שלא הם שלטו בו. סביר שאחרי החורבן כאשר חכמי דור יבנה חשו שההנהגה בידיהם, הם שאפו לבסס את המסורות שבידם ואף להגיע להכרעות במחלוקות הפנימיות. בתנאים אלו מתפתחת זמנית אידיאולוגיה של הכרעה. כאמור אידיאולוגיה זו ננטשה נוכח המציאות של המשך המחלוקות הפנימיות והנזקים שגרמו ההכרעות ללכידות של בית המדרש. אולי גם מחלוקות חיצוניות עם מינים אילצו את החכמים שלא להעצים מחלוקות פנימיות בתוך בית המדרש במגמה לא להרבות את מספר ה'כופרים'. אבל בספרות יש הד בעיקר לקשיים הפנימים.
כפי שהראינו בעקבותיו של לייבזון, דור יבנה מתאפיין בנסיונות של הכרעה במחלוקת. כמה עשרות סיפורים, כולם מדור זה, משקפים אותה מגמה. המפורסמים שבהם הם ההכרעה על עיבור החודש ומחלוקת רבן גמליאל ורבי יהושע בעניין זה ובעניין נוסף אחר. וכן המחלוקת על תנורו של עכנאי ומחלוקות נוספות.
ואכן מסכת הוריות שנביא להלן מציגה עמדה זו במפורש. לאחר החורבן, הסנהדרין ספק קיימת,<sup class="footnote-marker">166</sup><i class="footnote">ראו שפירא, סנהדרין, וראו המבוא לעיל. </i> ואם היא פעלה היה זה במקרים נדירים בלבד. בפועל נקבעה מדיניות של אי נידוי בבית המדרש ובמפורש "נמנו באושא שלא לנדות זקן רבי יעקב בר אביי בשם רב ששת נמנו באושא שלא לנדות זקן" (ירו', מועד קטן פ"ג ה"א, פא ע"ד). אם כן חכמים עצמם בעצם מתארים את תפישת זקן ממרא כתיאורטית, ומעניקים את הסמכות לגוף שבעצם לא היה קיים.
אנו משערים שבדור יבנה גובשה גם האידיאולוגיה של תפישת זקן ממרא. לפי תפישה זו צריך וראוי להכריע במחלוקות, והגוף המרכזי, יהא כינויו אשר יהא, מוסמך להחליט והכרעתו מחייבת. בפועל אי אפשר היה להוציא את הזקן הממרא למוות, אך הסתפקו בנידויו או בעונש אחר. נוצרה אוטופיה של עונש חמור, שרק 'מסיבות טכניות' אי אפשר היה ליישמן. רשאים אנו לנחש שגם אם היה בידי חכמים להוציא להורג את הזקן הממרא, היו נמנעים מלהשתמש בעונש זה. אך בתנאים של דור יבנה הם נתלו באותן סיבות 'טכניות' כמו היעדר מקדש, היעדר סמכות מטעם הרומאים ואולי סיבות נוספות.
במהלך הדיון במשניות העוסקות בזקן ממרא נראה שלפנינו מערכת מגובשת מבחינה אידאית אך כוללת סתירות פנימיות בטקסט. היא מורכבת מעיבוד אידאי למקורות קדומים שעסקו בתיאור אוטופי של העבר והעתיד.
משנת זקן ממרא מציגה אפוא דרישה לחברה שיש בה היררכיה והחלטות, ובאופן טבעי נפגעת זכותו של הפרט לשמור על עמדותיו העצמאיות. אין בה מקום לחירות מצפונית. עם זאת בניגוד לחברות אחרות בעולם, רק בשלב ההחלטות והביצוע, הרוב (בלשון אחרת המוסד כמוסד) הופך לסמכותי וכל יכול. בשלב הדיון חופש הדעות רב וכל חכם נדרש להביע את דעתו האישית. ככל שהנושא חשוב יותר, כך מציגה האידיאולוגיה של חז"ל יותר פתיחות דעת. הספרות מציגה מודל דיונים שבו התלמיד מחווה דעתו ראשון כדי שלא יפחד מדעת הקהל או ממוריו (כך בדיני נפשות). יותר משיש כאן הנחיה מעשית, יש כאן ביטוי אידאי, שכן בפועל לא נדונו דיני נפשות. ההכרעות החשובות היו דווקא בנושאים היום יומיים ובתחום זה היה יתרון מובנה לרב ולראשי החבורה.
תקופתו של רבי יהודה הנשיא היא התקופה הסמכותית ביותר בבית המדרש התנאי. אנו מסיקים זאת מתוך התיאורים על מעמדו של רבי עצמו, ועל כך שהוא זה שמינה את החכמים (הזקנים).<sup class="footnote-marker">167</sup><i class="footnote">ראו להלן דיוננו בנושא הסמיכה פ"א מ"ג.</i> והנה על ימיו מסופר: "אמר רב: אנא הואי במנינא דבי רבי, ומינאי דידי הוו מתחלי ברישא.<sup class="footnote-marker">168</sup><i class="footnote">אמר רב: אני הייתי במנין של בית רבי, וממני היו מתחילים.</i>והא אנן מתחילין מן הגדול תנן! – אמר רבה בריה דרבא, ואיתימא רבי הלל בריה דרבי וולס; שאני מניינא דבי רבי, דכולהו מנינייהו מן הצד הוו מתחלי" (מניינו של בית רבי שונה שאת כל המניינים החלו מהצד – בבלי, סנהדרין לו ע"א). בבית דין זה שאפיינו אותו ריבוי סמכות נהגו לאפשר לתלמידים להביע דעתם ראשונים. גם אם המחווה לא השפיעה על האופי הסמכותי, וגם אם כל התיאור של רב מופרז (בעצם אין סיבה לפקפק בו), עדיין יש בכך הצהרה של פתיחות.
יתר על כן אין במערכת היהודית ענישה על הבעת דעות. מי שדעתו נדחתה ('הפסיד'), איננו נזוק ואיננו נפגע מעמדת המיעוט שבה נקט. אין דיבור על צורך בהתנצלות, או הבעת חרטה. זאת בניגוד מוחלט לחברות אוטוריטטיביות מאז ומעולם. גם בפועל אין סיפורי נזיפה ופגיעה כאלה. ייתכן שבפועל היו מעין התחשבנויות שלאחר מעשה, וחכם שנאבק על עמדתו 'יתר על המידה' מן הסתם זכה לתגובה כלשהי (מנעו ממנו מינוי לאב בית דין). אבל היעדר מסורות מעין אלו גם הוא יש בו מסר של פתיחות.
בפועל בדור יבנה נקטו לכל היותר בסנקציה של נידוי והרחקה מבית המדרש. אי אפשר היהלמנוע מהרב להמשיך ללמד את חבורתו, וההרחקה מבית המדרש הייתה במידת מה וירטואלית ועקרונית בלבד. שהרי בפועל ממילא לא השתתף כל חכם בבית המדרש בכל יום.
דיני זקן ממרא משדרים ותובעים סמכות, יש ציפיה מהיחיד להפסיק ללחום על עמדתו. ועם זאת מותר לו להחזיק בדעותיו. אסור לו להורות אותה ברבים ולהלן נראה שעל כל פנים מותר לו להחזיק בדעותיו. אדרבה המסורת מצפה ממנו להמשיך להחזיק בדעתו כפי שעולה מסיפור עקביא בן מהללאל. גם סיפור נידויו של רבי אליעזר משקף טראומה והערצה לרבי אליעזר. קשה להאמין שספרות בית המדרש מדברת נגד עצמה. היא משדרת כבוד לאיש שנהג, על פניו, שלא לפי ההלכה. יתר על כן במשנת כלים מתברר שסתם המשנה כרבי אליעזר, דעתו אפילו לא נדחתה מבית המדרש, למרות מעשה הנידוי. לפי הבבלי רבי אליעזר מת בנידויו, לפי הירושלמי משמע שנידויו נמוג או הסתיים בדרך כלשהי. על כל פנים ההערצה אליו לא פחתה למרות נידויו (אפילו במסורת הבבלית).
במקום שאתה מוצא את חוזקה של ההיררכיה, את עוצמת הסמכות, אתה מוצא גם את האוטונומיה של היחיד. הסמכות נתונה רק לקבוצה, ולא לכל קבוצה אלא לסנהדרין בלבד. הסנהדרין מצידה היא גוף שמרכזו במקדש ומחוצה לו היא הייתה נטולת לגיטימציה ובעלת סמכויות מקוצצות, ועוצמה פחותה. בפועל, כפי שכתבנו בתחילת המסכת, בימי בית שני לא פעלה הסנהדרין. חכמים של אז (הפרושים) ודאי לא קידשו את סמכותה. מן הסתם הם ראו בה גוף פסול בגלל הרכבו.
דרך צמצום נוספת של אידיאל הסמכות מצויה בגמרא: "תנו רבנן: 1. זקן ממרא אינו חייב אלא על דבר שזדונו כרת ושגגתו חטאת, דברי רבי מאיר. 2. רבי יהודה אומר: על דבר שעיקרו מדברי תורה ופירושו מדברי סופרים. 3. רבי שמעון אומר: אפילו דקדוק אחד מדקדוקי סופרים" (בבלי, פז ע"א). ההסבר של רבי יהודה מצוי במשנה, ובו כל דבר סופרים נתון תחת דין זקן ממרא. אבל רבי מאיר מצמצם מאוד את המקרים לדברי תורה בלבד. ולמעשה מוציא מכלל זקן ממרא את רוב המחלוקות הגורליות שפילגו את בית המדרש לדורותיו.
אותן מחלוקות שהיו עילה לנידוי אינן הולמות את ההגדרה של "דבר שעיקרו מדברי סופרים ..." או את ההגדרה של רבי מאיר. זאת ועוד, חלק מהמחלוקות שהיו עילה לנידוי לא היו קשורות לעשיית מעשה אלא ללימוד בלבד (כגון המחלוקת על תנורו של עכנאי, העמדות ההלכתיות של עקביא בן מהללאל ועוד). המקרים של הנידוי אינם הולמים אפוא את התיאוריה של זקן ממרא, ומבטאים תפישה שונה בנוגע לשאלה מתי מפעיל הרוב את כוחו ואוכף את החלטותיו.
כנגד זה מצויות גם מגמות הרחבה. כגון: "והאיש אשר יעשה בזדון, אשר לא שמע מפי בית דין ומורה. אשר יעשה על מעשה הוא חייב ואינו חייב על הוריה. בזדון, על זדון הוא חייב ואינו חייב על שגגה. לבלתי שמוע, ולא שומע מפי שומע" (ספרי דברים קנה, עמ' 207). אם כן יש זקן ממרא שהוא מי שהורה מדעתו. זו הגבלה חמורה על חופש היצירה. היא משקפת מגמת מיעוט ולא שמענו על חכם שנחשד בכך. אם הורה או לימד היה זה על פי מה שהבין ושמע בדרך זו או אחרת. אך המגמה הסמכותית עולה כאן בצורה חריפה. היא מצטרפת למגבלות של 'תלמיד לא יורה' נושא בו דנו במקומו (להלן פ"ג מ"א).
<u>תפישות אחרות של סמכות</u>
משנת סנהדרין מציגה תורה ותפישה של סמכות. נושא זה עולה בשתי מקבילות נוספות. האחת משנת יבמות והשנייה במסכת הוריות. שני קטעים אלו נידונו ויידונו כמובן כל אחד במקומו, לפיכך נסתפק כאן בסיכום הדברים.
<u>משנת יבמות</u>
משנת יבמות' היא משנה בודדת במסכת יבמות העוסקת בעקיפין בנושא סמכות בית הדין. ממנה יוצא שלבית הדין אין אחריות על פסיקתו, והליכה בעקבות פסיקת בית הדין, איננה פוטרת את היחיד מאחריותו האישית. במקרה זה נאלצים אנו לברר במעט את פרטי המשנה שכן המסקנות המפתיעות מתבררות רק מן הפרטים. עם זאת לא נציע כאן פרשנות מלאה למשנה, את פרשנותינו המלאה פרסנו בפרושינו למסכת יבמות. במשנת יבמות נדונה השאלה באישה שבעלה הלך למדינת הים ונפטר, התחתנה בשנית ובעלה הופיע (יבמות פ"י מ"א ומ"ב):
1. האשה שהלך בעלה למדינת הים ובאו ואמרו לה מת בעליך וניסת ואחר כך בא בעלה
א. תצא מזה ומזה. ב. וצריכה גט מזה ומזה, ג. ואין לה כתובה ד. ולא פירות ה. ולא מזונות ו. ולא בלאות לא על זה ולא על זה. ח. אם נטלה מזה ומזה תחזיר. ט. והולד ממזר מז ומזה י. ולא זה וזה מטמאין לה יא. ולא זה וזה זכאין לא במציאתה ולא במעשה ידיה ולא בהפרת נדריה יב. היתה בת ישראל נפסלה מן הכהונה ובת לוי מן המעשר ובת כהן מן התרומה יג. ואין יורשים של זה ויורשים של זה יורשים את כתובתה. ואם מתו אחיו של זה ואחיו של זה חולצין ולא מיבמין. רבי יוסי אומר כתובתה על נכסי בעלה הראשון. רבי אלעזר אומר הראשון זכאי במציאתה ובמעשה ידיה ובהפרת נדריה רבי שמעון אומר ביאתה או חליצתה מאחיו של ראשון פוטרת צרתה ואין הולד ממנו ממזר ב. <u>ואם ניסת שלא ברשות מותרת לחזור לו</u>.
ג. ניסת על פי בית דין, תצא ופטורה מן הקרבן. לא ניסת על פי בית דין תצא וחייבת בקרבן. יפה כח בית דין שפוטרת מן הקרבן.
ההבדל בין 'נישאת ברשות בית דין' ל'נישאת שלא ברשות בית דין' הוא אך ורק בעניין הקרבן. סמכות בית הדין מועילה לפרט אחד בלבד – היא פטורה מקרבן. אם נישאת על דעת עצמה חייבת בקרבן. אבל בשני המקרים האחריות עליה וכל הנזקים חלים עליה. מפתיע במיוחד הוא שהיא איננה זכאית לכתובה אפילו מבעלה השני. הרי בעלה השני שותף מלא להחלטה שלה להינשא בשנית. היינו מצפים שיהא שותף גם לסיכון בכך שיתחייב בכתובתה. ולפחות שההיתר של בית הדין יזכה אותה בכתובה (ויחייב אותו) אך מתברר שכל האחריות נותרת עליה.
הקרבן הוא כמובן מרכיב חשוב. מבחינה דתית הוא החובה העיקרית והדרך למחילה. אבל כדאי גם לזכור שבימי חכמים הוא חובה תיאורטית שכן בית המקדש אינו קיים. הפטור מקרבן (למי שנישאת על פי בית דין) יש בו שחרור מאחריות דתית, והוא מתאים למשנת הוריות לפיה העושה על פי בית דין איננו חייב קרבן כשוגג (בית הדין חייב בקורבן), ובמקרה זה שביבמות גם בית הדין איננו חייב בקורבן. בכך נבדלת משנת יבמות ממשנת הוריות.
בסוף משנה א ביבמות מבחין רבי שמעון בין 'נישאת ברשות בית דין' ל'נישאת שלא ברשות בית דין'. כפי שנראה קרוב להניח שלדעת חכמים בשניהם הדין שווה, או שחכמים כלל אינם עוסקים באפשרות שנישאה על פי בית דין, וכפי שנראה הפירוש הראשון נתמך ממשנה ב והבבלי מהלך בו במפורש.
רבי שמעון חולק על המשפט הפותח של המשנה "תצא מזה ומזה". מעשה שעושה האישה מכוח השמועה "שלא ברשות" ולא כמעשה בית דין אין להטיל עליו את מכלול הקנסות. היא רשאית לחזור לבעלה כשוגגת שלא עשתה מעשה רשמי. מדבריו של רבי שמעון וממשנה ב בהמשך מסתבר שאכן קיימות שתי מערכות לקידושין ונישואין. האחת פרטית ומשפחתית והאחרת רשמית – מעשה בית דין, ואם מדובר במערכת הראשונה חולק רבי שמעון על הסתמא. עמדתו של רבי שמעון ביחס לממזר קשורה כמובן בעמדתו ביחס לטעות. אם מוחלים לה על הטעות שעשתה בתום לב – אי אפשר לחייב את הוולד בממזרות, עונש מרבי על לא עוול בכפה של אמו.
גישתו של רבי שמעון נובעת מכך שמעמד האשה שנישאת על פי בית דין חמור יותר מאשר אם נישאת על פי עצמה. אם נישאת על פי עצמה עומדת לזכותה ההנחה האפשרית שמעשיה נבעו מחפזון וטעות. דווקא הפנייה לבית הדין הופכת אותה לעבריינית חמורה יותר, ההחלטה של בית הדין איננה מסייעת לה, אלא מזיקה. בפועל הנזק הדתי הופך להקלה במקרה שנישאה על דעת עצמה. אין אלו נישואין של ממש ולכן רשאית לחזור לבעלה הראשון.
אפשר גם לפרש שהמשפט "ואם נשאת..." איננו המשך דברי רבי שמעון אלא הוא לכל הדעות. שתי האפשרויות והפתרון האמוראי המוצג להלן מוצגים בטבלה. להלן, בפירוש משנה ב, נראה שהאפשרות הראשונה היא הפירוש היחיד האפשרי, אלא אם כן משנה ב חולקת על משנה א. גם הבבלי (פז ע"ב) פירש לפי האפשרות הראשונה.
במסורת האמוראית מצינו גם הלכה למעשה את המקרה הנדון במשנתנו על המחלוקת הכרוכה בו: "אתא עובדא קומי דרבנן דתמן. אמרין ליה לית אתנו. קם אבא בר בא ולחש לה גו אודנה, אמר לה, בחייך, הב לה גט מספק. קמו תלמידוי דרב ומחוניה. אמר, ערקתא יקד וספסלה יקד. שמואל אמר, תמן הוינא ולא ערקתא יקדת ולא ספסלא יקדת אלא אבא הוא דלקה, וקם לה. אתא עובדא קומי רבי אימי, אמר ליה, אין בריא דהיא שריא לך, אלא תהא יודע דבניה דההוא גברא ממזירא קומי שמייא. והוה רבי זעירא מקלס ליה דו מקים מילתא על בררה" (ירו', פט"ו ה"ד, טו ע"א – בא מעשה לפני חכמים של שם [חכמי בבל], אמרו לו [לבעל הראשון] אינך אתנו.<sup class="footnote-marker">169</sup><i class="footnote">כלומר, מותרת לשני. </i> קם אבא<sup class="footnote-marker">170</sup><i class="footnote">אבא – אביו של שמואל. </i> ולחש לאוזנו: בחייך, תן לה גט מספק. קמו תלמידיו של רב והיכוהו. אמר<sup class="footnote-marker">171</sup><i class="footnote">אלו דברי מספר הסיפור. </i> השוט בער והספסל נשרף. שמואל אמר, הייתי שם ולא השוט בער ולא הספסל נשרף אלא אבא הוא שלקה, וקם לו. בא מעשה לפני רבי אימי, אמר לו, אם ברור לך שהיא מותרת לך [לבעל השני, תתחתן עמה] אלא תהא יודע שבניו של אותו האיש [הגבר הנושא אותה בנישואים שניים אלו] ממזר לפני השמים. והיה רבי זעירא משבח אותו שהוא מעמיד דבר על בוריו). רב פוסק בפשטות שהנישואים לשני כשרים, שכן נעשו לפי ההלכה, ולשיטתו הגבר הראשון כאילו איננו. לכן הבן מהגבר השני איננו ממזר, והיא אשתו של השני.
אביו של שמואל מקבל את ההלכה אך דורש גט מספק, מציע לראשון בלחש לתת גט מכל מקום, שהרי הוא (השני) ודאי אינו יכול לקבלה, ולפחות מכאן ולהבא לא יהא בכך חטא, וחכמים נזעקים להלקות את אבא בר בא, אביו של שמואל, שכן יש בדבריו הטלת ספק בכשרות הנישואים לשני. השמועה אומרת שבית הדין עלה כביכול בלהבות בשל מעשה המלקות. דווקא שמואל בנו של אבא בר בא מודה שאביו לקה ואילו העולם לא נזדעזע. או בלשוננו, אביו לקה בצדק שכן נהג שלא כהלכה. רב אימי מניח שהוולד ממזר כרבי עקיבא, ורבי זעירא משבח שעה 'זו' (לא ברור את מי הוא משבח, את רב אמי או את רב). יש להדגיש שרב אמי מעביר את ההחלטה לבעל, הוא אחראי על בירור העובדות והוא זה שיקבע (במעשיו) את מעמדו הדתי של הבן. לפי דרכו של רב הדיין יוצר מציאות שהיא "פיקציה משפטית": הגבר הראשון איננו קיים באופן משפטי, אף על פי שהוא חי ונושם לפנינו.
אגב אורחא! מעבר לבירור ההלכתי, הסיפור מעניין מצדו הפולקלורי. המספר מסיים את הסיפור במעשה נס ומביע בכך הזדהות עם אבא, החכם הנערץ, ואולי גם עם דעתו. דווקא שמואל בנו של 'אבוה דשמואל' מכחיש את הנס ומעיד כיצד סיפורי אגדה נוצרים על בסיס שאינו איתן.
אשר לצד ההלכתי. ברור שרב חולק על המשנה, הוא מתיר לה להישאר אצל בעלה השני והוולד כשר (בעלה הראשון כאילו מת). לא נאמר במפורש האם במקרה זה מדובר במקרה שנישאה ברשות או כשנישאה שלא ברשות. הדעת נותנת שמדובר בכגון שנישאה ברשות, ויש בכך נטילת האחריות על ידי בית הדין על השגיאה. הבבלי (פח ע"א)<sup class="footnote-marker">172</sup><i class="footnote">השוו בבלי, כריתות יא ע"ב, המניח בפשטות שמדובר בעדות עד אחד, על בסיס סוגייתנו. </i> מצמצם את מחלוקתו של רב על המשנה. לדעתם רב מפרש את המשנה בכגון שנישאה על פי עד אחד, אבל אם נישאה על פי שני עדים לא תצא. הגמרא אומרת שבני בבל צחקו על הלכה זו, אבל לפי הירושלמי אכן זו עמדתו של רב. אם הנישואים נעשו כהלכה (לפי הנתונים שהיו בשעת הנישואים) הרי שהם תקפים, ומעשה בית דין הוא תמיד מעשה נאות. אם נישאה על פי עד אחד, תוקף בית הדין חלש יותר. הבבלי מרכך בכך את חידושו של רב ומעמידו בשני עדים בלבד (כאשר הכרעת בית הדין מבוססת). גם הירושלמי שם מפרש את המשנה בעד אחד (טו ע"א), אם כי לא נאמר שם שזו היא עמדתו של רב. דרכו של רב היא פיקציה משפטית במיטבה. המערכת המשפטית מתכחשת למציאות ויוצרת מציאות וירטואלית משלה.<sup class="footnote-marker">173</sup><i class="footnote">ראו עוד בפירושנו למסכת יבמות פט"ו מ"ד. </i>
בפירושנו למסכת יבמות נמשיך לדון במשנה זו.
אם כן, לדעת רבי שמעון, כוח בית דין אינו משחרר את היחיד מאחריות מוסרית למעשהו אלא להפך, הוא הופך את טעותו של היחיד שהוא בבחינת שוגג למעשה בזדון.
ברייתא מקבילה לנושא שלפנינו היא: "כל עריות שבתורה אין צריכות הימנו גט, חוץ מאשת איש שניסת על פי בית דין" (בבלי, צא ע"א; צד ע"ב).<sup class="footnote-marker">174</sup><i class="footnote">ירו', י ע"ג; סוטה פ"א ה"ב, טז ע"ד; דרך ארץ רבה, פ"א, עמ' רסו.</i> הבבלי מסביר את הברייתא כדברי רבי שמעון: "רבי שמעון אומר: עשו בית דין בהוראתן – ככוונת איש באשה [ובעיא גט],<sup class="footnote-marker">175</sup><i class="footnote">"בעיא גט" חסר בכ"י רבים וככל הנראה לא היה לפני רש"י. ראו מכון התלמוד הישראלי לאתר, עמ' שלו הע' 100. </i> על פי עדים – כשלא בכוונת איש באשה [ולא בעיא גט]" (שם). מעשה בית דין מחייב משפטית הוא מעשה בכוונה מודעת, ולכן הוא גם מחייב גט. לעומתו המעשה הפרטי הופך לשגגה ואינו מחייב. המסורת נמסרת בשם תנאים, אך אין לה מקבילה תנאית ויש לראות בה מסורת אמוראית המהלכת בשיטה הקרובה לזו של רב, אך חולקת עליה בפרטים. מעשה בית הדין משחרר את היחיד מאחריות ואין אלו נישואי ערווה, אך חייבת גט מהראשון, ואולי אז תהיה גם מותרת לשני. ייתכן שגרסה זו השפיעה על תביעתו של אביו של שמואל במעשה הירושלמי שיצוטט להלן.
נישאה בטעות על דעתה או על דעת בית דין
רבי שמעון ותנא קמא חלוקים במהות הסמכות של בית הדין לעומת האוטונומיה של האדם על מעשיו. לדעת חכמים בית הדין נוטל אחריות חלקית על המעשה, האשמה עליו, והוא משחרר את האישה מקרבן חטאת, אבל תצא מזה ומזה והבן ממזר. לדעת רבי שמעון בית הדין הוא גוף יועץ, האחריות הבלעדית היא על האישה, ולכן גם אם בית הדין התיר את נישואיה תצא ותביא קרבן. מעמדה קשה יותר, שכן חטאה הוא במזיד. אם נישאה על דעתה, החטא קיים, אך דינה כשוגגת.
מבחינת התפתחות ההלכה לפנינו שלב מעניין של התגבשות סמכות בית הדין. מלכתחילה קבעה ההלכה את הדין, אך לא נטלה אחריות על ההכרעה. בשלב שני (בסוף ימי התנאים) בית הדין נוטל אחריות על ההכרעה, ואם התברר שטעה הרי שהוא משנה כאילו את המציאות ויוצר פיקציה משפטית (מציאות וירטואלית). זו עדות לעצמה הרבה שבית הדין מייחס לפסיקתו. עם זאת, בציבור החכמים לא קיבלו הכול את ההבחנה שבין סמכות בית הדין לבין "סמכותה" של המציאות.
<u>משנת הוריות</u>
במסכת הוריות ובעיקר בפרק הראשון נדון במפורט מצב אחר שבו מגיעה שאלת הסמכות לבירור. לא נוכל במסגרת זו לברר במפורט את העולה מפרק שלם בהוריות ונסתפק בסיכום ובהפניית הקורא לפירוש המסכת. נסכם את העקרונות העולים ממסכת הוריות הנוגעים לענייננו. בתורה מדובר על חטא שחוטאים בשוגג: יחיד כהן גדול, נשיא וציבור. חז"ל פירשו:
1. ציבור הוא בית הדין המרכזי, ובית הדין מביא חטאת על ההוראה בשוגג. (פ"א מ"ג), והיחידים שעשו כדבריו פטורים משום שהם נשענים על החלטת בית הדין. אין לכך מקבילה לא במשנת כתובות, שבה בית הדין טעה במפורש (ויודע על כך בדיעבד), ולא במשנת סנהדרין (שבה אין מדובר בטעות של בית הדין).
2. כל הדיון הוא בבית הדין הלאומי. המונח 'סנהדרין' איננו נזכר, אך המסכת מתכוונת אליו (בזמן הבית). כמה משפטים במסכת הובנו על ידינו כמתייחסים לסנהדרין של ימי בית שני. לתפישתם של חכמים סנהדרין זו איננה לגיטימית, איננה מחייבת, וטעויותיה הן כטעויות של יחידים.
3. יחיד סתם שפעל פי הוראת בית דין פטור מקרבן חטאת.
4. יחיד ידען שיודע (סבור) שבית הדין טעה, וקל וחומר אחד מחברי בית הדין, שסבור שבית הדין טעה, אסור לו לסמוך על בית הדין. אלא צריך לפעול לפי הבנתו ומצפונו. מאוחר יותר צומצמה חריגה זו לתלמיד ידען במיוחד.
5. מעבר לכל זה דמותו של בית הדין במסכת הוריות מעוררת פקפוק. בית הדין טועים בנושאים שהם עיקר תורה, הם עשויים לטעות ולומר שאין נידה בתורה, או החלטות אבסורדיות דומות. על כך אינם חייבים בקורבן, אך הם עשויים לטעות בו. קשה להאמין שכך תיארו חכמים את בית הדין הלאומי.
ההלכה הרביעית סותרת בבירור את דין זקן ממרא. לא רק שהזקן איננו צריך לציית אלא להיפך אסור לו לציית, ואם ציית חייב קרבן חטאת. לא ניכנס במסגרת זו לפרטים. אך ברור שלפנינו גישה הפוכה מזו של תפישת הסמכות במשנת סנהדרין. לפחות בתוך שכבת החכמים נשמרת אוטונומיה ואחריות אישית מלאה. זו גישה שהיום היינו מגדירים אותה כאנרכיסטית. אמנם היא מוגבלת לאלה ששייכים לעולם בית המדרש. סתם אדם אפילו איננו בבחינת תלמיד. ברם אדם הוא המגדיר את עצמו. במשנה אין כל הגבלה, אך בתוספתא מתחיל תהליך של צמצום ההגדרה. אבל עדיין היחיד מחליט על מעמדו.
הסעיף הראשון סותר את משנת יבמות. היחיד שסמך על הוראת בית הדין פטור מכל אחריות. אך הדבר מוגבל לבית הדין המרכזי. ולא לבית דין מקרי מקומי כמו במשנת יבמות.
<u>סיכום תפישת הסמכות</u>
אם כן לפנינו מספר נתונים שניתן לסדרם בסדר כרונולוגי:
א. בימי הבית בוודאי לא הייתה תפישה של קדושת הסמכות. אם היא הייתה הרי שלא יוחסה לסנהדרין של זמנם.
ב. בדור יבנה קיימת מדיניות של כפיית סמכות במחלוקות. דין זקן ממרא הוא ניסוח אידאי של תפישה עקרונית זו, בצורה מופרזת תיאורטית (ברמה עקרונית ובלתי מעשית).
ג. תפישת הסמכות עולה ממקורות נוספים.
ד. לאחר דור (דורות) יבנה מתפשטת תפישה של אי הפעלת הסמכות הלכה למעשה. אין בכך נסיגה מהעיקרון המופשט של סמכות, אלא מביצועה בתנאים של חיי המעשה.
ה. מסכת הוריות משקפת תפישה של אוטונומיה ואחריות אישית (כפירה בסמכות מוסדית). היא מבטאת את השלב ההיסטורי האחרון תוך הפיכת המצוי (היעדר היכולת לכפות) לרצוי (אוטונומיה ואחריות אישית). אפשר גם שמשנת יבמות צמחה מהמציאות הקדומה של ימי בית שני והיא תשובה אידיאולוגית למצב בו הצדוקיות שולטת בסנהדרין (העובדה שהמוסד הלאומי נתפש בעיני פרושים כבלתי ראוי).
<u>ההוראה – הורה לעשות</u>
במהלך הדיון במשניות הפרק (פי"א) עלתה שאלת המושג "הורה לעשות". במסורת ישראל יש למונח זה משמעות אידאית ברורה. הרב מלמד, והציבור מקיים או לא מקיים את מה שלימד. הוראה הובנה כמושג אחר של פקודה שעל יהודי חובה לקיימה. הלימוד הוא כללי ומשאיר מקום לשיקול דעת של היחיד, ואילו ההוראה היא חובה. מאחורי מונח זה מצויה תפישה מורכבת יותר. הרי כל מצווה היא בין אדם לבוראו. האדם מניח כיצד ריבון העולם מצפה ממנו להתנהג. האדם הפרטי הוא זה שמחליט אם לקיים את המצווה, להימנע מלקיימה, או חלילה לחטוא בכוונה. אם אדם טעה בהבנת המצווה הרי שהטעות היא בינו לבוראו, ובורא עולם יחליט כיצד להגיב (עונש, הבנה, עידוד). לפי תפישת ההוראה המקובלת כיום, הוראה שוללת את זכותו של היחיד לפרש לעצמו את המצווה. הפירוש נקבע על ידי החכם שהורה. וליחיד נשאר לבצע או לא לבצע, אך לא בידו לפרש את המצווה.
ההוראה נוטלת את האחריות מהאדם הפרטי במישור נוסף. מעתה האחריות היא על הפוסק, והיחיד משוחרר מאחריות, או כבול לפרשנות של בעל ההוראה. כל אדם גם מחליט כיצד לקבל את ההוראה, בשמחה על שזכה בביטחון, או בביקורת על שנשללה ממנו האוטונומיה, אך עמדתו בנושא בלתי רלבנטית. מונח קרוב הוא 'פסיקה'. זה מונח המחליף את ההוראה, ושולל את האוטונומיה של היחיד. המענה לשאלה כיצד זוכה אדם לסמכות להורות ולפסוק נשאר עמום ולא ניתנה עליו תשובה מפורשת במקורות ישראל. כיום, במדינת ישראל יש לתואר רב משמעות משפטית. אדם זכאי לתואר אם עמד בבינה של מוסד רשמי של מדינת ישרא (הרבנות הראשית). ברם מוסכמה זאת מקובלת רק על חלק מהציבור הדתי. במקביל רבנים 'פרטיים' מעניקים לעמם את הזכות לסמוך רבנים. וכך גם בתפוצות כמובן.
נחזור לתקופת המשנה הותלמוד! לכאורה זכות הפסיקה או ההוראה קשורה לתואר "רבי", תואר פורמאלי שהוקנה ב'מינוי' או 'סמיכה'. לעיל עסקנו במונחים אלו. כיום יש לשני המונחים ('סמיכה', ו'רב') משמעויות מוסדיות, אבל במקורות התקופה אין לתואר כל קשר לזכות הפסיקה ובכלל אין הסבר מי רשאי להורות, מתי דבריו נחשבים לפסיקה, ומתי הם בגדר לימוד תורה. במקורות התנאים והאמוראים נזכרים המונחים 'להורות', 'לפסוק' וכו', אך אין פרשנות ברורה מה משמעותם. ניתן לפרש את המשניות. לפי האפשרות הפרשנית שלימוד שונה מהוראה ושניהם שונים מ'הורה למעשה', או מ'פסק'<sup class="footnote-marker">176</sup><i class="footnote">פסק מופיע בעיקר בהקשרים מסחריים. כאשר הוא קשור לפסק דין הוא מהווה קביעה כמותית בלבד. ראו משנה, כתובות פ"ה מ"ח ופירושנו לה. בבלי כתובות סד ע"ב; קז ע"ב; פסיקתא רבתי כט. פסק במשמעות הלכתית מופיע במקורות בתר תלמודיים אלפי פעמים.</i> אך במקביל ניתן גם לפרש את המשניות גם בהנחה שכל אלו מונחים זהים, ולמעשה אין הבדל בין ללמד, לחוות דעה, לפסוק ולהורות. את המונח 'הוראה' בדק בן דוד ביסודיות.<sup class="footnote-marker">177</sup><i class="footnote">בן דוד, הוריות, עמ' 38-17.</i> על סמך כלל ההופעות הוא הסיק שבמקורות הקדומים הוראה היא למעשה לימוד, ואין בה מימד סמכותי. להורות משמעו ללמד. כגון "רבי ישמעאל בנו אומר החושך עצמו מן הדין פורק ממנו איבה וגזל ושבועת שוא והגס לבו בהוראה שוטה רשע וגס רוח" (אבות פ"ד מ"ד). או "המוליך את החבל בידו לדרכו כשר ושלא לדרכו פסול זה הלך ליבנה ג' מועדות ובמועד שלישי הכשירו לו הוראת שעה" (פרה פ"ז מ"ו). וכן "המכיר את מקומו והשמח בחלקו והעושה סייג לדבריו ואינו מחזיק טובה לעצמו אהוב אוהב את המקום אוהב את הבריות אוהב את הצדקות אוהב את התוכחות אוהב את המישרים מתרחק מן הכבוד ולא מגיס לבו בתלמודו <u>ואינו שמח בהוראה</u> נושא בעול עם חבירו מכריעו לכף זכות (פרק קניין תורה, אבות פ"ו מ"ו).<sup class="footnote-marker">178</sup><i class="footnote">אבות פרק ו הוא מדרש מאוחר ואיננו חלק מהמשנה ראו פירושנו למסכת אבות. </i> בדרך זו מתפרשים רובם המכריע של המקורות. וכן "יכול יהו ישראל חייבים מיתה על ההוראה? תלמוד לומר 'אתה ובניך' 'ולא תמותו'. אתה ובניך' במיתה, ואין ישראל חייבים על ההוראה במיתה" (ספרא שמיני פרק א ה"ו, מו ע"ג). הוראה היא סתם לימוד, והלומד שתוי יין לא עבר עבירה חמורה.
וכן במדרש לעניין זקן ממרא: "1.'האיש אשר יעשה בזדון', אשר לא שמע מפי בית דין ומורה. 2. "אשר יעשה", על מעשה הוא חייב ואינו חייב על הוריה. 3. בזדון, על זדון הוא חייב ואינו חייב על שגגה. 4. "לבלתי שמוע", ולא שומע מפי שומע" (ספרי דברים קנה, עמ' 207; וכעינו מדרש תנאים לדברים יז יב, עמ' 103). המשפט השני מפרש את הפרשה בסתם עבריין, שאיננו מציית אלא עושה. הורייה משמעו לימוד בלבד. עשייה משמעה מעשה בלבד. כך פירשנו את המדרש במקומו (פי"א מ"ב).
ברם, משנת הוריות (פ"א מ"א) מדברת לכאורה על הוראה במשמעות אחרת, של לימוד למעשה כפקודה שמקבל יחיד מהציבור (מבית הדין): "1. הורו בית דין לעבור על אחת מכל מצות האמורות בתורה. והלך היחיד ועשה שוגג על פיהם, בין שעשו ועשה עמהן. בין שעשו ועשה אחריהן, בין שלא עשו ועשה – פטור, מפני שתלה בבית דין. 2. הורו בית דין וידע אחד מהן שטעו או תלמיד והוא ראוי להוראה, והלך ועשה על פיהן. בין שעשו ועשה עמהן, בין שעשו ועשה אחריהן, בין שלא עשו ועשה – הרי זה חייב, מפני שלא תלה בבית דין.3. זה הכלל התולה בעצמו חייב והתולה בבית דין פטור".
ההבדל בין הוראה ללימוד, לדעתנו איננה מהותי. יש להניח שלימוד הוא תהליך ארוך שבו לומדים מקורות שונים. ואילו 'הוראה' הוא הוראה קונקרטית אולי סביב שאלה אקטואלית מוחשית (כך מפרש הירושלמי כאן). או הוראה כללית ללא הנמקות פרטים, תוספות ומחלוקות – אלא הנחיה לביצוע. כיום בחברה הדתית, וכבר בימי הביניים ההבדל בין הוראה ללימוד ברור במישור החברתי מעשי. במישור העקרוני הנושא עתיר מחלוקות ולא ברור למי הזכות להורות, ומתי משפט היוצא מפי הרב הוא הוראה. לגבי העולם הקדום איננו יודעים האם היה הבדל מעשי בין לימוד להוראה. במישור החברתי ההבחנה בין הוראה ללימוד מטושטשת. אבל המונח 'הוראה' קיים, ולפחות בעולמם של חכמים היה לו משמעות. אולי משמעותו הייתה כמו בימי הביניים ואולי מעט שונה. בפועל להערכתנו אין ראיות שבעיני חכמים היה הבדל בין 'לימוד' ל'הוראה'. כל האבחנה במשנה היא תיאורטית (כמו יתר מרכיבי המשנה וכפי שפירשנו). מכל מקום המקורות מכירים את המונח הוראה ואיננו יודעים אם זו הבחנה אוטופית או הבחנה מעשית.
הביטוי 'הורה לעשות' מופיע גם בתוספתא: "זקן ממרא שהורה ועשה כהוראתו חייב. שהורה ולא עשה פטור. הורה על מנת לעשות אף על פי שלא עשה חייב" (סנהדרין פי"ד הי"ב). 'הורה לעשות' משמעו לימד כדרך שהוא מלמד כל הלכה אחרת. סמי מכאן כל סמכות וכל חובה המוטלת על השומע לעשות כהוראתו של החכם. השומע ישמע, והמסרב – עושה כן על אחריותו האישית.
הביטוי 'הורה רבי' פלוני תדיר במקורות. משמעו להערכתנו לימוד ברבים כדרך שרב מלמד הלכה לציבור. אין כאן מימד של אחריות על אחרים או סמכות. אלא הכל כתלמידים הרוצים ללמוד תורה ורוצים לשמוע דברי תורה ודבר חכמים. החכם איננו נזקק לסמכות, אדם מחליט למי ולמה לשמוע, ובאופן טבעי פונים אנשים לרב כדי שילמדם הלכות.<sup class="footnote-marker">179</sup><i class="footnote">הבבלי כתובות ז ע"א הבין שהוראה הוא סיבה לפטור. אבל בחולין כה ע"ב חסרה הנחה פרשנית זו. הביטוי 'הורה רבי' מתייחד בדרך כלל בכך שבמקורות האמוראיים ההוראה היא תמיכה של רב חשוב ברב אחר שנחלק עם חבריו. הביטוי תדיר יותר במקורות אמוראיים מאשר במקורות התנאיים, ובמקורות בתר אמוראיים יותר מאשר במקורות קודמים.  </i>
פרק זקן ממרא איננו עוסק אפוא במבנה משפטי, אלא בתפישה אידיאולוגית של הסמכות וחשיבותה. גישה אוטופית שלא גובתה בחיי המעשה, והיא אף נתונה במחלוקת. עם זאת השפעתה של אוטופיה זו על החשיבה היהודית ההלכתית רבה. זאת דוגמה מצוינת לכך שהאוטופיה עשויה להיות בעלת השפעה נרחבת גם אם איננה מתקיימת לא בעבר ולא בעתיד ואף בשעת ציורה הייתה כבר מיתוס בלבד. כזאת היא גם פרשת בן סורר ומורה כפי שהצגנוה.
<b>התלמודים למסכת</b>
למסכת סנהדרין שני תלמודים מלאים, ויש בהם כבכל המסכתות, תוספות רבות למשנה דיונים ובעיות הלכתיות. 'מסכת' נזיקין לירושלמי היא מסכת מיוחדת כפי שסיכמנו, מקובל במחקר שהמסכת נערכה על ידי עורך שונה מיתר המסכתות. איננו מתנגדים למסקנה זו, אם כי במבוא למסכת נזיקין הערנו שהמחקר בנושא מצטיין בחריפות והעמקה, וטרם נעשו הבדיקות הפשוטות המקובלות במקצוע הלינגויסטיקה הכמותית. על כל פנים ל'מסכת' נזיקין כתב יד טוב יחסית (כתב יד אסקוריאל), לתוספתא נזיקין מהדורה ופירוש חשוב ומועיל של ליברמן, ואוצר הגאונים כלל את ציטוטי הגאונים למסכת זו. לעומת זאת. אין בידינו את פירושו של ליברמן (ולא הדפסה של כתב יד וינא) להמשך סדר נזיקין. לירושלמי נזיקין רק כתב יד חלקי, ומבוא מעמיק של עסיס,<sup class="footnote-marker">180</sup><i class="footnote">עסיס, סנהדרין.</i> ואוצר הגאונים לסנהדרין עוסק רק בחצי הראשון של המסכת ואיננו מלא, שכן לא נערך על ידי מ"ב לוין שערך את אוצר הגאונים ליתר המסכתות.
נוסח התלמוד למסכת סנהדרין נדון בספרו של סבתו המתאר כתב יד תימני לבבלי סנהדרין. עם זאת אין כאן נוסח מדעי אלא הערות פזורות למסכת. כן מצויה מהדורה מדעית של פרק ה' לסנהדרין על התלמוד הבבלי (בעדני).<sup class="footnote-marker">181</sup><i class="footnote">סבתו, סנהדרין; בעדני, היו בודקין.</i>
השם מסכת סנהדרין נזכר בתלמוד הבבלי: "רב כהנא ורב ספרא תנו סנהדרין בי רבה. פגע בהו רמי בר חמא, אמר להו: מאי אמריתו בה בסנהדרין דבי רבה? אמרי ליה: ומאי אמרינן בה בסנהדרין גרידתא?" (סנהדרין מא ע"ב). אם כן המסכת מוכרת ונלמדה בישיבה המרכזית. סנהדרין דבי רבה היא המסכת כפי שנלמדה בישיבה. וסנהדרין 'גרידתא' היא סנהדרין סתם, המסכת כפי שמצויה במסגרת ששה סדרי המשנה.
<b>סדר המשניות</b>
<u>חטיבה ראשונה (פרקים א-ז)</u>
החטיבה הראשונה (פרקים א-ו) עוסקת בסדרי הדין הדתי-פלילי. לא בפסיקת הלכה שהיא תהליך לימודי בבית מדרש, אלא בדין הנעשה בבית דין. המקורות שהבאנו לעיל על עירוב שני התחומים בבית המדרש המקומי, אינם באים לביטוי בחטיבה זו. אדרבה בית הדין מצטייר כגוף מאורגן לכל דבר. עם זאת בפ"ד מ"ב  נזכר תחום הטהרות שהוא תחום לימודי מובהק. היחידה הראשונה עוסקת במניין החברים בבתי הדין בערכאות השונות. הפתיחה היא בבית הדין של שלושה או חמישה (פ"א מ"א-מ"ג), בית הדין של עשרים ושלושה (מ"ד) ובית הדין של שבעים ואחד (מ"ה). המונח שבו משתמשת המשנה הוא "בית דין". מ"ו שייכת ליחידה זו אלא שהיא ממקור אחר. היא מדרש הלכה המנמק את מניין הדיינים בשלוש הערכאות, ומשתמשת במונח 'סנהדרין גדולה' (של שבעים ואחד חברים) וסנהדרין קטנה (של עשרים ושלושה). מבחינה ריאלית תיאור בית הדין של שלושה הוא ריאלי באופן כללי, ואילו יתר בתי הדין הם תיאוריה או אוטופיה כפי שטענו לעיל.
היחידה השניה (כל פ"ב) עוסקת בכהן הגדול ובמלך, ששניהם משולבים במערכת השיפוט ובמידת מה עצמאיים. אגב כך גולשת המשנה לסמכויות וזכויות (סמלי כבוד) של המלך בכלל.
היחידה השלישית עוסקת בסדרי הדין, מתחילה בדיני ממונות (פ"ג מ"א) ובשלב מסוים עוברת המשנה לדון בדיני נפשות. נראה שפרק ד' עוסק כבר בדיני נפשות, והמעבר הוא אי שם בסוף פרק ג'. בפירושנו למשניות התחבטנו האם הן עוסקות גם בדיני ממונות או רק בדיני נפשות. פרק ד' עובר לדון במובהק בדיני נפשות. בהשוואה בינם לבין דינים אחרים. היחידה משתרעת עד סוף פרק ו, ומתרכזת בתהליך הדין וההוצאה להורג. המשנה מדגימה את ההוצאה להורג בדוגמה של הסקילה (פ"ו מ"ד).
פרק ז' פותח יחידה העוסקת בדרכי ההוצאה להורג. היחידה פותחת במניית ארבע מיתות בית דין, ובתיאורן. היא מפרטת את סוגי ההוצאה להורג שריפה (פ"ז מ"ב) הריגה וחניקה (פ"ז מ"ג). צורת הסקילה איננה מפורטת משום שפורטה בחטיבה הקודמת (פ"ו מ"ד), מכאן ששתי היחידות שייכות בעצם לאותה חטיבה. עם זאת בפרק ז' כל סוג מיתה נפתח במילים "מצוות הנשרפין", מצוות הנהרגים" וכו'. ואילו תיאור השריפה איננו נפתח במטבע לשון זאת.
<u>חטיבה שנייה</u>
החטיבה השנייה מתחילה בפרק ז מ"ד ומסתיימת במסכת מכות סוף פרק ב'. כפי שאמרנו בראשית המבוא מסכת סנהדרין כללה בתורה את כל מסכת מכות, ומסכת מכות הופרדה ממנה רק בגלל מספר הפרקים הרב שבמסכת הקדומה. מסגרת החטיבה ברורה. כל סוג הריגה נמנה, נאמר מי נענש בו, ולאחר הרשימה פירוט של רוב המרכיבים שבה.
יחידת הנסקלים מתחילה בפ"ח מ"ד, שם נמנים הנסקלים ומאמצע אותה משנה מפרט עורך המשנה את ההגדרה של כל איסור. כגון הבא על האם, המגדף וכן הלאה עד סוף פרק ח'. במסגרת זו מוקדש פרק ח' כמעט כולו לדין סורר ומורה. דין זה איננו מפורט במקורות אחרים ועל כן הורחב מן הסתם מצא העורך פרק של משנה בעריכה קדומה שכלל את דיניו ושילב אותו כאן. פרק ט' מתחיל ברשימת .הנשרפים ואין הסבר להם. עושה רושם שגם אין צורך להסבירם והם פשוטים.
בהמשך אותה משנה (א' ובפרט ט') "אלו הן הנהרגים", ושוב קודם הרשימה ואחר כך ההסבר, או יותר נכון ההגדרה מתי נחשב אדם לרוצח (מהי הגדרת האיסור). בפרק יא רשימת הנחנקים, ושוב כבר באותה משנה מתחיל הפירוט וההגדרה של כל אחד מהעבריינים (כל אחד מהאיסורים). המשנה מרחיבה שם בדין זקן ממרא, כמו בבן סורר ומורה, אבל זו הרחבה במסגרת הרשימה. בתוך החטיבה המוגדרת שתיארנו שולבה יחידת משנה של אלו שלא נהרגים בעונש רגיל. מי שנתחייב שתי מיתות, מי שחמק מהעונש המגיע לו וכו' (פ"ט מ"ד-מ"ו). חטיבה שנייה היא אלו המנויים בפרק י' שעונשם איננו במיתה אלא אין להם חלק לעולם הבא. זו יחידה שהובאה מהחוץ ושולבה באמצע החטיבה, כנראה כדי להגיש את היותה ממקום שונה. מתאים יותר היה לשבצה בסוף פרק יא, אבל לו שובצה שם, הייתה פוגעת ברצף עם מסכת מכות.
למסכת אפוא מבנה ערוך, ועם זאת יש בה סתירות וכפילויות המלמדות על ריכוז עריכות שונות. כגון:
בפרקים א-ג ניכרת עריכה אחת. אבל פ"א מ"ו כתוב בשפה הלכתית שונה (סנהדרין במקום בית דין). פרק ד' אמנם הותאם מבחינת המשנה לפרקים הקודמים, אך הוא ערוך ביד אחרת ויש בו סדרת כפילויות וסתירות מול פרקים א-ג. פרק ה' מתחיל במשנה המקבילה לפרק ג' ללמדך שפרקים א-ג, ה הם יחידה מקורית אחת. כל הקטע מאמצע משנה ו בפרק ג' ועד משנה ד' בפרק ה הוא קטע מרוכז ממקור עריכתי שונה. וכן משנה ד בפרק ה ממשיכה את משנה ו בפרק ג'.
יש סתירות עקרוניות בדבר היחס לעצם ההריגה, אחת לשבעים שנה (פירושנו למכות פ"א מ"ט), מול היחס להוצאה להורג בכלל (סנהדרין פ"ד מ"ה). וכן פרק ה שונה מפרק ד' ומפרק ג' ביחס העקרוני לענישת נפשות. זאת למרות שלעיל קבענו שמבחינה סגנונית פרק ה' ופרק ג' יצאו מידי אותו עורך.
<u>משנה ותוספתא</u>
שאלת היחס בין המשנה לתוספתא חוזרת במסכתות רבות. במבוא למסכת נזיקין סיכמנו את תולדות המחקר והצענו שבמקרה זה של 'מסכת' נזיקין המשנה והתוספתא הן שתיהן עיבוד עצמאי של מקור קדום משותף. הסקנו כך משום:
ברור ששתי היצירות קרובות זו לזו.
מצאנו ראיות לכך שהתוספתא מסתמכת על עריכת המשנה ומשתמשת במשנה הערוכה.
ובמקביל מצאנו מקרים מובהקים שבהם המשנה משתמשת בתוספתא.
• במספר קטן של מקרים עריכת המשנה מובנת רק לאור ההנחה שעמדה לפניה משנה קדומה ערוכה.
במסכת סנהדרין הנתונים דומים למדי אם כי פחות מובהקים. כך למשל התוספתא לפרק א' ולפרק ב' מקבילה למשנה ויש בה חזרות עם פיתוח הלכתי.וכן פרק ג'; וכן מכות פ"א מ"ד ועוד. לעומת זאת בפרק העוסק בבן סורר ומורה (פירושנו לפרק י') במשנה ובתוספתא חומר שונה וניכר ששני המחברים או אחד מהם התאמץ לא לחזור על מה שכתב בשני. הוא הדין בפ"ז מ"א כפי שנפרשה.
לעתים ברורות התוספתא משתמשת במשנה: כגון מכות פ"א מ"א; פ"ב מ"ג. לעתים התוספתא מציגה את כל המקרים האפשריים ו'משלימה' בצורה מ לאכותית את המשנה. כגון: מכות פ"א מ"א ומ"ב.
נוכח העדויות השונות הללו יש להסיק כי גם במסכת סנהדרין המשנה והתוספתא הן יצירות אחיות, שנערכו במסגרת משותפת והשתמשו לפחות בחלק מהיצירה במקור משותף, כלומר במשנה קדומה כלשהי ערוכה ומגובשת או בלתי מגובשת שעמדה לפני העורך והוא השתמש בה (ליקט או ליקט וערך). כזאת למשל היא פ"א מ"ו כפי שנפרשה. בהקשר אליה מסופר "אתא רב דימי ומתניתא בידיה" נמצאנו למדים שהיה ניסוח אחר של המשנה, שבו אולי היו תכנים מעט שונים מאלו שבמשנתנו, כאמור לעיל. כך גם ראינו במכות פ"א מ"ב שמשתמשת במשנה קדומה, ראינו שפרקים או הלכות מסוימות מאוחרות למשנת שביעית  (מכות פ"ב מ"ח) וכריתות (מכות, פ"ג מ"א), ומשתמשת במדרש קדום (מכות פ"ב מ"ב-מ"ה) וכן סנהדרין פרק ח (סורר ומורה) ופרק יא (זקן ממרא).
כפי שנראה להלן בפירוש המשנה בפ"ג מ"ו יש מקום להצעה שניסוח משנתנו תלוי במשנה קדומה שאיננה בידינו. משנה קדומה כזאת חייבת להיות בבסיס פי"א מ"ג-מ"ד ובעיקר שם משנה ו'. שם גם התוספתא משתמשת באותה משנה קדומה. וכן פרשת בן סורר ומורה תלויה, לדעתנו, במדרש הלכה קדמון, שאיננו זהה עם מדרש ספרי דברים שבידינו. כך גם במשנה להלן (פ"א מ"ג) נציע שבבסיס משנתנו מונחת משנה קדומה שבה היה כתוב רק 'סמיכה בשלושה'.
מסקנה זו מניחה שמסכת סנהדררין-מכות היא יחידה אחת למרות החלקים הפנימיים שבה.
ראיית שתי היצירות (המשנה והתוספתא) כאחיות מובילה גם למסקנות פרשניות. כך למשל ב-פ"א מ"ה "ולא את נביא השקר" – וכן בתוספתא (פי"א ה"ז), אלא שבמקום בית דין של שבעים ואחת, הוא מכונה בית הדין הגדול. שני המונחים נתפשים אפוא על ידי עורכי היצירות כחילופיים, ואין ביניהם אלא הבדלי סגנון. כמו במסכת נזיקין, בתוספתא לסנהדרין בולטת הוספת נימוקים פרשניים כמו הנימוק "כדי שיגמר בשלושה (פירושנו לפ"א מ"א) וכמובן תוספת עמדות אחרות. וכן מוסיפה התוספתא נימוקים למשנה בפ"ו מ"א; פ"ט מ"ג ועוד.
<b>עדי הנוסח<sup class="footnote-marker">182</sup><i class="footnote">לפי בעדני, שם, עמ' 38.</i></b>
ק = קויפמן
פ = פרמא 138
לא = לאוו
ל = ליידן
נ = דפוס נפולי
פיר = פירנצי 9
ה = הרצוג
קר = קרלסרוה ברלין 2
מ = מינכן 95
דו = דפוס וונציה
גניזה
ג26 – טיילור שכטר 2/1.26





Chapter 1



Mishnah 1

<small>עפ”י כתב יד קופמן</small>
<b>דיני ממונות בשלושה</b> – זו כותרת שאחריה יבוא פירוט.<sup class="footnote-marker">1</sup><i class="footnote">כך גם מבין הבבלי ב ע"ב.</i> מהתוספתא מבינים אנו שזו עמדת תנא קמא, אבל רבי עצמו סבור שמספר הדיינים צריך להיות חמישה. לפי ש"דיני ממונות בשלשה, רבי אומר בחמשה, כדי שיגמר הדין בשלשה" (פ"א ה"א, עמ' 415-414; תוס', שבועות פ"ג ה"ח, עמ' 450; בבלי כאן ג ע"ב; ירו', כאן יח ע"א<sup class="footnote-marker">2</sup><i class="footnote">במכילתא בנוסח שונה, וזו מוצגת כמחלוקת (כמו במשנה): "א. ונקרב בעל הבית אל האלהים'. הרי אחד. 'עד האלהים יבא דבר שניהם', הרי שנים. 'אשר ירשיעון אלהים', הרי שלשה. מכאן אמרו דיני ממונות בשלשה, דברי ר' יאשיה. ב. רבי יונתן אומר, הראשון תחלה נאמר, ואין דורשין תחלות. 'עד האלהים יבא דבר שניהם', הרי אחד. 'אשר ירשיעון אלהים', הרי שנים. ואין בית דין שקול, מוסיפין עליהם עוד אחד, הרי שלשה. ג. רבי אומר 'עד האלהים יבא דבר שניהם', בשנים הכתוב מדבר, אתה אומר כן או אינו אלא באחד? כשהוא אומר 'אשר ירשיעון אלהים', [הרי כאן שנים. אשר ירשיע] אין כתוב כאן, אלא 'אשר ירשיעון', הא בשנים הכתוב מדבר. ואין בית דין שקול, מוסיפין עליהם עוד אחד, הרי כאן שלשה, מכאן אמרו דיני ממונות בשלשה; ר' אומר בחמשה, כדי שיגמר הדין בשלשה" (מכילתא דרבי ישמעאל משפטים, מסכתא דנזיקין טו, עמ' 302) מקבילה נוספת מיוחסת לתנאים אחרים בספרא דבורא דחובה, פרק ו ה"ב, יט ע"ב.</i>). כפי שנראה להלן (בפירושנו לפ"ג מ"ו). במקורות גם דעה שהאומר חמישה סבור גם שההכרעה צריכה להיות ברוב של שניים לפחות. כלומר שמספר המצדדים בדעת הרוב יגדל בשניים ממספר המצדדים בדעת המיעוט. לפיכך נדרשים חמישה דיינים בכל מקרה שבו מתגלה מחלוקת. למרות כל ההסברים המקרבים את שתי הדעות, נראה שהמספר חמישה חברי בית דין איננו רק תוצאה של מקרי אי הכרעה, אלא מטרה לעצמו.
בפירושנו למסכת אבות (פ"ב מ"ח), עמדנו על תפקידו של מספר זה בשושלת המסירה, חמישה זוגות, חמישה נשיאים, וחמשת תלמידיו של רבן יוחנן בן זכאי, כל קבוצה בזמנה ובמקומה הייתה חוליה מרכזית בשרשרת המסירה. מניין זה של חמישה איננו רק תוצאה היסטורית. בתקופת בית שני פעלו עוד חכמים רבים שאינם נמנים בקבוצה הנזכרת. את מספר הנשיאים צריך היה לתקן כך שיעלה למניין חמישה, ולריב"ז היו מן הסתם עוד תלמידים, ובפועל רק שלושה מהם ידועים כחכמים פעילים. המניין בא משום שחמישה הוא מספר המסמל לעתים קבוצה משמעותית,<sup class="footnote-marker">3</sup><i class="footnote">כגון שבת פט"ו מ"ג; פי"ח מ"א; תרומות פ"י מ"ח; יבמות פי"ג מ"ג; עירובין פ"ו מ"ו; פסחים פ"ט מ"י; מעשרות פ"ב מ"ה, ועוד.</i> ולעתים אף קבוצה מלוכדת ומאורגנת.<sup class="footnote-marker">4</sup><i class="footnote">פלוסר, פשר ישעיהו, וראו להלן פ"ג מ"ו.</i>
חבר של חמישה זקנים נזכר בכמה מסורות, וגם באלו נראה שהמניין אינו מקרי. כך מסופר במשנת עירובין על עדותו של אבטלס (אבטולמאוס – פטולמאוס) משם חמישה זקנים באושה על הלכה בדיני אתרוג (עירובין פ"ג מ"ד), וכן מסופר על רבי יהודה בן בבא שסמך חמישה תלמידים ושימר את מסורת הסמיכה בעם ישראל.<sup class="footnote-marker">5</sup><i class="footnote">בבלי, סנהדרין יד ע"א; עבודה זרה ח ע"ב. המעשה עצמו אולי עטור בכתרי אגדה, אך לענייננו ברור שהמספר הכיר את המניין של חמישה כביטוי לחבר משפטי מלא. </i> במסורות אחרות מסופר על החלטות של חמישה זקנים, האחת בלוד והאחרת של חכמי יבנה, ועוד אחת בשם חמישה זקנים ביהודה.<sup class="footnote-marker">6</sup><i class="footnote">תוס', מקוואות פ"ז ה"י, עמ' 660; טהרות פ"ט הי"ד, עמ' 671; ספרי זוטא, פי"ט כא, עמ' 314.</i> מעניינת במיוחד היא המסורת המספרת על חמישה זקנים שתרגמו את התורה.<sup class="footnote-marker">7</sup><i class="footnote">אבות דרבי נתן, נו"ב פל"ז, עמ' 94; סופרים פ"א הט"ז.</i> באיגרת אריסטיאס מסופר על שבעים ושניים זקנים שתרגמו את התורה, ומסורת זו חוזרת אצל יוספוס ובספרות חז"ל. המסורת על חמישה זקנים היא אפוא גלגול אגדי, אך מעידה כי "חמישה זקנים" הוא המונח המקביל למעשה של הסנהדרין. עוד נזכרים חמישה זקנים הנכנסים לעבר את השנה,<sup class="footnote-marker">8</sup><i class="footnote">ויקרא רבה פכ"ט פ"ד, עמ' תרעג. המספר חמישה מופיע בכל כתבי היד ובמקבילות.</i> והדובר הוא רבי אבהו מקיסריה, אם כי כרגיל מופיע המניין של שבעה זקנים המעברים את השנה. מניין של חמישה חברי מועצה מופיע גם בספרות הנוצרית הקדומה.<sup class="footnote-marker">9</sup><i class="footnote">פלוסר, פשר ישעיהו.</i> אם כן, מותר להסיק שחמישה זקנים הם בית דין מיוחד ובעל תוקף לאומי.<sup class="footnote-marker">10</sup><i class="footnote">למניין חמש באופן כללי ראו פירושנו להלן פ"ו מ"ח.</i> נראה שבית דין זה רווח בעיקר ביהודה, ואבטולמאוס העיד על הכרעה של בית דין כזה. לא מן הנמנע שזו עדות על הכרעותיהם של חכמי דור יבנה שהובאה לדור אושה במסגרת מפעל ריכוז התורה שבעל פה באושה.<sup class="footnote-marker">11</sup><i class="footnote">ראו פירושנו לפאה פ"א מ"א; שיר השירים רבה, ב ג, ועוד. </i>
במדרשים מודגש הצורך בחמישה כדי לפרסם את הדבר (מדרש תנאים<sup class="footnote-marker">12</sup><i class="footnote">לעיל הערה 2. הנימוק של הפרסום מפורש בבבלי יבמות קא ע"ב (מצוטט להלן).</i>), או כדי ששניים יהיו עדים (תרגום יונתן דברים כ"ז, ה<sup class="footnote-marker">13</sup><i class="footnote">לעניין חליצה. "ותיסק יבימתיה לתרע בי דינא קדם חמשא חכימין ויהון תלתא לדיינין ותרין לסהדין" ותעלה יבמתו לשער בית דין לפני חמישה חכמים ויהיו שלושה לדיינים ושניים לעדים. כל ההסברים המאוחרים (בבלי, תרגום יונתן) נובעים מכך שהנוהג היה לחלוץ בחמישה, אך נתקבלה ההלכה של משנתנו שבית דין די לו בשלושה חכמים. הסתירה בין ההלכה העקרונית לנוהג, הביאה את ההסברים. ראו במפורט בבלי יבמות קא ע"ב.</i>). במקרה של תלמידי ריב"ז קבוצת השלושה הושלמה לחמישה כדי לרמז על מעמדו של חבר המורים שירש את מקום המנהיג היחידי, רבן יוחנן בן זכאי.
במסכת אבות ביטוי מעניין אחר למשמעות המספר חמש. השינוי בא לביטוי בנוסחאות משנה זו. המשנה מתחילה "רבי חלפתא איש כפר חנניה אומר עשרה שיושבין ועוסקין בתורה שכינה שרויה ביניהם שנאמר (תהלים פ"ב) אלהים נצב בעדת אל". מכאן מתפצל הנוסח לשני ענפים.
נוסח משנת אבות פ"ג מ"ו
ראשונים, שלפניהם עמד נוסח הדפוס, התקשו בהבנת הדרשה. ברם, ברור שיש לקבל את נוסח כתב יד קופמן, והדרשן (רבי חלפתא) מדבר על שופטים ("אלוהים" במובן של שופטים) והוא מהלך בדעה שבית דין רגיל הוא של חמישה (כדעת רבי בתוספתא שלנו). לעומת זאת המילה "אגודה" שבעמוס הובנה כרמז לשלושה, שכן מינימום של 'אגודה' הוא שלושה, והדרשן רואה לפניו אגודת לולב הכוללת שלושה מינים (בבלי, מנחות כז ע"א). כמו כן: "וכמה אגודה של שטרות? שלשה קשורין זה בזה" (משנה, בבא מציעא פ"א מ"ח; תוס', פ"א הי"ד ועוד), וכן אגודת אזוב שמטהרים בה כוללת שלושה קלחים (משנה, פרה פי"א מ"ט). במשנה אין הסבר להלכה, אך במדרשים המאוחרים הבינו אל נכון: "ולקחתם אגודת אזוב. מכאן אתה דן לכל הלקיחות שבתורה. הואיל ונאמרו כל הלקיחות שבתורה סתם, ופרט לך הכתוב באחד מהן שהיא באגודה. מכאן לכולן שאינן אלא אגודה. ואם יש בו שלשה קלחין ושלשה גבעולין זו היא אגודה" (שכל טוב [בובר], שמות יב כב<sup class="footnote-marker">14</sup><i class="footnote">הדרשה היא פירוש למכילתא דרבי ישמעאל, מסכתא דפסחא בא, יא, עמ' 37; בבלי, סוכה יא ע"ב. במקורות אלו לא מודגש שאגודה היא שלושה בדווקא. עם זאת מצוות אזוב בשלושה קלחים, כמו שאמרנו.</i>). סתם אגודה היא, אפוא, שלושה. כמו כן: " 'והיה בהניח ה' אלהיך לך מכל אויביך'. שלא תאגוד עליך אגודה. מיכן אמרו שלש מצות נצטוו ישראל בכניסתן לארץ" (פסיקתא זוטרתי דברים, תצא מה ע"א).
בדפוס הרמב"ם ובכמה נוסחאות גניזה טובות פחות הוחלפו הפסוקים: הפסוק "ואגֻדתו על ארץ יסדה" (עמוס ט ו) נאמר על חמישה העוסקים בתורה, והפסוק "בקרב אלהים ישפֹט" (תהלים פב א) הופנה לשלושה. זה תיקון של מעתיקים שהיו תלמידי חכמים והתקשו במשנה: הרי בית דין, "אלוהים", הוא של שלושה, לכן העבירו את הפסוק "בקרב אלהים ישפוט" לשלושה שעוסקים בתורה, וציטטו את הפסוק שבמקורו נאמר על שלושה על קבוצה של חמישה (אף שבמקורו הוא מובן רק אם הפסוק נסוב על שלושה).<sup class="footnote-marker">15</sup><i class="footnote">הדרשה חוזרת באבות דרבי נתן (נו"א פ"ח, עמ' 36) כנוסחה של כתב יד קופמן, אבל בבבלי, ברכות ו ע"א, כנוסחת הדפוסים. יש להניח שגם במקורות משניים אלו חלו אותם חילופי נוסח. הרי"ש למסכת אבות (רבי יעקב בן שמשון, מופיע במחזור ויטרי)  פירש את נוסחת כתב יד קופמן, על סמך הבבלי, כמו שהצענו. אלו שגרסו את נוסח הדפוסים התקשו להסביר למה אגודה היא חמישה, וההסברים הם מופת של חריפות (ראו למשל פירוש היעב"ץ למשנה). רמב"ם, למשל, פירש שסתם חמישה הם אצבעות היד, וזו אגודה.</i>
מחלוקת דומה קיימת לגבי חליצה – שלושה או חמישה (יבמות פי"ב מ"א), וסביר אפוא שלפנינו מחלוקת עקרונית על מספר חברי בית הדין הרגיל, וחליצה אינה יוצאת דופן בעניין. ההבדל בין חליצה לכל מעשה אחר בממון הוא שבחליצה רווח יותר המנהג לחלוץ בחמישה. ביטוי לכך בסוגיית הבבלי.
 'ועלתה יבמתו השערה אל הזקנים'. 1.רב פפא ורב הונא בריה דרב יהושע עבדי עובדא <u>בחמשה</u>. כמאן? כר' יהודה, והא הדר ביה! לפרסומי מילתא. 2. רב אשי איקלע לבי רב כהנא, אמר ליה: סליק מר לגבן למלויי בי <u>חמשה</u>. 3. אמר רב כהנא: הוה קאימנא קמיה דרב יהודה, ואמר לי: תא סק לזירזא דקני לאיצטרופי בי חמשה, אמרו לו: למה לי חמשה? אמר להו: כי היכי דליפרסם מילתא. 4. רב שמואל בר יהודה הוה קאי קמיה דרב יהודה, אמר ליה: סק תא לזירזא דקני לאצטרופי בי חמשה, לפרסומי מילתא (יבמות קא ע"ב). בכל ארבעת המעשים החליצה בחמישה, ואפילו נוצר מינוח הלכתי "בי חמישה". סתם הגמרא מסביר שזה "לפרסומי מילתא" (לפרסום הדבר), אך זה הסבר מאוחר של מי שמניח שדי בשלשה דיינים. אבל כפשוטו נדרשו חמישה דיינים. כן נכתב בשטר חליצה ארץ-ישראלי משנת 4588 לבריאה (828 לספירה): "במותב חמישה הוינה..." (במושב חמישה היינו).<sup class="footnote-marker">16</sup><i class="footnote">מרגליות, הלכות ארץ-ישראל, עמ' כז.</i>
כך גם עולה מהתוספתא המדברת בסדרי ישיבה של ה'סנהדרין' (כאן פ"ח ה"א), "1. סנהדרין היתה כחצי גורן עגולה כדי שיהיו רואין זה את זה הנשיא יושב באמצע וזקנים יושבין מימינו ומשמאלו. 2. אמר ר' אלעזר בר' צדוק כשהיה רבן גמליאל יושב ביבנה אבא ואחר מימינו, וזקנים משמאלו. ומפני מה אחד יושב על זקן מימינו, מפני כבודו של זקן." את המשפט השני המעניין אותנו הסברנו במבוא למסכת. המשפט מתאר את בית הדין ביבנה, של חמישה חברים. הנשיא, שהיה גם אב בית דין, יושב במרכז. כל יתר החכמים משני צדדיו של הנשיא, שניים מכל צד. מימין הנשיא יושב רבי צדוק, שהיה החכם השני בחשיבותו בחבורה נכבדה זו. התוספתא דיברה אפוא בסנהדרין קטנה של חמישה חברים. אגב אורחא שומעים אנו שרבן גמליאל מכונה במפורש נשיא וזו ראיה לקיום תפקיד הנשיאות כבר בדור יבנה.<sup class="footnote-marker">17</sup><i class="footnote">כנגד דברי גדבלאט, נשיא; גודבלאט נשיאות.</i>
אם כן המניין הקדום הנהוג ביהודה היה שבית דין של ממונות הוא של חמישה, בגליל ובבבל צמצמו לשלושה דיינים. בתלמודים דרשות שונות להוכחת המניין של שלושה וככל שמספר ההצעות רב יותר, כך ברור יותר שלא הפסוקים יצרו את ההלכה.<sup class="footnote-marker">18</sup><i class="footnote">ראו, הלבני, סנהדרין, עמ' 8; ירו', כאן יח ע"א; בבלי כאן ג ע"ב.</i> ההצעה שמתחילים בחמישה ומסיימים (פוסקים) בשלושה היא ניסיון הרמנויטי לאחד מסורות מנוגדות. למה התקבלה השיטה המצמצמת את מספר הדיינים? יש להניח שככל שההליך הפך לנפוץ יותר כך צומצם מספר הדיינים. חמישה דיינים הוא חבר מורכב ונכבד, ובמקום שהדין יום יומי מספר רב של דיינים מכביד. צמצום מספר הדיינים הוא אפוא ראיה לתהליך פיתוח כלכלי וגם לתהליך של היווצרות היררכיה פנימית. העמדות שדי בדיין יחיד משקפות את המשך התהליך והקצנתו (בבלי ו ע"א).
עוד מוסיפה התוספתא: "הביצוע בשלשה דברי ר' מאיר, וחכמים אומרים ביחיד" (תוס', פ"א ה"א; בבלי ג ע"ב). חכמים כאן אינם רבי יהודה. "ר' יהודה אומר אין יחידי דן. אמרו לו אין לנו אלא דעתך" (פ"ה ה"א).<sup class="footnote-marker">19</sup><i class="footnote">ראו עוד בבלי ו ע"א; הלבני, סנהדרין, עמ' 87.</i> בביצוע עסקנו במבוא למסכת נזיקין.
<b>גזילות וחבלות בשלשה</b> – את המשך המשנה ניתן לקרוא בשתי צורות. האחת שהמשנה מסבירה מהם דיני ממונות. אך גם ניתן להבין את המינוח 'דיני ממונות' בצורה מצומצמת, כאילו מונח זה איננו כולל אלא הלוואות, דיני שוכר ומשכיר וכיוצא באלו, אבל גזילות וחבלות וכל ההמשך הם תחומי משפט אחרים שונים מדיני ממונות. אם כל מונח הנזכר במשנה הוא תחום לעצמו הרי שחבלות הם חבלה של אדם בחברו. ברם, אם אכן גזלות וחבלות, וכל ההמשך הם דיני ממונות הרי שיש בקביעה זו אמירה מהותית ביותר על סדרי משפט. כיום, גזילות וחבלות הם בעיקר בתחום הפלילי. התובעים מוסדות המדינה ועליהם נטל הראיה, היחיד הוא עד, ולא התובע עצמו. ובכלל שמירת הסדר היא אחד מתפקידי המדינה או הממשל.
במשפט העברי הממסד איננו צד במשפט. גזילות, חבלות, וגניבה הם כולם דיני ממונות בין שני פרטים. הממסד צריך להעמיד בית דין אובייקטיבי שימנע מאחד הצדדים לעשות דין לעצמו.
כבר במבוא למסכת נזיקין עמדנו על כך שבמשפט של המשנה העיר או הקהילה אינם צד תובע, ובכלל המערכת רופפת למדי ומשאירה חלק גדול ממערכת עשיית הצדק בידי היחידים. האפשרות של צדק עצמי ('קדם ותפש'), נשללת ברמה העקרונית, אך כנראה שהייתה תופעה קיימת. קיומה והתפשטותה הן עדות לחולשת הממסד המקומי, שהיה בעיקרו וולונטרי (התנדבותי).
<b>נזק וחצי נזק</b> – חבלות שור בשור או בהמה באיש. אלו נשנים במסכת בבא קמא בשני הפרקים הראשונים. סביר לראות במילים נזק וחצי נזק, פירוט של 'חבלות'. <b>תשלומי כפל ותשלומי ארבעה וחמשה</b> – את אלו משלם הגנב, גזלן איננו משלם כפל. כמובן ניתן היה לקצר ולכתוב, גזילות וגניבות. <b>האונס והמפתה והמוציא שם רע</b> – שלושתם מופיעים בתורה ביחד, ובמשנה הם קבוצה ספרותית(כתובות פ"ג מ"ד; יבמות פ"ז מ"ה). כפי שהערנו בפירושנו למסכת כתובות שם, בכל הדיון באונס ומפתה הדגש הוא על ההיבט הממוני בלבד, ואין במערכת ההלכה ביטוי לפגיעה הנפשית הקשה שכיום היא הנושא העיקרי של הפסיקה בדיני אונסין. גם מרכיב הכבוד העצמי, שכיום נחשב למהות הפגיעה של אונסין ('בושת' בספרות חז"ל) מוצנע למדי. גם בדינים אלו התובע היא משפחת הנערה, ואין כאן מעורבות של מערכת הצדק העירונית.
<b>בשלשה</b> – כל אלה מתקיימים בבית דין של שלושה. וכאמור בתוספתא עמדה חולקת שאמנם יש צורך בשלושה, אך בית הדין צריך לכלול לפחות חמישה כדי שההכרעה תהיה בשלושה. <b>דברי רבי מאיר</b> – בתוספתא שציטטנו אלו דברי תנא אנונימי. <b>וחכמים אומרים המוציא שם רע בעשרים ושלשה שיש בו דיני נפשות</b> – אם לאחר הבירור המשפטי, התברר שזה שהוציא שם רע, אכן העליל עלילת שקר, הוא נענש בעונש כספי (לא יוכל לגרשה), אך אם יתברר שהנערה זינתה ואם היא זינתה משהייתה מאורסה אלו דיני נפשות. הגדרה זו נכונה לעתים גם על 'מפתה' אם יתברר שהייתה גדולה ומאורסה.
שלושת העבריינים האחרונים הם קבוצה ספרותית. ובשלושתם התורה מדברת על מקרה שהתברר שהעלילו על הנערה והם נענשים בעונש כספי. אבל צודקים גם התנאים המזכירים שייתכן שהבירור יוביל למסקנה שהיא אשמה. חשוב להעיר שהמשנה מעלה רק את האפשרות של ניאוף (ארוסה או נשואה ששיתפו פעולה עם גבר זר). לעומת זאת בכל המערך של דיני ניאוף בתורה ובספרות חכמים (להלן פ"ט מ"א) חסרה האפשרות שמדובר בפנויה ששיתפה פעולה עם גבר מבוגר. מה דינה, האם היא נידונת בבית דין? ומה גזר דינה? עונשה של בית ישראל מבוגרת ופנויה שזינתה איננו נזכר במשנתנו. ונראה שאין בעצם סעיף מפורש האוסר זאת.<sup class="footnote-marker">20</sup><i class="footnote">בתלמוד ח ע"א הניחו אחרת והתחבטו בסוגיה ראשונים (מאירי, חידושי הר"ן ועוד) וחוקרים, ראו הלבני, סנהדרין, עמ' 89. הבבלי מצטט ברייתא המרככת את דברי חכמים. ברייתא זו נראית כעמדת פשרה (תבעו ממון – בשלושה, תבעו נפשות – בעשרים ושלושה).</i> ברור שבעיני חכמים הדבר מגונה, זו זנות או זימה, אבל אין כאן עניין לבית דין (אלא רק אם היא מתלוננת על הגבר). ביטוי לכך יש בתוספתא: "לא ישא אדם אשה עד שתגדל בת אחותו, או עד שימצא את ההגון לו, שנאמר 'ומלאה הארץ זמה'<sup class="footnote-marker">21</sup><i class="footnote">"אל תחלל את בתך להזנותה ולא תזנה הארץ ומלאה הארץ זמה" (ויקרא י"ט, כט).</i> זמה היא? 1. רבי לעזר אומר זה פנוי הבא על הפנויה, שלא לשום אישות.<sup class="footnote-marker">22</sup><i class="footnote">אישות היא לא מעשה אישות, אלא לשם נישואים כשרים.</i> ר' לעזר אומר מנין שענוש לפני מקום כבא על אשה ואמה? נאמר כאן זמה, ונאמר להלן 'ואיש אשר יקח את אשה ואת אמה זמה היא'. 2. רבי ליעזר בן יעקב אומר מתוך שבא על נשים הרבה ואין ידוע על אי זו מהן בא, והיא שקיבלה מאנשים הרבה ואין ידוע מאי זה מהן קיבלה, נמצא זה איש נושא את בתו, וזה נושא את אחותו. נמצא כל העולם מתמזרין. לכך נאמר "ומלאה הארץ זמה". 3. ר' יהודה בן בתירא אומר הרי הוא אומר, "ולא תזנה הארץ" מוזנין הן הפירות. זה מה הוא לא כהן ולא לוי ולא ישראל. הכריעו חכמים לסייע דברי ר' יהודה, שנאמר "שאי עיניך על שפים וראי איפה לא שוגלת וימנעו רביבים וגו'" (קידושין פ"א ה"ד).
אם כן שלושה הסברים למינוח 'זימה' וכל חכם מפרש את המילה לפי הגדרתו של חומרת העוון של קיום יחסי אישות ללא נישואים. לפי עמדה אחת פנוי הבא על פנויה<sup class="footnote-marker">23</sup><i class="footnote">הביטוי 'פנוי הבא על פנויה' הוא ספרותי, אין לדקדק ממנו שנשוי הבא על פנויה דינו חמור יותר. </i> ענוש לפני המקום כמו עברייני כריתות. לפני המקום ולא בבית דין. יש כאן איום מוסרי ולא טיעון פורמאלי הנדון בבית דין. רבי אליעזר בן יעקב (2) מתבונן על התופעה בקלות רבה עוד יותר, יש חשש שעקב ריבוי ילדים ללא אב מוכר, יגבר מספר הממזרים (בפועל הסבירות הסטטיסטית לחשש ממשי צנועה למדי, ויש בהעמדה הגזמה ספרותית). אך המעשה עצמו איננו עוון. כמובן לדעת החכם הוא בלתי ראוי, אך במונחים הלכתיים הוא כשלעצמו איננו חמור. ההסבר השלישי רואה במעשה חומרה קטנה עוד יותר. לא ברור האם הבן כהן לוי או ישראל. יש בכך בעיה לסדרי חברה, אך להלכה תשובה פשוטה על כך (אותו פלוני נחשב ישראל).<sup class="footnote-marker">24</sup><i class="footnote">ההלכה שנקבעה לדורות, פתרה את הבעיה בגישה מקלה עוד יותר השנויה במחלוקת בין ממשיכי בית שמאי לממשיכי בית הלל, ראו פירושנו לכתובות פ"א מ"ח ומ"ט.</i>
אין ספק שבספרות חז"ל אישה כזאת (פנויה שנבעלה) נחשבת לזונה, וחכמים ראו בכך מעשה מגונה ביותר,<sup class="footnote-marker">25</sup><i class="footnote">ראו למשל ספרא אמור פרק א ה"ז, צד ע"ב ומקבילות רבות.</i> אבל אין היא נענשת בבית דין. לכינוי 'זונה' אין משמעות הלכתית במשמעות של עונשין להוציא את העובדה שאיננה ראויה לכהן. אולי במישור החברתי נחשבה לזיווג נחות אך לא לפסולת נישואין במשמעות ההלכתית.<sup class="footnote-marker">26</sup><i class="footnote">לפער בין התפישה ההלכתית של המונח 'פסולה' לתפישה החברתית של אישה כזו ראו המבוא למסכת קידושין.</i>
רק בספרא אמור נתפש הדבר כלאו רגיל, שעונשו אולי מלקות " 'אל תחלל את בתך להזנותה' יכול לא יתננה ללוי, ולא יתננה לישראל, תלמוד לומר 'להזנותה'. לא אמרתי אלא חילול שהוא לשם זנות. ואיזה זה זה המוסר לחבירו בתו פנויה שלא לשם אישות, וכן המוסרת עצמה שלא לשם אישות" (ספרא קדושים פרק ז ה"א, צ ע"ג).
בספרות חז"ל נזכרת תופעה זו פעמים רבות, כולם כמובן לגנות, אך ללא איסור ברור, ואפילו תוך גילוי סובלנות מסוימת או לפחות הווא אמינא שמעשה כזה בפנויה איננו בבחינת אסון גדול, בניגוד כמובן לבא על אשת איש (ירו', שבת פי"ד ה"ד, יד ע"ד). וכן מתואר מעשה תמר ויהודה כאיסור קטן "שאמרה לו פנויה אני וטהורה אני" (ירו', סוטה פ"א הי"ד, טז ע"ד).
שאלת הגדרת הזונה, ואתנן זונה האסור במקדש איננה בתחום דיוננו, ומה שחשוב בהקשר הנוכחי הוא שיש שראו בפנויה המקיימת יחסי אישות שלא לשם נישואין זונה אסורה, ויש שראו בכך דרך התנהגות לא כל כך ראויה, לבנות ישראל הקדושות, אך לא חילול הקדושה שיוחסה להן.
בסוגיה אחרת איסור על קיום יחסי אישות עם פנויה מוצג כגזירה "אמר רב יהודה אמר רב: באותה שעה<sup class="footnote-marker">27</sup><i class="footnote">שעת המעשה של אמנון בתמר.</i> גזרו על הייחוד, ועל הפנויה..." (בבלי, סנהדרין כא ע"א). הבבלי שם אינו מפרש שמדובר בייחוד עם פנויה, אבל בבבלי עבודה זרה (לו ע"ב) מוסבר שמדובר בייחוד עם פנויה. גם בכך יש נימת הקלה הרואה בייחוד עם פנויה רק גזירה ולא דין תורה לעצמו.
וכן מספר המדרש על התלבטותו של בועז שפגש בלילה את רות: "לפי שהיה יצר הרע יושב ומצערו כל הלילה, ואומר לו, אתה פנוי ומבקש אשה והיא פנויה ומבקשת איש ואת" (ספרי, במדבר פח, עמ' 88). 'יצר הרע' נטפל לטיעון שפנוי הבא על פנויה איננו חטא גדול, למרות שבוודאי אין זה מעשה ראוי. יצר הרע דוחף אדם לעשות זאת והוא כמובן 'רע מנעוריו', אך יש ליצר הרע כביכול, בסיס ל'טענתו'.
עם זאת למרות שהאיסור ההלכתי מסופק ועמום, זה היה תחום, כמעט יחידי, שבו אכף הממסד את קיום ההלכה ואף הלקו זונה (ירו' מגילה פ"ג ה"ב, עד ע"א).<sup class="footnote-marker">28</sup><i class="footnote">ראו הנספח למסכת שקלים וכן אופנהיימר, אכיפה. </i> בתקופה מאוחרת יותר שומעים אנו על עונש אחר והוא גילוח שערות וכן הושבה על חמור ופנים לחלקו האחורי של החמור.<sup class="footnote-marker">29</sup><i class="footnote">ניומן, מעשים, עמ' 98 הערה 58; מרגליות, הלכות קצובות, עמ' 123; ביכלר גילוח שיער; ליברמן, מחקרים, עמ' 87-86. כן נזכר עונש בספרות הערבית כמסורת מימי מוחמד, ראו מזוז, יהודי מדינה, עמ' 51.</i>
מעשה מעניין, בתחום קרוב, מסופר בחכם ששלח לרבי יוסי שני שאלות על מעשים שהתרחשו באלכסנדריה.<sup class="footnote-marker">30</sup><i class="footnote">מעשה דומה בבבלי יבמות צה ע"ב. בחרנו לצטט את הירושלמי משום שהמעשה 'ססגוני' יותר. </i> המדובר שם במעמדו של וולד הנולד מנוכרי הבא על בת ישראל: "רבי תנחום בר פפא שלח שאל לרבי יוסי תרין עובדין מן אלכסנדריאה. אחד בפנויה ואחד באשת איש. באשת איש שלח כתב ליה 'לא יבא ממזר בקהל ה' ' בפנויה שלח כתב ליה: 'מבדין אתם שאין אתם מוזהרין על בנות ישראל הקדושות'. אמר לרבי מנא סב וחתים וחתם. אמר לרבי ברכיה סב וחתים, ולא קביל עלוי. מן דקמון קם רבי מנא עם רבי ברכיה אמר ליה למה לא חתמתה? אמר ליה לא כן אמר רבי יעקב בר אחא, תניי תמן הפוסל פוסל בפנויה והמכשיר מכשיר אפילו באשת איש" (ירו', קידושין פ"ג הי"ב, סד ע"ד – ... אמר לרבי מנא שב חתום וחתם. אמר לרבי ברכיה שב חתום, ולא קיבל עליו. לאחר שקמו עמד רבי מנא עם רבי ברכיה. אמר לו [רבי מנא] למה לא חתמתה, אמר לו לא כן אמר רבי יעקב בר אחא שנינו שם "הפוסל פוסל בפנויה והמכשיר מכשיר באשת איש").
לפי התוכן השאלה הייתה כיצד לנהוג בוולד שנולד ללא קידושין, מעשה אחד בפנויה והשני באשת איש. דינו של הבן של אשת איש שנולד מאב אחר הוא ברור – ממזר. על השאלה בדבר מעמדו של הבן של הפנויה עונה החכם "בודים אתם, שאין אתם מוזהרים על בנות ישראל הקדושות".<sup class="footnote-marker">31</sup><i class="footnote">לפסיקה דומה ללא הביטוי בנות ישראל הקדושות, ראו גם בבלי, יבמות מה ע"ב.</i> כלומר בדעת הקהל באלכסנדריה נפוצה בדיה שאין איסור בפנוי הבא על פנויה, החכם מתנגד לכך וסובר שבני ישראל מוזהרים (כלומר יש לאו) לפגוע בכבוד בנות ישראל. אך משמע שהוולד כשר. החכם סבור שיש בנושא איסור, אך בציבור יש עמדות אחרות. רבי מנא מסכים עם קביעה זו ורבי ברכיה חולק עליה, ומסתמך על דברי רבי יעקב בר אחא הפוסל אפילו בפנויה וכו'. הדין המקורי נאמר לגבי הגדרת הזונה האסורה לכהן. מי שסבור שלכהן אסור להתחתן עם זונה, אוסר אפילו במי שפנויה שקיימה יחסי אישות לא לשום נישואים. ומי שמכשיר מכשיר אפילו אשת איש שנאפה (רשאית להתחתן עם כהן רגיל לאחר התאלמנותה – ירו', יבמות פ"ו ה"ה, ז ע"ג; בבלי תמורה כט ע"ב; יבמות נט ע"ב).
מבחינה לשונית אפשר גם לפסק את דברי התשובה אחרת: "מבדין אתם, שאין אתם מוזהרין על בנות ישראל הקדושות". הבדיה היא שהבן פסול, ואין זה נכון שכן אין בתורה לאו על פגיעה כזאת בבנות ישראל. שוב, כמובן הדבר לא ראוי, אך אין לאו כנגד זה, והוולד על כל פנים כשר.
המעשה איננו זהה בדיוק לשאלה של פנוי הבא על פנויה, אך ממנו משמע שפנויה שנבעלה (ואף ילדה) ליהודי הוולד בוודאי כשר (קל וחומר מנוכרי שבו יש מחלוקת), והאיסור עליה קיים כמובן אך איננו נדון.
אין זה מקרה אפוא שדין אונס, מפתה, ומוציא שם רע, אינם מזכירים את הנערה החוטאת, היא נתפשת כטהורה. במשנתנו כל מעשה האונס נדון מההיבט הממוני, הוא בטווח של דיני ממונות בלבד. האונס או המוציא שם רע, נדונים על פגיעה כספית במסגרת דיני נזיקין, ואין במשנה התייחסות להיבט של החטא מעבר לבעיית הנזק הכספי.
<b>דן יחיד</b>
משנתנו מדברת בבירור נגד דיין יחיד. רק הביצוע ביחיד, ואף הלכה זו שנויה במחלוקת. במסכת אבות הדרישה לדיין יחיד מצטיירת כדרישה להתנהגות מיוחדת ומשמע ממנה שניתן היה לקיים דין ביחיד. "הוא היה אומר, אל תהי דן יחידי. שאין דן יחידי אלא אחד ואל תאמר קבלו דעתי שהן רשאין ולא אתה" (אבות פ"ד מ"ח ומקבילות). בתוספתא פ"ה ה"א: "ר' יהודה אומר אין יחידי דן, אמרו לו אין לנו אלא דעתך, וקיבלו עליהן אין יכול לחזור בו". אם כן רק רבי יהודה סבור שאין יחיד דן, ולדעת חכמים אם קיבלו עליהם שני הצדדים דיין יחידי, רשאי הוא לדון ביחיד.
בירושלמי קישרו בין משנת בכורות לעניין הדיון ביחיד. משנת בכורות (פ"ד מ"ד) מדברת בדיין שטעה ומשלם מביתו את פסק הדין המוטעה "ישלם מביתו, שהגיס דעתו לדון יחידי דין תורה. דתנינן אל תהי דן יחידי שאין דן יחיד אלא אחד. אמר רבי יהודה בן פזי אף הקב"ה אין דן יחידי שנאמר "וכל צבא השמים עומדים עליו מימינו ומשמאלו". פירוש הירושלמי למשנת בכורות איננו מוכח, ונראה יותר כפירוש מדרשי למשנה בבכורות. שם מדובר בלשון יחיד, אך מדובר בבתי הדין ואין ללמוד מלשון המשנה שם על מספר הדיינים.<sup class="footnote-marker">32</sup><i class="footnote">ראו פירושנו למשנת בכורות פ"ד מ"ד. </i>
כן מתכתב הפירוש של הירושלמי עם משנת אבות שהזכרנו. על כל פנים בעצם הירושלמי משנה את האיסור לדון יחידי, ורואה בכך סדר דין אפשרי ותקף, אך בלתי ראוי. ואכן בירושלמי גם היתר לדון שלא בשלושה דיינים: "שמואל אמר ב' שדנו דיניהן דין, אלא שנקראו בית דין חצוף. רבי יוחנן וריש לקיש תריהון מרין, אפילו שניים שדנו, אין דיניהן דין. תמן תנינן (בכורות פ"ד מ"ד) 'היה דן את הדין, זיכה את החייב חייב לזכאי, טימא לטהור טיהר לטמא, מה שעשה עשוי וישלם מביתו. רבי בא בשם רבי אבהו בשאמרו לו הרי את מקובל עלינו כשנים" (פ"א ה"א, יח ע"א). שמואל הבבלי מתנגד לשני דיינים, ואמוראי ארץ ישראל סבורים שדיניהם דין, ואפילו יחיד רשאי לדון, אם קיבלו עליהם שני הצדדים את דינו. וכן בבבלי ראש השנה כה ע"ב: "[ותניא] דיני ממונות בשלשה, ואם היה מומחה לרבים – דן אפילו ביחיד". אם כן כל מומחה דן ביחיד. גם מימרא זו מתייחסת למשנת בכורות ששם נאמר שדיין רגיל ישלם מביתו, אך אם היה מומחה הוא פטור מתשלום טעות.<sup class="footnote-marker">33</sup><i class="footnote">בהגדרת המומחה דנו בפירושנו למשנת בכורות. ראינו כי המומחה הוא מי שקיבל מינוי עירוני, בניגוד לחכם שמעמדו לא נבע ממינוי פורמאלי אלא מהכריזמה שייחסו לו ומהכבוד שרחשו לו. וראו במבוא למסכת.</i>
וכן משמע בבירור מהבבלי לסנהדרין ה ע"א: "ואם היה מומחה לרבים – דן אפילו יחידי. אמר רב נחמן: כגון אנא דן דיני ממונות ביחידי. וכן אמר רבי חייא: כגון אנא דן דיני ממונות ביחידי". הסוגיה שם דנה מה המיוחד בחכמים הנזכרים, האם כוחם נובע ממומחיות, או מהכרה של ראש הגולה בהם/ כך או כך ברור שבספרות האמוראים הבבלית מתירים לדון ביחיד, ותופעה זו נפוצה למדי.
לכאורה הדברים ברורים: הרי סתם דין הוא בשלושה, ואין אפשרות של דיין יחידי כלל ועיקר. אלא שיש להבין את הדברים לאור האמור לעיל במבוא למסכת נזיקין. נוסף לבית הדין של חכמים פעלו בתי דין עירוניים, ואלו נהגו שלא לפי הכללים ההלכתיים. האפשרות ש'קיבלו עליהן' מדברת, מן הסתם, בדיין העירוני שפעל שלא במסגרת בית המדרש. למעשה בית הדין העירוני היה בעל הכוח, ברם לפי ההלכה מעמדו היה לכל היותר כבורר. מכיוון שבתי הדין של חכמים היה להם למעשה מעמד של בוררות, הרי ייתכן שייקבע בורר יחיד. גם הביטוי 'מומחה לרבים' הוסבר לעיל כמתייחס לבית הדין העירוני (החכם הוא תמיד מומחה). לפי הבבלי דן יחיד הוא 'במומחה לרבים', כלומר בבית הדין העירוני.
כאשר מצהירים חכמים שביצוע ביחיד הרי הם מותירים פתח לבית הדין העירוני, שמבחינתם הוא בעצם בורר, לדון שלא לפי סדרי הדין הטובים והנכונים (של בית הדין של חכמים). בכך הם ממעיטים בדמותו של בית הדין העירוני, אך גם מונעים התנגשות בין סדרי בית הדין העירוני, לבין סדרי בית הדין 'הנכונים'. לוותר על המאבק במישור הפרקטי, מבלי לוותר בתחום הרעיוני.
בשלב שני, ומסיבות 'חינוכיות' ורעיוניות רצו חכמים להמעיט בדמותו של בית הדין העירוני, ולטשטש את האפשרות לפנות אליו כהליך תיקני. כך המומחה לרבים והדיין היחידי הפכו לחכמים בעצמם.
הלכה עקרונית לחוד, ומציאות לחוד. במקרה זה ההלכה העקרונית, זו שבמסכת סנהדרין, אינה משקפת את כל המציאות, ומשנת אבות משקפת את התופעה הרגילה. החכם במסכת אבות פונה לדיין העירוני ומשתדל למנוע בעזרתו תופעה זו של דיין יחידי. עם זאת היו מקרים של דיין יחידי, שכן בתנאים כפי שתיארנו אותם חוסר האחידות היה מרכיב קבוע במערכת. אדם (וקל וחומר חכם) שנתמנה לדיין עירוני נהג בביטחון יתר ודן יחידי בסמכות או שלא בסמכות מלאה.
כך אנו שומעים גם על חליצה (המחייבת בית דין), והיא נעשית ביחיד.<sup class="footnote-marker">34</sup><i class="footnote">בתוס', יבמות פי"ב ה"ט, רבי אלעזר ברבי שמעון מספר על רבי ישמעאל שחלץ יחידי, ובבבלי, יבמות קד ע"א, המוסר הוא רבי ישמעאל ברבי יוסי. כן מסופר בבבלי על אמורא אחר שחלץ יחידי ושמואל מתפעל ואומר "כמה רב גובריה" (מה רב חילו); המשפט בא ספק בביקורת ספק בהתפעלות (שם). המעשה התחולל בראשית תקופת האמוראים, בבבל, על ידי חכם שפעל כנראה בסוף תקופת התנאים. </i> בתקופת האמוראים התלמודים מסבירים שאם המתדיינים "קיבלו עליהם" דיין יחיד הוא רשאי לדון. הירושלמי נותן לכך סדרת דוגמאות ובעיקר בולט רבי אבהו שהיה המנהיג, ואולי גם הדיין העירוני של יהודי קיסריה (ירו', סנהדרין פ"א ה"א, יח ע"א-ע"ב). בבבלי הניסוח הוא ש"מומחה לרבים" רשאי לדון יחידי, כפי שהסברנו. רבי ישמעאל ברבי יוסי, במסכת אבות, בא לשלול מעשה שכבר בימיו היה מקובל, ומאוחר יותר היה מקובל עוד יותר. הוא עצמו מספר על רבי ישמעאל שפסק יחידי (לפי נוסח הבבלי).
אם כן הייתה אפשרות של דיין יחיד, ואולי נהוג היה רק בבתי הדין של בית הדין הקהילתי. הנוהג גלש גם לבתי הדין של חכמים שהיו בוררים, ולעתים שני הצדדים קיבלו עליהם דיין יחיד.
נסיים בדרשה בתוספתא שהבאנו גם במהלך הדיון (שבועות פ"ג ה"ח; ירו', כאן יח ע"א<sup class="footnote-marker">35</sup><i class="footnote">לעיל הערה 2 נוסח המכילתא.</i>): " 'נקרב בעל הבית אל האלהים' ריבה הכתוב דיין אחד. 'עד האלהים יבא דבר שניהם' ריבה לו הכתוב שני דיינין. 'אשר ירשיעון אלהים' ריבה לו הכתוב שלשה דיינין. מיכן אמרו דיני ממונות בשלשה, ור' אומר, בחמשה – כדי שיגמר הדין בשלשה". לפי התבנית הלשונית של המדרש דיין אחד כשר ואף שניים כשרים אך רצוי שיהיו שלושה. ברם, לפי המדרש הדין צריך להיגמר בשלושה כך שדיין יחיד פסול.

Mishnah 2

<small>עפ”י כתב יד קופמן</small>
<b>מכות בשלוש</b> – בשני התלמודים מסורת תנאית ובה מחלוקת: מכות בשלושה או בעשרים ושלושה (ירו', יז ע"ב; בבלי ב ע"א). אבל בירושלמי גם דברי רבי אבהו, המציע את הדעה של עשרים ושלושה לא כמחלוקת תנאית, אלא כשאלה או קביעה – "רבי אבהו בעי". טיעונו הוא שהמלקות עשויות להפוך לדיני נפשות, אם הנאשם ימות בעת ההלקאה. לכן נדרש בית דין שבסמכותו גם לדון דיני נפשות. זו דוגמה יפה לאמורא המציע לתקן את המשנה, כדי להתאימה להשקפת עולמו. לפי התוספתא (פ"ה הט"ו) השלושה אינם בית הדין הדן בנאשם, אלא ביצוע ההלקאה מתבצע בטקס שבו שלושה משתתפים. אחד מונה, אחד קורא, ואחד מכה.
קורא הוא זה המקריא את הלאו שעליו עבר הנאשם. לפנינו אפוא ביצוע הטקס ולא בית דין. בעונש מלקות נענשים העוברים על לאו 'דתי' אחד מהלאווים, בדרך כלל בדיני פולחן (בין אדם למקום). באופן מעשי ביצוע המלקות היה בעיקרו תיאורטי. בתי הדין של חכמים לא היו מוסמכים כלל לבצע עונש זה, ובתי הדין העירוניים לא אכפו בדרך כלל קיום הלכות<sup class="footnote-marker">36</sup><i class="footnote">ראו הנספח למסכת שקלים וכן אופנהיימר. </i> במלקות. מעניין שדווקא במקורות הקשורים לספר המעשים (מאות שישית-שביעית) מופיע עונש המלקות, הלכה למעשה פעמים מספר, בעיקר בדיני אישות וזנות. גם בנושא זה של המלקות עסקנו במבוא למסכת נזיקין.
<b>עיבור החדש בשלשה עיבור השנה בשלשה דברי רבי מאיר רבן שמעון בן גמליאל אומר בשלשה מתחילים ובחמשה נושאין ונותנין וגומרין בשבעה ואם גמר בשלושה מעוברת</b> – אין זה מקרה שרבן שמעון בן גמליאל, הנשיא, מגדיל את תפארתו של בית הדין. שבעה משתתפים נזכרים גם במקורות נוספים.<sup class="footnote-marker">37</sup><i class="footnote">שמחות פ"ח ה"ז, עמ' 152; ירו', סנהדרין פ"א ה"ב, יח ע"ג; בבלי, יא ע"א; שמות רבה פרשה טו כ ועוד. </i> במיוחד יש להפנות בהקשר זה לדברי יוספוס. את הפסוק "ונקרב בעל הבית אל האלהים" מסביר יוספוס כעמידה לפני שבעה שופטים ושבועה.<sup class="footnote-marker">38</sup><i class="footnote">קד ד' 287-285.</i> בדומה לחז"ל שפירשו גם הם את הפסוק כמדבר על מספר הדיינים "או מה דיני נפשות בעשרים ושלשה, אף דיני ממונות כן? תלמוד לומר "ונקרב בעל הבית אל האלהים" ריבה הכתוב דיין אחד.<sup class="footnote-marker">39</sup><i class="footnote">אפשר להבין שדי בדיין אחד, אבל כנראה שכוונת הדרשן להראות כיצד הכתוב מלמד על שלושה דיינים לפחות.</i> עד האלהים יבא דבר שניהם, ריבה לו הכתוב שני דיינין. אשר ירשיעון אלהים ריבה לו הכתוב שלשה דיינין מיכן אמרו דיני ממונות בשלשה ור' אומר בחמשה כדי שיגמר הדין בשלשה" (תוס', שבועות פ"ג ה"ח, עמ' 450; ירושלמי סנהדרין א א, יח ע"א; בבלי סנהדרין ג ע"ב).<sup class="footnote-marker">40</sup><i class="footnote">דרשות אחרות אכן מקשרות את הפסוק לשבועה, ראו מכילתא דרבי ישמעאל משפטים, מסכתא דנזיקין פרשה טו, עמ' 300; מכילתא דרבי שמעון בר יוחאי כב ז, עמ' 201; בבלי בבא קמא סג ע"ב; בבא מציעא מא ע"ב.</i>
לפי יוספוס שבעה דיינים הם המניין (קוורום) הרגיל. בספרות חז"ל מספר משתתפים כזה מיועד לעיבור השנה בלבד, זו החלטה מיוחדת בעלת חשיבות לאומית. בתלמוד ירושלמי גדל המספר לעשרה משתתפים (ירו', סנהדרין פ"א ה"ב, יח ע"ג; מגילה פ"ד ה"ד, עה ע"ב), וכך מובאת בפרקי דרבי אליעזר מחלוקת אם דרושים שלושה או עשרה: "בשלשה מעברין את השנה, רבי אליעזר אומר בעשרה, שנאמר אלהים נצב בעדת אל, ואם נתמעטו מעשרה לפי שהן מועטין מביאין ספר תורה לפניהם, ונעשין גורן עגולה ויושבין הגדול לפי גדלו והקטן לפי קטנו, ונותנין את פניהם למטה בארץ ועומדין ופורשין את כפיהן לפני אביהן שבשמים, וראש ישיבה מזכיר את השם, ושומעין בת קול בלשון הזה, וידבר ה' אל משה לאמר, ואם מעון הדור אין שומעין מאומה כביכול אינו יכול לשכון כבודו ושכינתו ביניהם, ואשריהן העומדין במקום ההוא בשעה ההיא" (פרקי דרבי אליעזר, פ"ח, מהדורת היגר פ"ז).<sup class="footnote-marker">41</sup><i class="footnote">ל"סוד העיבור" ראו להלן.</i>
במסכת סופרים: "וכשהוא מקלסו, מקלסו בשנים עשר טובי העיר, <u>ושנים עשר חברים</u>, כנגד שנים עשר שבטים, ושנים עשר חדשים, ושנים עשר מזלות" (פי"ט ה"ח, עמ' 333). נראה שהתחולל תהליך מתמיד של גידול במספר המשתתפים, ובמסכת סופרים זה כבר מעמד פומבי גדול. דומה שהמעבר מפורום של שבעה לפורום של עשרה הוא מעבר סמלי בין 'בית דין' גדול לבין 'ציבור' קטן. שנים עשר חברי בית הדין הם כשנים עשר השבטים וברור שהמעמד טקסי.
וכן במדרש המאוחר (שמות רבה פרשה טו כ): "ד"א 'החדש הזה לכם', למה אמר הקדוש ברוך הוא למשה ולאהרן 1. לפי שקדוש החודש <u>בשלשה</u> כשבקש הקדוש ברוך הוא לקדש את החודש אמר הקדוש ברוך הוא למשה ולאהרן אני ואתם נקדש את החודש, הה"ד 'ויאמר ה' אל משה ואל אהרן'. 2. אבל עיבור השנה בי' זקנים כשהיו רבותינו נכנסים לעבר את השנה נכנסים י' זקנים בקיאים לבית המדרש ואב בית דין עמהם. ונועלין את הדלתות ונושאין ונותנין בדבר כל הלילה, בחצי הלילה אומרים לאב בית דין, מבקשים אנו לעבר את השנה שתהא השנה הזאת י"ג חודש. גוזר את עמנו? והוא אומר להם מה שדעתכם אף אני עמכם. באותה שעה יצא אור מבית המדרש ובא לפניהם והיו יודעים שנתרצה להם האלהים. שנאמר 'זרח בחשך אור לישרים'... 3. ומנין להתועד בי' זקנים? שנאמר' החכמה תעוז לחכם מעשרה שליטים אשר היו בעיר'. 3א. וכן בימי שלמה כשהיה שלמה מעבר את השנה היה מכניס שבעה זקנים לפניו שנאמר 'חכם עצל בעיניו משבעה משיבי טעם'... והיה שם שלמה ונתן הנביא וגד החוזה הרי עשרה". המדרש אקלקטי (אספני) ומביא את כל הדעות הנוגדות כאילו היו עמדה אחידה. בשלושה, בשבעה, או בעשרה. וניכר שבעיני המדרש המעמד הוא טקסי יותר מאשר משפטי. מכל מקום מדרש שמות רבה מבטא חוסר למדנות בצרפו את הדעות החולקות כאילו הייתה עמדה אחידה.
ובמדרש ויקרא רבה: "רבי אבהו פתר קריא בחמשה זקנים שנכנסין לעבר את השנה.<sup class="footnote-marker">42</sup><i class="footnote">ויקרא רבה פרשה כט ד, עמ' תרעג; וכן במדרש פסיקתא דרב כהנא, ראש השנה ד, עמ' 337.</i> חמישה דיינים. חבר של חמישה הוא חבר משפטי רגיל ומופיע הרבה במקורות,<sup class="footnote-marker">43</sup><i class="footnote">ראו לעיל. </i> אך בהקשר של עיבור ראש השנה הוא חבר מצומצמם.
ההיבט הטקסי הוא כנראה החידוש של המדרשים המאוחרים (שמות רבה, פרקי דרבי אליעזר). מן הסתם לאחר שבפועל כבר השתלטה שיטת החישוב ובעצם הכול ידעו מה תהיה ההחלטה הצפויה. אך עדיין שמרו על המסורת של הכרעה.
המקורות הדורשים שלושה, חמישה או שבעה מבטאים ומשקפים דיון משמעותי של בית דין. ככל שמספר המשתתפים קטן יותר, כן בולט מעמדו של הנשיא. והרי חזרנו למדרש המתאר את ה' ושני בני אדם קובעים את המועדות. יש להניח שהרחבת המספר נבעה מלחץ של חכמים שגם רצו להשתתף בהכרעה, וגם רצו לבטא את עצמם, ולהשתתף במעמד החשוב והיוקרתי לצידו של ראש בית הדין (הנשיא).
חמישה חברים הוא מספר מינימלי ומבטא את כוחו של הנשיא. כידוע משרת הנשיא בוטלה אי שם במאה החמישית. קרוב להניח שהמדרש (ויקרא רבה ואולי גם פסיקתא דרב כהנא) מבטא תקופה שבה הוא עדיין פעיל. על כל פנים כוחו ניכר שקבוצה של חמישה מעמדו מובלט. שבעה חברים הוא אפוא המספר התנאי כנראה מדור יבנה, או פחות מיוחס לדור יבנה. חמישה חברים הוא מספר חברי ההרכב בתקופה האמוראית או הבתר אמוראית הקדומה (ויקרא רבה), מן הסתם כאשר כוחו של הנשיא גדל כפי שעולה מעוד מקורות.
ספרות חז"ל מתארת את עיבור השנה וקידוש החודש כאילו בית הדין הוא של חכמים, וכל הפעילות היא מהתפקידים של חכמים. הדבר לא נאמר במשנתנו במפורש, אבל הנשיא איננו נזכר כלל, ומהשתיקה משמע שלפנינו דיון על פעילות בתוך קבוצת החכמים ובבית המדרש. בפועל לא כך היה הדבר. בית הדין היה בית הדין של הנשיא. הנשיא בחר את חברי בית הדין וחילק את הכבוד בין מי שבהם בחר.<sup class="footnote-marker">44</sup><i class="footnote">לכך עדויות רבות שאת חלקן אספנו במבוא למסכת ראש השנה, וראו ספראי, המקומות. </i> המשנה איננה משקפת פן מעשי זה, ואין לחשוד שנשמט במקרה.
כך למשל:
1. דמר ר' קריספדא בשם רבי יוחנן מעשה ועיברו את השנה שלשה רועי בקר. 2. חד אמר בכיר ולקיש באדר מינץ, וחד אמר תור באדר בעריה ימות ובטול תינתא ישלח משכיה. וחד אמר קדום באדר פח בלועך יפוק לקיבליה. ונן חמיין הדין שתא, ולית בה חד מינהון. ועיברו השנה <u>על פיהם</u>. 3. אמר רבי חלבו ובית דין הסכים עמהן. ולא כן אמר רבי זעירא והוא שיהו הכל מודין<b>"</b> (ירו', ראש השנה פ"ב ה"ה, נח ע"ב; סנהדרין פ"א ה"ב, יח ע"ג).
לפי מסורת זו פעם עיברו את השנה מי שאינם חכמים. אם כי מדובר לפי הסוגיה במעשה מיוחד. מעניין מאוד שלפי דברי הגמרא אחרי עיבור החודש במעמד הרשמי בית הדין דן בנושא ואישר את ההחלטה. אין ספק שמבחינה פורמאלית אי אפשר שאחרי ההחלטה ידון בנושא בית דין אחר. אך זו דרכם של חכמים להסביר שבסופו של דבר ההחלטה בידי חכמים. המשך הסוגיה בירושלמי אף מדגיש שרועי הבקר לא היו בית הדין אלא שהם העידו על מצב הפריחה והטבע. וגם זו דרך למעט ברושם של האמירה שלעיבור השנה לא נדרשים חכמים.
בפועל מי שאחראי על עיבור השנה ועל קידוש החודש לא היה 'אב בית הדין' אלא בעצם הנשיא. אמנם הוא שימש למעשה כאב בית דין (לפחות בתקופת התנאים) אך ברור שבעניין קידוש החודש ועיבור שנה היה לו תפקיד מרכזי, כולל זה שהוא מינה או זימן את חברי בית הדין (שמחות פ"ח ה"ז, עמ' 152 ומקבילות). בתקופת האמוראים כאשר הנשיא כבר לא היה אב בית הדין, ולעתים אפילו לא היה חכם, הייתה לכך משמעות נוספת. במקביל שומעים אנו על רבי סימון הנותן הוראות למומחים לחישובי שנים "רבי סימון מפקד לאילין דמחשבין יהבון דעתכון דלא תעבדון לא תקיעתה בשבתא ולא ערבתא בשבתא ואין אדחקתון עבדון תקיעתה ולא תעבדון ערבתא" (ירו', סוכה פ"ד ה"א, נד ע"א – רבי סימון היה מורה לאלו המחשבין. תנו דעתכם שלא תעשו לא ראש השנה בשבת, ולא יום ערבות [הושענה רבה – שביעי של סוכות] בשבת. ואם תדחקו עשו [קיבעו] ראש השנה בשבת ולא תעשו יום הושענה רבה בשבת). רבי סימון הוא מראשי החכמים הוא איננו חלק מצוות החישוב אבל נותן הוראות עקרוניות בדבר סדרי עדיפות. אם כן עוד לפני בית הדין מתכנסים מומחים ללוח השנה (מומחים לאסטרונומיה?) ומתכננים את לוח השנה איזה חודש יהיה מעובר, ומתי יעברו את השנה, ומנסים לתאם את כל הצרכים. מה נותר אפוא לבית הדין לעשות? לאשר את החישוב ולקיים טקס הולם.

Mishnah 3

<small>עפ”י כתב יד קופמן</small>
<b>סמיכת הזקנים</b> – מינוי חכמים לתפקיד רבי. במבוא עסקנו במשמעות זו. <b>ועריפת העגלה</b> – הבאת 'קרבן' עגלה ערופה במקרה שנמצא הרוג ולא נודע מי הרגו.<sup class="footnote-marker">45</sup><i class="footnote">המשנה בסוטה פ"ט מ"א קובעת גם היא " 'ויצאו זקיניך ושופטיך' (דברים כא ב), ושלשה מבית דין הגדול שבירושלם היו יוצאין. רבי יהודה אומר חמשה שנאמר זקיניך שנים ושפטיך שנים ואין בית דין שקול מוסיפים עליהם עוד אחד". אם כן זו אותה מחלוקת כמו במשנה א' כאן עם אותן הנמקות המשנה בסוטה כולה היא דרשה לפסוק מדברים כ"א ב: "ויצאו זקניך...", כפי שהראינו בפירושנו למשנה בסוטה). במשנה בסוטה הדברים מוצגים בסגנון משנה רגיל הקובע שני היגדים, שמספר היוצאים הוא שלושה, ושהם חברי בית הדין הגדול. לא נאמר למה דווקא שלושה, אך על בסיס דרשתו של רבי יהודה להלן ניתן לדרוש: "זקניך" שהם "שופטיך" שניים, ואין בית דין שקול על כן מוסיפים עליהם עוד אחד. ואכן במדרש מצויה דרשה זו בשם רבי שמעון (ספרי דברים, רה, עמ' 241). ואכן הוא זה האומר במשנתנו שבית הדין הוא שלושה בלבד.</i>
עד כאן הדרשה, לנימוק משפטי ראו להלן. הדרישה שנציגי בית הדין מירושלים ישתתפו במעמד אינה במקרא. אמנם בהמשך הפרשה במקרא נאמר "זקני העיר" (פסוקים ג, ו), וייתכן שמכאן הסיקו שיש גם זקנים אחרים שאינם זקני העיר. מעבר לדרשה, יש כאן רצון ליצור מטקס עגלה ערופה, מעמד בעל אופי לאומי, חריג ויוצא דופן. יש להניח שלכפר הנידח לא הגיעו נציגי ההנהגה הלאומית מעולם, ובואם הוא אירוע יוצא דופן בהיסטוריה המקומית. נציגי בית הדין הגדול גם ימנעו ויכוח בין היישובים על ה"זכות" להביא עגלה ערופה, נושא שעלול להביא לעימות מקומי. שילוב נציגי בית הדין של ירושלים יצר בעיות טכניות. עד שהם יגיעו יש צורך לקבור את המת ולסמן את מקומו (תוס', סוטה פ"ט ה"א).
יוספוס, לעומת זאת, אינו מזכיר את השתתפות נציגי בית הדין הגדול (קדמוניות ד, 222-220). לפי יוספוס המודדים הם השלטונות ומועצת היישובים הסמוכים, והמבצעים הם פקידי הקהל (דמוסיאוי). נמצאנו למדים שהשתתפות נציגי הגוף הלאומי היא חידוש של חז"ל הבא להעצים את תחושת הסלידה מהמעשה מחד גיסא, ולהגדיל את עצמת בית הדין הלאומי מאידך גיסא. כאמור, יוספוס מפקיד את כל הפעילות בידי פקידי הקהל. הוא מעיד, מן הסתם, על דפוס הפעולה הקדום. <b> בשלשה דברי רבי שמעון רבי יהודה אומר בחמשה</b> – למעשה זו אותה מחלוקת כמו במשנה א', האם סתם בית דין הוא שלושה או חמישה. מי שאומר שסתם דיני ממונות בחמישה, מן הסתם גם יסבור שדינים פולחניים כאלה המנויים במשנה הם בחמישה. וכן בתוספתא "סמיכה בשלשה וסמיכות זקנים בשלשה": ר' יהודה אומר בחמשה". התוספתא מבחינה בין סמיכה, לסמיכת זקנים. אם כן מהי סמיכה רגילה? לכאורה הכוונה לסמיכה על הקורבן, אלא שסמיכה על הקורבן איננה מעמד של בית דין. אפשר אמנם לפרש שטקס כזה צריך להיות בשלושה, אבל קשה לפרש שלכך מתכוונת התוספתא הצמודה למשנתנו, ועוסקת בבית דין. אולי "סמיכה בשלושה" הוא ציטוט ממשנתנו, כלומר התוספתא מפרשת שמה שאומרת המשנה "סמיכה", היא סמיכת זקנים. ובמשנה הקדומה שעמדה לפני העורך מצוי היה רק הנוסח "סמיכה בשלושה".<sup class="footnote-marker">46</sup><i class="footnote">כך פירש הבבלי יג ע"א.</i> פשוט יותר לפרש שסמיכה סתם נאמרה בפרשת עגלה ערופה. בית הדין נדרש שם לסמוך על ראש הקרבן, ולפי התוספתא והתלמודים, סמיכה זו שעל ראש הקרבן הציבורי היא בשלושה, למטרות טקס.
פירוש זה משתמע מהתלמודים שנביא להלן, ואפשר לראות בו גם את פשט התוספתא. למה התכוונה המשנה? מכיוון שכל הרשימה במשנה עוסקת במספר חברי בית הדין, צריך לומר שהמשנה עצמה עוסקת רק במעמד המינוי כפי שנפרש גם הלאה בתלמודים.
ואולי יש להבין שנדרש בית דין של שלושה, וסומכים לפחות (לכל היותר) חמישה, ובמעשה הסמיכה המפורסם של רבי יהודה בן בבא נסמכו חמישה תלמידים (לעיל)<b>.</b> מכל מקום הבבלי סבור שסמיכת זקנים הוא פירוט של "סמיכה" (יג ע"א), והירושלמי (יט ע"א) סבור ש"סמיכה" ו"סמיכת זקנים" הם נושאים שונים (אחד למספר חברי בית הדין, והשני למספר הנסמכים). זו דרכו של הבבלי בפירוש המשנה, כך למשל פירש ש'נזק' הוא פירוט של דיני ממונות (לעיל) וכן הלאה.
פתרון התוספתא שלנו תלוי כנראה בתוספתא במנחות (פ"י הי"ד-הט"ו, עמ' 528). התוספתא עוסקת בסמיכת קרבנות, וקובעת "חמשה שהביאו זבח אחד כולן סומכין עליו, ולא כולן כאחד סומכין עליו, אלא כל אחד ואחד סומך ומסתלק" (הי"ד). "סמיכה בשלשה סמיכת זקנים בשלשה, ר' יהודה אומר בחמשה. לא כולן כאחד סומכין עליו, אלא כל אחד ואחד סומך ומסתלק" (הט"ו). אם כן "סמיכה" היא ללא ספק סמיכת קרבנות. והעיקרון הוא שלכל היותר סומכים שלושה או חמישה  (זו המחלוקת התנאית), ובכל מצב כל אחד סומך ומסתלק. זה הדמיון בין סמיכה לסמיכת זקנים. איננו יודעים אם תוספתא מנחות העבירה את הניסוח ממשנתנו (או מהתוספתא שלנו, או ההפך), אבל המשפט "סמיכה בשלושה..." עוסק בסמיכת זקנים ובסמיכת קרבנות כאחד.
משנת מנחות ומשנתנו מסיבות את אותו משפט לעניינים שונים. כאמור במשנתנו מדובר על מספר חברי בית דין ובמנחות על מספר הסומכים על קרבן אחד (בבת אחת). אלו שתי פרשנויות לאותה משנה. האחת מקורית והשנייה מועברת. להערכתנו, משנתנו היא המקורית שכן הנוסח אצלנו משתלב היטב בעל נוסח ובסגנון המשנה. אבל המשפט הועבר לתחום הקרבנות כך במשנת מנחות ובתוספתא.
<b>הסמיכה</b>
תנאי ארץ ישראל ואמוראיה מכונים, בספרות חז"ל, 'רבי פלוני', ואמוראי בבל "רב". בודדים מהם מכונים ללא התואר או בתואר אחר 'אבא'. אבא הוא התואר שניתן לחכמי ימי בית שני, ולכמה מחברי דור יבנה. לעתים התנא נטול תואר בכלל כגון בן עזאי ובן זומא שכנראה מתו בצעירותם (ברדיפות הדת שאחר מרד בר כוכבא). הגישה המסורתית היא שרבי הוא התואר שניתן בטקס מסודר של 'סמיכה' ומשמעותו חברות בסנהדרין. פירוש זה שהתגבש במשך הדורות מקובל היה גם בראשית המחקר. מבחינת המקורות בעצם אין מספיק מקורות לתיאור הזה (שמשמעות הסמיכה היא חברות בסנהדרין). אבל גם אין מקורות הסותרים תיאור הרמוני זה.
מצד שני אם הסנהדרין איננה גוף פעיל. הרי שאין משמעות להימנות על חבריה. מספר נושאי תואר רבי בכל תקופה הוא כמה עשרות. בדורות האמוראים מספרם גדל מאוד. ברם, אין כל טעם למנות את מספר נושאי התואר בכל דור. שכן ה'רבנים' הידועים לנו הם רק חלק קטן ממספר האמוראים. לרבים מהאמוראים לא היו תלמידים שמסרו בשמם. עדות לכך הם אישים נושאי התואר רבי, שגם אביהם היה רבי, אך הוא איננו מוכר. כגון רבי דוסתאי ברבי יניי (ינאי) שעל אביו איננו יודעים דבר, חוץ מכך שכונה בתואר הנכסף 'רבי'. על כן הניסיונות לאמוד את מספר ה'רבנים' על פי מספר האישים הנושאים את התואר ונזכרים בספרות הוא דמיוני למדי.
לפי פירוש זה משמעות הסמיכה היא גם קבלה פורמלית של התואר 'רבי'. ברם, על הזהות בין 'סמיכה' לתואר 'רבי' יש החולקים. חוקרים בני זמננו מפקפקים בתמונה ההרמוניסטית אין להם בעצם על מה לסמוך, להוציא את המוסכמה, שעולם בית המדרש לא היה מסודר ולא היה ממוסד. לדעתנו מוסכמה זו היא שצריכה בדיקה.
על כן איננו יכולים לקבוע האם היו בכל שנה נתונה שבעים ואחד חכמים נושאי תואר 'רבי', יותר או פחות.
המקורות שבידינו אינם מאפשרים להתקדם בבירור תולדות המוסד 'רבי' ועיצובו. להערכתנו יש להבין את התואר בצורה ממוסדת למחצה. כשם שהייתה משמעותו של התואר במהלך הדורות. התואר 'רבי' היה בראש ובראשונה אות הוקרה פנימי בתוך שכבת החכמים. ביטוי שפלוני ראוי להוקרה, מתחיל להיות עצמאי ונחשב לחכם. אין לשאול מה היה מותר ל'רבי' כזה ומה היה אסור לו, שכן יש להניח שבכל דור היו חריגים. אנשים שזכו להוקרה רבה אך לא זכו בתואר, ומקרים הפוכים. מן הסתם היו תלמידי חכמים דגולים שרבותיהם מתו בצעירותם (של התלמידים) ולכן לא זכו לסמיכה מסודרת. אך במהלך הזמן הפכו לברי סמכא. הדרך העיקרית להפוך לבעל סמכא היתיה לגדל תלמידים שמסרו את תורת רבם (מתורת רבם) ושיקעוה במקורות הכתובים.
לא נעסוק בנושא במפורט שכן אין בידינו להציע פתרון מוכח אלא לשקול מעט מחדש את הנתונים הידועים. נפתח בתלמודים למשנתנו.
לפי מסורת חז"ל הסמיכה היא מעמד שבו חכם מעביר לחכם אחר את הסמכות, והיא זהה כנראה ל'מינוי' – מתן הזכות להורות ולדון. סמכות אותה מעביר הנשיא או ראש הגולה לאדם שיהא בעל סמכות לדון. המינוי או הסמיכה הם מתן האישור להיקרא 'רבי' ולהיות חבר בסנהדרין. לדעתו של אלבק המונח הקדום היה 'סמיכה'. אך כיוון שהנוצרים אימצו את המעמד ואת התואר, החלו בארץ ישראל לכנות את המעמד מינוי, ובבבל שבה השפעת הנצרות הייתה חלשה יותר, שרר המונח הקדום יותר 'מנוי'. בספרות המחקר בת זמננו תיאור כולל זה המוצע על ידינו נתפש כתיאורטי. כבר במבוא עמדנו על התיאוריות הטוענות שלמעשה לא פעלה מעולם סנהדרין בצורה ההלכתית המתוארת במשנה בכלל ובמשנת סנהדרין בפרט. הענקת התואר 'רבי' מופיעה רק לאחר חורבן הבית (חכמי תקופת הבית אינם מכונים רבי), וספק אם היה זה תואר שנרכש בטקס כלשהו או רק תואר כבוד שאותו העניקו העורכים של ספרות חז"ל לחכמים בולטים.
בכלל האישים המכונים 'רבי' לא היו בעלי סמכות. היו רק מינויים של הנשיא ושל ראש הגולה להנהגה בתפוצות, מינויים שהיו בעלי אופי כללי ונגעו רק בחלקם למעמד דתי.
אין לנו אמנם הרבה מסורות מסודרות, המתארות הלכה למעשה את הסמיכה, אבל בעצם אין גם מניעה לקבל את העולה מספרות חז"ל כמות שהיא. הפקפוק בפרשנות הפשוטה של ספרות חז"ל נובעת רק מסברתם של חוקרים שהתקשו לקבל את התיאורים בספרות חז"ל כמקור היסטורי. הסנהדרין הייתה אולי גוף אוטופי, שלא פעל אלא בנסיבות מיוחדות שאותן הצענו במבוא, אבל המעמד 'רבי' היה בעל משמעות חברתית ודתית. הסמיכה הייתה הזכות ללמד ולהיות חכם עצמאי. אמנם זכות רוחנית זו לא תורגמה למעמד פורמאלי, אך הייתה משמעותית מבחינה חברתית. הרבי הפך בעת הסמיכה לחכם עצמאי, בעל זכות מוסרית-דתית ללמד ולהורות.
עדיין בפועל הציות היה עצמאי וולונטרי, ואדם מישראל בחר אם לשמוע בקולו של הרב, אם לפנות אליו לבירור משפטי או לפנות לאדם אחר. אבל בעיני עצמו היה הרבי שנבחר זה עתה, בעל עצמאות וזכות לגיטימית. המונח נלקח מסמיכת הקורבן, וכמו סמיכת הקורבן הוא כלל הנחת הידיים על ראש המועמד. בסמיכה הועברה הכריזמה מחכם בעל 'סמכות' לחכם החדש. זו גם הייתה משמעות הסמיכה בימי הביניים וגם אז עצם הסמיכה עדיין לא העניקה למועמד סמכות פורמאלית, אלא כריזמה בלבד.
ברוח זו עלינו לעיין במקורות המתארים את הסמיכה.<sup class="footnote-marker">47</sup><i class="footnote">לאיסוף בלתי מבוקר של המקורות ראו ורהפטיג, סמיכה.</i> בירושלמי תיאור היסטורי:
תני רבי ליעזר בן יעקב אומר זקיניך זה בית דין הגדול ושפטיך זה מלך וכהן גדול
1. תני 'הסמיכות בשלשה' לא סמיכה היא סמיכות?<sup class="footnote-marker">48</sup><i class="footnote">השאלה היא מה ההבדל בין 'סמיכה' ל'סמיכת זקנים' שאלה בה עסקנו לעיל. </i> 2. תמן קריי למנוייה סמיכותא.<sup class="footnote-marker">49</sup><i class="footnote">שם קוראים לסמיכה מינוי. שם הוא בבל, ולכן מסבירה המשנה שסמיכה במשנה היא סמיכת זקנים. כאמור לעיל הצענו הסבר שונה מעט. </i> 3א. אמר רבי בא <u>בראשונה</u> היה כל אחד ואחד ממנה את תלמידיו. כגון רבן יוחנן בן זכיי מינה את רבי ליעזר, ואת רבי יהושע. ורבי יהושע את רבי עקיבה. ורבי עקיבא את רבי מאיר ואת רבי שמעון. אמר ישב רבי מאיר תחילה, נתכרכמו פני רבי שמעון. אמר לו רבי עקיבה דייך שאני ובוראך מכירין כוחך. 3ב.. <u>חזרו</u> וחלקו כבוד לבית הזה אמרו בית דין שמינה שלא לדעת הנשיא אין מינויו מינוי, ונשיא שמינה שלא לדעת בית דין מינויו מינוי. 3ג.. <u>חזרו</u> והתקינו שלא יהו בית דין ממנין אלא מדעת הנשיא. ושלא יהא הנשיא ממנה אלא מדעת בית דין" (ירושלמי סנהדרין פ"א ה"א, יט ע"א).
לפי הירושלמי שני מושגים הם: א. 'סמיכות' שהוא סמיכת קרבנות. ב. וסמיכה של זקנים. המשנה עוסקת רק במושג הראשון. הירושלמי כמובן צודק, אלו שני מונחים נפרדים, והתלמוד מפרש כנראה את התוספתא, ואילו משנתנו היא <u>לדעתנו</u> בסמיכה של זקנים, וייתכן שהירושלמי סבור שהיא סמיכת קרבנות. לאחר מכן שומעים אנו על הליכי סמיכה של זקנים. 'שם' בבבל או ביהודה קוראים לסמיכה מינוי. לא רק בבבל אלא לפחות גם בברייתא שהתלמוד מביא. לפי הברייתא היו שלושה שלבים בגיבוש התהליך. בתחילה המינוי היה בלתי ממוסד, לאחר מכן המינוי היה משותף לנשיא ולבית דין (לא לחכם הבודד, כפי שהיה קודם). ולבסוף הנשיא השתלט על מעמד המינוי.
חוקרי עבר הניחו בפשטות שהמסורת משקפת את ההיסטוריה. חוקרים מאוחרים יותר הניחו בפשטות שלא ייתכן שהמידע היסטורי. להערכתנו ייתכן כמובן שהמידע סכמטי, או מוסק מהמקורות, אבל גם ייתכן שהוא ריאלי מבחינה היסטורית. למה לא בעצם? הוא הגיוני וסביר לעצמו. הפקפוק בו נובע מהנחות מוקדמות שהן שנויות במחלוקת. ואינן רלבנטיות למקרה ספציפי זה (גם אם באופן כללי אכן במסורות חלו שיבושים שונים).
להערכתנו יש להניח שהחכם לא שיחזר את הדברים מדעתו. בדרך כלל ההנחה של חכמים היא שהנהוג בימיהם היה המנהג מדורי דורות. רבי בא יודע לספר על שינויים היסטוריים. אמנם ספק אם דבריו מדויקים. כך למשל ספק אם רבי עקיבא זכה למנות את תלמידיו. אדרבה המסורת הבבלית יודעת לספר שרבי עקיבא לא מינה את תלמידיו, שכן פרצו גזרות הדת הקשורות למרד בר כוכבא. "1. שפעם אחת גזרה מלכות הרשעה שמד על ישראל. שכל הסומך יהרג, וכל הנסמך יהרג, ועיר שסומכין בה, תיחרב, ותחומין שסומכין בהן, יעקרו. מה עשה יהודה בן בבא? הלך וישב לו בין שני הרים גדולים, ובין שתי עיירות גדולות, ובין שני תחומי שבת, בין אושה לשפרעם. וסמך שם חמשה זקנים. ואלו הן: רבי מאיר, ורבי יהודה, ורבי שמעון, ורבי יוסי, ורבי אלעזר בן שמוע. רב אויא מוסיף, אף רבי נחמיה. כיון שהכירו אויביהם בהן אמר להן: בניי, רוצו! אמרו לו: רבי, מה תהא עליך? אמר להן, 'הריני מוטל לפניהם כאבן שאין לה הופכים'. אמרו: לא זזו משם עד שנעצו בו שלש מאות לונביאות של ברזל, ועשאוהו ככברה. 2. רבי יהודה בן בבא? אחריני הוו בהדיה, והאי דלא חשיב להו, משום כבודו דרבי יהודה בן בבא. 3. ורבי מאיר רבי יהודה בן בבא סמכיה? והא אמר רבה בר בר חנה אמר רבי יוחנן: כל האומר רבי מאיר לא סמכו רבי עקיבא, אינו אלא טועה! – 4. סמכיה רבי עקיבא ולא קיבלו. סמכיה רבי יהודה בן בבא, וקיבלו".
המסורת הבבלית המצוטטת מתארת בצורה סיפורית את מעשה הסמיכה בדור גזירות הדת. הבבלי עצמו מקשה על האמינות ההיסטורית של הסיפור מספר שאלות. שאלה <u>אחת</u>, והיא האם רבי יהודה בן בבא רשאי לסמוך לבד? הרי סמיכת זקנים בשלושה. ועונה התלמוד שהיו עוד חכמים במעמד, אך רבי יהודה בן בבא היה החשוב שבהם. השאלה <u>השנייה</u> היא המסורת שרבי עקיבא סמך את רבי מאיר, והבבלי נדחק לקיים את שתי המסורות. ברור שהבבלי כאן מכיר את מסורת רבי בא מהירושלמי. הסיפור הבבלי חשוד מסיבה נוספת שכן רבי יהודה בן בבא מופיע מצד אחד כמי שנהרג בגזרות הדת,<sup class="footnote-marker">50</sup><i class="footnote">הוא נמנה על הרשימה של עשרת הרוגי מלכות. רשימה שאף לה גרעין היסטורי מוצק, אך פרטיה השתלשלו והתפתחו בספרות האגדית האמוראית, ראו בויארין, הרוגי מלכות. </i> ומסורת כזאת מתאימה למעשה שלפנינו. אבל מצד שני מסופר עליו שמת על מיטתו בשלום, ערב הגזרות. עם כל זאת עולה משלל הסיפורים שהסמיכה היא אירוע פנימי בין הרב לתלמידיו ללא התערבות הגוף המרכזי, כלומר הנשיא. אם אכן הנשיאות חודשה רק לאחר דור יבנה, ברור מדוע לפני קיומה לא התערבה במינויים.<sup class="footnote-marker">51</sup><i class="footnote">גודבלאט, נשיא; גודבלאט, נשיאות. </i>
במקביל מצויה מסורת שונה:
1. כל האשכולות שעמדו להן לישראל, משמת משה עד שעמד יוסה בן יועזר איש צרדה ויוסף בן יוחנן איש ירושלם, אי איפשר ליתן בהן דופי. משמת יוסה בן יועזר איש צרדה ויוסף בן יוחנן איש ירושלם, ועד שעמד ר' יהודה בן בבא איפשר ליתן בהן דופי. 2. אמרו עליו על ר' יהודה בן בבא שהיו כל מעשיו לשם שמים, אלא שגידל בהמה דקה. כך היה. פעם אחת חלה, נכנס רופא אצלו, אמר לו אין לך רפואה אלא חלב רותח. לקח לו עז וקשרה בכרעי המטה והיה יונק ממנה חלב רותח, שהיה גונח. פעם אחת בקשו חכמים ליכנס אצלו, אמרו היאך נכנס אצלו שליסטים עמו בבית? וכשמת דקדקו חכמים במעשו ולא מצאו בו אלא אותו עון. אף הוא אמר בשעת מיתתו יודע אני שאין בידי עון אלא זה בלבד שעברתי על דברי חבירי (תוס', בבא קמא פ"ח הי"ג).
אם כן רבי יהודה מת ללא קשר למרד בר כוכבא, וניתן להבין שמת באמצע דור יבנה. מהברייתא בתוספתא ניתן להזיק עוד מסקנות שבהן נעסוק, אם יחננו הנותן לאדם דעת, בפירושנו לעדיות פ"ו מ"א. מסורת דומה על מיתתו בשלום מצויה בברייתא נוספת.
יהודה בן בבא התקינו שיהו אומר עליו, הא עניו! הא חסיד! תלמידו של שמואל הקטן. אלא שנטרפה שעה (תוס' סוטה פי"ג ה"ד). אם כן רבי יהודה בן בבא מת בשלום, ושמואל הקטן שמת אחריו מת בשעת המרד ("נטרפה השעה"). במסורת נוספת (משנה, סוטה פט"ו ה"ט) הוא משתתף במחלוקת על נוהגי אבל לאחר הפולמוס. מסתבר שהכוונה לפולמוס הראשון, כלומר שהשתתף במחלוקת לאחר המרד הגדול, כלומר שהיה מראשוני דור יבנה.
נשוב לפרשנות הבבלי למשנתנו.
הבבלי (יג ע"ב) מפרש בפשטות שסמיכת זקנים של המשנה היא סמיכה של זקנים. כך בתחילת הסוגיה, בהמשך פרשנות אחרת: "אמר רבי יוחנן: מיסמך סבי".. אמר ליה אביי לרב יוסף: מיסמך סבי בשלשה מנלן" בסופו של דיון קצר התלמוד איננו מוצא להלכה זו סמך מקראי, אך כמובן שהלכה שאין לה מדרש לא בטלה. בהמשך מספר הערות השייכות ל'סמיכה' זו (האם הסמיכה נעשית בכפות הידיים או בדיבור), ושהסמיכה נועדה למספר מטרות: "1. קרי ליה רבי, 2. ויהבי ליה רשותא למידן דיני קנסות" בהמשך הסוגיה. ברור שמדובר בסמיכה לחברות בסנהדרין, ולפי הגמרא היא קשורה לזכות לדון דיני קנסות. מי שאיננו חבר סנהדרין איננו רשאי לדון דיני קנסות, ולכן אין דיני קנסות חלים בחוץ לארץ. משמע שלפי הגמרא חברי בית הדין לדיני ממונות (של שלושה) חייבים להיות בעלי תואר חבר סנהדרין (רבי). (יד ע"א).
עוד שומעים אנו אגב משנתנו על חכמים שונים שרבי יוחנן ביקש לסמוך ולא הצליח:
תא שמע: 1. דרבי יוחנן הוה מצטער עליה דרב שמן בר אבא דלא הוה גבייהו דליסמכיה.<sup class="footnote-marker">52</sup><i class="footnote">רבי שמעון בר אבא היה עוזרו ושמשו האישי של רבי יוחנן ירושלמי, כתובות פ"ט, ה"ב, לג ע"א. ובסופו של דבר נסמך על ידי רבי אבהו (להלן).</i> רבי שמעון בן זירוד וחד דעימיה, ומנו – רבי יונתן בן עכמאי, ואמרי לה: רבי יונתן בן עכמאי וחד דעימיה, ומנו – רבי שמעון בן זירוד. חד דהוה גבייהו – סמכוהו, וחד דלא הוה גבייהו – לא סמכוהו. 2. רבי חנינא ורבי הושעיא הוה קא משתקיד רבי יוחנן למיסמכינהו, לא הוה מסתייעא מילתא, הוה קא מצטער טובא, אמרו ליה: לא נצטער מר, דאנן מדבית עלי קאתינן. 2א. דאמר רבי שמואל בר נחמן אמר רבי יונתן: מניין שאין נסמכין לבית עלי...(יד ע"א).
המעשה הראשון והשלישי הם ברבי יוחנן שניסה (השתדל) לסמוך חכמים ולא הצליח. בין השאר מדובר בשמעון בן אבא, רבי חנינא ורבי הושעיה. שני האחרונים זכו לבסוף לסמיכה והיו מגדולי הדור. אבל בצעירותם השתדל רבי יוחנן למענם ולא הצליח. דומה שלפנינו הוכחה שהסמיכה איננה מעשה בין רב לתלמידיו אלא מעשה בית הדין המרכזי, והנשיא. או רק הנשיא. המעשה השלישי הוא בשני חכמים שאחד מהם היה 'שם' ונסמך והשני לא היה שם ולא נסמך. 'שם' הוא כנראה אותו התוועדות פומבית בעת מעמד טקסי שהתקיים (בנוכחות הנשיא). כן מוסרת הסוגיה שאין סומכים מ'בית עלי' כלומר כוהנים. הנימוק לכך הוא דרשה, אך קשה שלא לראות במשפט חלק מהפולמוס השקט בין חכמים וכהנים, מידע זה טרם נוצל במחקר.<sup class="footnote-marker">53</sup><i class="footnote">קימלמן, אוליגרכיה, בן ציון, פולמוס; בר אילן, הכל; הנספח למסכת שקלים.</i>
מעבר לשאלות תלמודיות מדובר בסדרת חכמים שבסופו של דבר נסמכו ל'רבי'. במיוחד תמוהה המסורת על רבי הושעיה ורבי חנינא שלא נסמכו. שניהם מראשי הדור, ולא מובן למה לא נסמכו, כיצד בסופו של דבר זכו לתואר 'רבי' הצמוד תמיד לשמם. ובעיקר אם הם לא זכו בתואר, מי כן נמצא ראוי לזכות בו. וכיצד הפכו לראשי הדור?
בהמשך הסוגיה עוסק הבבלי בסמיכה על עגלה ערופה ואגב הדיון מסתבר שלדעתו המשנה עוסקת בסמיכה על עגלה ערופה.
קטע זה בסוגיה סותר את ההבנה הקודמת של המשנה (לפי הבבלי), והוא קשה בפני עצמו.
אם כן הבבלי מפרש את המשנה כפשוטה בסמיכה של כוהנים, והירושלמי מפרש בסמיכת קורבנות. בתוספתא שתי ההצעות וכבר בה מערב העורך את שני הנושאים שאין ביניהם קשר תוכני. בסוף הבבלי תפנית פתאומית והסוגיה מהלכת כמו הירושלמי בניגוד לא רק לפשט המשנה, אלא לתחילת הסוגיה.
מבחינה היסטורית הסוגיה הבבלית מעוררת כאן קושי ריאלי. חברי סנהדרין הם לכל היותר שבעים איש, ואין הם מספיקים כדי להוות את הרכב בתי הדין שבכל עיירות ישראל, בשום תקופה מתקופת המשנה והתלמוד. בנוסף יש בסוגיה בעיות תלמודיות שונות.
אם כן המסורת של הבבלי בעייתית, אך ברור שהבבלי הכיר את מוסד הסמיכה, וסבר שהיא מקנה לחכם זכות לדון דיני קנסות. אבל המסורת על כך שרבי יהודה בן בבא סמך חשודה כמאוחרת ואגדית.
יתר מסורות הסמיכה הן אמוראיות. ובהן תיאורים של מעמד הסמיכה, כגון: "כי סמכוה לרבי זירא שרו ליה הכי: לא כחל ולא שרק ולא פירכוס – ויעלת חן. כי סמכוה לרבי אמי ולרבי אסי שרו להו הכי: כל מן דין כל מן דין סמוכו לנא, לא תסמכו לנא לא מסרמיטין, ולא מסרמיסין. ואמרי לה: לא מחמיסין, ולא מטורמיסין" (בבלי, סנהדרין יד ע"א; כתובות יז ע"ב). אם כן הסמיכה היא מעמד חגיגי ובו שרים שירים בעברית או בארמית.
בירושלמי סוגיה שלמה העוסקת במינוי וסמיכה. ובה סדרת מעשים שונה המעידה על מקום המינוי במחשבת חז"ל. מעבר למעשים הבודדים שצוטטו בספרות המחקר, יש לתת את הדעת גם על עריכת הסוגיה כולה, שיש לה משמעות משלה, ומשקפת את מה שהבינו וראו אמוראים במוסד זה.
1. אב בד שנכנס עושין לו שורות רצה נכנס בזו רצה נכנס בזו. חכם שנכנס אחד עומד ואחד יושב ואחד עומד ואחד יושב עד שמגיע וישב לו במקומו. 2. רבי מאיר הוה יליף סלק לבית וועדא והוון כל עמא חמיין ליה וקיימין לון מן קומוי כד שמעון ההן תניא תני בעון למיעבד ליה כן כעס ונפק ליה. אמר לון שמעתי שמעלין בקודש ולא מורידין. 3. ר' זעירא הוון בעיין ממניתיה ולא בעי מקבל עלוי כד שמע ההן תנייא תני חכם חתן נשיא גדולה מכפרת קביל עליה ממניתיה. 4[.חכם מפני שיבה תקום והדרת פני זקן מה כתיב בתריה [שם לג] וכי יגור אתכם גר בארצכ' לא תונו אותו מה הגר מוחלין לו על כל עונותיו אף חכם שנתמנה מוחלין לו על כל עונותיו. חתן [בראשית כח ט] וילך עשו אל ישמעאל ויקח את מחלת בת ישמעאל וכי מחלת שמה והלא בשמת שמה אלא שנמחלו לו כל עונותיו. נשיא [שמואל א יג א] בן שנה שאול במלכו וכי בן שנה היה אלא שנמחלו לו כל עונותיו כתינוק בן שנה].
5. ר' מנא מיקל לאילין דמתמניי בכסף. רבי אימי קרא עליהון [שמות כ כ] אלהי כסף ואלהי זהב לא תעשו לכם. 6. אמר רבי יאשיה וטלית שעליו כמרדעת של חמור. 7. אמר רבי שיין זה שהוא מתמני בכסף אין עומדין מפניו, ואין קורין אותו רבי, והטלית שעליו כמרדעת של חמור. 8. רבי זעירא וחד מן רבנן הוון יתיבין עבר חד מן אילין דמיתמני בכסף. אמר יתיה דמן רבנין לרבי זעירא נעביד נפשין תניי ולא ניקום לון מן קמוי. 9. תירגם יעקב איש כפר נבורייא [חבקוק ב יט כ] הוי אומר לעץ הקיצה עורי לאבן דומם הוא יורה יודע הוא יורה הנה הוא תפוס זהב וכסף לא בכספייא איתמני וכל רוח אין בקרבו לא חכים כלום. הוי אומרי' בעיתון ממנייה וה' בהיכל קדשו 9א. הא ר' יצחק בר לעזר בכנישתא מדרתא דקיסרין. 10. ר' אמי שאל לר' סימון שמעת שממנין זקינים בח"ל. א"ל שמעתי שאין ממנין זקינים בח"ל. א"ר לוי ולא מקרא מלא הוא [יחזקאל לו יז] בן אדם בית ישראל יושבים על אדמתם הא כל ישיבה שלך לא יהא אלא על אדמתך. 11. רבנן דקיסרין אמרין ממנין זקינים בח"ל על מנת לחזור. 11א. ר' יצחק בר נחמן הוה בעזה ומנוניה על מנת לחזור. 11ב. ר' זמינא הוה בצור ומנוניה על מנת לחזור. 11ג. אוף ר' יונה הוה בפיתקא ולא קביל עליו מתמניא. אמר עד זמן דמתמני ר' ומינה ר'.11ד. אמר רבי חמא (בן) יהודא בן טיטוס הוה ברומי ומנוניה על מנת דיחזור. 11ה. שמעון בר ווא הוה כד מסקים ואיתמנון דקיקין מיניה, והוא לא איתמני. 11ו. שמעון בר ווא הוה בקי במרגליתא בכל מילי' ולא הוה ליה עיגיל מיכלי והוה רבי יוחנן קרי עלוי [קהלת ט יא] וגם לא לחכמים לחם. אמר כל מי שאינו מכיר מעשיו של אברהם יכיר מעשה אבותיו 11ז. של זה. שמעון בר ווא הוה כד מסקום ושלח ליה רבי אבהו חדא איגרא, ויהב ליה מן סיבתיה בגוה. בגין אילין סבתא קום אתהלך לארעא דישראל. 12. מי יגלה עפר מעיניך רבי יוחנן. אבהו ריגלותיה איתמני. שמעון דמעפריא לא איתמני" (ירו', ביכורים פ"ג ה"ג, סג ע"ג).
הסוגיה כולה היא סוגיה ערוכה וכולה בעסקי מינוי וסמיכה. המעשים הבודדים שובצו בחלקם במהלך הדיון כאן או בדיונים של חוקרים אחרים. ברם, יש לשים לב גם למשמעות של עריכת הסוגיה כולה. שיש לה משמעות המשקפת את ההבנה של אמוראי הירושלמי מהי סמיכה. במערכת שנים עשר חלקים. החלק הראשון עוסק בדרכי הכבוד בבית המדרש או בבית הדין. מתברר שיש שני מעמדות. אב בית דין וחכם. חכם הוא כנראה מה שבהמשך מכונה רבי, ומינוי (כך לפי עריכת הסוגיה). כללי הקימה היו כללי כבוד חופשיים ובשלב מסוים התמסדו. רבי מאיר סירב לשתף פעולה עם המיסוד משום שבכך נפגע כבודו. אגב כך שומעים אנו שהכלל של 'מפסעין על ראשי עם קודש' הוחלף במחווה כבוד אחר של קימה.
סעיפים שלוש-ארבע הם גלישה אסוציאטיבית להסבר מדוע צריך אדם לקבל על עצמו מינוי. דברים אלו הם חלק ממערכת שלמה הדוחפת אדם להתקדם ולקבל תפקיד של רבי (מינוי). מן הסתם היו חכמים שסירבו לכבוד זה. והאתוס של חכמים מחייב אדם ראוי שלא לתור אחר כבודו. כך שסיפורים מעין אלו הם חיוניים. לא קבענו בכך שאינם נכונים מבחינה היסטורית. ברם, יש להעיר שאת הלכות 4-1 יש לקרוא ביחד. החכם צריך לברוח מן הכבוד, אבל הכבוד צריך לרדוף אחריו כלומר הציבור נתבע להעניק לו כבוד. בספרות חכמים הענקת הכבוד משמשת דרבון ללמוד, אם כי מידה ראויה היא לברוח ממנו.
מעשים 9-5 הם תעמולה נגד אלו המתמנים בזכות כספם (לעיל) שאינם ראויים למינוי. הם מעומתים מול חכמי האמת הראויים לכבוד (רבי מאיר), או נמנעים ממנו בגלל ענוותם (רבי זעירה) חכם ראוי לכבוד, אלו המתמנים בכסף אינם ראויים לו. אגב כך ברור שמינוי והתואר רבי צועדים יחדיו. סעיפים 11-10 עוסקים במינוי זקנים השוהים בחוץ לארץ. אין ממנים תושבי חוץ אך ממנים מהגרים זמניים. בתוכם סעיף 11ג עוסק בחכם המסרב לקבל את המינוי מתוך ענווה. המעשה האחרון עוסק שוב בחכם הנזכר לעיל (שמעון בר אב-ווא) שהיה קושי במינויו.
כן משובץ המעשה ברבי אבהו (11ז) ששידל את רבי שמעון בר אבא (ווא) לחזור לארץ כדי להתמנות. מעשה זה מתקשר למעשים הראשונים העוסקים בחכם אחר שסירב להתמנות מחד גיסא, ולחכם אחר (תנא – רבי מאיר) שסירב למעט בכבודו. בכך נסגר המעגל ויש לרשימה כולה סדר ובנייה. כבוד, אלה המתנים רק לשם כבוד, מינוי לשם חזרה ומסיים בכבוד. בסדרה שישה מקרים בהם חכמים שהו זמנית בחוץ לארץ. הם מהווים הסבר מדוע אין לעזוב את הארץ.
קשה לפקפק שסיפורים אלו הם היסטוריים. כאשר רואים את כל הסוגיה קשה להניח שכל אלו דברי אגדה כלליים. כללי המינוי והכבוד היו ממשיים. זאת אף שאנו מניחים שהתואר רבי או חכם היה בעיקרו בלתי פורמאלי. אך מי שזכה ל'מינוי' כדיין בבית הדין הגדול או בבית דין אחר, גם כונה 'רבי' וזכה לכבוד התורה.
אגב סדרת המעשים שומעים אנו על מעורבותם של ראשי החכמים במינוי, אך גם על כך שלא הם שולטים בו. הסוגיה מצניעה את חלקו ושיקוליו של הנשיא. לא נאמר שהוא זה הממנה בכסף, והוא זה שמחליט בסוף. מן הסתם המתנגד והמעכב של המינויים שלא יצאו לפועל, למרות רצונם של ראשי החכמים, היה הנשיא. אך דמותו מרחפת וחכמים מודים שהמינוי לא נעשה תמיד לפי רצונם.
העמדת החכמים (רבי אבהו, ר' יוחנן) במרכז מוגזמת אפוא, ומעמדו של הנשיא מוצנע. התיאור מגמתי אך לא בלתי נכון.
וכן מספר הבבלי (קידושין לג ע"ב). על רבי שמעון בר אבא שהיה חבר, וגדולי החכמים קמו מלפניו. זהו אותו רבי שמעון שלפי הסיפור הקודם נסמך למרות שהיה בדמשק (סיפור 8 בירושלמי ביכורים).
נראה אפוא שבימי האמוראים תהליך המינוי היה מסודר, וכלל חברות בגוף המרכזי. זו גם ראיה לקיומו של גוף מרכזי כזה. לעתים הוא כונה סנהדרין או בכינוי אחר.<sup class="footnote-marker">54</sup><i class="footnote">כפי שהסקנו במבוא למסכת. </i> באופן פורמאלי רק מינוי כזה הצדיק תואר רבי. אבל במציאות, מן הסתם, כל תלמיד חכם גדול כונה בציבור 'רבי'. מן הסתם גם ידם הקלה של הסופרים 'העלתה' רבים לתואר זה, במיוחד תלמידי חכמים חשובים שתלמידיהם מסרו תורה בשמם. הקשר עם דיני קנסות איננו ריאלי מבחינה היסטורית, שכן דיני הקנסות נידונים גם בבתי הדין המקומיים. עירובם של דיני קנסות בנושא הסנהדרין סובל מהעברות ספרותיות. בבבל התנגדו שדיינים קהילתיים ידונו בדיני קנסות ולו גם במחיר הקביעה שבכל אין דיני קנסות בחוץ לארץ. בפועל מצאנו חריגות רבות לכלל זה.<sup class="footnote-marker">55</sup><i class="footnote">ראו רדזינר, קנסות, ודיוננו במבוא למסכת נזיקין. </i> בארץ ישראל ההתנגדות הייתה פחות חד משמעית. אבל גם בה נשמעו קולות כאלה.
המקורות הראשונים השיטתיים לתהליך המינוי קשורים לרבי יהודה הנשיא. וכן שנינו בירושלמי תענית פ"ד ה"ב, סח ע"א:
רבי הוה ממני תרין מינויין אין הוון כדיי היו מתקיימין ואין לא הוון מסתלקין מדדמך פקיד לבריה אמר לא תעביד כן אלא מני כולהון כחדא ומני לרבי חמא בר חנינה בראשה [צריך להיות רבי חנינא בר חמא] ולמה לא מניתיה הוא אמר רבי דרוסא בגין דצווחין עלויי בציפורין ציפוראיי ובגין צווחה עבדין אמר רבי לעזר בי רבי יוסה על שהשיבו טעם ברבים רבי הוה יתיב מתני וזכרו פליטיהם אותי והיו אל ההרים כיוני הגיאיות כולם הומיות אמר ליה הומות אמר ליה הן קריתה אמר ליה קדם רב המנונא דבבל אמר ליה כד תיחות לתמן אמור ליה דמנייתך חכים וידע דלא מיתמני ביומוי מן דדמך בעא בריה ממניתיה ולא קביל עליה מתמנייא אמר לית אנא מקבל עלי מתמנייא עד זמן דתמני רבי פס דרומא קמיי והוה תמן חד סב אמר אין חנינה קדמיי אנא תיניין אין רבי פס דרומיא קדמיי אנא תיניין וקביל עלוי רבי חנינה מיתמנייא תליתאי
תרגום: 1. רבי היה ממנה שני מינויים לשנה. אם היו כדאיים (ראויים) היו מתקיימים, אם לא היה מסלקים. 2. משמת פקד לבנו, 'לא תעשה כן אלא מנה כולם ביחד. ומנה את רבי חמא בר חנינא לראשון (לראש)'. 3א. ולמה לא מינהו בעצמו, 3ב. אמר רבי דרוסא בגלל שבני ציפורי צעקו נגדו בציפורי. 3ג. ובגלל צעקה עושים? 3ד. אמר רבי לעזר בי רבי יוסה על שהשיבו טעם ברבים. 3ה. רבי היה יושב ושונה 'וזכרו פליטיהם אותי והיו אל ההרים כיוני הגיאיות כולם הומיות'. אמר לו 'הומות' אמר לו [רבי] היכם קראתה? (היכן למדת לקרוא) אמר לו אצל רב המנונה בבבל. אמר לו [רבי] כאשר תרד לשם אמור לו שמיניתך חכם. וידע [רבי חמא], שאיננו מתמנה בימיו. 4. כאשר מת רצה בנו [של רבי] למנותו ולא קיבל עליו להתמנות. אמר אין אני יכול להתמנות מן דדמך בעא בריה ממניתיה ולא קביל עליו [רבי חמא] להתמנות אמר אין אני יכול להתמנות עד שיתמנה רבי פס (אפס) הדרומי. לפני. והיה שם זקן אחד, אמר אם חנינה לפני אני שני. אם רבי אפס הדרומי לפני אני שני, וקיבל עליו רבי חנינה להתמנות שלישי.
בבבלי כתובות (קג ע"ב) נוסח אחר, מעובד, של אותו סיפור. הביטוי הקשה "בראשה" מתפרש "ישב בראש". כל אווירת התחרות בין הזקנים על סדר המינויים (סדר הישיבה והחשיבות) הוצאו מהסיפור. בירושלמי לא ברור מי הוא החכם השלישי ובתלמוד הבבלי החכם השלישי הוא רבי לוי. ומתברר שלאחר מות של רבי אפס, ולוי לא התמנה במקומו, פרש רבי לוי לבבל. הבבלי מצייר כאילו לא היה לרבי לוי עם מי ללמוד. אבל די ברור שרבי לוי חש שקופח ופרש מתוך מרירות לבבל. הבבלי מטשטש זאת. והירושלמי למעשה מטיל צנזורה על שמו ומוחק אותו מההיסטוריה של המינויים. מתברר כאן שהמינוי איננו רק לחברות בגוף המרכזי, אלא בעיקר בהנהלתו והנהגתו.
לפי הערכתנו הסיפורים על המינויים בפועל, ועל הוויכוחים האישיים בין המועמדים, ראוי שיזכו לאמינות גבוהה. הסיפורים הם נגד הדימוי הכללי של חכמים כידידותיים אחד לשני, בלתי נתונים לגחמות אישיות ולמאבקי כוח. בדרך כלל חכמים מתוארים כבני אדם הדומים למלאכי השרת, ובסיפורים אלו הם נחשפים כבני אדם. התיאור שפלוני לא נסמך כי הציע קריאה אחרת מאשר רבי, או כי מתח ביקורת על אורח חייו הבזבזני של בית הנשיאות (רבי אליעזר הקפר) אינם מוספים כבוד לנשיא הנערץ. אדרבה הם ביקורתיים, במונחים של היום 'נשכניים' דווקא משום כך הם ראויים לאמון. קשה לתאר שסופר מאוחר היה 'ממציא' ביקורת נטולת בסיס. אדרבה בדרך כלל הביקורת מוצנעת. ראינו גם שבסיפורים שלפנינו מצניעים מרכיבים ביקורתיים, ומה ששרד למרות ה'צנזורה הפנימית' ראוי לאמון יתר.
כפי שהבאנו כבר, לעיל רבי יהודה בן בבא סמך סדרת תלמידים (בבלי כאן יד ע"ב), אך המעשה מופיע במקורות אמוראיים, וניסוחו אמוראי. גם אם המעשה היסטורי, קשה לדעת האם היה כאן מינוי פורמאלי. כפי שראינו המעשה עצמו מעורר בעיות היסטוריות וסותר מקורות אחרים וכבר הבבלי על המקום מנסה לתרצם. מן הראוי עוד להעיר שאמנם העדויות על ראשית המינויים קשורים לרבי, אך כבר לפניו מופיעים המונחים: "אמר ר' יהודה בן בבא, אני אחד מן הראויין להורות. שאם יבאו לידי חילפות תרדין, אומר אני שעלו באחד ומאה. ולא עוד אלא שבית דין צריכין למנות על כולן שיעלו באחד ומאה" (תוס', תרומות פ"ה ה"י). רבי יהודה היה מראשי הדור, הוא לא רק אחד הראויים להורות, אלא הרבה מעבר לכך. אין זאת אלא שכל השימוש במונח איננו פורמאלי. שכן מבחינה פורמאלית לא חשוב מי הם הראויים להורות, אלא מי התמנה לכך.
סבב המינויים אחר מותו של רבי שהבאנו מלמד על החשיבות, מלמד על היררכיה פנימית (מינוי ראשון שני וכו') הוא גם קשור לכך שרבי לוי לא התמנה וירד לבבל.
מקור אחר בלתי תלוי מתאר את רבי כ'ממנה' וגם בו משתמש רבי במינוי כשוט איום נגד ניצני האופוזיציה נגדו. הפעם הוא מתנגד למינוי של רבי אליעזר הקפר, שביקר את בית הנשיא (ירו', מועד קטן פ"ג, פא ע"ג).
בנוסף מופיע המינוי באזכורים אחרים, וברור שהממונים הם חכמים חשובים כגון: "מי נפק חמא רבי חנינה בר סיסי מפצע קיסין אמר ליה רבי לית הוא כבודך אמר ליה ומה ניעביד ולית לי מאן דמשמשיני אמר ליה אין לא הוה לך מאן דמשמשך לא מקבלה עלך מתמנייא" (ירו', סנהדרין פ"ב ה"ה, כ ע"ג). תרגום: כאשר יצא ראה את רבי חנינא בר סיסי כורת (מבקע עצים). אמר לו, רבי! אין זה כבודך. אמר לו (רבי חנינה) מה אעשה ואין לי מי שישמשני. אמר לו אם לא היה לך מי שישמשך לא הייתה [צריך] לקבל עליך מינוי. עדות זו חריגה בכך שמדגישה שאת המינוי ראוי לתת רק לאנשים אמידים, זאת בניגוד לאתוס של בית המדרש, שבית המדרש פתוח לעניים ובני עניים ולעשירים כאחד. סיפור הלל וסיפור רבי עקיבא באים לטפל אתוס זה. זו אכן מערכת הערכים של חז"ל, ברם במציאות כנראה בכל זאת לעושר יתרון רב.<sup class="footnote-marker">56</sup><i class="footnote">ראו פירושנו לשקלים פ"ה מ"ו; אבות דרבי נתן נוסח א פ"מ, סד ע"א ועוד. </i>
במקביל המינוי לרבי ולחבר בגוף המרכזי כלל את הזכות להורות. זו הייתה זכות בלתי פורמאלית. חכמים אולי הסתייגו מכך שתלמיד יורה. אבל זכות ההוראה איננה פורמאלית במהותה. כל אדם עשוי היה לדרוש ברבים, וללמד. ואנשים פנו למי שנחשב בעיניהם בלי קשר למעמדו הפורמאלי. אמנם חז"ל קבעו "תלמיד אל יורה",<sup class="footnote-marker">57</sup><i class="footnote">  סנהדרין ה ע"ב. המינוח 'תלמיד אל יורה' הוא בבלי בירושלמי מינוח אחר "לא יהא תלמיד מורה הורייה". ראו עוד להלן פי"א מ"ב. למימרה הפוכה ראו: "אמר רבי אבא אמר רב הונא אמר רב, מאי דכתיב, 'כי רבים חללים הפילה?' זה תלמיד שלא הגיע להוראה ומורה. ועצומים כל הרוגיה – 'זה תלמיד שהגיע להוראה ואינו מורה'. ועד כמה? עד מ' שנין" (בבלי, עבודה זרה יט ע"ב). אם כן אין הגדרה פורמאלית, אלא הגדרה בלתי פורמאלית של 'הגיע להוראה', התלויה לא בהכרה חיצונית אלא בהכרתו הפנימית, ללא מינוי. </i> וכן הטילו מגבלות אחרות (אין להורות אם בסביבה רב מובהק אחר), אך כל אלה הגבלות פורמאליות למחצה. בפועל מי שידע ענה,<sup class="footnote-marker">58</sup><i class="footnote">כך למשל בתוספתא כלאים פ"א ה"ג-ה"ד שתי תשובות שענה תלמיד שנשאל, והשאלה הגיעה לחכמי יבנה. החכמים מסכימים עם אחת מהן, ופוסלין את התשובה השנייה. אך מי שאליו הגיעה השאלה הוא תלמיד, וגם גדולי החכמים ביבנה, שאליהם מופנות השאלות, אינם פוסלים את עצם העובדה שהתלמיד הורה, אלא את תוכנה של התשובה. </i> לאחר שנשאל או לפני כן.<sup class="footnote-marker">59</sup><i class="footnote">נרחיב בכך מעט להלן.</i>
בתרגומים הארמיים נקשרת הסמיכה ללימוד בכל ולאו דווקא להוראה: "וִיהוֹשֻׁעַ בַּר נוּן אִתְמְלֵי רוּחַ חָכְמְתָא אֲרוּם סְמַךְ משֶׁה יַת יְדוֹי עֲלוֹי וְקַבִּילוּ אוּלְפַן מִנֵיהּ בְּנֵי יִשְׂרָאֵל וַעֲבָדוּ הֵיכְמָא דְפַקֵיד יְיָ יַת משֶׁה" [ויהושע בן נון התמלא רוח חכמה כי סמך משה את ידיו עליו וקיבלו ממנו בני ישראל לימוד, ועשו כאשר צוה ה' את משה] (אונקלוס ויונתן לדברים ל"ד, ט). הסמיכה שסמך משה את יהושע איננה סמיכת חכמים, אבל עבור המתרגם הסמיכה גורמת לכך שדברי הלימוד מתקבלים. הסמיכה כאן קשורה ללימוד ולא להוראה בדווקא.<sup class="footnote-marker">60</sup><i class="footnote">במבוא למסכת הוריות נציע שבכלל ההבדל בין הוראה ללימוד היה מטושטש. </i>
אין זה מקרה שההגבלות והמיסוד של מעמד ה'תלמיד' מול ה'מורה' קשורים עם רבי. דווקא מדורות קדומים בידינו הוראות של תלמידים וברור שם ששאלה הנשאלת לתלמיד היא לגיטימית, ואף לגיטימי שיענה, למרות חשש הטעות (ירו', גיטין פ"א ה"ב מג ע"ג). גם במעשה של רבי ברור שהתלמיד אמור לענות, ורק רבי 'מחדש' ומותח ביקורת על הנוהג. לרבי יהודה הנשיא קשורים גם המינויים הראשונים, והוא כנראה המתואר במסורת הבבלית שבשלב שני המינוי היה מנדט של הנשיא בלבד. הירושלמי מייחס כבר לרבי אליעזר התנגדות לתלמיד המורה בפני רבו.
וכן שנינו 1."רבי חונה בשם ר' חונה' אמר, תלמיד שהורה אפי' כהלכה, אין הורייתו הורייה. תני תלמיד שהורה הלכה לפני רבו חייב מיתה. תני בשם רבי אליעזר, לא מת נדב ואביהוא אלא על ידי שהורו הלכה לפני משה רבן. מעשה בתלמיד אחד שהורה לפני רבו, ר' אליעזר. אמר לאימא שלום אשתו,<sup class="footnote-marker">61</sup><i class="footnote">אשתו הראשונה של רבי אליעזר.</i> אינו מוציא שבתו, ולא יצאת שבתו עד שמת. אמרו לו תלמידיו, רבי נביא אתה? אמר להן לא 'נביא אנכי ולא בן נביא אנכי', אלא כך אני מקובל שכל תלמיד מורה הלכה בפני רבו חייב מיתה. תני אסור לתלמיד להורות הלכה לפני רבו עד שיהא רחוק ממנו שנים עשר מיל, כמחנה ישראל. ומה טעם 'ויחנו על הירדן לבית הישימות עד אבל השיטים בערבות מואב' וכמה הן? שנים עשר מיל כמחנה ישראל. כהדא רבי תנחום בר ירמיה הוה בחפר, והוון שאלון ליה והוא מורה. אמר ליה ולא כן אולפן רבי, שאסור לתלמיד להורות הלכה לפני רבו, עד שיהא רחוק ממנו שנים עשר מיל כמחנה ישראל? והא ר' מנא רבך יתיב בציפורין. אמר לון ייתי עלי דלא ידעית מן ההיא שעתא לא אורי (ירו', גיטין פ"א ה"ב מג ע"ג) [כמעשה זה. רבי תנחום בר חייא היה בחפר<sup class="footnote-marker">62</sup><i class="footnote">גת החפר היא משהד של ימינו. רבי חי בציפורי.</i> והיו שואלים אותו והוא עונה. אמר לו ולא כן למדנו רבי ש'אסור לתלמיד להורות הלכה לפני רבו' עד שיהא רחוק ממנו שנים עשר מיל כמחנה ישראל? והרי רבי מנא רבך יושב בציפורי? אמר להם יבוא עלי (לשון שבועה) שלא ידעתי. מאותה שעה לא הורה].<sup class="footnote-marker">63</sup><i class="footnote">למסורת זו מקבילות שלא מנינו כגון בבלי סנהדרין ה ע"ב הכורך את מעשה רבי במי ביצים יחד עם מעשה רבי תנחום. </i> רבי תנחום ראה עצמנו כעצמאי, אבל לאחר שהעירו לו על כך נמנע מלהורות משום שראה ברבי מנא רבו.
ההימנעות היא לא בתחום הסמכות אלא בתחום הכבוד לרב.
אם כן הירושלמי מוסר שכבר רבי אליעזר, בן דור יבנה, התנגד להוראת תלמידים, אך המסורת היא אמוראית בלבד וייתכן שהיא אנכרוניסטית. המעשה ברב תנחום מעיד שהקביעה ש'זקן' יורה ותלמיד לא יורה לא הייתה חתוכה עדיין.
אם כן ההגבלות על התלמיד לבל יורה מתעצמות בתקופת האמוראים, החל מדור רבי. אז מושמעת לראשונה התביעה, אך עדיין בימי רבי מנא, בסוף תקופת האמוראים, עדיין אין זו הלכה חתוכה, ולכל היותר היא בתחום יחס הכבוד שתלמיד חייב להפגין כלפי רבו.
בתקופת התנאים המינוי (סמיכה) היה פורמאלי עוד פחות. מן הסתם בגלל מיעוט הפעולה של אותו גוף מרכזי.
אשר לתואר 'רבי' התואר המקובל בשכבת החכמים היה 'רבי'. תהליך המיסוד של התואר רבי ברור. בימי בית שני לתואר לא הייתה משמעות פורמלית. חכמי הדור נקראו בשמם שמעיה, אבטליון, הלל ושמאי, או אבא פלוני כאבא שאול או אבא יהודה הדורס. בכתובות בית שני התואר רבי לא מופיע, ובמקומו בא התואר הכללי יותר 'דידסקלוס' (מורה). רק בכתובת אחת מופיע התואר רב.<sup class="footnote-marker">64</sup><i class="footnote">פריי, כתובות 1952, מס' 1218.</i> גם משיח הנוצרים נקרא בפי תלמידיו רבי, ככל הנראה לא במשמעות פורמלית.<sup class="footnote-marker">65</sup><i class="footnote">שנקס 1968.</i> הרי לא ייתכן שמוסד רשמי, ודאי לא מוסד פרושי, הסמיך אותו למעמד כלשהו.
בראשית דור יבנה עדיין נשתמרו עדויות על כמה חכמים הנקראים אבא פלוני, ובהמשך דור יבנה מתחילים להשתמש בתואר רבי באורח רשמי. כאמור בדור יבנה, זכות הסמיכה, עדיין הייתה בלתי פורמלית, כל אחד רשאי היה לסמוך את תלמידיו. בדור אושה, כבר נקבעו סדרי סמיכה רשמיים יותר. מסיבה זו בפפירוסים ובכתובות במצרים אין אישים המכונים רבי, בניגוד לקהילות אחרות בתפוצה,<sup class="footnote-marker">66</sup><i class="footnote">לעיל מבוא ב 4 ג 1.</i> המסמכים הללו נכתבו ככל הנראה, לפני שנת 117, בטרם השתרש התואר רבי. בתוספתא הגדרה שונה למונח רבי: "מי שיש לו תלמידים קורין אותו רבי, נשתכחו תלמידיו קורין אותו רבן נשתכחו אלו ואלו קורין אותו בשמו".<sup class="footnote-marker">67</sup><i class="footnote">תוס', עדויות פ"ג ה"ד.</i> הגדרה זו נוסחה מן הסתם, טרם הפך המונח רבי לתואר פורמלי.
מדור יבנה, התואר רבי שוב לא היה תואר כבוד מופשט, אלא מונח פורמלי, להיות רבי משמעו לזכות ב'סמיכה' או ב'מינוי', כלומר לטפס במעלות ההיררכיה הפנימית ולתפוס עמדה בציבור. כפי שידוע לנו חלו במרוצת הדורות שינויים במבנה הסמיכה, כתוצאה ממאבקי כוח בין הנשיא, הסנהדרין והחכמים הבודדים. לעיל ציטטנו: "<u>בראשונה</u> היה כל אחד ואחד ממנה את תלמידיו, כגון רבן יוחנן בן זכאי מינה את ר' ליעזר ור' יהושע, ור' יהושע את ר' עקיבה, ור' עקיבה את ר' מאיר... <u>חזרו</u> וחלקו כבוד לבית הזה אמרו בית דין שמינה שלא לדעת הנשיא אין מינויו מינוי ונשיא שמינה שלא לדעת בית דין מינויו מינוי, <u>חזרו</u> והתקינו שלא יהו בית דין ממנין אלא מדעת הנשיא ושלא יהא הנשיא ממנה אלא מדעת בית דין.<sup class="footnote-marker">68</sup><i class="footnote">ירו', סנהדרין למשנתנו, יט ע"א.</i>
בשלב האחרון המינוי משותף (ימי האמוראים), בימי רבי המינוי של הנשיא בלבד ולאור מעמדו של רבי ומגמת המיסוד הגיוני לייחס לו שלב זה (לעיל), השלב הראשון הוא מסופק יותר. ואז המינוי היה הליך פרטי בלתי פורמאלי (מי הוא הזכאי למנות). העדויות שתפקיד נשלל מן הנשיא אינן מובהקות דיין. הלכה למעשה, רבי שמואל בר רב יצחק 'העלה' את ר' הושעיא חתנו לבית הדין עוד בטרם נסמך, ור' הושעיא לא ידע האם נכלל במניין בית הדין. ר' תנחום בר חיה העלה את כהנא לבית הדין אף הוא בטרם נסמך לרבי.<sup class="footnote-marker">69</sup><i class="footnote">ירו', סנהדרין למשנתנו, יח ע"ג.</i> מדיווחים אלו ניתן אולי לשער, שחכמים הצליחו לדחוק את הנשיא מעמדת הכוח למנות את חברי בית הדין. ייתכן גם, שבאופן פורמלי, עדיין הייתה לנשיא הזכות והמונופול על המינוי, אך הלכה למעשה, נדדה העוצמה, במלואה או בחלקה, לידי החכמים.
השאלה למי הזכות לסמוך חשובה כשלעצמה, אך לענייננו חשוב בעיקר להדגיש, שתלמיד נדרש לטקס מסודר, לו כללים מוגדרים משלו, אם כי גם בסדרי הטקס הזה חלו, כמובן, שינויים במרוצת הדורות.<sup class="footnote-marker">70</sup><i class="footnote">אלבק, סמיכה.</i>
מאוחר יותר כל תלמיד חשוב זכה לתואר רבי, לפחות בשפת העם. ובמקביל תהליך הסמיכה הפך לממוסד יותר.
לסמיכה משמעות כריזמטית שכן יש בה משום העברת אותו חסד אלוהי, נבואי למחצה, אשר הוענק לזקנים שנסמכו על ידי משה בסיני. הסמיכה מסמלת את העברת מסורת התורה שבעל-פה, לחכם הנסמך סמכות, זכות וחובה להמשיך את שלשלת מסירת התורה שבעל-פה. שלשלת זו מתוארת בפתיחת מסכת אבות "משה קבל תורה מסיני ומסרה ליהושע ויהושע לזקנים...".<sup class="footnote-marker">71</sup><i class="footnote">משנה, אבות פ"א מ"א ומקבילות שונות.</i> הסמיכה היא בבחינת כרטיס כניסה לחבורה זו של 'מוסרים', ובכך מוענק לרבי "חסד" סמוי המייחדו ומרוממו מיתר התלמידים ויודעי התורה. הוא תופס את מקומו בסולם הערכי והחברתי בבית המדרש. בבית המדרש היה מאבק סמוי ותחרות בין בכירי התלמידים על הזכות להגיע לסמיכה, הרב או הנשיא גם משתמשים בסמיכה כאמצעי לעידוד ודרבון, ובמניעת הסמיכה לנזיפה בתלמידים.<sup class="footnote-marker">72</sup><i class="footnote">ירו', בכורים פ"ג, סה ע"ד מתיחות סביב מינויו של שמעון בר ווא. ירו' סנהדרין פ"א, יט ע"א מתיחות בערכם של תלמידי ר' עקיבא. ירו', מועד קטן פ"ג, פא ע"ג מתיחות בין רבי ובר קפרא. וראו ח' ספראי, 1990, עמ' 103-101.</i>
כאמור, במקורות עצמם רמזים לחכמים ברמות שונות, אבל איננו יכולים לקבוע כיצד ניסחו הם את החלוקה. במקביל קיימת גם חלוקה פורמלית. לפי התפישה התיאורטית תלמיד ש'נסמך' כונה רבי.
בתוך מערכת המקורות העוסקים במינוי, בולטת קבוצה מיוחדת העוסקת במינוי למעמד עיבור השנה. במעמד זה השתתפו רק שלושה עד עשרה משתתפים, לפי בחירתו של הנשיא. כך למשל מסופר על חכם פלוני שמונה לפני חכם אחר. המונח מינוי מופיע במפורש בהקשר זה. "רבי כהנא אימני קומי רבי יעקב בר אחא, ועאל רבי יעקב בר אחא קמיה מנייה לעיבורא [רב כהנא מונה לפני רבי יעקב בר אחא ועלה רבי יעקב בר אחא לפניו לעיבור] (ירו', ראש השנה פ"ב ה"ה, נח ע"ב; סנהדרין פ"א ה"ב, יח ע"ג). בהערת אגב נעיר שסכסוכים כאלה על מי עולה קודם ומי משתתף במעמד החגיגי מופיעים מספר פעמים במקורות, אך בדרך כלל המונח 'מינוי' או 'סמיכה' לא נזכר בהקשר זה (ירו', שם ושם).
וכן בהמשך הירושלמי שם ושם "דמר רבי לעזר. 'והיתה ידי על הנביאים החוזים שוא' 'בסוד עמי לא יהיו', זה עיבור. 'ובכתב בית ישראל לא יכתבו', זה המינוי. ואל אדמת ישראל לא יבואו זה ארץ ישראל. רבי לעזר כד סלק הכא אמר הא גביי חדא. כד מנוניה, אמר הא גביי תרי. כד עאל לעיבורא, אמר הא גביי תלת." רבי אלעזר (האמורא) כאשר עלה לכאן אמר אצלי אחד (המעלה השלישית ברשימה). כאשר מינוהו אמר אצלי שנים, כאשר עלה לעיבור אמר אצלי שלוש".
ההשתתפות במעמד העיבור נקרא 'לעלות' או לרדת (נחית – בבלי ערכין לא ע"ב). אך העריכה ודברי רבי אלעזר רואים בהשתתפות במעמד עיבור השנה, מינוי ברמה גבוהה יותר.
<b>חליצה ומאונים בשלשה</b> – המשנה בסוטה קובעת "מצות חליצה בשלושה דיינים אפילו שלשתן הדיוטות" (יבמות פי"ב מ"א). בתוספתא מוצג בית הדין בצורה שונה במקצת: "מצות חליצה בשלושה ובלבד שיהו יודעין לקרות, רבי יהודה אומר בחמשה. אמר רבי לעזר בי רבי שמעון מעשה וחלצה לפני רבי ישמעאל ביחידי בלילה" (פי"ב ה"ט). אם כן גם בנושא חליצה אותה מחלוקת, ורבי יהודה בדרכו דורש חמישה דיינים. זאת אף שמעמד החליצה הוא רק טקסי, אין כאן הכרעה של בית דין, שכן לא הם המחליטים אם היבם יחלוץ או ייבם זו החלטה של היבם עצמו, ורק הוא מחליט. בית הדין לכל היותר מייעץ, אך את הטקס עצמו יש לבצע במעמד של בית דין. סביר, אפוא, שלפנינו מחלוקת עקרונית על מספר חברי בית הדין הרגיל, וחליצה אינה יוצאת דופן בעניין. מקורות נוספים לחליצה בחמישה "בי חמישה" הובאו לעיל אגב המשפט "דיני ממונות בשלושה".
בתוספתא ביבמות עוד <u>שני</u> חידושים. <u>הראשון</u> ש"הדיינים" צריכים לדעת לפחות לקרוא. באופן פורמלי המטרה היא לקיים את דברי הכתוב "ונקרא שמו בישראל..." (דברים כ"ה, י), ברם, זה הנימוק הפורמאלי בלבד, וברור שיש כאן מגמה של העדפת החכם כשותף בבית הדין. בכתב יד ערפורט ובקטע גניזה אחד נכתב "להקרות", והרי זו דרישה גבוהה עוד יותר ממשתתפי בית הדין. דרישה כזאת מופיעה בציטוט הברייתא בתלמוד הבבלי, וספק, אפוא, אם היא אמוראית או כבר תנאית, ועם זאת אין חובה שחברי בית הדין יהיו דווקא חכמים, אם כי לכך נוטה רוח הברייתא.
קידושין וגירושין הם טקסים משפחתיים. יש להם כללי הלכה הדורשים פומביות, אך הם נעשים על ידי בני המשפחה בלבד.<sup class="footnote-marker">73</sup><i class="footnote">ראו מבואותינו למסכתות קידושין וגיטין. </i> רק חליצה נעשית במעמד ציבורי מובהק. כבר במקרא נזכרת השתתפותם של הזקנים: "וקראו לו זקני עירו ודברו אליו... ונגשה יבמתו אליו לעיני הזקנים" (דברים כ"ה, ח-ט). הפירוש ש"זקנים" הם בית דין הוא הרחבה מתבקשת מעצמה. עם זאת, המגמה של חז"ל איננה רק פרשנית אלא יש כאן רצון ברור להפוך את המעמד לציבורי ורשמי ולהנכיח את החכמים במעמד זה. כאמור משנת יבמות מוסיפה מרכיב שאיננו במשנתנו "אפילו שלשתן הדיוטות" – בית דין הוא של שלושה דיינים, אבל אין זה בהכרח בית הדין של חכמים אלא כל שלושה אנשים. עם זאת המשנה מעלה את האפשרות שבבית הדין יהיו רק מי שאינם הדיוטות, אם כי דוחה זאת. כאמור אמנם הדרישה לחכמים נדחתה, אך היא מתקיימת ב'דלת האחורית' בקביעה שהם צריכים להיות מסוגלים להקרות.
בשאלת טיבו של 'בית הדין' הנזכר הרחבנו במבוא.
יוספוס מדגיש שהחליצה נעשית לפני מועצת הזקנים.<sup class="footnote-marker">74</sup><i class="footnote">קדמ', ד 356; ה 335.</i> מסתבר שזו הייתה ההלכה הקדומה, והיא באה לידי ביטוי גם במשנה. כפי שראינו במבוא "השתלטו" חכמים מאוחר יותר, בימי התנאים, על מעמד זה.
כפי שנביא להלן, במדרשים מודגש הצורך בחמישה כדי לפרסם את הדבר (בבלי ומדרש תנאים), או כדי ששניים יהיו עדים (תרגום יונתן). כמו כן, בשטר חליצה ארץ-ישראלי משנת 4588 לבריאה (828 לספירה) נמצא: "במותב חמישה הוינה..." (במושב חמישה היינו).<sup class="footnote-marker">75</sup><i class="footnote">מרגליות, הלכות ארץ ישראל, עמ' כז.</i>
החידוש <u>השני</u> הוא הסיפור על רבי ישמעאל. הסיפור מצביע על המגמה להעביר את הבירור לחצר בית המדרש. עם זאת, ייתכן שהמעשה בא על רקע ימי השמד וקשיים בהפעלת בתי דין מסודרים. בפירושנו להלן (מ"ה) נשוב לעניין זה, ואף נעמוד על הכרונולוגיה של ההלכה.
בירושלמי (יב ע"ב-ע"ג) מתרחבת המגמה להעביר את משקל הכובד לחכמים: "כתיב זקינים ואת אמר הדיוטות? מצוה בזקינים, מניין אפילו הדיוטות? תלמוד לומר 'חלוץ הנעל' מכל מקום". לאמורא כבר ברור שעדיפה חליצה בבית דין של חכמים, והוא מאפשר חליצה במעמד שלושה הדיוטות רק כעדיפות משנית. בהמשך הסוגיה שם מתנהלים דיונים נוספים וניכרת המגמה להפוך את החליצה למעשה בית דין פורמלי, שמורכב מחכמים, דיוניו ביום, ללא השתתפות של גרים. כן ממשיך הירושלמי (שם ע"ג): "אית תניי תני והן שיהו הדיינים יודעין לקרות, אית תניי תני אפילו אין הדיינין יודעין לקרות. מאן דאמר והן שיהו הדיינים יודעין לקרות עד שלא סמכוהו למקרא, ומאן דאמר אפילו אין הדיינין יודעין לקרות משסמכוהו למקרא. 'וענתה ואמרה', אין עונה אלא מפי אחד, אמר רבי יוסי ובלבד מפי הדיין". עדיף שהדיינים ידעו לקרוא, ואפשר שתיקרא מפי אחד, ובלבד שיהא דיין. הירושלמי אינו מזכיר את מעשה רבי ישמעאל, אך כנראה הכיר אותו והציג את הסיפור כפסיקה.
בבבלי המגמה מובלטת עוד יותר: "בשלשה שיודעים להקרות כעין דיינים" (קא ע"א). כאן כבר ברור שעדיף שבית הדין של חכמים יהיה אחראי למעמד. בהמשך מתבררים פרטים נוספים ועולה שבית הדין הנזכר הוא כבית דין רגיל שדייניו ישראלים כשרים, לא גרים (כמו בירושלמי) ולא עיוורים<sup class="footnote-marker">76</sup><i class="footnote">הרעיון מצוי גם בספרי זוטא לדברים, כהנא, עמ' 398. מדרש זה הוא ספק תנאי ספק עיבוד מאוחר הכולל גם דברי תנאים (כמו מדרש תנאים לדברים), ואין לדעת אם הלכה זו תנאית. לדעת כהנא כולו תנאי.</i> או בעלי מום. אם כן בספרות האמוראית כבר ברור ש"בית הדין" הוא בית דין של חכמים, זאת אף על פי שהמשנה הותירה את השאלה פתוחה.
המגמות המפורשות בספרות האמוראים נרמזות במדרש התנאים: "ועלתה יבמתו השערה, מצוה בבית דין שיהא בגבוה שבעיר <u>ושיהא בזקנים</u>" (ספרי דברים, רפט, עמ' 308). בהמשך תובע המדרש שהדיינים לא יהיו גרים, כמו התלמודים. כמו כן מסופר בהמשך על פעולת חליצה שנעשתה בבית דינו של רבי טרפון, ומודגש שהקריאה "בית חלוץ הנעל" היא בדיינים דווקא (שם רצא, עמ' 311-310; ספרי זוטא, עמ' 401). לעומתו אומר בעל מדרש תנאים לדברים: "שלושה שיודעים להקרות ואם היו <u>הדיוטות כשרים</u>. מצותה בחמישה כדי לפרסם את הדבר <u>אפילו היו עמי הארץ</u>" (כה י, עמ' 167). עמי הארץ כשרים בדיעבד, אך בדוחק מה, ובעדיפות משנית.
שיאו של התהליך בתרגום יונתן, שם מודגש שהחליצה נעשית בחמישה חכמים ומהם שלושה דיינים ושני עדים (תרגום לדברים כ"ה, ז). הפסיקה הארץ-ישראלית, כפי שהיא מופיעה בפנקס הלכה משלהי ימי השלטון הביזנטי (או ראשית התקופה הערבית), אומרת: "באין אצל הדיינין אפילו הדיוטות ובלבד שיהא שם תלמיד רגיל מקרא".<sup class="footnote-marker">77</sup><i class="footnote">מרגליות, הלכות ארץ ישראל, עמ' נ.</i> דומה שלפנינו חזרה למסורת התנאית. כנראה עקב התערערות הקהילות הפכו תלמידי חכמים לנדירים, וצורכי השעה אילצו את הציבור לחזור למעמד שבו לחכם אין תפקיד הכרחי.
במהלך הפרק העוסק בחליצה (יבמות פי"ב) במשנה ובמקבילותיה יש עדויות על הנהגת החליצה הלכה למעשה. כל הסיפורים עוסקים בחכמים המנהלים את המעמד (תנאים ואמוראים). במשנה ו המעמד מתואר כאילו הוא מתקיים בבית הדין בניהול החכם ובמעמד תלמידיו, ובמקבילות מסופר על טקס כזה שניהל רבי טרפון (ספרי דברים רצא, עמ' 311). בפירושנו למשנה שם עמדנו על המגמה לאפשר לחכם יחיד לנהל את מעמד החליצה, ובהקשר לכך נזכרים מעמדות שנוהלו על ידי רבי ישמעאל (תוס', פי"ב ה"ט), רב, רבי חייא ואחי אמו של רב כהנא (ירו', פי"ב ה"א, יב ע"ג). כן מתוארים מעמדות של חליצה בניהול חכם (לא ברור אם כיחיד או במסגרת בית דין), ובהקשר זה נזכרים רבי הורקנוס (פי"ב מ"ו), רבה בר חייא (בבלי, קד ע"א), רבי יסא (ירו', פי"ב ה"ו, יב ע"ד) ואמוראים נוספים.
כן מסופר על אמוראים שכפו חליצה (ראו פירושנו ליבמות פי"ב משנה ו), ונראה שהם לא עסקו בהלכה עקרונית אלא בניהול המעמדות הלכה למעשה. זאת ועוד, במשנה ו מטילים על בית הדין לייעץ ליבם כיצד לנהוג, ושוב מצפים מבית הדין שיכלול לא רק שלושה הדיוטות, אחרת אין כאן ייעוץ הלכתי כראוי. נראה, אפוא, שהלכה למעשה ניהלו חכמים את מעמד החליצה, או שלפחות הציגו את עצמם ככאלה. ההלכה התאורטית לא הציגה זאת כתביעה, אך במציאות הפכו חכמים למוביליו של המעמד.<sup class="footnote-marker">78</sup><i class="footnote">באותו פנקס הלכה ארץ-ישראלי משלהי התקופה הביזנטית או מראשית התקופה המוסלמית, שנצטט ממנו להלן (מרגליות, הלכות ארץ ישראל). מצינו סיכום של מעמד החליצה [בסוגרים הערות ומסקנות שלנו]: "זו היא מצוות חליצה: מלמד האשה שלושה פסוקים שיהיה לשונה רגיל לענות אחר הדיינים מאין יבמי וגו' ככה יעשה לאיש וגו' וניקרא שמו בישראל וגו' [במשפט זה מסתתרת מחלוקת מי קורא את הפסוקים, הדיינים או האישה. לפי נוסח הבבלי (קו ע"ב) הדיינים מקריאים לה את הפסוק, וכן בשטר שציטטנו לעיל, אך התיאור מצניע את חלקם של חכמים בניהול המעמד עצמו]. והיא ויבמה באין אצל הדיינין, אפילו הדיוטות [שהמחבר מודע לשאיפה שחכמים ינהלו את המעמד, אלא שכנראה לא בכל מקום היו חכמים בנמצא], ובלבד שיהא שם תלמיד רגיל מקרא ושטר חליצה שיהא לאשה והיא עונה אחריו כדי שלא תפקפק בדבר. וכן הלאה. אין אזכור למספר הדיינים, אך נתבע שלפחות אחד מהם יהא ידע, אבל לאו דווקא 'חכם'.</i>
אותו תהליך של מיסוד חל גם על דין מיאון (להלן). את התהליך כולו יש לראות על רקע טכני וחברתי כאחד. מבחינה טכנית, הפקדת התהליך בידי חכמים מבטיחה ביצוע "חלק" שלא יגרור שאלות הלכתיות וספקות. מבחינה חברתית התהליך מבטיח את מקומם של החכמים בחברה. כל שכבת עילית שואפת לבצר את מעמדה בחברה, כלומר להעניק לציבור יותר שירותים של הנהגה. לא תמיד מגמה זו מודעת, אך באופן טבעי, העברת תפקידים ציבוריים מחזקת את הקבוצה הנוטלת אותם על עצמה. את התמונה החברתית סיכמנו במבוא למסכת נדרים.
ניסוח הדברים מושפע מתפישות רווחות בסוציולוגיה של מאבקי כח. אבל ניתן גם לנסח את הדברים אחרת. חכמים נוטלים על עצמם עול נוסף, כדי למנוע בעיות הלכתיות, ובעקבותיהן בעיות חברתיות. ואולי הציבור הוא שפנה לחכמים ודרבן אותם ליטול את המעמד תחת חסותם ההלכתית, ועל כל פנים מן הסתם השיקול של 'מרוץ סמכויות' לא היה מודע. כך או כך התהליך הכללי הוא שחכמים נוטלים על עצמם יותר ויותר תפקידי ציבור. זאת במהלך שיטתי הנמשך עד היום. כך מתחזק מעמדם בחברה והם נחוצים יותר ויותר והחברה היהודית כבר איננה יכולה לפעול כתקנה בלי חכמים כדמויות הנהגה.
כאמור השטר הקדום ביותר השתמר בטופס שטרות משנת 826 לספירה. הוא משקף את מסורת ארץ ישראל, וזו לשונו (בסוגריים מרובעים השלמותיו של המהדיר, הפיסוק שלנו)<sup class="footnote-marker">79</sup><i class="footnote">מרגליות, הלכות ארץ-ישראל, עמ' כז.</i>: (איור השטר קרוב לשטרות בבליים אחרים בהבדלים משניים שלא נעמוד עליהם כאן.<sup class="footnote-marker">80</sup><i class="footnote">ראו מרגליות, הלכות ארץ-ישראל, עמ' ה-ז.</i> 5)
השטר עוקב אחר מסקנות התלמודים: אחר העמדה שבבית הדין צריכים להיות חמישה דיינים. גם יתר הפרטים מתאימים למסקנות הירושלמי כפי שהראינו במבוא למסכת יבמות.
המיאון
כאמור משנתנו קבעה שמיאונים בשלושה. דיניו נידונים במשנת יבמות פי"ג ובפירושנו לפרק, ובמבוא למסכת יבמות.
כל נושא המיאון הוא חידוש של התורה שבעל פה, חידוש שהונהג אי שם בשלבים הסמויים מן העין שלפני היווצרות הספרות והעיון הבית-מדרשי.<sup class="footnote-marker">81</sup><i class="footnote">ראו הלברטל ושמש מיאון. דינרי מיאון.</i> הכלל הוא שהאב זכאי להשיא את בתו הקטנה ללא הסכמתה. הסכמת הקטנה ממילא אינה משמעותית, ולכן אינה נדרשת. עם מותו של האב עוברת זכות זו לאִמהּ ולאחיה, יחד או לחוד. החידוש הגדול הוא שבהגיע הנערה לבגרות היא רשאית למאן, ואז הקידושין מתבטלים למפרע והאישה מותרת לעולם, ונחשבת כמי שלא נישאה מעולם. ההנחה היא שבעצם אין לאם או לאחים זכות לקדש את האישה, לקבל קידושין בשמה, על כן נשמרת לה זכות סירוב (להלן מ"ב). לא שמענו מי שהרחיב את אפשרות המיאון מעבר למקרה זה של קידושי אם או אחים, או למקרה שהקטנה קידשה את עצמה.<sup class="footnote-marker">82</sup><i class="footnote">על קטנה שקידשה את עצמה וממאנת ראו להלן פירושנו למ"ב, וכן בירושלמי, יג ע"ב: "קטנה שהשיאה אביה ונתגרשה והלכה היא והשיאה את עצמה אפילו כן חוזרת וממאנת".</i>
במבנה הפורמלי כל הבעיות פתורות. בקטנותה אין האישה (הקטנה) חיה עם בעלה, אלא היא מאורסת לו בלבד. רק בבגרותה היא נישאת, ועוד לפני הנישואין היא רשאית למאן. אלא שהחיים היו מורכבים הרבה יותר. לעתים קיימו בני הזוג יחסי אישות בעודה ארוסה,<sup class="footnote-marker">83</sup><i class="footnote">על כך ראו בהרחבה במבוא למסכת קידושין. </i> ולעתים אף נישאו למעשה עוד בקטנותה. באופן תאורטי אין "קטנה" יכולה ללדת, אבל בפועל לעתים מגיעה קטנה זו או אחרת לבשלות מינית עוד לפני בגרותה הפורמלית. בפועל קרה, אפוא, שלעתים בוטלו נישואים של ממש, וקטנה הוכרזה כבתולה, אף שבפועל לא הייתה כזאת. כפי שנראה להלן חלו במוסד המיאון שינויים מפליגים, ונעקוב אחריהם במהלך הפירוש.
המיאון הוא תופעה חריגה בנוף המשפטי. זו הפקעת קידושין ללא שטר וללא מעמד פורמלי, ביוזמתה החד צדדית של האישה; למעשה היא המגרשת אותו, והנישואים הקודמים כאילו בטלים. היא אינה נחשבת לגרושה, אלא לפנויה בתולה. חכמים חשו בקושי והסבירו: "משלך נתנו לך. בדין היה שלא היו נישואיה נישואין, והן אמרו שיהו נישואיה נשואין, והן אמרו שתמאן בו ותצא" (ירו', יג ע"ב).<sup class="footnote-marker">84</sup><i class="footnote">לביטוי "משלך נתנו לך" ראו משנה, עירובין פ"י מט"ו ועוד. </i> אלא שהסבר זה רחוק מלספק. הביטוי מעיד על אי נחת מהמיאון, ותחושה שאינו מן הדין. הוא מנומק בכך שחכמים הם ש"תיקנו" נישואים לקטנה, ברם, ספק רב אם נישואי קטנה הם תקנת חכמים. דומה יותר שהם נוהג חברתי מקובל במזרח הקדום שחכמים קיבלוהו מן המוכן. ואכן, ביטוי לאי הנחת מהמיאון יש במימרה: "הידבק בחליצה ובהיתר נדרים ובהבאת שלום, וברח מן המיאונין..." (ירו', יג ע"ג; בראשית רבה פרשה צג א, עמ' 1150). בירושלמי מובאת מימרה זו כדי לברר האם בית הדין מבצע את המיאון או שמא זה מעמד פרטי, והתירוץ הוא שבית הדין ישב על נושא אחר והובא לפניו מקרה כזה של מיאון. הדיון הוא כבר תאורטי. להלן נראה שגם המיאון עבר ממעמד פרטי למעמד ציבורי ולהנהגת החכם, והמשפט המצוטט מבטא אי הסכמה למוסד המיאון.
מוסד המיאון, אפוא, הוא למעשה פיקציה משפטית. הבת שאורסה נחשבת כמי שלא אורסה, ואם לא מיאנה היא ארוסה לכל דבר.
מבחינה משפטית המיאון הוא בעייתי ביותר. האירוסין שהם מעשה של ממש מתבטלים. יתר על כן בפועל לא רק האירוסין התבטלו אלא גם הנישואין. אמנם מבחינה תיאורטית מיאון הוא רק מנישואים ולפני מעשי אישות, אבל בפועל מצאנו הרחבה של דין מיאון גם לאחר נישואים. יתר על כן הנערה לא נחשבת גרושה וכאילו לא היה מעשה אירוסין כלל. במקביל אין היא זכאית לכתובה (תוס', פי"ג ה"ג). ומאידך גיסא אם רצה הבעל לקיים עימה יחסי משפחה הוא רשאי ללא כל קניין נוסף. הנימוק המשפטי "משלך נתנו לך" מסביר את זכותם של חכמים להפוך את מעשה הנישואים לבלתי קיים. אבל מבחינה חברתית בכל החברות הקדומות נישואי קטינה הם תופעה חברתית נפוצה, והחידוש הגדול של חכמים הוא הזכות למאן, ההופכת ומאיינת את המעשה.
עוד נוסיף שעמדתו של רבי אליעזר שאין מעשה הקטנה תופש (להלן פי"ג מ"ב) הם כנראה ההלכה הקדומה.<sup class="footnote-marker">85</sup><i class="footnote">הלברטל ושמש, מיאון, עמדת בית שמאי מנוסחת בבבלי קו ע"א בניסוח מאוחר.</i>
מעבר לרקע ההלכתי, תופעת המיאון צומחת על רקע התופעה של מותם של הורים בגיל צעיר, ואף על הרקע של הרצון לעודד נישואי קטינות מחד גיסא והרצון להבין את הנערה הקטנה שנישאה נגד רצונה מאידך גיסא. בשאלה זו נעסוק במבוא למסכת כתובות, ובה נראה שבפועל לא היו נישואי קטנות תופעה תדירה בארץ ישראל, אך מצד שני חכמים עודדו נישואים כאלו במגבלות מסוימות. בפועל הרחבת דין מיאון יצרה מצב שבו לא היה כדאי למבוגר לשאת את הקטנה. הוא עמד בפני מצב שבו כל 'השקעתו' תלך לאיבוד, מעמדו החברתי ייפגע. אם המיאון היה תופעה רווחת הרי שהקולה שבה התייחסו לכך חכמים צמצמה מאד את כדאיותו של המוסד. השאלה היא כמובן כמה רגיל היה שהבוגרת תימאן. אם התופעה הייתה נדירה יכול היה הבעל להתעלם מחשש זה. במבוא הרחבנו בנושא זה של המיאון.
עוד מן הראוי להעיר שחז"ל התירו לקטנה "לשמש במוך", כלומר להשתמש באמצעי מניעה כדי שלא תיכנס להיריון. הלכה זו מתאימה ליחסם המסתייג מנישואי קטנה (תוס', נידה פ"ב ה"ו, עמ' 642; בבלי, ק ע"ב).
ביבמות פ"א מ"ג מחלוקת "<b>בית שמי</b> [<b>אומרים</b>]<b> בבית דין ובית הלל אומרים בבית דין ושלא בבית דין</b>". המחלוקת במסכת יבמות היא האם המיאון ייערך בטקס משפחתי ואישי (בית הלל) או במעמד ציבורי. מעמד ציבורי "מזמין", מטבעו, מערכת לחצים על הצעירה מצד החברה, משפחת החתן ואף מצד משפחתה שבחרה בנישואים. מיאון שלא בבית דין מאפשר לכל צעירה להתנער יום אחד, ובכל רגע קשה, ולהפסיק את האירוסין או את חיי הנישואין. למעשה, מיאון שלא בבית דין מצמצם את הסיכוי לנישואי קטינה; וכי מי יסכים לחשוף את עצמו לסיכון שילדה קטנה תמאן לו ותעטה עליו הפסד וחרפה?<sup class="footnote-marker">86</sup><i class="footnote">המיאון נחשב לחרפה ועונש לחתן ולמשפחתו. מלבד העלבון הציבורי של ההכרה בכך שהוא דחוי, היה כאן הפסד כספי. הבבלי מתאר את עונשו של אבדן, מתורגמנו של רבי, שפגע בכבוד תלמיד חכם בכיר. אחד ממרכיבי העונש הוא: "תאנא: באותה שעה נצטרע אבדן וטבעו שני בניו ומאנו שתי כלותיו" (קה ע"ב). הסדרה של האסונות (צרעת, טביעה, מיאון) משקפת תפיסה של המיאון כאסון השווה לאסונות האחרים. בסיפור כולו שזורות נימות של אגדה, ואולי גם תיאור האסון שבמיאון מועצם. </i>
התוספתא ביבמות מסייגת את המשנה: "בית הלל אומרים בבית דין ושלא בבית דין, ובלבד שיהו שלשה. רבי יוסה בי רבי יהודה ורבי לעזר בי רבי שמעון אומרים אפילו בפני שנים" (פי"ג ה"א). אם כן, אמנם אין צורך בבית דין, אך יש צורך בשלושה או בשניים. ספק רב אם התוספתא מפרשת את המשנה. הרי "שלושה" הם בית דין, ומה משמעות הקביעה "שלא בפני בית דין"? דומה שלפנינו נסיגה של ההלכה המאוחרת מדור אושה מהעמדה העקרונית של בית הלל, או לחילופין שהעמדה של בית שמאי, שאמנם נדחתה מההלכה, השפיעה על הנוהג המאוחר, ולמעשה התקבלה בחלקה הגדול. משנתנו מצטרפת, אפוא, למקורות רבים המעידים שדעת בית שמאי לא נדחתה לחלוטין; לעתים היא התקבלה במלואה, ולעתים חדרו מרכיבים ממנה להלכה המאוחרת.<sup class="footnote-marker">87</sup><i class="footnote">לריכוז חלקי של המקרים ראו ספראי, הכרעה כבית הלל. גם בבבלי (קז ע"ב) מתנהל דיון הממעיט מחידושם של בית הלל. </i> עם זאת, גם לשיטת בית הלל יש צורך שההכרזה תהיה בפני עדים. הדבר לא נאמר במפורש, אך מסתבר שיש צורך בעדות לאישור, וכן יוצא מהתוספתא שנצטט להלן.
לכאורה משנתנו כבית שמאי, שהרי לפי בית הלל לא נדרש כלל בית דין. ברם לדעתנו אין הדבר כן משני היבטים הפוכים. ראשית גם לבית הלל אמנם לא צריך בית דין לביצוע המיאון. אבל צריך מעמד פומבי. יתר על כן אם תתעורר שאלה הלכתית כלשהי צריך יהא לדון בה בבית דין. ומצד שני כידוע לא נדרשת החלטה של בית דין לאירוסין או נישואין, ואף לא לגט, והרי אלו אינם נזכרים ברשימה במסכת סנהדרין. רק חליצה מופיעה במשנתנו, שכן נדרש בית דין לביצוע ההליך השגרתי של החליצה (לא רק בהתעורר שאלות). רק מאוחר יותר, לאחר ימי התלמוד, נקבע שסידור הגט הוא במעמד בית דין. באשר לחליצה, מצינו גישות שונות.<sup class="footnote-marker">88</sup><i class="footnote">ראו פירושנו לפי"ב מ"א.</i> במישור ההלכתי דרשו חכמים בית דין, אך לאו דווקא בית דין של חכמים. אבל למעשה הם משדרים שאיפה שסידור החליצה ייערך בבית דינו של החכם, במעמד ציבורי ככל האפשר. הווה אומר התהליך ההיסטורי הוא שכל מעמדות הציבור הפכו למונהגים על ידי בתי הדין מסיבות שונות, שבחלקן נגענו אגב העיסוק בחליצה.
יתר על כן בפירושנו ליבמות ראינו שחכמים מניחים כבדרך אגב שכל השאלות מגיעות לעיונם של חכמים, והם המבצעים את הייבום. פשוט לפרש שמשנתנו היא משלב היסטורי מאוחר יותר, שבו המיאון נעשה בבית דין. מבחירתם של המתדיינים, ואחר כך מתוקף הנוהג החברתי המקובל שהתעצב להלכה.
נוסיף עוד מה שכתבנו לעיל, המיאון הוא הליך דתי תמוה, סותר את ההנחות המשפטיות הרגילות, שבהן רק מעשה מוציא ומפקיע מידי מעשה. על כן טבעי הוא שבית הדין נדרש לגבות בהחלטתו את מעשה המיאון המורכב שאיננו משתלב בהלכה ובנוהג המשפטי הרגיל. הבבלי (קז ע"ב) מסיק מכאן שגם בית הלל מודים שצריכים שלושה כתוספתא. לפי דרכנו, דברי הבבלי הם העדות לתהליך ההיסטורי של התפתחות ההלכה, ממעמד משפחתי למעמד ציבורי. משנתנו היא כדעת בית שמאי ומשקפת את ההלכה כפי שעוצבה במהלך הדורות.
מכל מקום, כל סיפורי המיאון המוכרים לנו קשורים לחכמים, והם רואים עצמם כמי שאמורים לנהל בירורים אלו. מצב דומה זיהינו בסעיף הקודם בחליצה.
לפי בית הלל המיאון איננו מעמד ציבורי כלל, איננו מחייב נוסח קבוע ומשפטי, והוא קל: "כיצד מצות מיאון? 1. אמרה אי איפשי בפלוני בעלי, אי איפשי בקדושין שקדשתני אמא או אחי, 2. אפילו היא יושבת באפריון והלכה אצל מי שנתקדשה לו ואמרה לפניו אי איפשי בפלוני בעלי זה, אין מיאון גדול מזה. 3. רבי יהודה אומר אפילו נכנסה ליטול חפץ מחנוני, ואמרה בפניו אי איפשי בפלוני בעלי זה, אין מיאון גדול מזה. 4. יתר על כן אמר רבי יהודה, אפילו אורחין מסובין ואמרה בפניהם אי איפשי בפלוני בעלי אין מיאון גדול מזה" (תוס', פי"ג ה"א; בבלי, קח ע"א). הביטוי "אין מיאון גדול מזה" הוא הפרזה לצורכי רטוריקה, ומלמד על מתיחות והתנגדות למיאונים קלים כאלה.
בירושלמי (יג ע"ג) מופיעה סדרה דומה שיש בה שני סיפורים נוספים וחזרה על הדין השלישי בתוספתא: "1. רבי בא בשם רב חייה בר אשי, מעשה בתינוקת שירדה לכבס בנהר, אמרו לה הא ארוסיך איעבר, אמרה תלך אמה ותינשא לו. ובא מעשה לפני חכמים ואמרו, אין מיאון גדול מזה. 2. אמר רבי חנינה, מעשה בתינוקת שנכנסה ליטול פשתן מן הפשתני, אמרין לה הא ארוסיך איעבר, אמרה תלך אמה ותינשא לו, ובא מעשה לפני חכמים ואמרו, אין מיאון גדול מזה. 3. תני בשם רבי יודה, אפילו לא נכנסה אלא ליטול חפץ מן החנווני ואמרה אי איפשי בפלוני בעלי, אין מיאון גדול מזה".
כל הסיפורים הללו הם לשיטת בית הלל הסוברים שאין צורך בהתייצבות בבית דין. די בהצהרה חופשית, לא יותר מסתם תלונה של נערה קטנה (ומפונקת). ברור שלפני בית דין נדרשת הכרזה מסודרת יותר, ובכלל הצהרה לפני חנווני תקפה רק לשיטת בית הלל. עוד המשנה מעידה שאכן לשיטת בית הלל אין צורך בהכרזה בפני בית דין, ודי בהכרזה לפי כמה אנשים באופן מקרי. בסיפורי הירושלמי חכמים הם המחליטים על ההלכה, אבל המיאון נעשה שלא בבית דין, בצורה מזדמנת ואפילו שלא במפורש. דומה שהסיפורים בתוספתא ובתלמוד מקלים במבנה המיאון מעבר למה שדורשים בית הלל. ניכרת מגמה ההופכת את המיאון לקל יותר ויותר, ומאשרת התנתקות חד צדדית של הנערה בקלות יתרה. מגמה זו באה לידי ביטוי גם בסיפורי הבבלי על מיאונים של תנאים. רבי יהודה בן בתירא קובע שקטנה המשיאה עצמה לאחֵר – נישואיה מהווים הצהרה על מיאון (יבמות קח ע"א). כן מסופר על שתי בנותיו של אבדן,<sup class="footnote-marker">89</sup><i class="footnote">שתי בנות אלו באו מתוך חוגי בית המדרש, והסיפור השאיר את רושמו בבית המדרש. ראו בבלי, יבמות קה ע"ב.</i> מתורגמנו של רבי. הן מיאנו, ורבי שלח שני חכמים לבדוק אותן. שתי הבנות התבטאו בפניהם והראו את חוסר רצונן להתחתן, ורבי הסתפק במיאון זה (שם). מצד אחד נדרשת כאן התערבות של חכם (בית דין), ומצד שני תהליך המיאון עצמו קל ובוודאי אינו מזקיק שטר.
המיאון, כמו חליצה, אינו דורש שטר, אבל במקורות מקבילים אנו שומעים על שטר מיאון: "בראשונה היו כותבין שטרי מיאונין, לא שפיא ליה ולא רעיא ליה ולית היא צביא להתנסבא ליה" (תוס', פי"ג ה"א – לא מתאים ולא רצוי והיא אינה רוצה להינשא לו). שטר זה מצוטט גם בירושלמי (מועד קטן פ"ג ה"ג, פב ע"א; סנהדרין פ"א ה"ב, יט ע"א). המינוח "בראשונה" הופיע גם לגבי שטר חליצה,<sup class="footnote-marker">90</sup><i class="footnote">ראו פירושנו ליבמות פי"ב מ"ו.</i> וגם שם התחבטנו מה השינוי בין "לראשונה" ובין ימיהם של חכמים. הוא הדין גם כאן. האם המינוח רק נגרר משטר החליצה או שחל שינוי בנוסח שטר המיאון? הבבלי מציע שינוי טכני בסגנון השטר (יבמות קז ע"ב-קח ע"א).<sup class="footnote-marker">91</sup><i class="footnote">ראו ליברמן, הפירוש הארוך, עמ' 154-153.</i> ייתכן ש"בראשונה" משום שבהמשך ימי תנאים ואמוראים ויתרו על שטר והסתפקו בהצהרה בלתי פורמלית של הקטנה, כמו שראינו לעיל.
מכל מקום, השטר כתוב בארמית. אין צריך לומר שהשטר מעיד על מעמד של טקס ועל כללים מהו נוסח המיאון. השטר קרוב לדעת בית שמאי (משנה א) שהמיאון הוא טרום נישואין, ולכן הבת מצהירה שאינה רוצה להתחתן שכן טרם נישאה לו. התוספתא מצטרפת, אפוא, לעדויות על נוהגים הלכתיים כבית שמאי, בניגוד לרוב המקרים שבהם גברה דעת בית הלל.<sup class="footnote-marker">92</sup><i class="footnote">לרשימה חלקית ראו ספראי, הכרעה כבית הלל.</i> זהו התהליך ההיסטורי של עיצוב ומיסוד הטקס בכלל, ובמקרה זה התבצע השינוי דרך הקביעה שההלכה כבית שמאי.
מתברר שגם בנושא זה היו גישות שונות. השטר בתוספתא שציטטנו מדבר על נוסח קבוע, ואילו בהמשך התוספתא הנוסח חופשי יותר, כפי שהראינו.
נמצאנו למדים שפעלו שתי מגמות סותרות. מצד אחד שאפו חכמים למסד את המיאון ולהפכו למעמד המחייב השתתפות של החכם, וכך "ניכסו" לעצמם מעמד ציבורי נוסף כמו התרת נדרים, חליצה (לעיל), גירושין, קידושין (מהמאה השתים עשרה ואילך). מצד שני הם ביטאו חוסר נחת מנישואי קטנה על ידי אביה, הקלו במיאון והפכו אותו לקל. במקרה זה של מיאון שתי המגמות סותרות, וביטוין הברור בסיפור על כלותיו של אבדן שהבאנו לעיל.
<b>נטע רבעי</b> – נטע רבעי הם פירות השנה הרביעית. משנתנו מצטרפת לרשימת המקורות שגרסו במשנת מעשר שני (פ"ה מ"א) 'נטע רבעי' ולא 'כרם רבעי'. מי שגרס 'כרם רבעי' ביטא בכך את דעתו שמצווה זו חלה רק על פרי הגפן. את נטע הרבעי יש להעלות לירושלים, ואם המקום מרוחק, מותר לפדות את הפירות בערכם, ולהוסיף חומש, ואת הכספים לנצל בירושלים.<sup class="footnote-marker">93</sup><i class="footnote">בתלמודים נחלקו האם יש לגרוס במשנה "כרם רבעי" או "נטע רבעי". בירושלמי מוצגת השאלה: "זונא שאל לרבי: מה ניתני כרם רבעי או נטע רבעי? אמר לון פקון שאלון לרבי יצחק רובא, דבחנת ליה כל מתניתא. נפקון ושאלון ליה אמר לון קדמיא כרם רבעי ותיניינא נטע רבעי" (ירו', מעשר שני פ"ה ה"א, נה ע"ד). זוגא (שם פרטי, או זוג חכמים) שאל את רבי כיצד יש לשנות במשנה, "כרם" או "נטע", ורבי מפנה את השאלה לרבי יצחק רובא שבחן את כל המשניות. רבי יצחק עונה שבראשונות צריך לשנות "כרם" ובאחרונות "נטע". ואכן, במסכת ערלה בשלוש המשניות הראשונות הגרסה היא "כרם רבעי" ובשלוש האחרונות "נטע רבעי". המסורת משקפת את עריכת המשנה. רבי הוא עורך המשנה והיה אחראי על ליקוט המשניות הקדומות וארגון החומר, אבל כנראה היו לו עוזרים ואחד מהם הוא רבי יצחק רובא. הם היו המומחים שהכירו את הנוסח של כל אחד מהמקורות שרבי ליקט. למשמעותה של תשובתו של רבי יצחק נשוב להלן.</i>
בתלמוד הבבלי מובאת המחלוקת באופן שונה: "מכאן, שאין אומרים שירה אלא על היין. הניחא למאן דתני נטע רבעי, אלא למאן דתני כרם רבעי מאי איכא למימר? דאתמר: רבי חייא ורבי שמעון ברבי,  חד תני: כרם רבעי, וחד תני: נטע רבעי! ולמאן דתני כרם רבעי – הניחא אי יליף גזרה שוה, דתניא..." (ברכות לה ע"א). לפי הבבלי המחלוקת היא הלכתית לחלוטין, האם מצוות רבעי חלה על כל פרי ("נטע") או רק על ענבים ("כרם"). היו ראשונים שהבינו שאכן המחלוקת היא הלכתית, ולמי שאמר "כרם" אין דין רבעי על שאר אילנות. התוספות (שם, ד"ה כרם) אומרים שמצוות רבעי נוהגת בחוץ לארץ, ובחוץ לארץ הלכה כמקל, לכן שם אין דין כרם רבעי אלא בכרם (כך במפורש בשאילתות דרב אחאי גאון, סימן ק, ועוד. אך מסקנתו היא שבארץ ישראל גם שאר אילנות חייבים במצוות רבעי, ראו לכל הדיון אפשטיין, מבוא, עמ' 18-7, ובעיקר עמ' 15-14).</i> הפדיון צריך להיות בנוכחות שלושה אנשים כדי לבצע הערכת אמת של המחירים.
<b>שאין דמיו ידועין בשלושה</b> – לפי ההלכה העקרונית נעשה הפדיון במחיר רֵאלי בתוספת חמישית, ככתוב (ויקרא כ"ז, ל-לא) "וכל מעשר הארץ מזרע הארץ מפרי העץ לה' הוא קדש לה'. ואם גאל יגאל איש ממעשרו חמשיתו". ברם, בפועל נמצאו דרכים לעקוף את הצורך בתוספת זו. המשנה עצמה מכנה הסדר זה "מערימין על מעשר שני" (מעשר שני פ"ד מ"ד), ובפועל הצליחו למצוא דרך הלכתית שלא חייבה את תשלום התוספת של חמישית. קשה לדעת האם היה היתר זה קיים גם בזמן הבית, או שמא גובש רק אחרי החורבן כאשר כל הלכות מעשר שני השתנו. מכל מקום גם לאחר החורבן נשמרה כלשונה ההלכה להרים מעשר שני ולפדותו, שכן אי אפשר לאוכלו בירושלים.
ממשנתנו משמע שהפדיון נחשב למעמד הלכתי לכל דבר, והוא נעשה על פי שלושה, כלומר בבית דין וכן במשנת מעשר שני (פ"ה מ"ד). בכך נקבע שהפדיון הוא מעמד דתי וציבורי שיש בו חגיגיות. המשנה במעשר שני פרק ה (מ"ד) מדברת על פדיון כרם רבעי, ומן הסתם דינו כפדיון מעשר, ומשנתנו אומרת זאת במפורש. עם זאת המשנה שלנו (סנהדרין) מדגישה שכך הדין רק בפירות שאין דמיהם ידועים. ייתכן שזו משנה הבאה למעט את הצורך במעמד הדתי ולצמצמו למקרים של צורך בלבד, אבל דומה שכל פרי הוא בבחינת "אין דמיו ידועים" ואין כאן צמצום ההלכה. כפי שנראה להלן.
בתוספתא כאן נוסף: "על פי שלשה לקוחות ולא על פי שלשה שאין לקוחות" (פ"א ה"ב, עמ' 415). כיוצא בו בתוספתא ערכין (פ"ד ה"ב, עמ' 546). כן הדברים אף בבבלי (סנהדרין יד ע"ב), ופירש רש"י: "סוחרים בקיאים בשומא", ובתוספות שם (ד"ה "בשלשה"): "יש מפרשים שרוצין לקנותו ויקח מי שיתן יותר, ופירוש הקונטרס עיקר". בתלמוד הירושלמי לפנינו זו מימרה בשמו של רבי יוחנן, ומוסיפה הברייתא (וכן בדברי רבי יוחנן): "אפילו אחד מהן גוי ואפילו אחד מהן בעל" (נד ע"ד).
לקחת בלשון חכמים הוא למכור, ו"לקוֹח" הוא במשקל בעלי מקצוע (כמו כרוז), כלומר על פי שלושה סוחרים. הירושלמי שציטטנו לעיל מקדם מגמה זו. ובו מסופר על רבי הושעיה שפדה נטע רבעי שלו על פי שלושה "איסתוננסין<sup class="footnote-marker">94</sup><i class="footnote">'איסתוננסין' הוא שיבוש של 'אסטינימוי' (ברבים) 'אסטינימוס' ביחיד. האסטינימוס הוא בעל תפקיד כלכלי בפוליס, אחראי של האספקה בשוק ועל המחירים. תפקידו מקביל וקרוב ל'אגורנומוס'. בימי רבי הושעיה לוד היא פוליס רומית. </i>" (ירו', מעשר שני פ"ה ה"ג, נו ע"ב). שלושה לקוחות הם לא מומחים כמו שהבאנו לגבי מעשר שני, ולא סתם הדיוטות, אלא בני אדם רגילים, אך מנוסים.<sup class="footnote-marker">95</sup><i class="footnote">בבבלי יש תוספת אופיינית למציאות בבבל: "איש ושתי נשיו פודין מעשר שני שאין דמיו ידועין" (שם) בבבל נטו יותר לריבוי נשים. ראו בבלי, יבמות סה ע"א, וראו שרמר, זכר ונקבה, עמ' 219-183. אם יחננו החונן לאדם דעת נעסוק בכך במבוא למסכת קידושין.</i>בירושלמי אף מובאים סיפורים על חכמים שפדו מעשר שני על פי סוחרים מומחים, או על פי סוחרים בתחומים אחרים שאינם בקיאים בערך הפרות (נד ע"ד). פדיון מעשר שני הוא כפדיון נטע רבעי, והרחבנו בכך מעט בפירושנו למעשר שני פ"ה מ"ב.
במשנה הנוסח הוא "הקדשות בשלשה, הערכין המטלטלין..." וניתן להבין ש"הערכים המטלטלין" נחשב לסעיף נפרד הקדשות, וערכים, או שערכים הוא הסבר להקדשות בבחינת "ההקדשות בשלשה: ערכין המטלטלין בשלשה" וערכים מטלטלין הוא הסבר להקדשות. בתוספתא: "מטלטלין של הקדש נטע רבעי ומעשר שיני שאין דמיו ידועין נפדין על פי שלשה לקוחות ולא על פי שלשה שאין לקוחות" (פ"א ה"ב). ברור שלפחות לפי התוספתא הרשימה במשנה כוללת כפילויות, אין אלו חמישה סעיפים נפרדים. אלא הקדש הוא שם כללי גם לערכים וגם למעשר שני. המשנה מבדילה בין מטלטלי הקדש לקרקעות הקדש, וכן התוספתא. אך זו מחלוקת, ולפי תנא קמא אין הבדל ביניהם ורק לפי רבי יהודה יש הבדל. בתוספתא ברור שניסחו את ההלכה לדעת רבי יהודה, אך דבריו עצמם לא הובאו, וזו עדות ברורה לשימוש התוספתא בנוסח המשנה.
בימי האמוראים המשיכו לקיים את מצוות מעשר שני. כמו כן נשמר הנוהג לפדות את המעשר בפני שלושה. בירושלמי אנו שומעים על פדיון במעמד שלושה אסטינימוי (פ"ה מ"ד, נו ע"א). האסטינימוס היה בעל תפקיד בפוליס הנכרית שהיה אחראי על השוק. האסטינימוי נחשבו, אפוא, למומחים בערך הפרי. כך עוצב מעמד שיש בו פומביות ובעל אופי ציבורי, אף שהפדיון כולו היה, בבחינת בזבוז משווע, שכן את המעות אי אפשר היה לנצל. שלושת האסטינמוי הם למעשה בית דין קהילתי שבו משתתפים כמה מחברי מועצת העיר (לוד הייתה, במאה השלישית, פוליס פורמאלית). מובן שבפוליס האסטינימוס הוא חבר בבולי (המועצה) העירונית.
במשנת מעשר שני (פ"ה מ"ג) נקבע בפשטות שפודים על פי שלושה, והכוונה לבית דין רגיל. סתימת הלשון מרמזת שזה בית הדין של חכמים, אך הדבר לא נאמר במפורש. לפי דרכנו חכמים רצו שאכן יובן שבית דין הוא של חכמים. אך מבחינה הלכתית די בבית הדין הקהילתי, שמבחינת חכמים הוא סתם שלושה הדיוטות שנבחרו (נבררו) במקרה.
אמרנו שההלכה הרווחת, לאחר חורבן הבית, הייתה לפדות את פירות מעשר שני בשוויים ולא להעלותם לירושלים. אבל רבי יהושע בן חנניה מציע: "אמר רבי יהושע שמעתי שמקריבין אף על פי שאין בית ואוכלים קדשי קדשים אף על פי שאין קלעים, קדשים קלים ומעשר שני אף על פי שאין חומה, שקדושה ראשונה<b> קדשה לשעתה לעתיד לבוא" (משנה, עדיות פ"ח מ"ו). לכאורה ניתן להבין שלדעתו אוכלים מעשר שני בירושלים גם לאחר החורבן. כך גם מפרש בפשטות התלמוד הירושלמי (פ"ג ה"ו, נד ע"ב), ולדעתו היו אמוראים שנהגו כרבי יהושע. למרות פירוש הירושלמי המימרה קשה. ניתן בדוחק להבין שאוכלים מעשר שני גם בהיעדר המקדש, אבל האם התכוון החכם שמותר להקריב קרבנות בזמן הזה, בהיעדר מקדש?
נראה שיש להבין את מימרתו של רבי יהושע בצורה מצומצמת יותר. בתחילת המשנה אומר רבי אליעזר: "שמעתי כשהיו בונים בהיכל עושים קלעים להיכל וקלעים לעזרות..." (עדיות שם). אם כן מדובר בזמן בניית המקדש, כנראה בימי הורדוס, כאשר המבנה היה בשיפוץ יסודי אבל עבודת הקודש המשיכה. רבי אליעזר מביא מסורת שבמהלך השיפוץ התקינו מעין קודש זמני מקלעים, ורבי יהושע אומר (זוכר) שאין בכך צורך. אם כן, מימרתו אינה מעידה על הזמן הזה (על ימיו) אלא על מצב מיוחד בעבר.
ברם, ייתכן שהתלמוד הכיר נוהג לאכול מעשר שני בירושלים גם 'בזמן הזה', ומפרש כך את נוהגם של גדולי האמוראים.<sup class="footnote-marker">96</sup><i class="footnote">ראו פירושנו לפ"ג מ"ו. </i> מכל מקום, גם אם הירושלמי משקף נוהג הלכה למעשה בימי האמוראים, אין ספק שהיה זה נוהג חריג. הדעה הרווחת מנוסחת בשמו של רבי ישמעאל: "יכול יהא אדם מעלה מעשר שיני בירושלם בזמן הזה ואכלו?... אף מעשר שיני אינו נאכל אלא בפני הבית" (תוס', סנהדרין פ"ג ה"ו, עמ' 419; ספרי דברים קו, עמ' 166).
מכל מקום המשנה משקפת מצב שבו פודים את הפירות בשווים הכלכלי, אחרת לא נדרש בית דין במקרה שאין מחיר הפירות ידוע. אם פודים את הפירות בשווי סמלי, הרי שמחירם האמיתי בלתי ידוע. רק בתקופת הגאונים שומעים אנו על הקלה ואפשרות של פדיון שלא בערך אמיתי.<sup class="footnote-marker">97</sup><i class="footnote">בתקופת הגאונים המשיכו באותו פדיון טקסי. ראו ספר החילוקים, סימן כו, מהדורת מרגליות עמ' 141; מהדורת לוין עמ' 55. לפי נוסח אחד דווקא בבבל החמירו לפדות בפני שלושה, ובארץ ישראל הקילו לפדות ביחיד. בנוסח אחר, הדעות הפוכות, וסביר שבארץ ישראל החמירו יותר. מכל מקום כפי שהראינו במבוא למסכת מעשר שני בבבל בתקופת הגאונים התפתח פדיון מעשר שני בערך סמלי, ובארץ ישראל פדו אותו בערכו. </i>
<b>וההקדשות בשלשה</b> – הקדש היא מסירת דברים לקודש, כלומר למקדש. אם מדובר בבהמה היא עולה לקורבן ואם כלים שניתן להשתמש בהם, ישתמשו בהם במקדש אך אם זו בהמה שאיננה ראויה לקורבן, או סתם חפץ יש למכרו בדמיו. פדיון ההקדש נעשה בשלושה. בזמן הזה אין דין הקדש, וגם אם היו שהקדישו הרי אלו מקרים בודדים. פדיון ההקדש הוא מעמד דתי מכובד, ועל כן אין זה פלא שהדעה החולקת תובעת לא רק בית דין של חמישה אלא עשרה, ואלו דברי רבי אלעזר בן יעקב (בבלי יד ע"ב): "דתניא רבי אליעזר בן יעקב אומר: אפילו צינורא של הקדש צריכה עשרה בני אדם לפדותה". מחלוקת דומה מופיעה לגבי ערכין.
<b>והערכים והמטלטלין בשלשה</b> – ערכין הן האומר 'ערכי עלי' או 'ערך חפץ פלוני עלי'. מסכת ערכין הוקדשה לנושא של נדבה מיוחדת זו למקדש. ערכים הם סוג הקדש, וגם כאן ניתן להסביר לשיטת הבבלי שערכין ומטלטלין הם פירוט להקדש.<sup class="footnote-marker">98</sup><i class="footnote">הדבר איננו אמור במפורש, אך הוא לשיטת הבבלי בדבר הכפילות בין דיני ממונות לנזיקין, וכן סמיכה וסמיכת זקנים (לעיל).</i> ואם נמנים הקדש וערכין יש בכך כפילות מסוימת. כאמור הירושלמי איננו חושש לכפילות כזו ולפי דרכנו הכפילות עצמה איננה מהווה כל קושי שכן כמוה מצויות דוגמאות רבות נוספות.
המטלטלין הם, לפי הבבלי, פירוט של ערכין. ערכים הם ערכי אדם, ו'מטלטלין' הם האומר הרי ערכו של חפץ נייד פלוני עלי (בבלי יד ע"ב). הבבלי אף מצטט ברייתא: "ערכין של מטלטלין" (טו ע"א). גם לגבי סמיכה היה לבבלי נוסח אחר "סמיכה, היא סמיכת זקנים" או סמיכה, סמיכת זקנים" (לעיל). גרסה זו עולה אגב הדיון הדיאלקטי, אבל ייתכן שאין זה שחזור נוסח רצוי, אלא נוסח של משנה קדומה קרובה למשנתנו, אך איננה זהה לה.
<b> רבי יהודה אומר ואחד מהן כהן</b> – אחד מבין צוות הפדיון (שומת הערך או האדם) חייב להיות כהן, כנציג של הגוף הפודה הלוא הוא המקדש.<b> ובקרקעות תשעה וכהן ואדן כיוצא בהן</b> – כל זה במטלטלין, אבל בערכי קרקעות הפדיון צריך להיעשות בעשרה. רבי יהודה ותנא האנונימי השני מציגים דעה דומה. בית הדין צריך לכלול עשרה משתתפים ואחד מהם כהן. אבל התנא השני מוסיף ש'אדן' כיוצא בהן. 'אדן' הוא 'אדם'. ובסתם בית דין כזה אכן כולל כוהן. אבל ניתן גם לוותר על השתתפותו וסתם אדם גם הוא ככהן. ניכר בעליל שלפנינו התפתחות הלכתית. בתחילה נדרש כהן כנציג ההקדש, ותנא קמא (העורך) נסוג בדרישה זו.
כך היה גם לגבי הרכב בית הדין העליון. החוקה המקראית מדברת במפורש על תפקידו המרכזי של הכוהן הגדול בשיפוט ובפסיקה: "כִּי יִפָּלֵא מִמְּךָ דָבָר לַמִּשְׁפָּט בֵּין דָּם לְדָם בֵּין דִּין לְדִין וּבֵין נֶגַע לָנֶגַע דִּבְרֵי רִיבֹת בִּשְׁעָרֶיךָ וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר ה' אֱלֹקיךָ בּוֹ. וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט. וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ..." (דברים יז ח-י). עסקנו בכך בקצרה במבוא ובהרחבה בנספח למסכת שקלים. רק בדוחק רב ניתן לפרש שהשופט הוא תואר מקביל לאדם אחר ולא לכהנים. כפשוטו הכהנים הם השופטים. אמנם בפרשה לא נזכר כוהן גדול, אלא רק "הכהן". אך הכהן ב-ה' הידיעה הוא מן הסתם הכהן הגדול. מעמדם של הכהנים כגוף שיפוטי, ברור ועולה גם בפסוקים אחרים בתנ"ך.
על כן מסיקה הדרשה: "'אשר יהיה בימים ההם', בזמן שיש כהן, יש משפט, בזמן שאין כהן, אין משפט" (בבלי, כאו נב ע"ב). פתרון ביניים הוא "מצוה בבית דין שיהיו בו כהנים ולוים. יכול מצוה ואם אין בו יהא פסול? תלמוד לומר ו"אל השופט", אף על פי שאין בו כהנים ולוים כשר (ספרי דברים קנג, עמ' 206). וכן "או אל השופט, זהו שאמרנו אף על פי שאין בו כהנים ולוים כשר" (ספרי דברים קנה, עמ' 208).
הקדשת 'ערכים' כמו נתינת צדקה היא בדרך כלל מעשה התנדבותי של אדם ואינה עניין לבית הדין או לחכם. לפי התורה קיימות שתי דרכי חישוב. לאדם רגיל ולשדה אחוזה מחיר קבוע, ובכל יתר המקרים הכוהן הוא המעריך. התורה הועידה לכוהן את התפקיד להחליט מה "ערכו" של אדם עני (ויקרא כז ח), של בהמה טמאה (יב), של בית (יד), של שדה אחוזה (יח) ושל שדה מקנה (כג).
בניגוד לתורה בכל משנת ערכין אין אזכור לתפקיד הכוהן. במשנת ערכין (פ"ב מ"א) לפי רבי מאיר לאדם עני מחיר קבוע, ולפי חכמים יש לו ערך משתנה, אבל לא נאמר מי המחליט. מכל מקום לפי רבי מאיר אין כאן מקום להחלטה, ותפקיד הכוהן נעקר. בפרק ו (מ"א) מכירת שדה או בהמה נעשית במכרז שמנוהל על ידי בית הדין. היעדר הכוהן, ושתיקת המשנה באשר לזהות "בית הדין", מהווים ניסיון "זועק" לטשטש את מקום הכוהנים.
לפחות התוספתא הבינה במפורש שאת הערכת המחיר של שדות ההקדש מבצע בית דין. במקומות אחרים שבהם העיסוק בערכין הוא בדרך אגב אנו שומעים מי אכן ניהל את המעמד. כך למשל, תוספתא שקלים מתארת, לפי תומה, את תפקיד האמרכלים, מבכירי פקידי המקדש: "שלשה גזברין מה הן עושין? בהן היו פודין את הערכין, ואת החרמין, ואת ההקדשות, ואת מעשר שני" (תוס', שקלים פ"ב הט"ו). אם כן את הפדיון מבצעים פקידי המקדש הכוהנים. לעומת זאת במשנתנו ובתוספתא המקבילה הפודים הם בית דין שחברים בו מי שאינם כוהנים. רק רבי יהודה מציע מעין פשרה שבקרקעות אחד מצוות הפדיון יהיה כוהן.
גם ברייתות אחרות מציגות בפשטות שהפודים הם "בית הדין" סתם. כך, למשל, בחול המועד: "...דנין דיני נפשות, ודיני ממונות, ודיני קנסות, ושורפין את הפרה, ועורפין את העגלה, ורוצעין עבד עברי, ופודין את הערכין ואת החרמין ואת ההקדשות" (תוס', מועד קטן פ"ב הי"א ומקבילות רבות). לא נאמר שזהו תפקיד בית הדין, אך מההקשר אפשר להבין כן. פדיון קרקעות ובני אדם (אדם שאמר "משקלי עלי", או אדם עני) שלפי התורה גם הוא בסמכות הכוהן, צריך להיעשות בעשרה, ושאחד מהם כוהן, וכאמור גם מדרישה זו נסוגה המשנה..
דומה שהתפתחות הדברים ברורה. בימי בית שני פדיון ערכין, הקדשות, חרמין ומעשר שני היה בסמכות הכוהנים. חכמים, כדרכם, התנגדו למונופול כוהני זה. בשלב ראשון דרשו שהפדיון והשומא ייערכו בידי מומחים למסחר, ובכך דחקו את רגלי הכוהנים. לאחר מכן העבירו את התפקיד לבית דין סתם, ובשלב מאוחר עוד יותר לבית הדין של חכמים, כלומר לידיהם. בשלב ביניים הם "ויתרו" והודו שכוהן אחד חייב להיות שותף לתהליך (לפחות לפי עמדת רבי יהודה). הסדר המשוער הוא:
1. כוהנים
2. מומחים למכירה
3. בית דין שיכלול כוהן
4. בית דין סתם.
5. בית דין של חכמים (שלב שלא התחולל בנושא מעשר שני).
סדר השלבים הוא משוער והגיוני. אפשר להוכיח ששלב 1 הוא הקדום, שכן הוא נכלל בסדרי המקדש והתורה. סדר יתר השלבים משוער ומבוסס על ההיגיון והאינטרס הסביר בלבד.
בהמשך משנת ערכין מעורב בית הדין גם בגבייה בכפייה של ערכין ומשכונות.<sup class="footnote-marker">99</sup><i class="footnote">ראו דיוננו בערכין בפ"ה מ"ג ומ"ו, וראו גם פירושנו לפ"ח מ"א, שם נפרש שבית הדין מעורב רק לפי התוספתא והמשנה אינה מזכירה מרכיב זה.</i> בפירושנו לערכין (פ"ו מ"ג) נראה בתוספתא הבחנה נוספת: "אף על פי שאמרו חייבי הקדשות בית דין ממשכנין אותו ונותנין לו מזון שלשים יום וכסות שנים עשר חדש. במה דברים אמורים בזמן שבית דין נזקקין להן, אבל דברים שאין בית דין נזקקין להן נותנין לו מטה מוצעת סנדליו ותפיליו" (פ"ד ה"ו, עמ' 547). אם כן, שני מקרים לפנינו. מקרה אחד הוא שבית דין עוסקים בנושא, ואז מותירים לו רכוש המספיק לכלכלתו; מקרה שני הוא שבית דין אינם מטפלים בנושא, ואז הוא מקבל רק את הנחוץ לו מידית. אם התוספתא היא המקור הקדום, הרי שהמשנה איחדה שני דינים שונים להלכה אחת שריכזה את ההקלות של שני המקרים.
בפירושנו לערכין (פ"ו מ"א) נראה שבתחומי ערכין, כמו בתחומים אחרים, חז"ל נותנים מקום גדל והולך להתערבות בית הדין, ואגב כך דוחקים את הכוהן הנזכר בתורה ותופסים את מקומו.
עד כאן האינסטנציה הנמוכה של דיני ממונות ודיני פולחן, אלו נידונים בבית דין מקומי של שלושה או חמישה, וכפי שהערנו במבוא למסכת נזיקין לא ברור האם מדובר בהדיוטות או בחכמים. שתיקה זו מכוונת כדי שלא לאשר במפורש את המצב הקיים שבית הדין היה בית דין ממונה של הקהילה, ולא בית דין של חכמים. בחלק מהנושאים עסקו גם חכמים, ולעיתים גם ביחיד. אך הסמכות הייתה בידי בית הדין העירוני. מבחינת חכמים אלו דיינים הדיוטות, סתם שלושה שהזדמנו יחדיו, אך למעשה היה זה גוף בעל אופי קהילתי שגם מילא תפקיד טקסי.
כפי שהצענו במבוא בית הדין העירוני מורכב היה מחברי המועצה, וחלק הם היו אסטינימוי. רבי הושעיה למשל הידר שאת הפדיון יבצעו מומחים אלו, מבין חברי המועצה, ולא חברי מועצה רגילים.

Mishnah 4

<small>עפ”י כתב יד קופמן</small>
האינסטנציה השנייה היא בית דין גבוה יותר של עשרים ושלושה.
<b>דיני נפשות בעשרים ושלושה</b> – בית דין מקומי, של שלושה, איננו עוסק בדיני נפשות. בפועל לא נהנה עם ישראל, לפחות מאז שלטון רומי, מאוטונומיה שיפוטית של דיני נפשות. ההלכות בעניין הן לכאורה אוטופיות. ברם במבוא קראנו תיגר על הנחה מקובלת זו. הראינו כי למרות זאת ולמרות שהמקורות עצמם מדווחים שלא דנו דני נפשות, בפועל ביישוב הכפרי הייתה אפשרות לביצוע דינים אלו. גם אם ההלכות לא יושמו באופן רציף, הרי יש בהן קביעת עמדות עקרוניות בנושא וריכזנו את המידע במבוא למסכת.
במשנה להלן (מ"ו) ובתוספתא (פ"ג ה"ז) דרשה לאישוש ההלכה. ונעסוק בכך להלן.
<b>הרובע והנירבע בעשרים ושלשה שנאמר</b> (ויקרא כ', טז)<b> "והרגת את האשה ואת הבהמה" ואומר</b> (ויקרא כ טו)<b> "ואת הבהמה תהרוגו"</b> – רובע ונרבע הם דיני נפשות, ואפשר ולפנינו פירוט של דיני נפשות, או כפילות.<sup class="footnote-marker">100</sup><i class="footnote">שאלה דומה נדונה בראשית משנה א. </i>במקרה זה ייתכן שבאה המשנה להדגיש שגם את הבהמה הורגים ודינה בעשרים ושלושה שכן באותו בית דין נדון האדם והבהמה. טיעון זה מופיע לגבי שור הנסקל (להלן). בפועל לא שמענו על מקרה, הלכה למעשה, בו נדונו רובע או נרבע. מכיוון שהקהילה לא עסקה בדרך כלל באכיפת מצוות מן הסתם גם לא עסקה בנושא איזוטרי זה.<sup class="footnote-marker">101</sup><i class="footnote">ראו לעיל במבוא. דרשה דומה בתוספתא פ"ג ה"ב.</i> <b>שור ניסקל בעשרים ושלשה שנאמר</b> (שמות כ"א, כט)<b> "השור יסקל וגם בעליו יומת</b>" – <b>כמיתת הבעלים כך מיתת השור</b> – המשנה מצטטת מדרש ומפרשת אותו, מן הסתם לשם כך גם הובא הפסוק בדבר רובע ונרבע.
בתוספתא: "שור שהמית: אחד שור שהמית, ושאר בהמה וחיה ועופות שהמיתו, מיתתן בעשרים ושלשה. ר' אליעזר אומר שור שהמית מיתתו בעשרים ושלשה, ושאר בהמה וחיה ועופות שהמיתו, כל הקודם להורגן זכה לשמים. שנאמר 'והרגת את האשה ואת הבהמה', ואומר 'ואת הבהמה תהרוגו' " (פ"ג ה"א). המחלוקת בתוספתא כמחלוקת במשנה, והפסוק מובא כנראה כמו במשנה, להסברת הרישא ולא להסברת רבי אליעזר.
גם בעניין זה אין עדות שאי פעם נדון אדם למיתה או שור למיתה. מן הסתם היו מקרים של נגיחת אדם למוות. אבל אין סיפור על העדת שור או המתתו. כפי שראינו בפירושנו לבבא קמא (פ"ד מ"ה) בדיני שור תם ובהגדרות משולבות נימות ספרותיות ותיאורטיות ואנו תמהים האם הופעל דין זה למעשה. לפי אותה דרשה מכיוון שאין דנים דיני נפשות ב'זמן הזה' גם אין דנים שור למוות. המגמה האוטופית עולה גם מהמשך המשנה. <b>הארי והדוב והנמר</b> [<b>ו</b>]<b>הפרדלס והנחש מיתתן בעשרין ושלשה</b> – כולן בהמות טרף והן מועדות מברייתן, ולכן דינם במוות (בבא קמא פ"א מ"ד). חמישה אלו הם קבוצה ספרותית אותה ביארנו בבא קמא (שם שם). <b>רבי אליעזר אומר כל הקודם להורגן זכה</b> – רבי אליעזר מוותר על הפרוצדורה המשפטית.<b> רבי עקיבה אומר מיתתן בעשרין ושלשה</b> – כדעת תנא קמא. המשנה כמובן עוסקת בזאב וארי שהמיתו. אבל מן הסתם רבי עקיבא מניח שבכלל כל הקודם להורגם זכה במצווה. ומן הסתם בעצם גם תנא קמא יסכים לכך. וכי מחכים שהנחש יישך? ברור שמשכימים להורגו. הבבלי (טו ע"ב) למעשה אומר זאת, אך כמובן איננו מתנסח שהמשנה תיאורטית, אלא שכך ראוי לעשות (להרוג חיות מסוכנות מהר ככל האפשר).
ברור שהמשנה נגררת לנושא אגב הקביעה העקרונית במשנה הקודמת. לשור נסקל יש בעלים ויש הליך משפטי לפני הריגתו. אבל האם הנחש נשפט? קרוב לוודאי שלא. באופן ממשי קשה להניח שזאב בר הובא לבית דין לשיפוט, והובאו עדים שפגע באנשים. וכי אם רק פצע אותם או שלא הצליח להזיק כלל הוא יזוכה? המשנה היא אפוא תיאורטית וספרותית, וכפי שראינו בעצם כל המשנה ספרותית 'מכנית' ואיננה משקפת מציאות. במשמעותה העקרונית של קביעה זו עסקנו במבוא. למסקנה זהה הגענו בפירושנו לבבא קמא פ"א שבה נדונה הגדרת חיות אלו כ'מועדות'.
המבנה הספרותי של המשנה הוא דעה סתמית, ומחלוקת שבה חכם אחד (ר' אליעזר) חולק והשני (רבי עקיבא) חוזר על הדעה הסתמית. מבנה מעין זה אינו ייחודי למשנתנו. בכמה משניות נוספות פותחת המשנה בהכרזה הלכתית, ואחריה מחלוקת, תנא אחד חולק על הקביעה הסתמית ותנא שני (או 'חכמים') מקבל אותה, ההכרזה היא כדעה השנייה באותה מחלוקת.<sup class="footnote-marker">102</sup><i class="footnote">ראו פירושנו למשנה, שבת פ"ב מ"א, פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג, מ"ו; פ"ה מי"ד; ראש השנה פ"ד מ"א; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; תוס', אהלות פי"א ה"י, ואולי גם שם ה"ז, תוס', פרה פ"ו ה"ב, עמ' 635; תוס', כלים בבא קמא פ"ה הי"ב, עמ' 573; משנה כלים פ"ה מ"ח ומ"י; פ"ו מ"א פ"י מ"ה; פי"ז מ"א; זבחים פ"ב מ"ה; פ"ו מ"ז; פ"ז מ"ד; פ"ט מ"ב; מנחות פ"א מ"ד; פ"י מ"ו; פי"א מ"ב; זבים פ"א מ"ב; בכורות פ"ו מי"ב; תמורה פ"ג מ"א; כריתות פ"ה מ"ד ועוד. בחלק מהם מנסים הבבלי, הירושלמי או מפרשי התלמוד למצוא צריכותא והבדל הלכתי (נפקא מינא) בין הדעה הראשונה לשלישית. בתוס', בכורות פ"ב ה"א דוגמה למבנה כזה, אלא ששם נשמר המבנה של היחידה הקדומה במשנה שם פ"א מ"א, כפי שנפרשה ברצות החונן לאדם דעת. </i> במקרים אלו הבבלי שואל 'היינו תנא קמא'? או שמפרשיו שואלים זאת.<sup class="footnote-marker">103</sup><i class="footnote">בבלי, שבועות יג ע"ב. זהו ניסיון תירוץ אחר בשיטת "חסורי מחסרא" בלא להזכיר מונח זה. </i> אך נראה שלפנינו עדות לתפר שבין שתי יחידות קדומות. <u></u>

Mishnah 5

<small>עפ”י כתב יד קופמן</small>
<b>אין דנים לא את השבט</b> – שבט שלם שחטא בעבודת אלילים, או בחטא אחר, כגון בני בנימין במעשה פילגש בגבעה. אבל לא נאמר שם שנדונו בבית דין. כך בספר קדמוניות המקרא (פמ"ו ואילך)<sup class="footnote-marker">104</sup><i class="footnote">קדמוניות המקרא הוא מהחיבורים המאוחרים ב'ספרות החיצונית'. יוחס בטעות לפילון. הוא השתמר בכתבי הקדש של הכנסייה המצרית בלטינית בלבד. זמנו מהמאה השנייה לערך (דור יבנה) ותכניו קרובים מאד לספרות חז"ל.</i> תיאור של המעשה, אך גם בו, לא נאמר שהדיון על מעשי הנקמה בבני בנימין היה בבית דין. זאת למרות קרבתו של 'קדמוניות המקרא' למסורת חז"ל.מבחינה משפטית אין אפשרות של דיון בשבט שלהם. הדיון הוא אישי בלבד. ואכן בירושלמי למשנה (יט ע"ב), ניסיונות הסבר שמדובר בנשיא השבט, או בשטח שבין שני שבטים (שעליו יש סכסוך בין שני שבטים). ההסברים דחוקים שכן סכסוך על נדל"ן, בין שני שבטים הוא כדיני ממונות. ובכל אופן אין הביטוי "דנים את השבט" מתאים למקרה כזה. הבבלי מתעמק יותר בניסיון לעטות למשנה תוכן משפטי המתאים לסדרי דין (טו ע"ב-טז ע"א). זאת כדרכו לחתור אחר המשמעות ההלכתית ה'מעשית' של כל משפט במשנה.
אבל המשנה איננה עוסקת בהלכה אלא בתפישה אידאית. גם בתנ"ך 'נדון' כל שבט בנימין כאחד. וגם בדין עיר נידחת נדון ציבור שלם. הרעיון האידאי איננו מתאים להיבטים הטכניים של סדרי משפט. יתר על כן בתקופת חז"ל כבר לא נהגה חלוקה לשבטים. וממילא כל הדיון הוא במצב אוטופי, ניתוח משפטי של עבר תיאורטי.
<b>ולא את נביא השקר</b> – וכן בתוספתא (פי"א ה"ז), אלא שבמקום בית דין של שבעים ואחת, הוא מכונה בית הדין הגדול. <b>ולא את כהן גדול</b> – שחטא <b>אלא</b> [<b>ב</b>]<b>בית דין של שבעין ואחד –</b> כל ההלכות הללו לא בוצעו מעולם. אם כי בתנ"ך עדויות על שבט שחטא. ובתוספתא: אין שורפין את הפרה, ואין עורפין את העגלה, ואין עושין זקן ממרא, על פי בית דין. ואין עושין פר העלם דבר של ציבור, ואין מעמידין לא מלך ולא כהן גדול אלא בבית דין של שבעים ואחד" (פ"ג ה"ד). אם כן גם מינוי כוהן גדול היא בבית הדין הגדול. זאת למרות שבעצם בזמן שלטון ישראל עבר התפקיד בירושה, ולא היה לבית הדין כל זכות עמידה בעניין. ובעידן הרומי כולל ימי מלכות הורדוס, קבעו השלטונות את הכהן הגדול. בוודאי שבית הדין לא זכה להחליט מי ימלוך על ישראל. ההלכה היא אפוא אוטופית ותיאורטית.
בימי המרד הגדול הכהן הגדול הוותיק (חנן) נרצח, והיה צורך למנות לו מחליף. יוספוס מספר שהטילו גורל כדי למצוא את המחליף הראוי. גם בתוספתא יומא פ"א ה"ו נאמר שהמינוי היה בגורל. אבל במקבילות בספרות חז"ל נאמר ש'מינוהו' ולא נאמר מי מינה וכיצד מונה.
עם זאת חשוב להעיר שחכמים רואים בבית הדין הגדול (שלהם) מוסד מכריע, אך גם הם מודים בקיומם של מוסדות אחרים בעלי תוקף. כלומר האוטופיה שלהם איננה של שלטון בית הדין, אלא של ריבוי מוסדות ושיווי משקל ביניהם, ועסקנו בכך במבוא.
<b>ואין מוציאין למלחמת</b>[<b>ן</b>]<b> הרשות אלא על פי בית דין של שבעין ואחד</b> – מלחמת רשות היא בניגוד למלחמת חובה, שעליה מחליט המלך לבד, ולמעשה גם המלך איננו מחליט, אלא בדרך כלל הוא מגיב על צעדיו של האויב.
בימי חז"ל כמובן כבר לא הייתה הזדמנות למלחמת רשות כזאת. זה אפוא תיאור אוטופי כיצד תיארו חכמים לעצמם את מעמדו של בית הדין שלהם. בימי מלחמות החשמונאים אין כל תיאור כיצד התנהל תהליך קבלת ההחלטות על התגוננות או תקיפה. בהגדרת מלחמת הרשות עסקנו בפירושנו לסוטה פ"ח מ"ז.<sup class="footnote-marker">105</sup><i class="footnote">ראו גם להלן פ"ב מ"ד.</i> חז"ל נותנים דוגמאות לכך ממלחמות דוד (ירו' יט ע"ב). שם מדובר בכך שדוד קיבל הוראות מגד הנביא "וַיַּעַל דָּוִד כִּדְבַר גָּד כַּאֲשֶׁר צִוָּה ה' (שמואל ב כ"ד, יט). שם מדובר לא במלחמה אלא בבניית מזבח, ולא בבית דין אלא בנביא. אגב כך מבססים חז"ל את מעמדם כתחליף לנביאים ולאורים ותומים.
בבבלי (טז ע"א), הדוגמה היא של התייעצות באורים ותומים "אמר להם [דוד לאנשיו]: לכו פשטו ידיכם בגדוד. מיד יועצין באחיתופל, ונמלכין בסנהדרין, ושואלין באורים ותומים" (בבלי טז ע"ב).
למעשה אלו בבחינת 'דרשה לסתור'. שהרי אין מדובר שם בהוראת בית דין, אלא בהימלכות עם הסנהדרין, מונח פחות מחייב. <b>אין מוסיפין על העיר</b> – העיר סתם היא ירושלים. וכן נמצאה חותמת 'העיר'. בחותמת כזאת השתמשו, כנראה, לציין מעשר שני העולה לירושלים<sup class="footnote-marker">106</sup><i class="footnote">ליברמן, עיר; סוקניק, עיר; סוקניק, חותמת.</i> (איור 6). הגדלת תחום ירושלים היא בבית דין גדול. להגדלת תחום ירושלים יש משמעות עירונית אך גם משמעות כללית הלכתית שכן זה השטח שבו מותר לאכול מעשר שני וקדשים קלים, וכן החלת קדושת ירושלים על שטח נוסף. <b>ועל העזרות</b> – הגדלת תחום המקדש. מסתבר שהמסורת משמרת זיכרון של מעשה ריאלי. המועד בו הגדילו את שטח העזרות ואולי אף הוספת עזרת נשים לעזרות המקדש. המעשה היה בעת השיפוץ הגדול של המקדש בימי הורדוס.
<b>הרחבת העיר והמקדש</b>
מעמדה של עזרת נשים בעייתי. יוספוס רואה בה חצר חיצונית בלתי קדושה, וזו גם עמדת רוב המשניות, אם כי ראינו מחלוקת בשאלה, ולדעת חלק מהתנאים היא קדושה יותר מהחיל והשטח הכלוא בסורג, ודינה כמעט זהה לעזרת ישראל.<sup class="footnote-marker">107</sup><i class="footnote">משנה כלים פ"א מ"ח מניחה שעזרת נשים היא כתחום הסגור בסורג. דעתו החולקת של רבי שמעון מצויה בתוס', שם פ"א ה"ח, עמ' 569.</i> בפירושנו למידות (פ"ב מ"ו) נראה שבפועל התוספתא הסתמית מניחה שעזרת נשים היא באופן כללי "קודש". ברור שמעמדה המסופק נובע מכך שבמקדש הקדום היא לא הייתה קיימת, והיא תוספת לגוף המקדש. מבחינה אדריכלית היא נראית כחלק מהבניין, ותמוה שאיננה נחשבת כחלק מהקודש. אפילו שלוש עשרה ההשתחוויות (מידות פ"ב מ"ו, שקלים פ"ו מ"ג) שמבצע המקיף את המקדש מבחוץ הן, בין השאר, כנגד שער ניקנור ופשפשיו. לאחר בניית עזרת נשים היה שער פנימי ולא נראה מבחוץ. למרות ששער ניקנור הפך להיות שער פנימי הוא עדיין נתפס כשער החשוב של המקדש, ולא שערה המזרחי של עזרת נשים. המשנה ויוספוס משקפים, אפוא, תפיסה מוקדמת של המקדש. אפשר שהם מתארים את המקדש לפני ההרחבות הנוכחיות (של סוף ימי בית שני), או מה שנראה יותר: ההלכות והתפיסה של המקדש לא כללו התייחסות מלאה לתוספת שנבנתה.
וכן "אחד הנכנס לעזרה ואחד הנכנס לתוספת העזרה. שאין מוסיפין על העיר ועל העזרות, אלא במלך, ונביא, ואורים ותומים, ובסנהדרין של שבעים ואחד, ובשתי תודות ובשיר. ובית דין מהלכין, ושתי תודות אחריהם, וכל ישראל אחריהם. הפנימית נאכלת והחיצונה נשרפת וכל שלא נעשה בכל אלו הנכנס לשם אין חייבין עליה" (שבועות פ"ב מ"ב) שתי המשניות (בסנהדרין ובשבועות) מניחות שקיימת הייתה עזרה קדומה, ואי פעם בעבר הגדילו אותה.
אין לנו מקורות ברורים על הוספת העזרה, ומתי נעשה הדבר, אבל ידוע שהורדוס שיפץ את המקדש, והרחיב את מתחם הר הבית, ונראה שהייתה מסורת שאף הגדיל את המקדש עצמו. בבית המקדש של בית ראשון לא הייתה עזרת נשים וגם במקדש יחזקאל אין רמז לעזרה כזאת. לעומת זאת נזכרת החצר החיצונה,<sup class="footnote-marker">108</sup><i class="footnote">יחזקאל מ"ב, יד; מ"ד, יט; מ"ו, כ.</i> ששם נמצא העם ושם הוא אוכל מקורבנותיו (מה שמכונה בספרות חז"ל 'קודשים קלים'). הדעת נותנת שבשלב מסוים הגדילו את המקדש והכלילו את החצר החיצונה בתוך המתחם וכינוהו 'עזרת נשים'. הראיה המרכזית לכך היא העובדה ש'עזרת נשים' היא פחות קדושה מיתר המתחמים שבמקדש. והדעת נותנת שהיא נוספה מאוחר יותר, בשיפוץ של הורדוס או במועד אחר.<sup class="footnote-marker">109</sup><i class="footnote">ביכלר, עזרת נשים. </i>
משנת שבועות שציטטנו מספרת על התהליך הנדרש כדי לקדש תוספת של המקדש ושל הר הבית. בדפוס נוסף "<u>וכל ישראל אחריהם"</u> וכן במספר דפוסים קדומים שהם עדי נוסח מטיב משני (דו, דפ, דל, ו, גדפ). האות ש' בתחילת המשפט משמשת כחיבור ואפשר שיש בה גם הנמקה, מכיוון שתוספת העזרה קודשה במעמד המתואר במשנה, הרי שהנכנס אליה טמא חייב בקורבן כאמור במשנה. אלא שהקשר בין המשפטים בעייתי. גם הכניסה להר הבית חייבה טהרה, ולפיכך אין קשר ישיר בין הגדלת העזרה לשאלת הטומאה. יתר על כן המשנה מדברת גם על הגדלת העיר. נראה אפוא שהאות התחילית ש' באה רק לחבר בצורה חיצונית את שני חלקי המשפט. מכיוון שדובר על 'תוספת' העזרה באה המשנה להסביר כיצד מתקדשת תוספת זו.
התיאור במשנה איננו תיאור של טקס ריאלי, אלא עיבוד של חכמים למעמד המתואר בספר נחמיה (י"ב, ל-מג) של חנוכת חומות ירושלים, או אולי קידוש תחומה הבנוי של עיר. וכך לשון הכתוב:
ויטהרו הכהנים והלוים ויטהרו את העם ואת השערים ואת החומה. ואעלה את שרי יהודה מעל לחומה ואעמידה שתי תודֹת גדולֹת ותהלֻכֹת לימין מעל לחומה לשער האשפֹת. וילך אחריהם הושעיה וחצי שרי יהודה... ועל שער העין ונגדם עלו על מעלות עיר דויד במעלה לחומה מעל לבית דויד ועד שער המים מזרח. והתודה השנית ההולכת לשמואל ואני אחריה וחצי העם מעל להחומה מעל למגדל התנורים ועד החומה הרחבה. ומעל לשער אפרים ועל שער הישנה ועל שער הדגים ומגדל חננאל ומגדל המאה ועד שער הצאן ועמדו בשער המטרה. ותעמֹדנה שתי התודֹת בבית האלהים ואני וחצי הסגנים עמי. והכהנים אליקים מעשיה מנימין מיכיה אליועיני זכריה חנניה בחצֹצרות. ומעשיה ושמעיה ואלעזר ועזי ויהוחנן ומלכיה ועילם ועזר וישמיעו המשֹררים ויזרחיה הפקיד. ויזבחו ביום ההוא זבחים גדולים וישמחו כי האלהים שִמחם שמחה גדולה וגם הנשים והילדים שמחו ותשָמע שמחת ירושלם מרחוק (יב ל-מג).
התהלוכה נערכה בסיום בניית החומה והעם התפצל לשניים, כל פלג הקיף את חצי העיר ובראש התהלוכה קרבן תודה. המפגש נערך בכניסה למקדש, ושם נערך מעמד ציבורי שכלל את הקרבת הקרבנות (איור  6 לעיל).
אפשר שהמשנה מתארת את הטקס שבו קודשה עזרת נשים, ואפשר שהיא משנה פולמוסית הטוענת שאין כל קדושה לשטחים שנבנו שכן לא קודשו בטקס המתואר שם ("במלך ונביא ואורים ותומים..."). אין ספק שבסוף ימי בית שני לא היו אורים ותומים, אף שהיה מלך,<sup class="footnote-marker">110</sup><i class="footnote">אגריפס השני מכונה "מלך" ומתנהג כמלך, אך למעשה היה מלך רק בנסיכותו בגולן ולא מלך ירושלים. </i> ובימי נחמיה היו אורים ותומים, לא היה מלך, אך היה לו מעין ממלא מקום. מכל מקום, משנת שבועות מדברת על "עזרה" ועל "תוספת העזרה", שתיהן נחשבות לקודש (כלומר שטמא הנכנס לשם נענש). עוד בטרם עיון במקור עצמו אנו מצטרפים לחוקרים קודמים שזיהו שתוספת העזרה הנזכרת היא 'עזרת נשים'. כמובן אפשר לטעון שהיא חלק אחר, אולי אף תוספת שאינה נזכרת במשנה, או שהיא השטח שאותו מכנה משנת מידות (פ"ד מ"ז) 'בית חליפות' מעין 'לשכת הסכינים'. אבל אלו חלקים מהותיים מהעזרה, ורק 'עזרת נשים' היא במעמד ביניים.
המשנה בשבועות מדברת על עזרות, ועל "תוספת עזרה", ואנו מבינים שהתוספת איננה העזרה עצמה. אם כך הרי שהמשנה בשבועות נסתמה כדעת רבי שמעון שעזרת נשים היא קודש.
השוואת שני הטקסים מלמדת כיצד עיצבו חכמים את הזיכרון הלאומי, ואגב תיאור מקראי החדירו את ערכיהם, כמבואר בטבלה.
תהלוכת הקידוש של חלקים חדשים בעיר ובהר הבית
כדרכם של חכמים תפקידם של הכוהנים והלוויים מטושטש. אין אזכור של טקס הטהרה שניהלו, והם אינם נזכרים בסדר התהלוכה. לעומת זאת את מקומם תופסת הסנהדרין. אפילו הקרבנות, שבספר נחמיה מובילים את התהלוכה, נדחקו על ידי חז"ל לסוף השיירה, אחרי החכמים. את מקומו של נחמיה תופסים המלך והנביא. המשנה מוסיפה את האורים והתומים. ההבדל העיקרי הוא שהסנהדרין מחליפה את הכוהנים והלוויים, והם (הסנהדרין) הופכים למובילי הטקס ולמרכזו,<sup class="footnote-marker">111</sup><i class="footnote">הבבלי, שבועות טו ע"א, מתקן את סדר המשתתפים בתהלוכה שבמשנה לפי ספר נחמיה, ובכך נוטל מעוקצה של פרשנות התנאים. </i> קודמים אף לקרבן התודה. החילוף איננו מקרי: במסגרת ההלכה "מתקנים" חכמים את הזיכרון ההיסטורי ומעצבים את תולדות העיר מחדש, כך שהם נמצאים במרכז הזירה. עיצוב זה הוא חלק מתהליך נרחב של פולמוס גלוי וסמוי של חכמים לערעור מעמדם של הכוהנים, ולהצגת לימוד התורה כתחליף לעבודת המקדש, זאת במגמה להנכיח את לימוד התורה במקום הקרבנות, ואגב כך את עצמם כממלאי המקום של הכוהנים. לא נעסוק כאן בתהליך כולו ונסתפק בדוגמה הידועה שמשנת אבות (פ"א מ"א) מונה את שושלת המסירה של תורה שבעל פה ומשמיטה את הכוהנים, שהיו מורי התורה במקרא ובימי בית שני, ובמקומם מציבה את החכמים.<sup class="footnote-marker">112</sup><i class="footnote">התהליך כולו נדון בנספח למסכת שקלים, וראו הר, מסירה; קימלמן, כוהנים; בר-אילן, הפולמוס; דינור, כוהנים.</i>
המשנה גם ממעיטה בתפקידן של שתי התודות. כפשוטו ספר נחמיה מדבר על קרבן תודה בדמות בהמה. חז"ל הצניעו את הקרבן והסבירו שהיו אלו חלות תודה. במקרא נאמר שהמביא קרבן תודה מביא עמו שתי חלות (ויקרא ז', יג), אבל כבר התוספתא מבארת: "שתי תודות שאמרו בלחמן אבל לא בבשרן".<sup class="footnote-marker">113</sup><i class="footnote">תוס', סנהדרין פ"ג ה"ד, עמ' 418, ומקבילותיה שתובאנה להלן. </i>
התיאור של המשנה הוא ספרותי ואיננו היסטורי. נביאים פעלו רק בראשית בית שני, יהא זמנם של נביאים ראשונים אשר יהא,<sup class="footnote-marker">114</sup><i class="footnote">ראו פירושנו לסוטה פ"ט מ"ב.</i> ואז לא היה מלך יהודי. אשר לאורים ולתומים, בשלהי ימי הבית השני הם לא היו קיימים. לפי מסורת חז"ל אורים ותומים נגנזו בימי הנביאים הראשונים: "משמתו נביאים הראשונים בטלו אורים ותומים".<sup class="footnote-marker">115</sup><i class="footnote">משנה, סוטה פ"ט מי"ב; ירו', שם כד ע"ב; בבלי, מח ע"ב; ירו', תענית פ"ב ה"א, סה ע"א, ומקבילות נוספות. ראו ליברמן לסוטה, עמ' 735.</i> גם יוספוס מספר שמאתיים שנה לפני חיבור ספרו "פסקו החשן ואבן שהם להאיר משום שכעס אלוהים על עבירת החוקים".<sup class="footnote-marker">116</sup><i class="footnote">קד', ג 218.</i> התאריך מביא אותנו בערך לשנת 110 לפני הספירה, ימי יוחנן הורקנוס והתגבשות הכתות. יוספוס אינו מספר מה העוון, ודומה שלפנינו מסורת פרושית שהתגבשות הצדוקים, והגדרתו העצמית של יוחנן הורקנוס כצדוקי, הם העוון הנזכר. ודאי שהצדוקים הגדירו את האירוע אחרת.
מעתה, עלינו לשאול האם למעמד המתואר במשנה יש גרעין היסטורי. כאמור, האפשרות שלעזרה נבנתה תוספת, הגיונית כשלעצמה, ואנו מצטרפים למציעים שהכוונה ל'עזרת נשים'.<sup class="footnote-marker">117</sup><i class="footnote">ביכלר, עזרת נשים; פטריך, המקדש השני.</i>
במגילת תענית לד' אלול נזכר מועד "חנוכת שור ירושלים". כתב יד פרמא מסביר: "מפני שסתרו אותו גויים...", וכתב יד אוקספורד מצטט את משנתנו. אין להוכיח מכאן דבר על השאלה האם המסורת רֵאלית. הסכוליון למגילה משתמש במשנתנו כמות שהיא, כהעברה ספרותית, ואין בכך כדי להעיד כי היה זה זיכרון היסטורי. כתב יד פרמא מתייחס כנראה להרחבת העזרה, ומשמע ממנו שהעזרה נהרסה ושוקמה, או שחומת העיר נהרסה ושוקמה, על כל פנים כתב יד זה אינו מקשר זאת למשנתנו. כתב יד אוקספורד אינו מזכיר את ההסבר שבכתב יד פרמא. אין, אפוא, לחבר את שתי המסורות, ואין להסיק ש"תוספת העזרה" היא השטח שנהרס בידי הגויים.
המשנה בשבועות מוסיפה: "וכל שלא נעשה בכל אלו הנכנס לשם אין חייבין עליה". אפשר שיש במשפט זה שבמשנה ביקורת על הרחבת העיר (או העזרות) שלא כדין. מכל מקום, הרישא של המשנה קובעת שהעזרה ותוספת העזרה קודשו כדין. אנו רואים בכך ביטוי למעמדה של עזרת נשים בשלב האחרון של ימי בית שני. משנתנו ויוספוס מבטאים את התפיסה הקודמת שעזרת נשים משנית בחשיבותה, ואפשר שגם הסיפא של המשנה רומזת לעמדה זו (איור 6 לעיל).
אם כן יש גרעין היסטורי להוספת שטח המקדש. חז"ל מועידים לחברי הדין תפקיד מרכזי בפרשה, ובית הדין הגדול נתפש כמקור הלגיטימציה של ההוספה. זו עמדה אידאית שספק אם יש מאחוריה ריאליה.
אשר להוספת שטח העיר אכן ידוע לנו על גידול תחום ירושלים ועל הוספת פרבר לירושלים. פרשה זו נדונה היטב במחקר ואין לנו אלא לסכמה. ירושלים ההלניסטית הייתה קטנה ומוקפת חומה. העיר גדלה, והשאלה שהתעוררה היא האם הפרברים שנוספו נחשבו למקודשים או לשניים בקדושתם. הבעיה התחדדה עת נעשה ניסיון לבנות חומה שלישית לעיר. חומה שתקיף את כל פרבריה. החומה השלישית שיזם אגריפס הראשון, לא הושלמה מעולם. המשנה מתארת מעמד של הקדשת העיר, סביר שאכן מעמד טקסי כזה התקיים, אך אין לכך עדויות ישירות. התיאור מופיע בתוספתא:<sup class="footnote-marker">118</sup><i class="footnote">ובמקבילות בצורה מעט שונה. </i>
אבא שאול אומר שתי בצעין היה בירושלם, התחתונה והעליונה. התחתונה נתקדשה בכל אילו, והעליונה לא קידשוה, אלא כשעלו בני הגולה. שלא במלך, שלא באורים, שלא בתומים. התחתונה שהיתה קדושתה גמורה, עמי הארץ אוכלין בה קדשים קלים. וחברים קדשים קלים, אבל לא מעשר שיני. והעליונה לא היתה קדושתה גמורה. עמי הארץ אוכלין בה קדשים קלים, אבל לא מעשר שיני. וחבירים לא קדשים קלים, ולא מעשר שיני. ומפני מה לא קידשוה מפני שתורפה של ירושלם משם ונוחה ליכבש משם (פ"ג ה"ד)
שני הפרברים לא קודשו כהלכה, כלומר ללא הטקס המתואר במשנה. אבל העיר העליונה "קדושתה גמורה" ואף על פי כן חברים פקפקו האם קדושה לגמרי. והעיר התחתונה קדושתה בספק רב יותר. חברים לא ראו בה חלק מירושלים ועמי הארץ. הקלו מעט על עצמם.
<b>אלא על פי בית דין של שבעין ואחד</b> –אין כאן בהכרח זיכרון היסטורי שכך נעשה הדבר. אלא תביעה של חכמים שכך ראוי שיעשה. ספק רב אם לחז"ל הייתה מסורת על הדרך שבה קידש נחמיה את גבולות העיר (בטקסט שבתנ"ך בית הדין נעדר כליל). אפילו לפי מסורת חז"ל לא הייתה סנהדרין בימי נחמיה, אלא מוסד אחר (הכנסת הגדולה).<sup class="footnote-marker">119</sup><i class="footnote">ראו פירושנו לאבות פ"א מ"ב. </i> ודאי שהדבר נכון על הוספת תחום לעיר בשלהי הבית השני, שכאמור (לפי התוספתא) לא קודש כ'הלכה'.
<b>ואין עושין סנהדריות לשבטין אלא בבית דין של שבעין ואחד</b> – בתי דין שבטיים, הם כנראה בתי הדין של עשרים ושלושה שהוזכרו לעיל. זו כנראה דרשה עקיפה לפסוק בדברים ט"ז יח: "שֹׁפְטִים וְשֹׁטְרִים תִּתֶּן לְךָ בְּכָל שְׁעָרֶיךָ אֲשֶׁר ה' אֱלֹהֶיךָ נֹתֵן לְךָ לִשְׁבָטֶיךָ וְשָׁפְטוּ אֶת הָעָם מִשְׁפַּט צֶדֶק. עורך המשנה פירש ש'שעריך' הם בתי דין של השבט (בבלי טז ע"ב).
<b> ואין עושין עיר הנידחת אלא בבית דין של שבעין ואחד</b> – עיר שתושביה עבדו עבודה זרה דינה יידון להלן בפרק י (מ"ד-מ"ה). <b>אין עיר נידחת בספר</b> – הסְפָר הוא אזור הגבול בעיקר מול המדבר,<sup class="footnote-marker">120</sup><i class="footnote">ראו הנספח למסכת תענית. </i> ואין מכריזים על עיר נידחת והורסים אותה אם היא ב'ספר'. מובן שלאחר הכיבוש הרומי המושג 'ספר' איבד את משמעותו, אך בתודעת עורך המשנה יש לארץ גבולות, ויש צורך להגן עליהם, גם אם במציאות כבר אין למושג 'גבול' אותה משמעות היסטורית של גבול מדיני.
<b>ולא שלש עיר נידחת אבל עושין אחת או שתים</b> – כדי שלא להחריב אזור שלם. בפועל לא שמענו על קיומה של מצווה זאת, ודומה שכל מסגרת המשנה היא אוטופית. ואכן בתוספתא להלן (פי"ד ה"א):<b> "</b>עיר הנדחת לא הייתה ולא עתידה להיות. ולמה נכתבה? לומר דרוש וקבל שכר. אין עושין שלש עיירות נידחות בארץ ישראל, כדי שלא יחריבו את ארץ ישראל. אבל עושין אחת שתים. ר' שמעון אומר אף שתים לא יעשו,<sup class="footnote-marker">121</sup><i class="footnote">כלומר לא שתי ערים נידחות סמוכות. ראו עוד ירו', יט ע"ג.</i> אלא אחת ביהודה ואחת בגליל. בסמוך לספר אפילו אחת לא יעשו, כדי שלא יפרצו גוים ויחריבו את ארץ ישראל".

Mishnah 6

<small>עפ”י כתב יד קופמן</small>
<b>סנהדרין גדולה היתה של שבעין ואחד</b> – במשנה זו משתמש העורך בשפה הלכתית שונה מזו שבמשניות הקודמות. במשניות הקודמות דובר בבית דין, ובמשנתנו בסנהדרין. לעיל הבאנו את דברי רבי אלעזר ברבי צדוק מהתוספתא שעסקו בסנהדרין של חמישה, כלומר שניתן היה להשתמש גם במשנה א במונח 'סנהדרין', אך לעורך של משנתנו שפה הלכתית אחרת. לעיל נזכרו בתי הדין מרובי החברים, ועתה מסכמת המשנה ולמעשה חוזרת על הדברים. משנתנו ערוכה כמדרש הלכה, ומביאה את הדרשות לקביעת ההלכה. העריכה השונה באה לביטוי לא רק בהכפלת הנושא, אלא גם במינוח. <b>קטנה</b> – סנהדרין קטנה,<b> של עשרים ושלשה</b> – במבוא עסקנו בסדרי בתי הדין, והבאנו את ההצעה שסנהדרין של עשרים ושלושה משמרת מסורות על מועצה אזורית (מעין מועצה של שבט – לעיל המשנה הקודמת)<b>.</b>
<b>מנין</b> [<b>ל</b>]<b>גדולה שהיא של שבעין ואחד שנאמר</b> (במדבר י"א, טז)<b> אספה לי שבעין איש מזקני ישראל ומשה על גביהם הרי שבעים ואחד רבי יהודה אומר שבעין</b> – המחלוקת היא על המדרש, מה היה גודל מועצת הזקנים של משה. אין ספק שבימי משה לא פעלה ממש סנהדרין, הרי לפי משנת אבות (אבות פ"א מ"א) בימיו היו רק "זקנים". אבל ממועצת הזקנים לומדים על הסנהדרין. אגב כך מחזקים חז"ל את תדמיתם העצמית כיורשיו ושותפיו של משה עצמו. המחלוקת במשנה מעידה שאין כאן מסורת היסטורית על מספר חברי הסנהדרין, אלא מחלוקת במדרש. ואכן גם בבית הדין המרכזי, דמוי הסנהדרין שמתאר יוספוס משתתפים במעמד שבעים איש,<sup class="footnote-marker">122</sup><i class="footnote">מלח' ה 336 וראו במבוא.</i> כדעת רבי יהודה.<b> ומנין לקטנה שהיא של עשרין ושלשה שנאמר</b> (במדבר ל"ה, כד)<b> ושפטו העדה</b> – ובפסוק אחר (במדבר ל"ה מח)<b> והצילו העדה</b> – מכאן ש<b>-עדה שופטת ועדה מצלת הרי עשרין</b> – עתה פותחת המשנה מעין סוגריים כדי להוכיח ש"עדה" היא בת עשרה משתתפים.<b> ומנין לעדה שהיא עשרה שנאמר</b> (במדבר י"ד, כז)<b> עד מתי לעדה הרעה הזאת</b> – עד כאן סוף הפסוק. הכוונה למרגלים שהיו שנים עשר<b>: יצאו יהושע וכלב</b> – ונשארו ב'עדה הרעה הזאת' עשרה מרגלים. חישוב זה של מספר משתתפי ה'עדה' מופיע במקורות מקבילים, והוא הנימוק לקביעת מניין של עשרה, במעמדות שבהם נדרש 'ציבור' (תפילה, קריאה בתורה, פריסת שמע, זימון וכיוצא באלה). נסתפק בציטוט אחד: "אין פורסין את שמע, ואין עוברין לפני התיבה, ואין נושאין את כפיהם, ואין קורין בתורה, ואין מפטירין בנביא, ואין עושין מעמד ומושב, ואין אומרים ברכת אבלים ותנחומי אבלים, וברכת חתנים, ואין מזמנין בשם – פחות <u>מעשרה</u> ובקרקעות תשעה וכהן ואדם כיוצא בהן (משנה מגילה פ"ד מ"ג).<sup class="footnote-marker">123</sup><i class="footnote">ראו לעיל סוף משנה ג. במשנה ב פגשנו את מניין עשרה גם בעיבור שנה. ראו עוד ספרי במדבר קס, עמ' 220; מכילתא דרשב"י כג ב, עמ' 214. במקורות האמוראיים מופיע טיעון זה בהקשר רחב יותר (בראשית רבה פרשה צא ג, עמ' 1110, [שם הוא נלמד מאחי יעקב], ירו', ברכות פ"ז ה"ג, יא ע"ג [לעניין נוסח הזימון בברכת יעקב]; בבלי ברכות כא ע"ב [כל דבר שבקדושה], מגילה כג ע"א; כתובות עה ע"א; גיטין מו ע"א ועוד).</i>
לכאורה צריך היה לומר שהרחבת העיקרון שעשרה מהווים ציבור היא אמוראית. ברם, דומה שהתפישה הכללית שמניין עשרה, הוא המינימום של ציבור נרמזת במקורות תנאיים נוספים. אם כי לא מופיע שם במפורש. כך למשל במסכת אבות <b>"</b>עשרה שהיו יושבים ועסוקים בדברי תורה שכינה ביניהם שנאמר ה' נצב בעדת אל<b>"</b> (תהלים פ"ב א – אבות פ"ב מ"ו). במשפט זה מצוי כבר כל הרעיון הבשל והשלם. שעדת אל היא עשרה. גם במשנה שלנו מניין עשרה הוא היסוד, ועליו בונה המשנה דרשה נוספת שלבית דין נדרשים שני מניינים שבהם עשרה לפחות בכל אחד ואחד. גם מניין עשרה בברכת המזון מצביע על מגמה זו. הוא מופיע במשנה, אם כי ההנמקה העקרונית מצויה רק בתלמודים כפי שרמזנו להם. כך גם נקבע שמניין הנמנים על סעודת זבח הפסח הם עשרה. זאת ללא ההנמקה העקרונית שזה מינימום לציבור. מניָין זה מופיע בתוספתא, וכן קובע יוספוס בפשטות.<sup class="footnote-marker">124</sup><i class="footnote">תרגום יונתן, שמות יב ד; תוס', פ"ט ה"א; איכה רבה, פ"ט א, עמ' 45; מלחמות, ו 423; ספראי, עליה לרגל, עמ' 184.</i> נראה, אפוא, שזה היה מנהג רווח, אך לא מחייב. במקרה זה העשרה לא הפכו למינימום חיוני ומחייב, אלא זה היה המנהג, ורק בחלק מהנושאים המניין התקדש והפך לחובה.
אי אפשר לנתק את מניין העשרה משימושיו האחרים הסמליים של מספר זה. עשרה טפחים, עשר אמות (כלאים פ"ד מ"ד; עירובין פא מ"א; מדות פ"ב מ"ג ועוד). נראה אפוא שהמספר עשר היה ספרותי ונפוץ, ובחלק מהנושאים הפך למקודש, ובחלק מצומצם יותר גם לחובת מינימום.
<b>ומנין להביא עוד שלשה</b> – כדי להרכיב יחד את מניין עשרים ושלושה.<b> ממשמע</b> – ממשמעות הכתוב<b>.</b> זה מונח ללימוד המתבסס לא על דיוק טכני במילה אלא על מבחן 'איכותי' ותוכני יותר.<b> שנאמר לא תהיה אחרי רבים לרעות</b> – (שמות כג ב)<b> שומע אני שאמר היה עמהן לטובה</b> – הרוב יקבע רק לטובה (לזיכוי) ואילו הכרעה שלילית מחייבת רוב גדול יותר, או פה אחד.<b> ואם כן למה נאמר</b> (שמות כג ב)<b> אחרי רבים להטות לא כהטתך לטובה הטתך לרעה</b> – בשני המקרים נדרש רוב ולא הכרעה פה אחד. אך יש הבדל בין ההכרעות.<sup class="footnote-marker">125</sup><i class="footnote">ראו להלן פ"ד מ"א.</i> <b>הטתך לטובה על פי אחד ולרעה על פי שנים</b> – להכרעה שלילית נדרש רוב של שניים. <b>ואם אין בית דין שקול מוסיפין עליהן עוד אחד הרי עשרים ושלשה</b> – אם יהיה בית דין של 22 חברים ייתכן שלא תהא הכרעה. 12 נגד 11 היא הכרעה אפשרית לטובה. והכרעה לרעה היא רק 12 נגד 10, וכדי שיהיה מניין לא זוגי, הרי צריך בית דין ובו 23 שופטים. בתוספתא חוזרות אותן הנמקות בתוספת הנמקה שלישית:
מנין לסנהדרי קטנה שהיא של עשרים ושלשה? 1. שנאמר "ושפטו העדה", "והצילו העדה" עשרה מזכין ועשרה מחייבין. שלשה מנין? תלמוד לומר "לא תהיה אחרי רבים לרעות" מכלל שאי אתה הוי עמהן לרעה אבל הוה עמהם לטובה. יכול לא תהא עמהם לרעה כל עיקר? תלמוד לומר "אחרי רבים להטות" אף לרעה! אמור מעתה הואיל ואמרה תורה הרוג על פי עדים, הרוג על פי מטין, מה עדים שנים אף מטין שנים. אין בית דין שקול מוסיפין עליהן עוד אחד, הרי עשרים ושלשה. 2. רבי אומר ממשמע שנאמר "לא תהיה אחרי רבים לרעות" שומע אני שאהיה עמהן לטובה? אם כן למה נאמר אחרי רבים להטות? שלא כהטותך לטובה הטותך לרעה. הטותך לטובה על פי אחד, הטותך לרעה על פי שנים, אין בית דין שקול מוסיפין עליהן עוד אחד, הרי עשרים ושלשה. 3. ר' יוסי הגלילי אומר, "לא תענה על ריב לנטות" עשה לך בית דין נטוי.
הדרשות מפולפלות וניכר הקושי לאתר רמז למניין עשרים ושלושה דווקא. דברי רבי יוסי הגלילי, בכלל אינם קשורים למניין עשרים ושלושה, אלא לכך שבית הדין צריך לכלול יכולת להחליט (מספר אי זוגי של חברים). ניכר שההלכה ידועה. וחכמים מציעים דרשות שונות לאישושה. דרשות דומות מוצעות למשנה ו.
עם זאת קיימת הייתה גם מסורת מנוגדת שדיני נפשות בשלושים. "אנשי המשוחות אמרו שלש עדיות הכתובות בפרשה ללמדך שדיני נפשות בשלשים" (ספרי במדבר קס, עמ' 220; תנא דבי אליהו, פכ"ז, עמ' 147). הדעה עצמה חריגה ובעייתית. שכן בכל בתי הדין האחרים מוקפד העיקרון שמספר החברים הוא בלתי זוגי, כדי לאפשר הכרעה. וכאן מופיע המספר הזוגי שלושים. ברם, גם מניין עשרה הוא זוגי ומצאנו אותו בדיני ערכין, ועיבור שנה. ספק כמניין בית דין, וספק מניין למעמד ציבורי. מסורת זו מתחברת לדעה שבית הדין לעניינים מסוימים כולל עשרה חברים, משום שעשרה היא עדה, והעדה שופטת. ייתכן שעמדתו של רבי שסנהדרין קטנה אמורה לקום בעיר שיש בה 270 חברים (להלן פירושנו למ"ו). מתבארת לאור התביעה שבעיר יהיו תשעה בתי דין של שלושים. והעמדה של רבי נחמיה במשנה שם שבעיר צריכים להיות לפחות 203 אנשים היא תביעה שבעיר יהיו תשעה בתי דין של עשרים ושלושה כל אחד.
בהערת אגב נעיר שאיננו יודעים מי הם אנשי ה'משוחות'. במדרש מאוחר נאספו כל דבריהם של 'אנשי רשומות' או דורשי רשומות.<sup class="footnote-marker">126</sup><i class="footnote">מדרש דורשי רשומות, אוצר המדרשים עמ' 96. למהותם של דורשי רשומות ראו לויטרבך, דורשי רשומות; ביטרין, דורשי רשומות; שפר, דורשי רשומות. הקשר בין אנשי משוחות לדורשי הרשומות מופיע רק במדרש המאוחר, ולפיכך דומה שיש להבחין בין 'אנשי משוחות' (אנשי מדידה בתרגום לעברית של ימינו), לבין 'אנשי המשוחות'. מכיוון שהמונח איננו מופיע בעוד מקורות קשה לרדת לטיבה של קבוצה זו. גם המידע של דורשי הרשומות מועט, ולמעשה כל ההצעות שהוצעו אין להם ביסוס, ולא ברור במה ייחודה של הקבוצה הזאת בהשוואה לחכמים ולדרכי הדרשה שלהם.</i>שם מיוחסת העמדה שסנהדרין קטנה היא של שלושים ל'דורשי הרשומות'. מן הסתם זו קבוצה חברתית מסוימת, סוג מיוחד של חכמים, אולי חכמים שאינם פרושים או חכמים שעסקו בדרשות על הכתיב הרשום בתורה?
<b> כמה יהא בעיר ותהי ראויה לסנהדרין</b> – של עשרים ושלושה. הסברנו כך כדי למעט את הסתירה בין התפיסה שסנהדרין של שבעים ואחד היא בית הדין הגדול, האחד ויחיד, השוכן בירושלים. לבין משנתנו השואפת, לכאורה, שבכל עיירה קטנה תהיה סנהדרין. גם בהמשך מדובר על סנהדרין של עשרים ושלושה. <b>מאה ועשרין</b> – מאה ועשרים הוא מספר סכמטי, 12 עדות של עשרה משתתפים בכל אחת מהן.<sup class="footnote-marker">127</sup><i class="footnote">מעשי השליחים א 16. בשלב זה העדה הנוצרית ראתה עצמה כעדה יהודית לכל דבר. </i> גם העדה הנוצרית בירושלים, כשעוד ראתה עצמה כעדה יהודית לכל דבר, הקימה לעצמה מוסדות הנהגה, בהגיעה למספר כזה של חברים.<b> רבי נחמיה אומר מאתים ושלשין כדי שרי עשרות</b> – שרי העשרות הוא מושג מקראי, ה'מתכתב' עם פסוקי המקרא והארגון של העדה במדבר. עשרים ושלושה שרי עשרות יוצרים סך של 230 נפש. ההתייחסות לשרי עשרות כחברי סנהדרין קטנה הוא כמובן יסוד ספרותי מובהק. אפשר גם שהסנהדרין היא הסנהדרין הקטנה ביותר, כלומר בית דין של שלושה או חמישה.
בתוספתא:
סנהדרין נוהגת בארץ ובחוצה לארץ. שנאמר "והיו אלה לכם לחוקת משפט לדורותיכם בכל משבותיכם" בארץ ובחוצה לארץ. אם כן למה נאמר שפטים ושוטרים תתן לך בכל שעריך, אלא בארץ ישראל עושין אותן בכל עיר ועיר. בחוצה לארץ עושין אותן פלכין פלכין. רבן שמעון בן גמליאל אומר 'לשבטיך' 'ושפטו' מצוה על השבט שיהא דן את שבטו (פ"ג ה"י).
חכמים סבורים שסנהדרין אמורה לקום בכל עיר, ובחוץ לארץ בכל פלך, כלומר בכל מחוז. אבל רבן גמליאל סבור שסנהדרין היא לכל שבט, כדי שיהא שיפוט עצמי. המשנה כדעת תנא קמא שסנהדרין (קטנה) היא בכל עיר.
בתוספתא מוצעת גם תשובה נוספת: "1. וכן היה ר' יהודה אומר כל עיר שיש בה שלש שורות של עשרים ושלשה, ושוטרי הדיינין, והנדון<sup class="footnote-marker">128</sup><i class="footnote">כך בכתב יד וינה. בכתב יד ערפורט ו'המדין'.</i> והעדים וזוממיהן וזוממי זוממיהן ראויה לעשות סנהדרין. 2. ר' נחמיה אומר, מאתים ושלשם<sup class="footnote-marker">129</sup><i class="footnote">כך בכתב יד וינה, בכתב יד ערפורט 'ושלשה'.</i> והלכה כדבריו, 3. ר' אומ' מאתים ושבעים" (פ"ג ה"ט). רבי יהודה מדבר על עיר שיש בה מנגנון שיפוטי מלא ובסך הכול 78 נפש, רבי אומר 270 נפש והוא מספר חסר בסיס ספרותי מוכר,<sup class="footnote-marker">130</sup><i class="footnote">לעיל במשנה ה' הצענו ש-270 הוא תשע פעמים 30 (כלומר שבעיר יהיו 8 אנשים על כל חבר סנהדרין קטנה, לפי הדעה שדיני נפשות בשלושים). לפי חשבון זה 207 הם תשע פעמים 23. כלומר שבעיר יהיו שמונה אנשים על כל חברי סנהדרין קטנה של 23 חברים. </i> ורבי נחמיה הוא התנא של משנתנו. בבבלי (יז ע"ב) מובאים דברי רבי יהודה ומתפרשים כך שהמניין הוא 114 נפש (גברים?) "וכמה יהא בעיר ויהא ראויה לסנהדרין מאה ועשרים וכו'. מאה ועשרים מאי עבידתייהו? – עשרים ושלשה כנגד סנהדרי קטנה, ושלש שורות של עשרים ושלשה – הרי תשעים ותרתי (92). ועשרה בטלנין של בית הכנסת – הרי מאה ותרי (102). ושני סופרים, ושני חזנין, ושני בעלי דינין ושני עדים, ושני זוממין, ושני זוממי זוממין – הרי מאה וארביסר" (114).<sup class="footnote-marker">131</sup><i class="footnote">הסיכום המספרי הוא בארמית ואיננו מגוף המימרא, אלא תוספת הסבר.</i> בהמשך מובאים דברי רבי נחמיה והבבלי גרס בדברי רבי 277 או 278 נפש.
עד כאן ניתן לסכם שהמשנה מדברת בעיר קטנה למדי 10-20 דונם (120-240 משפחות). במודלים דמוגרפיים רגילים מספר הגברים הוא שתי שביעיות ממספר התושבים (בערך ובממוצע), ולפי זה מדובר ביישוב שבו 300-140 גברים. לפי החשבון של המשנה עיירות כאלו ראויות לבית דין של עשרים ושלושה.
מניין זה של תושבים איננו 'מתכתב' עם מסורות אחרות על מספר התושבים בעיירה קטנה, ואף לא עם הגודל הממוצע של עיירות יהודיות בגליל.<sup class="footnote-marker">132</sup><i class="footnote">ראו ספראי, כלכלה, עמ' 114-107; פירושנו למגילה פ"א מ"א</i>
המניינים המוצעים, חוץ מאלו של רבי, הם אפוא ספרותיים. עם זאת עדיין יש מקום לבירור האם אלו נתונים ריאליים, כלומר שרק ההנמקות הן ספרותיות, או שהמניין כולו הוא ספרותי ותיאורטי. כפי שכבר אמרנו כל תפקידי בית הדין של עשרים ושלושה לא התקיימו בפועל, ולכן יש בסיס מוצק לטענה שגם מניין תושבי העיר ספרותי.
מה היה שטח עיירות כפריות בארץ? בתחום זה ניכרים הבדלים בולטים בין האזורים השונים. בגליל ובגולן עיירות גדולות הגיעו לשטח של 100 דונם (מירון, כורזין, רפיד, נפח, כורזין וכיוצא באלו). עיירות בינוניות לשטח של 50 דונם – כפר חנניה 50 דונם, יודפת 60 דונם, וכיוצא באלו. עיירות קטנות 10 דונם ויותר (פירושנו לתענית פ"ד מ"ג). לפי בדיקותינו ביתר מחוזות ארץ ישראל עיירה גדולה השתרעה עד 20 דונם. בשומרון היישוב הגדול ביותר הוא אום ריחן, וחורבותיו משתרעים על שטח של 36 דונם. ביהודה סוסיה וביתר הן עיירות גדולות במיוחד ושטחן 60 דונם. רוב אתרי היישוב האחרים קטנים יותר.
ספראי אסף בזמנו את כל הנתונים שהיו ידועים עד שנת תשנ"ז והגיע למסקנה שבכפרים התגוררו כ-10 משפחות גרעיניות בדונם בנוי. זאת על סמך ספירת חדרים ברובעי מגורים. משטח הכפר יש להוריד כ-25% שטח שהוקצה לשטחי ציבור, מעברים בין בתים, רחובות, ומבני ציבור מעטים.<sup class="footnote-marker">133</sup><i class="footnote">מספר זה מקובל במחקר, ראו ברושי אוכלוסייה. ועוד סדרת מאמרים שהקדיש לנושא. ברושי פתח את המחקר בתחום זה, זכותו בכך שהעלה את השאלה על המפה. אם כי המתודולוגיה שבה נקט בעייתית ומיושנת כפי שהראה פורטוגלי, כשר נשיאה. </i> נתון זה נלקח בחשבון בהצעה. לפי החשבון שהציע ספראי 100 משפחות גרעיניות מתגוררות בעשרה דונם לערך.
מאז הפרסום בשנת תשנ"ז, נוספו עוד כמה כפרים שרבעים שלמים שלהם נחפרו או נסקרו. דוגמאות לכך הם ח' בטיחה, גמלה, חורבת עתרי, קרית ספר ועוד יישובים שהם מימי הבית השני, ועין גדי וחמאם ויישובים נוספים שהם מתקופת המשנה. כך למשל:
בעין גדי השטח 55X55 מטר (3 דונם) ואותרו 57 חדרים מהם כ-45 חדרי מגורים<sup class="footnote-marker">134</sup><i class="footnote">יתר החדרים הם חדרי שירות, מעברים וכן שש חנויות. חדרי כניסה לחצרות או למבוי וכן הלאה.</i> חלקם חדרי משנה של אותה יחידת דיור, באזור זה אותרו בערך 42-35 יחידות דיור כ- 13-11 משפחות לדונם. כמובן ייתכן שחלק מהן כללו קומה שנייה שאת היקפה קשה להעריך.
בחורבת עתרי<sup class="footnote-marker">135</sup><i class="footnote">זיסו וגנור, עתרי.</i> בשטח שנחפר שהוא כמחצית משטח הישוב כ-40 חדרי מגורים בשטח של 35 דונם.
בקצרין 22 חדרים בשטח של שני דונם בערך.
בכרמל מדד שמעון דר מספר אתרים ושרטט את תוכניותיהם, ואף ספר את מספרי החדרים וניסה לשחזר כמה מהם הם יחידות דיור. מידע זה פחות מבוסס מאשר חפירות, אך מתייחס לשטח גדול יותר.
בית הכנסת ביישוב הקטן ביותר הוא ח' שמע בגליל, ששטחו 10 דונם. ביהודה היישובים הקטנים ביותר שיש בהם בית כנסת הם חורבת עתרי וחורבת בד עיסא (קרית ספר) ששטחן 3.5-5 דונם. אבל שני אלו יישובים מתקופת בית שני, וצפיפות הבתים בהם וגודלם שונה מזה של יישובי התקופה הרומית המאוחרת.
בית כנסת משקף יישוב שיש בו ארגון קהילתי. ואכן משנתנו מקשרת בין גודל היישוב (150-270 גברים) לבין מנהל קהילתי (בית דין).
גם ברייתא בתלמוד הבבלי ובמקבילות מציעה קישור זה בין מספר התושבים למערכת הקהילתית: "ותניא: כל עיר שאין בה עשרה דברים הללו אין תלמיד חכם רשאי לדור בתוכה: בית דין מכין ועונשין, וקופה של צדקה נגבית בשנים ומתחלקת בשלשה, ובית הכנסת, ובית המרחץ, ובית הכסא, רופא, ואומן, ולבלר, (וטבח), ומלמד תינוקות. משום רבי עקיבא אמרו: אף מיני פירא, מפני שמיני פירא מאירין את העינים" (סנהדרין יז ע"ב; תנא דבי אליהו זוטא פט"ז, עמ' 13). במקבילה במדרש 'לעולם' הניסוח הוא: "לעולם לא ידור אדם אלא בעיר שיש בה עשרה דברים. ואלו הן: רופא, אומן, בית הכסא, בית המרחץ, מים מצויים".<sup class="footnote-marker">136</sup><i class="footnote">מדרש לעולם פי"ג, אוצר המדרשים, עמ' 273.</i> ההבדל בין הנוסחאות ברור. הבבלי מפנה את ההיגד לתלמיד חכם, ואילו במדרש מופנה כעצה טובה לכל אדם. מעבר לכך דברי רבי עקיבא הם בבירור תוספת ושונים בסגנונם, שפתם ותוכנם מיתר המימרא. הם מופיעים רק בבבלי ולא במדרש. נראה אפוא שהמדרש שומר על הנוסח המקורי.
המונח עשרה בטלנים התפרש אצל רבותינו. רש"י סבר שאלו עשרה בטלנים חסרי עבודה היושבים בבית הכנסת ולומדים. זו מציאות שרש"י הכירה, אך לא הייתה ידועה בתקופת המשנה והתלמוד. בארץ ישראל התלמודית לא הייתה קיימת התופעה של ציבור לומדים שלימודם הוא עיסוקם הבלעדי היום יומי. רבנו חננאל פירש אל נכון שהם עשרת פקידי העיר, רופא אומן, בתי דין של שלושה וכו'. אם כן עיר היא זו המקיימת מוסדות ציבור, והסבר זה עולה בבירור מרשימת עשרת ה'דברים' שאמורים להיות בעיר.
הברייתא משקפת מצב ריאלי. בעיר רגילה וקטנה יש בית דין בעל סמכות ענישה, אך לא סנהדרין גדולה. להערכתנו גם התקווה לבית דין של עשרים ושלושה הייתה מופרזת בעיירות כאלה. חז"ל רוצים שיהא שם בית דין כזה, אבל בפועל אם היה שם בית דין של שלושה ראה היישוב עצמו כמפותח. בתי דין של עשרים ושלושה נועדו לעיירות גדולות מאוד אולי רק לערי פוליס (להוציא ירושלים).
אם כן אם נבין שמשנתנו עוסקת בסנהדרין קטנה של שלושה או חמישה חברים, ניתן לראות בה, בדוחק, ביטוי הקשור למציאות. אם הכוונה לסנהדרין של עשרים ושלושה חברים, הרי שהמספרים הנקובים ספרותיים ואין בהם כל ריאליה.
להערכתנו, וכפי שהצענו במבוא. הסנהדרין של כ"ג לא פעלה מעולם, או שלפחות הייתה נדירה. המבנה הוא אוטופי, אך האוטופיה יוצאת מנקודת הנחה מציאותית, וקשורה להיררכיה הרגילה של כפר, עיר, כרך. בפועל היו רק שני מוסדות. בית דין בעיירות ובית דין גדול בירושלים. מבנה ריאלי זה הותאם בצורה ספרותית למדרג היישובי המקובל של כרך, עיר, כפר.

Chapter 2



Mishnah 1

הפרק עוסק בכהן גדול ובמלך, שני נושאים שתופשים מקום שולי בספרות ההלכתית, והובאו כאן בשל חלקם הבעייתי של שני המנהיגים במערכת בתי הדין. נסכם את חלקם במערכת המשפט בסוף הפרק.
<small>עפ”י כתב יד קופמן</small>
<b>כהן גדול דן</b> – משתתף, או רשאי להשתתף, בבית הדין. היגד זה מייצג היסטוריה ריאלית, אך מציג אותה בצורה מאוד מוטה. בימי ממלכת החשמונאים הכהן הגדול היה המלך. או אולי עדיף לנסח שהמלך היה גם הכהן הגדול. לפני מלכות החשמונאים ואחריה הכהן הגדול היה הנציג היהודי הבכיר כלפי השלטונות, ולמעשה המנהיג הבלתי מעורער של האוטונומיה היהודית. לפיכך ברור שאם היה בית דין או מועצה יהודית הוא עמד בראשה. גם הידיעות ההיסטוריות המעטות שבידינו מציגות את פעולת הסנהדרין כשבראשה הכהן הגדול, ודנו בכך במבוא.
כפי שראינו במבוא למסכת, בתקופה קצרה הצליח שמעון בן שטח הפרושי לדחוק את ראשי הצדוקים מהתפקיד, וייתכן שאז, לזמן קצר, לא עמד הכהן הגדול בראש המוסד המרכזי. זה היה בימי המלכה שלומציון, וככהן גדול שימש אחד משני בניה. בכל יתר התקופה הכהן הגדול לא היה סתם דיין, אלא ראש בית הדין. אבל מסורת חז"ל מתעלמת מחלקו של הכהן הגדול בבית הדין, ובכלל המרכיב הכוהני בבתי הדין הוצנע.
לעיל במבוא, ובפירוש משנה ג בפרק הקודם ראינו שהכתוב המקראי קובע בפשטות שהכהן הגדול הוא בית הדין או לפחות עומד בראשו. בספרות חז"ל המירו (או פירשו) את הדרישה המקראית בדרישה שבבית הדין ישתתפו כהנים (כמו בערכין), אבל בדיעבד בית הדין כשר גם ללא נציגות כהנית. במציאות של ימי בית שני, הגוף המרכזי (הסנהדרין) הונהג על ידי הצדוקים שהיו כהנים, ובראשו עמד הכהן הגדול. בבית המשפט דמוי הסנהדרין, שהפעילו הקנאים בימי המרד, (בית המשפט שדן את זכריה בן בריס – מלחמות ה 336). לא נזכרה נציגות כוהנית.<sup class="footnote-marker">1</sup><i class="footnote">בפרשה זו עסקנו במבוא. אנו רואים בה מימוש חד פעמי של האוטופיה הפרושית. </i> אפשר כמובן שהיו בו גם חברים כהנים, אך הדבר לא מודגש על ידי יוספוס. יוספוס מדגיש את אי הלגיטימיות של המוסד החדש שהוקם ומתלונן שלא השתתפו בו נכבדי הקהל ואלו הראויים לשבת בבית דין. אפשר שהיעדר כוהנים הוא הסיבה לתלונות אלו.
חכמים מניחים כי בבית הדין משתתפים כל ישראל, כלומר מי שראוי לכך בזכות למדנותו. ואם היה כהן ראוי לא מנע הדבר את מינויו, אבל הוא נבחר בשל כישוריו ולא בשל ייחוסו.
לסיכום: במציאות ההיסטורית הכוהנים שלטו בעם הן בימי החשמונאים והן אחריו. וקשה להניח שהגוף המרכזי לא נוהל על ידי הכהן הגדול. בעצם גם מסורת חז"ל מודה בכך, ורק בימי שמעון בן שטח, בתקופה הקצרה שבה נהנו הפרושים מתמיכת המלכה שלא הייתה צדוקית, הצליחו ל'טהר' את בית הדין המרכזי, יהא כינויו אשר יהא. לפנינו במשנה, אפוא, תיאור נכון מבחינה היסטורית. הכהן הגדול שותף בבית הדין. אך התיאור מוצג בצורה 'מגויסת' המציגה את האוטופיה הפרושית של חז"ל, ממעיטה במעמדו של הכהן הגדול, ואיננה משקפת את יחסי הכוחות במציאות. בפועל הוא היה ראש בית הדין הגדול. בין אם זה כונה סנהדרין ובין אם היה לו כינוי אחר. תמונה דומה של תיאור העבר במשקפי האוטופיה של חז"ל מצאנו במקורות רבים אחרים.<sup class="footnote-marker">2</sup><i class="footnote">ראו הנספח למסכת שקלים, והפירוש לאבות פ"א מ"א. </i>
הירושלמי (יט ע"ד) מוסיף שהכהן הגדול משתתף בסנהדרין של כ"ג בלבד, ואף נדון בבית דין בהרכב זהה. מן הסתם המניע לכך הוא המעטת כבודו של הכהן הגדול. בירושלמי נימוק מעט שונה.
<b>ודנים אותו</b> – ככל אדם ניתן להעמידו לדין. אין לנו מסורות שאי פעם הועמד כהן גדול לדין. אבל מעמד הכהן הגדול מוצג כהשוואה לזה של המלך, ולגבי מלך אכן היו הגבלות על העמדתו לדין (המשנה הבאה).<b> מעיד ומעידים אתו</b> – רשאי להעיד וניתן להעמיד נגדו עדים. המעיד בבית דין עלול להפוך לנידון כאשר הוא מואשם בעדות שקר. ומעידים נגדו כלומר מכיוון שהוא נידון, אפשר גם להעמיד נגדו עדים. <b>וחולץ</b> – אם אחיו נפטר ללא בנים, הוא איננו מייבם משום שעליו לשאת "אשה בבתוליה" (ויקרא כ"א, יג), אבל העובדה שאיננו רשאי לייבם, איננה פוטרת את אשת אחיו והוא חייב לחלוץ לה. לא נאמר במשנה שאם יש לו אחים נוספים עליהם חובה לייבם את האישה. כן לא נדונה השאלה המציאותית, האם האיסור חל עליו גם לאחר שהוחלף. שכן חז"ל התנגדו לרוטציה שהנהיגו השלטונות בתפקיד הכהן הגדול (בתחילה הורדוס ואחר כך הרומאים). <b>וחולצים לאשתו</b> – אם מת ללא בנים. משמע לכאורה שאלמנת הכהן הגדול איננה נישאת לאחר. אבל מההמשך עולה שרשאית להתייבם, והניסוח "חולצים" בא רק כדי לנגד הלכה זו עם קודמתה. <b>ומיבמים את אשתו אבל הוא אינו מיבם מפני שהוא אסור באלמנה</b> – זה הסבר לדין שהוא חולץ ואינו מייבם, ואשתו נחלצת או מתייבמת.
הקביעה שהוא איננו מייבם רומזת למעשה שהיה. וכן שנינו ביבמות פ"ו מ"ד:
1. אירס את האלמנה ונתמנה להיות כהן גדול, יכנוס. 2. ומעשה ביהושע בן גמלא שקידש את מרתא בת ביתוס ומינהו המלך להיות כהן גדול, וכנסה. 3. שומרת יבם שנפלה לפני כהן הדיוט ונתמנה להיות כהן גדול אף על פי שעשה בה מאמר הרי זה לא יכנוס.
וכן:
מעשה במרתא בת בייתוס שקדשה יהושע בן גמלא ומינהו המלך להיות כהן גדול וכינסה, פעם אחת אמרה: אלך ואראה אותו היאך הוא קורא בתורה ביום הכפורים, מה עשו לה? הוציאו לה טפיטות מפתח ביתה עד פתח בית המקדש, כדי שלא יתייחפו רגליה, ואעפ"כ נתייחפו רגליה.<sup class="footnote-marker">3</sup><i class="footnote">יש לראות במשפט זה, עריכת הדרשן באיכה, ושיבוץ ספור מרתא במסגרת המספד הכללית, אין הכרח לראותו כחלק ראשוני בסיפור יום הכיפורים. </i> (איכ"ר פרשה א, עמ' 86).
על פי המסורת התלמוד הבבלי גברת בייתוס מימנה את קניית התפקיד לחתנה המיועד. "דאמר רב אסי: תרקבא דדינרי עיילא ליה מרתא בת בייתוס לינאי מלכא על דאוקמיה ליהושע בן גמלא בכהני רברבי" (שלושה קב של דינרים העלתה מרתא בת בייתוס לינאי המלך<sup class="footnote-marker">4</sup><i class="footnote">השם ינאי הוא שם ספרותי הכוונה, מן הסתם, להורדוס שמינה את יהושע בן גמלא (להלן).  בימי ינאי, ינאי עצמו היה הכהן הגדול. </i> על שהעמיד את יהושע בן גמלא בין הכהנים הגדולים – בבלי, יומא יח ע"א; יבמות סא ע"א<sup class="footnote-marker">5</sup><i class="footnote">בסיפור זה יש ביקורת גלויה על מינויו, ומצד שני הסיפור נשמע רֵאלי עד מאוד, ואכן כך מונו כוהנים לתפקיד היוקרתי ביותר בחברה היהודית בשלהי ימי הבית השני. המסורת בבלית בלבד.</i>).
מהמשנה עצמה לא ברור האם מרתא בת בייתוס הייתה אלמנה או שומרת יבם. אבל במקבילה במדרש התנאי ברור שהייתה שומרת יבם, שכן המדרש איננו מזכיר כלל את האלמנה. הסיפור במשנה חוזר במדרש תנאים ומצטרף להמשכה של המשנה, "מעשה ביהושע בן גמלא שקידש מרתא בת בייתוס ומינהו המלך להיות כהן גדול וכנסה, יכול אפילו עשה מאמר ביבמתו יכנוס? תלמוד לומר יקח אשה ולא יבמה" (ספרא, אמור פרק ב ה"ו, צה ע"א).
מן הסתם הופעלה מערכת לחצים מסיבית לאפשר את נישואיה של מרתה. היא בוודאי לא שילמה כדי שהכוהן הגדול הטרי יימנע מלשאת אותה. זאת ועוד. ספק רב אם מרתה ובעלה היו נשמעים להוראות חכמים. סביר להניח שיהושע בן גמלא היה צדוקי, כרוב הכוהנים הגדולים, וקשה להניח שהיה מקבל את מרותם של חכמים כה בקלות ומוותר על המינוי הנכסף. ההלכה נקבעה, אפוא, לא כתוצאה מעיון עקרוני אלא כתוצאה משולבת בין עיון ומערכת לחצים. זאת ועוד. הלכה זו אינה הולמת את ההמשך, והסתירה מעידה על אופייה האישי של ההחלטה.
כפי שהערנו במבוא הכללי לפירוש המשניות, ההלכה לא נקבעה רק כתוצאה מעיון שיטתי במקורות. אדרבה, בשלביה הראשונים הוכרעו הכרעות בסיסיות כתוצאה מדיון בכל מקרה לחוד. זאת ועוד. הדיונים לא היו תמיד בבית המדרש, והתקדים נקבע לעתים קרובות בציבור וב"רחוב". במשנתנו נקבע התהליך בחצרותיה של ירושלים העילית ומדגים את תהליך ההכרעות "אד הוק" שאינן שיטתיות.
הסיפור במשנה חוזר כאמור במדרש תנאים ומצטרף להמשכה של המשנה, כשהתנאים מסייגים למעשה את הרישא של המשנה: "מעשה ביהושע בן גמלא שקידש מרתא בת בייתוס ומינהו המלך להיות כהן גדול וכנסה, יכול אפילו עשה מאמר ביבמתו יכנוס? תלמוד לומר יקח אשה ולא יבמה" (ספרא, אמור פרק ב ה"ו, צה ע"א).
אם כן במשנה נקבע העיקרון, במשנת יבמות מוצגת פשרה או חריגה.
<b>מת לו מת אינו יוצא אחר המטה</b> – הכהן הגדול אל לו להיטמא ואיננו משתתף בהלוויה. גם לא בהלוויה של בני משפחתו הקרובים. כהן רגיל נטמא לשבעת הקרובים הישירים. <b>אלא הן נכסים והוא ניגלה הן ניכ</b>[<b>נ</b>]<b>סין והוא ניגלה</b> – הכהן הגדול מלווה את הלוויה מרחוק. הם נכסים כשהם מוסתרים על ידי חפץ (מאחורי בניין או עץ), הוא גלוי ולהיפך. במעט עדי נוסח (כגון <b>ל</b>) נאמר רק "הן נכסים והוא נגלה" ואין כמובן צורך במשפט השני. ברוב עדי הנוסח מופיעים שני המשפטים. (הוא נכסה הם נגלים, הם נגלים והוא נכסה). הצורה "נכנסין" היא שיבוש של סופר ידען שלא הכיר את הצורה 'נכסה' (מכוסה).
מתוכן ההלכה משמע שאין כאן דיון בהיבט ההלכתי האם מותר לו להיטמא. הדגש במשנה הוא שאיננו מתערב בציבור אלא שומר על ריחוק מההמון. אשר לשאלת הטומאה כאן ההלכה ברורה. הוא איננו נטמא אפילו לקרוביו.<b> ויוצא עמהן עד פתח העיר דברי רבי מאיר</b> – ואיננו משתתף בטקסי הציבור מחוץ לעיר, שוב כדי להראות את ייחודו, מעמדו וכבודו.<b> רבי יהודה אומר אינו יוצא מן המקדש</b> – לטקס הלוויה<b> שנאמר ומן המקדש לא יצא</b> – (ויקרא כ"א, יב)<b>.</b> ברור שדברי רבי יהודה חורגים מהתפישה ההיסטורית הריאלית. אמנם נאמר בתורה שהכהן (בה' הידיעה) לא יצא מהמקדש, אבל ברור שהכהן הגדול בימי בית שני, חי ופעל בעיר כולה. כיצד התפרש הכתוב? מן הסתם צמצמו אותו לשעת העבודה בלבד.<sup class="footnote-marker">6</sup><i class="footnote">  בבבלי יט ע"א דרשה אחרת להסבר "ומן המקדש לא יצא" – לא יצא עמהן, אבל יוצא הוא אחריהן. בדרך כלל הכהן הגדול לא עבד במקדש, ואם שהה בו, לא בהכרח ניהל את העבודה, ועשה לכל היותר חלק ממנה. על כן הדרשה היא תיאורטית לחלוטין. זו דוגמה נוספת עד כמה לא הדרשות הן שיצרו את ההלכה. ראו המבוא למסכת נזיקין. במקרה זה לא ייתכן שתנא סבר שבאמת כוונת התורה שהכהן לא יצא כלל המקדש. כך למשל בהמשך המשנה מתברר שהוא יוצא מהמקדש לנחם אחרים. אם כן אין איסור על יציאתו, אלא על התערבות בקהל. גם במוצאי יום כיפור יוצא הכהן הגדול מבית המקדש לביתו (יומא פ"ז מ"ד ופירושנו לה ולהלן בסמוך). מעמד זה הנרמז גם בספר בן סירא פרק נ (אם כי שם לא נאמר שהוא חוזר לביתו). כן יוצא הכהן הגדול לשחוט פרה אדומה מחוץ למקדש, או לדבר עם נציג דיפלומטי לא יהודי (פירושנו ליומא פ"א מ"א). כל הראיות הללו מיותרות, ואף מנטיית הדעת היינו מסיקים שלא ייתכן שהכהן הגדול לא יצא מהמקדש. </i> אבל ודאי שיצא מהעיר, ויוספוס, כמו גם חכמים, מספרים לפי תומם על פעילותו בעיר, על משא ומתן עם הנוכרים (מן הסתם מחוץ למקדש) ועל נסיעותיו.ואכן בתוספתא (פ"ד ה"א): "אמרו לו לר' יהודה אין אומר 'ומן המקדש לא יצא' אלא בשעת עבודה בלבד". עמדתו של רבי יהודה היא אפוא ספרותית. הוא רואה לפניו את הפסוק, ולא כוהן גדול. הוא מתעלם משלל תפקידיו כמנהיג הציבור, כולל עמידה בראש הצבא במסע קרב. הכהן הגדול של רבי יהודה הוא יצור אוטופי ולא בשר ודם.
<b>כשהוא מנחם את אחרים</b> – אבלים אחרים.<b> דרך כל העם עוברים זה אחר זה</b> – כל האנשים עוברים בטור זה אחר זה. <b>והממונה ממצעו בינו לבין העם</b> – אבל הממונה מפריד בין ההמון לבין הכהן הגדול. גם כאן אין צורך בהסבר הלכתי (שמא יטמא), אלא זו דרך כבוד. בתוספתא סמלי הכבוד מודגשים: "עומד בשורה לנחם את אחרים. הסגן והכהן שעבר מגדולתו<sup class="footnote-marker">7</sup><i class="footnote">רמז לתופעת חילופי הכהנים הגדולים בתקופה שמן הורדוס ואילך.</i> מימינו, ואבל משמאלו. ואין רואין אותו ערום, ולא כשהוא מסתפר, ולא בבית המרחץ. שנאמר "והכהן הגדול מאחיו" שיהו אחיו הכהנים נוהגין בו גדולה. ואם רצה שירחצו אחרים עמו הרשות בידו. ר' יהודה אומר רצה לנהג ביזיון בעצמו אין שומעין לו. שנאמר "וקדשתו" על כורחו" (פ"ד ה"א; בבלי יט ע"א). <b>כשהוא מתנחם מאחרים</b> – כשהוא אבל. <b>כל העם אומרין לו אנו כפרתך והוא אומר תתברכו מן השמים</b> – יש טקס מיוחד לנחום אבלים של כוהן גדול. וכן בתוספתא פ"ד ה"א. התוספתא לפרק א' ולפרק זה מקבילה למשנה ויש בה חזרות עם פיתוח הלכתי. <b>וכשמברין אותו</b> – מנהג ישראל הקדום היה להזמין את המנחמים לסעודה גדולה.<sup class="footnote-marker">8</sup><i class="footnote">רובין, קץ החיים, עמ' 239-235.</i> על סעודת האבלים שומעים אנו ממקורות רבים. לפי מסורת חז"ל מנהג זה בוטל כדי לא להרבות בהוצאות, וממילא לחזק את תחושת השוויון בין האבלים השונים. הצורה 'מברין' נגזרת מלשון המקרא "ויבא כל העם להברות את דוד לחם" (שמואל ב כ"ג, לה) <b>כל העם מסובין על הארץ והוא מסב על הספסל</b> – גם בסעודה כזאת הכהן הגדול בולט במקומו ובישיבתו.
לחכמים היו סיבות טובות (לשיטתם) להמעיט מדמותו של הכוהן הגדול. ואכן היחס אליו בדרך כלל מזלזל, מוכיח ופטרוני (ראו למשל פירושנו ליומא פ"א מ"א). גם במשנתנו הצענו שהמשפט הראשון ממעט בדמותו. לפיכך יש להניח שיתר המרכיבים המדגישים את הצורך לכבדו הם ריאליים. סימני הכבוד לכהן הגדול מזכירים את תיאור תהלוכת הכהן הגדול בסיימו את עבודת יום הכיפורים. התיאור מופיע בבן סירה (פרק נ ה-יג).<sup class="footnote-marker">9</sup><i class="footnote">במסורת חז"ל נזכר טקס שהיה עורך הכוהן הגדול לאחר יום הכיפורים. אך במשנה הוא נזכר ברמז (יומא פ"ז מ"ד), ובספר בן סירא שהוא כוהני בהשקפותיו מוקדש לכך פרק נלהב. מעניין שמסורת הפיוט עוקבת אחר הנוהג הקדמון, המתבטא בבן סירא, ולא אחר מדיניותם המצמצמת של עורכי המשנה. התלמוד הבבלי (יומא עט ע"ב) מתאר תהלוכה של ליווי הכוהן הגדול לביתו; תהלוכה זו נפגשת בתהלוכה מקבילה שמובילים ראשי הפרושים (שמעיה ואבטליון), שהיו לפי המסורת גרים, חסרי ייחוס. העם עוזב את תהלוכת הכוהן ומעדיף את הגרים שתורתם היא ייחוסם. בתיאור משולבים דברי אגדה ועמדה דתית (תורה עדיפה מייחוס). קשה להעריך מה משקלו של הגרעין ההיסטורי של המעשה, אך מגמתו הדתית-חברתית ברורה. </i> לפי הדרשה שהובאה בתוספתא הכבוד נומק במצווה ל'קדש' את הכהן הגדול. הכבוד לכהן הגדול נתפש אפוא כקדושה במובן הדתי-ערכי של המילה. אפילו לחכמים לא נדרשו סימני כבוד כה בולטים. אם כי חלק מהם חוזרים גם לגבי חכמים. כמו הישיבה על כיסא כשכל העם יושבים למרגלותיו.

Mishnah 2

<small>עפ”י כתב יד קופמן</small>
המשנה דנה במעמדו ההלכתי של המלך. ספק רב אם אי פעם בתולדות ישראל נדון נושא כזה כשאלה מעשית.<sup class="footnote-marker">10</sup><i class="footnote">ראו לורברבוים, מלך.</i> המלכים האחרונים שחז"ל הכירו היו מלכי בתי חשמונאי שהיו צדוקים. באופן בסיסי המלך הוא בעל כוח פוליטי וצבאי עצמאי. ובעולם הקדום נהנה המלך מהיעדר גבולות לכוחו. אמנם המסורת הלאומית של כל עם הכירה במעין 'משפט המלך' שדוגמאות לו במקרא (ראו במבוא) וכן לעמים אחרים היה מעין 'תקנון מלוכה' שהגביל את כוחו של המלך. ברם, מטיבו של העולם החברתי, כוח גורר כוח! ופרשת נבות היזרעאלי (מלכים א פרק כ"א) היא רק דוגמה כיצד החוק איננו מצליח להגביל את כוחו של מלך חמדן אלא לכל היותר לעכב אותו.
באופן ממשי בתולדות המלוכה, בדרך כלל המלך התגבר על מגבלותיו ואף על המסורת, ובמיוחד בשעת חירום. המשניות הבאות מבררות אפוא לא את המציאות ההיסטורית אלא את האוטופיה המדינית וכך צריך ללומדן.
עם כל זאת עדיין השאלה האם המשניות הבאות מתארות פשרות לאומיות בדבר כוחו של המלך. או שהן 'לכתחילה', כיצד דימו חכמים לעצמם כיצד צריך המלך לנהוג. שאלה זו נברר במהלך פירושנו.
השאלה הפרשנית וההיסטורית המרכזית היא איזה מלך עומד לדיון במשנה. התלמוד הבבלי מפריד בין מלך מ'בית דוד' (כלומר מלך יהודי כשר הממושמע ל'הלכה') לבין מלך סתם. בתולדות ישראל היו מלכים שאינם מבית דוד, ואלו היו מלכי בתי חשמונאי. היו גם מלכים אחרים בתקופת המקרא. האפשרויות הפרשניות הן:
מלך מבית דוד וזה כינוי למלך יהודי השומר את חוקי התורה, ובעיקר נשמע לחכמים.
מלך ישראל סתם, שאינו מהדר במיוחד במצוות
מלך נכרי
מלך חשמונאי.
להלן נפרש שמשנתנו עוסקת במלך יהודי, והבבלי מפרש שמלך יהודי ראוי שישב בסנהדרין ובעיקר שניתן יהיה לדון עליו. ומשנתנו משקפת פשרה היסטורית, במלך יהודי שאיננו נוהג כהלכה.<sup class="footnote-marker">11</sup><i class="footnote">ראו עוד אטלס, המלך. הדיון מתבסס על ההנחה שהתלמוד הבבלי הוא המשקף את המובן המקורי של המשנה. </i> הרחבנו בכך במבוא וכאן נעסוק בפרשנות עצמה.
<small>עפ”י כתב יד קופמן</small>
<b>המלך לא דן ולא דנין אתו</b> – בניגוד לכהן גדול. במקרא תפקידו הראשון של המלך הוא לשפוט. אמנם במשפט המלך בדברים ובספר שמואל מרכיב זה איננו נזכר, והתפקיד העיקרי של המלך הוא ללחום אך בפועל המלכים מתוארים כשופטים. כך משה בשעתו (שלא זכה לתואר מלך), וכך דוד ושלמה.<sup class="footnote-marker">12</sup><i class="footnote">מלך אביון, עמ' 105-126.</i> בכל העולם הקדום בכלל לא הכירו ברעיון של הפרדת רשויות. רעיון הפרדת הרשויות עומד בניגוד לתפישה הטוטליטרית שביסוד רעיון המלוכה. לכל היותר היו שופטים שהמלך מינה, והאציל להם סמכויות מוגבלות. הם היו זרועו הארוכה של המלך. בפועל ייתכן ששופטים כאלה צברו מעמד וכוח עצמאי, אך עדיין לא נחשבו למגבלת כוח על המלך, אלא כמכפיל כוח של המלך, וידה הארוכה של המלוכה. זה גם מהלך ספרי המקרא המתאר תקופה ללא מלך בכינוי "איש הישר בעיניו יעשה", ואת השיפוט מנהלים שופטים עצמאיים. ולאחר מכן מתחילה תקופת המלוכה, והשופטים העצמאיים יורדים מבמת ההיסטוריה.
אם כן נמצאנו למדים שהמשפט שה"מלך לא דן" הוא מהפכה בתפישה הפוליטית. משפט אוטופי שאין לו בסיס במקרא ולא בחוקות העמים והוא מהפכה תחוקתית בתפישת השלטון בעולם הקדום. עם זאת המהפכה ממשיכה את הקו המקראי שהשלטון הוא בידי כוהנים ושופטים, והעם מתנהל ללא מלך. יתר על כן המלך אינו החוק עצמו, וגם המלך כפוף לו. ביחס שבין הכהנים לשופטים עסקנו במבוא. ובשלב זה נסתפק בכך שהכהנים ממלאים תפקיד במערכת השיפוט, ושולטים עליה.
כזכור, המלכים האחרונים שחז"ל הכירו, הלכה למעשה, היו מלכי בית חשמונאי, שהיו גם כוהנים. המשנה הקודמת ראתה בכהן מועמד כשר לחברות בבתי דין, ומשנתנו פוסלת אותם בפועל. הם כשרים לולא היו מלכים. זו אידיאולוגיה של הפרדת סמכויות. אידיאולוגיה דומה עולה מהסוגיה בקידושין (עו ע"א) שבה דורשים הפרושים שהמלכים יפסיקו להתהדר בכתר כהונה גדולה. הסוגיה שם מנמקת את הדבר בכך שאימם הייתה שבויה ונפסלה כהונה. אבל זו הנמקה דיפלומטית בלבד.
בפועל שאפו הפרושים למודל שלטוני דו ראשי (מלך וכהן גדול – שהוא הפרדה בין שלטון פוליטי צבאי לבין שלטון דתי). במודל המוצג בגמרא שם חכמים עצמם אינם חלק מהמודל השלטוני, ועדיין אינם מצפים לשלוט בעצמם.
יוספוס גם מתאר את המאורע ומייחס לפרושים אותה הנמקה.<sup class="footnote-marker">13</sup><i class="footnote">קדמוניות יג 292-190. במקרה זה ההבדלים בין הסיפור התלמודי וסיפורו של יוספוס מעטים. הסיפור של יוספוס כמובן מדויק יותר מבחינת הפרטים ההיסטוריים. אך הסיפור התלמודי משקף את האידיאולוגיה של חז"ל. יש להניח שגם הסיפור של יוספוס משקף תפישה אידאית. בשני המקרים התפישה האידאית מפריעה, מחד גיסא, לבהירות הסיפור. ומאידך גיסא המטרה האידאית היא נתון היסטורי חשוב הרבה יתור מאשר המעשה כפי שהתחולל. הדברים נכונים ביתר שאת בסיפור הבא שנביא. </i> לפי שתי המסורות השליט החשמונאי הבין את ההנמקה הפורמאלית כאמתלה טכנית, וראה בדרישה קריאת תגר על עצם שלטונו. הדבר מעיד שההנמקה המשפטית הייתה הסיסמה שבה השתמשו בפולמוס, אך איננה מעידה על כך שזו הייתה ההנמקה האמיתית. אנו מרשים לעצמנו לראות בדרישה זו חלק ממאבק סמכויות, והנימוקים המשפטיים הם כלי הנשק בלבד.<sup class="footnote-marker">14</sup><i class="footnote">על המאבק נגד הלגיטימיציה של מלכות בתי חשמונאי ראו אפטוביצר, בית חשמונאי.</i>
אם המשנה איננה תיאורטית לגמרי הרי שיש בה פולמוס סמוי נגד החשמונאים, הכרה בקדושתם ככוהנים, אך הרחקתם מתחום השיפוט. כפי שהערנו, בפועל, בסוף ימי בית שני, הכוהן הגדול עמד בראש הסנהדרין. כבר המשנה הקודמת מודה בכך שהכהן הגדול כשר לדון, אך איננה חושפת את הנוהג, המבוסס על פסוקי התורה, שהוא גם עומד בראש מערכת המשפט. המצג ממעיט בכוחו של הכהן, הוא רק 'רשאי' לדון, והמשנה איננה מסגירה את העובדה שהוא היה מנהיגו המקודש של בית הדין. משנתנו שוללת כל תפקיד שיפוטי ממלך שהוא כהן גדול.
כך נשמרת המסורת המקראית בדבר מעמדו השיפוטי של הכהן הגדול מחד גיסא, ומאידך גיסא נשמרת התנגדות למימוש הרעיון המקראי בתנאי המלוכה של בית שני.
צידה השני של אותה מטבע היא שהמלך איננו חשוף לשליטת מערכת המשפט, ואינו כפוף לה. התלמודים מקשרים את הקביעה הזאת ללקח שנלמד מאירוע היסטורי. לדעת הבבלי מלך הגון ראוי שישתתף במערכת השיפוט (אין מדובר על עמידה בראש המערכת). אך מלך 'אחר' שאיננו מציית להלכה, ההלכה מונעת זאת ממנו. מבחינה ריאלית זהו פרדוקס, שכן אם המלך איננו מציית להלכה, הוא גם לא יציית להלכה זו. אבל ההסבר בבבלי, מציג את משנתנו לא כאוטופיה אלא כפשרה הכרחית, ובכך חשיבות התלמוד לתפישה האוטופית. הפרדת רשויות איננה מטרה אלא אמצעי שננקט נגד מלכים שאינם הגונים.
והבבלי מנמק זאת במעשה<b>:</b> 
אמר רב יוסף: לא שנו אלא מלכי ישראל, אבל מלכי בית דוד – דן ודנין אותן, דכתיב "בית דוד כה אמר ה' דינו לבקר משפט"... אלא מלכי ישראל מאי טעמא לא? – משום מעשה שהיה. דעבדיה דינאי מלכא קטל נפשא, אמר להו שמעון בן שטח לחכמים: תנו עיניכם בו, ונדוננו. שלחו ליה: עבדך קטל נפשא. שדריה להו. שלחו ליה: תא אנת נמי להכא, והועד בבעליו, אמרה תורה: יבא בעל השור ויעמוד על שורו. אתא ויתיב. אמר ליה שמעון בן שטח: ינאי המלך! עמוד על רגליך ויעידו בך. ולא לפנינו אתה עומד, אלא לפני מי שאמר והיה העולם אתה עומד, שנאמר "ועמדו שני האנשים אשר להם הריב" וגו'. אמר לו: לא כשתאמר אתה, אלא כמה שיאמרו חבריך...
עבדו של ינאי הרג נפש. אמר להם שמעון בן שטח לחכמים תנו עינכם בו ונדון אותו. שלחו לו 'עבדך הרג נפש'. שלח אותו אליהם. שלחו לו (חכמים) בוא אתה גם לכאן, שכן התורה אמרה יבוא בעל השור ויעמוד על שורו. בא ישב. אמר לו שמעון בן שטח ינאי המלך עמוד על רגליך ויעידו בך. נפנה לימינו, כבשו פניהם בקרקע, נפנה לשמאלו, וכבשו פניהם בקרקע. אמר להן שמעון בן שטח: בעלי מחשבות אתם, יבא בעל מחשבות ויפרע מכם. מיד בא גבריאל וחבטן בקרקע, ומתו, באותה שעה אמרו: מלך לא דן ולא דנין אותו לא מעיד ולא מעידין אותו" (בבלי יט ע"א-ע"ב ומקבילות<sup class="footnote-marker">15</sup><i class="footnote">ראו עוד ספרי זוטא דברים יט יז, כהנא, ספרי זוטא, עמ' 286-282. נעיר שבגוף המעשה נפלו שיבושים שהזמן גרמן. חלקם מתוך רצון לפרק קושיות הלכתיות, וחלקם בגלל אי ההתאמה הטבעית בין המעשה לבין ההלכה עסקו בכך חוקרים ופרשנים ולא נרחיב בכך. </i>).
המעשה בתלמוד אגדי. אם עבד הזיק, הבעל פטור, והעבד נענש.<sup class="footnote-marker">16</sup><i class="footnote">בבלי, בבא קמא ד ע"א וכן ירו', סנהדרין פ"י ה"ז, כט ע"ד. העבד כמובן נענש כיון שהוא בן דעת.</i>  הבאת הפסוק העוסק בשור 'משכנעת' ברמה המדרשית אך איננה טיעון הלכתי. ואכן גם לפי הסיפור משמע שינאי איננו חושש לגופו, ומוכן להסגיר את העבד. המסקנה של הגמרא גם היא בעייתית. אם אכן היה מעשה נס, והחכמים שלא העזו לדון את המלך נהרגו, למה צריך להמשיך לחשוש מלדון את המלך. אדרבה משמים סימנו שיש לדון את עבד המלך. אגב כך שומעים אנו שהמילים 'מעידים אותו' משמעם דנים את השור במעמד בעליו, ולא שאין מעידים נגדו.
המעשה מובן יותר על רקע הוויכוח הבין כיתתי. במשנת ידיים שנינו:
אומרים צדוקין קובלין אנו עליכם פרושים שאתם אומרים 'שורי וחמורי שהזיקו חייבין, ועבדי ואמתי שהזיקו פטורין. מה אם שורי וחמורי שאיני חייב בהם מצות, הרי אני חייב בנזקן. עבדי ואמתי שאני חייב בהן מצות, אינו דין שאהא חייב בנזקן? אמרו להם [הפרושים] לא אם אמרתם בשורי וחמורי שאין בהם דעת, תאמרו בעבדי ובאמתי שיש בהם דעת? שאם אקניטם ילך וידליק גדישו של אחר ואהא חייב לשלם" (משנה, ידיים, פ"ד מ"ז).
זו אחת ההלכות הבודדות בתורתם של הצדוקים שיש בה עיסוק בדיני ממונות.<sup class="footnote-marker">17</sup><i class="footnote">בתוס', ידים, פ"ב ה"כ, עמ' 684, עוד הלכה צדוקית, שלבן ובת זכויות שוות בדיני ירושה, וראו עוד בבבלי, שבת קטז ע"א, שעמדה זאת של שוויון הבת עם הבן מיוחסת שם לנוצרים. </i> כמובן איננו יודעים מה הכילה ההלכה הצדוקית, וכל שאנו יודעים הוא שחז"ל לא נזקקו להביא הלכות נוספות בתחום זה. אפשר שלא היו כאלה, ואפשר שרק במקרה אין הן נזכרות. אין ויכוח על נזקי שור וחמור שהבעל חייב באחריותם, אבל המחלוקת היא האם הבעל חייב על נזקי עבדו. הצדוקים אומרים שפטור, ופרושים מחייבים את האדון שהרי העבד הוא רכוש האדון, ולפיכך אין לעבד אחריות פלילית.
כפי שנראה בפירושנו לידים, הצגת הקל וחומר היא דרך חשיבה פרושית מובהקת. הטיעון הוא שעבד שייך לאדון יותר משור, שהרי האדון אינו חייב במצוות השור אבל חייב בנזקו. קל וחומר עבד שעליו האדון אחראי יותר. הטיעון תמוה, ובמחשבה מעמיקה קצת יותר הוא אפילו אבסורדי. אמנם הבעל חייב במצוות של העבד, אבל העבד הוא אדם, ואדם בכלל חייב במצוות, לעומת זאת השור במהותו פטור ממצוות. צורת טיעון אחרת, אליבא דפרושים, יכולה הייתה להיות שכשם שאני (האדון) חייב במצוות של עבד, כך אני חייב באחריות הפלילית עליו, שכן נזק למישהו שלישי הוא גם עבירה על מצווה. אם האדון חייב על מצוות העבד הוא חייב גם בנזק שנגרם עקב עבירותיו של העבד. המשנה מציגה, אפוא, קל וחומר שאינו בנוי על היגיון אלא על השוואה מכאנית וטכנית בלבד.
לעומתם הצדוקים מעלים טיעון "הגיוני" המציג את התפישה של כוחו של האדון. כוח זה מוביל במקרה זה להחמרה על האדון (החייב בנקים שגרם העבד) אבל באופן עקרוני התפישה מעניקה כוח לאדון, ואל הכוח נלווית גם האחריות, זו תפישה רכושנית מובהקת.<sup class="footnote-marker">18</sup><i class="footnote">לפי הכהנים (הצדוקים) עבד משוחרר פסול לעדות מתוך זה שהוא עדיין 'רכוש', ואילו אב ובנו הנם עדות כשרה. והפרושים סוברים שהעבד שהשתחרר כשר לעדות. ראו ראש השנה פ"א מ"ז ופירושנו לה. </i> לעומת זאת הפרושים מקטינים את כוחו של האדון ומייפים את מידת העצמאות של העבד. תפישה אנטי-רכושנית במהותה. העבד יש בו דעת ועל כן יכול ליזום בכוונה נזק לאדם שלישי כדי להזיק לאדונו. מרכיב הדעת, שהוא המבחין בין בהמה לעבד, אינו מוּחָל על שאלת החיוב במצוות, אלא על התפישה שהעבד הוא ישות עצמאית בעלת רצונות. רצון זה כולל את החשש שהעבד רוצה להזיק לאדון.
הצדוקים היו בני שכבת העשירים, והם פוסקים כך שהם ייהנו מהפסיקה. הפרושים, לעומת זאת, מציגים את הטיעון של המעמד העצמאי של העבד. את הטיעון של הצדוקים אפשר היה להציג גם הפוך, על בסיס המישור החברתי: אם העבד פטור מנזקים שהוא עצמו הגורם להם, יכול האדון לרמוז לעבדו לגרום נזק ליריביו ולהתחמק מהאחריות גם אם העבד נתפס.
אם כן התוקפנות שמפגין שמעון בן שטח נגד ינאי המלך הצדוקי היא בעצם טיעון כיתתי לשיטתם של הצדוקים. לדעת חכמים (פרושים) באמת האדון (המלך) איננו צד בדיון. והעבד שהרג חייב ובעליו פטור. אבל לשיטת הצדוקים גם במקרה של שור שהזיק בעל השור פטור. ולדעת פרושים בעל השור חייב. שמעון בן שטח כופה אפוא על המלך התקיף שיתנהג לפי אמות המידה שלו (של המלך הצדוקי). הבעל הוא צד במשפט כמו בעל השור. אין כאן דיון משפטי, אלא טיעון המשמר משהו מהוויכוח הבין כיתתי.
הגרעין ההיסטורי של המעשה מתואר אצל יוספוס.<sup class="footnote-marker">19</sup><i class="footnote">קדמוניות היהודים יד 178-169.</i> העבד הוא הורדוס שלא היה עבד במובן משפטי אלא 'עבד המלך', פקיד בכיר הממונה על אזור הגליל. הורדוס פגע במורדים הקנאים שמרדו ישירות נגד שלטון רומא ובעד עצמאות ממלכת יהודה. יוחנן הורקנוס השני האתנרך והכהן הגדול<sup class="footnote-marker">20</sup><i class="footnote">תוארו היה אתנרך שפירושו ראש העם, בפועל תפקד כמלך בחסות רומא. </i> היה במצב ביניים קשה. מצד אחד העם שהנהיג לחם נגד השלטון הזר, אבל הוא (יוחנן הורקנוס השני) היה הנציג הרומי שצריך היה להפגין נאמנות לכובשים, ולשמר לפחות את האוטונומיה והשלטון העצמי היהודי.
המשך הסיפור לפי יוספוס הוא שבלחץ הקהל היהודי זימן יוחנן הורקנוס את הורדוס לפני הסנהדרין.<sup class="footnote-marker">21</sup><i class="footnote">שם שם 169.</i> במעמד המשפטי כל חברי הסנהדרין חששו לדבר, ורק שמאי ה"צדיק" הטיח בה דברים תקיפים. הורקנוס ראה שהסנהדרין נוטה נגד הורדוס, ושכנע אותו לברוח כדי למנוע הסתבכות פוליטית. בראש הסנהדרין ישב כנראה יוחנן הורקנוס עצמו,<sup class="footnote-marker">22</sup><i class="footnote">שם 177.</i> וכפי שכתבנו זה תפקידו הטבעי ככהן וכמלך (אם כי ללא הכרה רומית בתואר זה, אלא בתואר אתנרך בלבד).
נחזור לתלמוד, לפי התלמוד ניסיון מר זה עיצב את ההלכה, שהיא פשרה. המלך לא דן, משום שהתגלה שמלך כזה איננו ראוי להיות דיין. אבל דנים אותו, כי ההלכה חזקה מהמלך.
בפועל חכמים מכירים בכך שהמלך הוא גם שופט כגון: "ואמר רב חסדא: מלך וצבור – מלך נכנס תחלה לדין, שנאמר לעשות משפט עבדו ומשפט עמו ישראל" (ראש השנה טז ע"א). אין צורך לתרץ שהמדרש האחרון הוא במלך מבית דוד (לשיטת הבבלי). אלא שחכמים ידעו שבדרך כלל המלך שופט. הם הניחו, באופן טבעי, שהמלך שלעתיד לבוא (והמלך בעבר) גם עשה כן, ולא דקדקו בהלכה הפורמאלית. וכן "זקניך – זו סנהדרין, שופטיך – זה מלך וכהן גדול; מלך, דכתיב: 'מלך במשפט יעמיד ארץ' " (בבלי, סוטה מה ע"א; סנהדרין יד ע"ב). אם כן "שופטיך" הוא המלך.
איננו יודעים האם אכן הניסיון ההיסטורי עיצב את ההלכה, או שחכמים שהכירו את הסיפור הקדום במעומעם קישרו אותו להלכה. אין עדות היסטורית לקשר בין המעשה להלכה. אבל בהחלט סביר שהקביעה שהמלך לא דן איננו מייצג אוטופיה (הגנה על מעמד החכמים), אלא פשרה פוליטית, ואבחנה של יחסי הכוחות הטבעיים בין הכוחות הפוליטיים שיהיו קיימים בעתיד, בין בית דין יהודי לבין מלך. הפשרה המוצעת היא כאמור אוטופיה 'רכה' יותר. בפועל המלך שלט וישלוט על בית הדין. תורת הפרדת הרשויות תצמח רק בעידן המודרני וחכמים ייחלו לה, עוד בטרם הפכה לדרך מחשבה שלטת במסגרת הדמוקרטיה הפוליטית.
עד כאן דרכו של הבבלי. בתוספתא אין פירוט מיהו המלך הנדון. אם נתבונן בתוספתא כמכלול יש בה סתירות ברורות (להלן) ניתן לתרצם בכך שחלק מההלכות עוסקות במלך מבית דוד, אך אין לכך רמז בתוספתא עצמה. הירושלמי שואל את השאלה האם אכן המלך איננו שופט? והרי על דוד נאמר ששפט. אין לשאלה תשובה. נותר לנו רק לנחש אותה. המלך לא דן ואיננו משתתף בבית דין של חכמים. אבל הוא בעל הבית במערכת המשפט הרגילה האזרחית. במבוא למסכת נזיקים עמדנו על קיומה והיקף פעילותה של המערכת הקהילתית. חכמים ממעיטים לדבר עליה, אך היא הייתה קיימת. מן הסתם מה שקיים המערכת הקהילתית בוודאי יהיה קיים גם במערכת המלכותית.
המשנה קובעת שמעמדו של המלך נחות. מצד אחד הוא איננו בעל זכות שיפוט ואפילו לא בעל זכות להשתתף בשיפוט. ומצד שני יש לו חירות מעשית כלפי המנגנון ההלכתי, אי אפשר לכפות עליו מאומה, שכן אי אפשר להביאו לבית הדין. בנוסף לקביעה זו משדרת המשנה קביעה נוספת. על המלך חלה מערכת החוקים. ההלכה (חכמים) קובעים את מעמדם של המלך ושל הכהן הגדול. הם אמנם נכבדים וחשובים, בעלי כוח ושררה, אך כולם חייבים בציות להלכה. ההנחה ש'הלכה' משמעו חכמים, איננה נאמרת במפורש, אך היא ברורה 'מעצמה' (לפחות בעיני חכמים).
המלך איננו דן אבל גם חז"ל ידעו שבפועל המלך דן, אגב אורחא הם מודים בכך בסוף הפרק. שם נדרש המלך ללכת עם ספר התורה לכל מקום כולל לשבת בבית הדין עימו (מ"ו ותוס' פ"ד ה"ז). אם כן המלך בהחלט משתתף בדין. וכן "אין מעברין את השנה מפני הטומאה. מעשה בחזקיה המלך שעיבר את השנה מפני הטומאה. שנאמר 'כי מרבית העם רבת מאפרים ומנשה מישכר וזבולן לא הטהרו כי אכלו את הפסח בלא ככתוב כי התפלל חזקיהו עליהם לאמר י"י הטוב יכפר בעד' " (פ"ב ה"י). אם כן המלך גם מעָבֵּר שנים, תפקיד שלעיל ראינו שהוא בסמכות חכמים, ולמעשה בסמכות הנשיא ובית דינו. כל זאת למרות שבהמשך שנינו: "אין המלך יושב בסנהדרין ולא מלך ולא כהן גדול יושבין בעיבור שנה" (תוס', שם פ"י הי"ד).
משפט תמוה מצוי בתוספתא: "1. ואם עבר על מצות עשה ועל מצות לא תעשה, ושאר כל המצות, הרי הוא כהדיוט לכל דבר 2. לא חולץ ולא חולצין לאשתו..." (פ"ד ה"ב). משתמע ממנו שהמלך חייב כמובן במצוות ככל אדם (חוץ מאלו המנויות במשנה והמשך הקטע בתוספתא), וכן שהוא עומד לדין עליהם כהדיוט לכל דבר. ואולי יש לקרוא ולהשלים "1. ואם עבר על מצות עשה ועל מצות לא תעשה [פטור]. 2. ושאר כל המצות, הרי הוא כהדיוט לכל דבר 3. לא חולץ ולא חולצין לאשתו...". כלומר, שאר כל המצוות הוא חייב חוץ מחליצה וכו'.
ובספרי קסא (עמ' 212): "1. לפי שמצינו ששוה הדיוט למלך בדברי תורה. ישוה לו בדברים אחרים? תלמוד לומר 'לשמור את כל דברי התורה הזאת', לדברי תורה שוה לו, ואין שוה לו לדברים אחרים. 2. מיכן אמרו מלך פורץ לעשות לו דרך".<sup class="footnote-marker">23</sup><i class="footnote">בבבלי פסחים, קי ע"א "שהמלך פורץ גדר לעשות לו דרך ואין מוחין בידו".</i>
ההמשך הוא ציטוט של משנתנו להלן מ"ד. אם כן המלך חייב לציית להלכה, אך איננו כפוף, גם בעניין זה, למערכת השיפוט. כמו משנתנו.
בתוספתא אף נקבע "ואין מעמידין לא מלך ולא כהן גדול אלא בבית דין של שבעים ואחד" (תוס', פ"ג ה"ד). בכך מחזקים חכמים את מעמד הסנהדרין. אף שבפועל אחת הזכויות של המלך היא שהוא מוריש את מלכותו, למי שחפץ בו, ובעיקר לבנו. דברי חכמים בתוספתא הם ביטוי חד לרצונם לראות בעדיפות הסנהדרין, זאת שלא בהתאם למסורת ההיסטורית. עוד נוסיף שגם התנ"ך מכיר בעקרון הירושה, ובמידה שהיה צורך בהחלפת השושלת מי שהודיע על דבר ה' היה הנביא. התוספתא איננה חוששת להעדיף את כוחו של בית הדין על חשבון הנביאים מחד והמלוכה מאידך גיסא.
<b>לא מעיד ולא מעידים אתו</b> – משפט זה מקביל (הקבלה ניגודית למשנה הקודמת). אם איננו נידון אין הוא יכול לשמש חלק מההליך השיפוטי, שכן אין אפשרות לדון אותו כעד שקר. המלך מודר מבית המשפט ואיננו יכול להפעיל שם את השפעתו. זו מסקנה טכנית מהמשפט הקודם (אין דנים אותו), אך הוא גם המשך של המגמה להרחיקו ממערכת השיפוט ומהשפעה עליה.
<b>לא חולץ ולא חולצין לאשתו ולא מיבם ולא מייבמים את אשתו</b> – אין בחליצתו או בייבום על ידיו בכך כל בעיה הלכתית. המשפט מנוסח בהקבלה למשנה הקודמת. מן הסתם גם כאן אין רק מקבילה טכנית, אלא רצון לשמור על כבודו ועל מעמדו הנישא. לכאורה אם אין דנים אותו, אין גם אפשרות להורות לו לחלוץ או לייבם. ברם, אדם מצווה לייבם ללא קשר להוראת בית דין. המלך איננו משוחרר מכל המצוות. ואדם מישראל איננו צריך להמתין להוראת בית הדין כדי לבצע מצווה. אלא שהמלך נישא מעם, ואין כופים עליו נישואים (ייבום), ולא חליצה שיש בה השפלה. <b>רבי יהודה אומר אם רצה לחלוץ וליבם זכור לטוב</b> – ראוי שהמלך יכבד את ההלכה, אך הוא מעליה. <b>אמרו לו אם רצה אין שומעין לו</b> – כדי לשמור על כבודו.
<b>ואין נושאין את אלמנתו רבי יהודה אומר נושא הוא המלך אלמנתו שלמלך שכן מצינו בדויד שנשא אלמנתו של שאול שנאמר ואתנה לך את בית אדוניך ואת נשי אדניך בחיקך</b> – שמואל ב יח ב. הפסוק רומז לנוהג המקובל במזרח המקראי, לפיו המלך היורש את הממלכה, זוכה גם בנשות המלך הקודם. כן נהג אבשלום בנשות אביו, וזאת בניגוד למה שכתוב בתורה (שאשת האב אסורה על הבן).
בתלמוד הבבלי דיון האם מלך שמחל על כבודו כבודו מחול, והוא הדין בנשיא, אב ותלמיד חכם.<sup class="footnote-marker">24</sup><i class="footnote">בבלי כאן יט ע"א; כתובות יז ע"א; סוטה מא ע"ב; קידושין לב ע"א.</i>
בתוספתא (פ"ד ה"ב) עוד סדרת סממני כבוד שחלקם יידונו גם במשנה הבאה. חשובה ההגדרה המצמצמת "ואם עבר על מצות עשה, ועל מצות לא תעשה, ושאר כל המצות הרי הוא כהדיוט לכל דבר". התוספתא מתנה את המלוכה בשמירת מצוות. ינאי הרשע הנזכר בתלמוד הבבלי בוודאי היה מוגדר בתוספתא כהדיוט רגיל שאין חייבים בו במצוות המלך. בפועל זו אוטופיה שכן המלך שולט לא רק בזכות הסכמת חכמים אלא יש לו מקורות כוח ולגיטימציה אחרים. בפועל נוצר פרדוקס. מי הגוף המחליט להוריד את המלך מסמכותו? אם אין דנים את המלך, כיצד ניתן לסלקו מכס המלוכה בדרך חוקית? התוספתא מציינת את הרצוי להיות ואיננה מתחבטת בשאלות כאלה. לדידה ברור. המלך איננו החוק אלא החוק מעל המלך.

Mishnah 3

<small>עפ”י כתב יד קופמן</small>
<b>מת לו מת</b> – הוא אבֵל<b> אינו יוצא מפתח פלטורין שלו</b> – ללוויית המת.<b> רבי יהודה אומר אם רצה לצאת אחר המטה יצא</b> – כמו במשנה הקודמת המלך רשאי לוותר על כבודו. <b>שכן מצינו בדויד שיצא אחרי מיטתו של אבנר שנאמר והמלך דוד הולך אחרי המטה</b> – (שמואל ב ג א)<b> אמרו לו לא היה הדבר</b> – היציאה אחר מיטתו של אבנר <b>אלא לפייס</b> – להראות לבני שבטי ישראל שלא הוא (דוד) הפר את הברית עם אבנר. ההסבר של חכמים שהאבל של דוד היה מחווה פוליטית של יחסי ציבור, נוגעת להסבר המעשה ולא לגוף ההלכה. לדעת חכמים אלו אכן מותר למלך למחול על כבודו, ודוד מחל על כבודו אם כי לא מטעמי אנושיות אלא מסיבות פוליטיות, אך אין בכך איסור. הווה אומר המשפט המיוחס לחכמים לא נאמר במסגרת הדיון במשנה, אלא במסגרת הסבר פרשני לפסוקי התורה. עורך המשנה כבר הכיר את הדיון כולו, והעבירו למשנתנו כאסמכתא להלכה.
<b>וכשמברים אתו כל העם מסובין על הארץ והוא מסב על הדרגש</b> – מיטה קטנה (פירושנו לנדרים פ"ז מ"ה). כבוד המלך גדול יותר מכבוד כוהן גדול. כהן גדול יוצא מפתח ביתו ללוויית המת, אך לא עם העם אלא לחוד, ויושב על ספסל, ולא על דרגש. והמלך איננו יוצא מביתו כלל, ויושב בעת ה'הבראה' (סעודת האבלים) על מיטה קטנה, אך איננו מיסב ממש על מיטה כבסעודה רגילה.
בתוספתא: "לא חולץ ולא חולצין לאשתו. ולא מייבם ולא מיבמין את אשתו. ר' יהודה אומר רצה לחלוץ הרשות בידו. אמרו לו, נמצאתה פוגם כבודו של מלך. ואין נושאין את אלמנתו, שנאמר "ותהיינה צרורות עד יום מותן אלמנות חיות" (שמ"ב כ' נ<sup class="footnote-marker">25</sup><i class="footnote">המדובר בנשים שאבשלום חילל את כבודן.</i>). ובורר לו נשים מכל מקום שירצה, כהנות<sup class="footnote-marker">26</sup><i class="footnote">הברייתא בתוספתא רומזת להגבלות על נישואי כוהנות. אמנם לפי ההלכה רשאי ישראל לשאת בת כוהן, אבל היו שהתנגדו לכך וראו בכך פחיתות, ראו המבוא למסכת קידושין. </i> לויות וישראלות. ואין רוכבין על סוסו, ואין יושבין על כיסאו<sup class="footnote-marker">27</sup><i class="footnote">כך בכתב יד וינה, ובכתב יד ערפורט ניסלו. </i> ספסלו<sup class="footnote-marker">28</sup><i class="footnote">איננו בכתב יד וינה והוא כנראה פירוש ל'ניסלו' והמעתיק פירש את הנוסח השגוי כ'ספסלו'. </i> ואין משמשין בכתרו ובשרביטו, ולא באחד מכל משמשין. מת כולן נשרפין עליו שנאמר 'בְּשָׁלוֹם תָּמוּת וּכְמִשְׂרְפוֹת אֲבוֹתֶיךָ הַמְּלָכִים הָרִאשֹׁנִים אֲשֶׁר הָיוּ לְפָנֶיךָ כֵּן יִשְׂרְפוּ לָךְ' (ירמיהו ל"ד, ח)" (תוס', פ"ד ה"ב).
התוספתא חופפת אפוא למשנה חוזרת עליה ומוסיפה פרטים.
פשט הכתוב כפי שהוא בנוסח שלפנינו, רומז אולי לשריפת הגוף עצמו. ברם, הסיום "ישרפו לך" מעיד כי אין מדובר על שריפה של הגווייה עצמה, אלא שריפה לכבוד המת. ושרפו עליו (לכבודו) חפצים אישיים שלו או חפצי ערך אחרים. כך מפרש הבבלי (עבודה זרה יא ע"א): "ומה הם שורפין על המלכים? מיטתן וכלי תשמישן; ומעשה שמת רבן גמליאל הזקן, ושרף עליו אונקלוס הגר שבעים מנה צורי".
עם זאת בתיאור הטיפול של אנשי הגלעד בגופתו של שאול עולה שאכן שרפו את גוף המת: "וַיִּקְחוּ אֶת גְּוִיַּת שָׁאוּל וְאֵת גְּוִיֹּת בָּנָיו מֵחוֹמַת בֵּית שָׁן וַיָּבֹאוּ יָבֵשָׁה וַיִּשְׂרְפוּ אֹתָם שָׁם. וַיִּקְחוּ אֶת עַצְמֹתֵיהֶם וַיִּקְבְּרוּ תַחַת הָאֶשֶׁל בְּיָבֵשָׁה וַיָּצֻמוּ שִׁבְעַת יָמִים" (שמואל א ל"א, יב-יג). מן הראוי להעיר שבתקופת הברזל הראשונה והשנייה אכן ניכרת ירידה גדולה בכמות הקברים (יחסית למספר האתרים המיושבים).<sup class="footnote-marker">29</sup><i class="footnote">ראו פאוסט וספראי קבורה. על המתודולוגיה שבה השתמשו לביסוס המסקנה ראו שם שם. </i> לפיכך יש מקום לטענה שבתקופת הברזל אכן את בני העלית לא קברו אלא שרפו וקברו רק את העצמות בקבורה שאיננה מותירה שרידים ארכיאולוגיים. בתרגום השבעים טושטש כל עניין השריפה, ורק נזכר שיבכו על צדקיהו כמו שבכו על אבותיו, ועניין השריפה הושמט. נראה שלפנינו תיקון ברוח ההלכה היהודית של ימי בית שני, ולא מסורת קדומה מנוגדת.
תהא כוונת המקרא אשר תהא. חז"ל התנגדו לשריפה כזאת, וראו בקבורה מצווה גדולה.<sup class="footnote-marker">30</sup><i class="footnote">פאוסט וספראי, קבורה. </i> הממצא הארכיאולוגי מאשר שאכן זה היה הנוהג הלכה למעשה ובתקופת בית שני המשנה והתלמוד הגיעה תופעת הקבורה לשיא כמותי. את הפסוקים המדברים בשריפה של צדקיה הסבירו כשריפה לכבודו כפי שהבאנו מהתלמוד, ומן הפסוק העוסק בשאול התעלמו. במקביל חכמים הכירו את השריפה כדרך חלופית לקבורה, וכנוהג אלילי מובהק. התוספתא קובעת: "שורפין את המלכים. ולא מדרכי האמרי, שנאמר "בשלום תמות ובמשרפות" וגו'. כשם ששורפין על המלכים, כך שורפין על הנשיאים, אבל לא על הדיוטות. ומה הן שורפין עליו מטתו וכלי תשמישו. מעשה שמת רבן גמליאל הזקן ושרף עליו אנקלוס הגר יתר משבעים מנה" (תוס', שבת פ"ז הי"ח; וכעינו בבלי עבודה זרה יא ע"א שצוטט לעיל). אם כן למלכים ולנשיאים שורפים, אך אין זו שריפת הגווייה אלא שריפה של חפצים אישיים לכבוד המת. וכן משמע ממסכת שמחות (פ"ח ה"ו, עמ' 151). אין 'שורפין את הנשיאים' אלא "על הנשיאים" או "לנשיאים" (שמחות שם שם).
הסיפור על אונקלוס הגר מלמד שלא היו אלו רק חפצים אישיים אלא שריפת חפצי ערך לכבוד ולתפארת.
חז"ל גם התנגדו לקבורת חפצים עם המתים, אך זו כבר פרשה אחרת שלא כאן המקום להרחיב בה. לעומת זאת הירושלמי למשנתנו (כ ע"ג) מדגיש את שריפת החפצים האישיים בלבד "מלך ישראל אין רוכבין על סוסו, ואין יושבין על ניסלו,<sup class="footnote-marker">31</sup><i class="footnote">ראו לעיל בתוספתא המקבילה 'כיסאו'. ומאחר שהמילה היחידאית ניסלו, מופיעה בשני עדי נוסח טובים, אולי באמת לפנינו מילה שונה. </i> ואין משתמשין לא בכתרו ולא בשרביטו, ולא באחד מכל משמשיו. וכשמת כולן נשרפין לפניו, שנאמר 'בשלום תמות ובמשרפות אבותיך ישרפו עליך' ".
התוספתא שציטטנו מכירה את שריפת החפצים כדרכי האמורי, אך מתירה זאת (או מחייבת זאת) כביטוי לכבוד למלכים ונשיאים. והירושלמי בסוגיה אחרת מגדיר: "וכתיב 'בשלום תמות ובמשרפות אבותיך הראשונים' וגו'. כיני מתניתא כל מיתה שיש בה עישון ושריפה, יש בהן עבודה זרה. ושאין בה עישון ושריפה אין בה עבודה זרה" (ירו', עבודה זרה פ"א ה"ב, לט ע"ג)<b>.</b>

Mishnah 4

<small>עפ”י כתב יד קופמן</small>
<b>ומוציא למלחמת הרשות</b> – "רשות" בלשון חכמים בדרך כלל אינה היתר אלא מצווה קלה, דבר הראוי, אך אינו הופך לנורמה משפטית מחייבת.<sup class="footnote-marker">32</sup><i class="footnote">ראו פירושנו לפסחים פ"ג מ"ז; פ"ו מ"ב; מועד קטן פ"ג מ"ג; ביצה פ"ה מ"ה; פירושנו לכתובות פ"ד מ"ו, ועוד.</i> לעתים קרובות מועמדת ה"רשות" מול ה"מצווה" או ה"חובה".<sup class="footnote-marker">33</sup><i class="footnote">ראו המקורות בהערה הקודמת, וכן משנה, מכות פ"ב מ"ג; תוס', שבת פי"ג הי"ג; נדרים פ"ב ה"א; שבועות פ"ד ה"ב, ועוד.</i> כך, למשל, תפילת ערבית היא רשות (לדעת חלק מהתנאים), ואף נטילת ידיים בסוף הסעודה היא רשות דומה.<sup class="footnote-marker">34</sup><i class="footnote">עמדו על כך אלון, מחקרים ב, עמ' 127-120; ליברמן, מחקרים, עמ' 202-200. הסבר זה חוסך דיונים בספרות הפרשנית למשניות הנזכרות. ראו, למשל, מלאכת שלמה לפסחים פ"ג מ"ז.</i> דומה שמשנת ביצה (פ"ה מ"ב) מאפשרת לדקדק במונח. ההבדל בין פעולות ה"מצווה" ופעולות ה"רשות" המנויות באותה משנה הוא ש"מצווה" היא קטגוריה משפטית ברורה ואילו "רשות" היא מעשה דתי חשוב שאין לו נורמות של זמן ומקום מוגדרים. דוגמה מובהקת למשמעות זו של המונח "רשות" היא "מלחמת רשות" שבמשנתנו. אמנם זו אינה "מלחמת מצווה", אך היא נתפסת כדבר ראוי. מלחמת רשות בניגוד למלחמת מצווה מופיעה במשנת סוטה פ"ח מ"ז: "במה דברים אמורים<sup class="footnote-marker">35</sup><i class="footnote">שמשחררים מהמלחמה מספר אנשים לפי מאפיינים הנמנים במשנה שם. </i> במלחמת הרשות, אבל במלחמת מצוה הכל יוצאין, אפילו 'חתן מחדרו וכלה מחופתה' (יואל ב', טז). אמר רבי יהודה במה דברים אמורים במלחמת מצוה אבל במלחמת חובה הכל יוצאין אפילו חתן מחדרו וכלה מחופתה". מדברי התנא הראשון משמע שמלחמת הרשות היא בניגוד למלחמת מצווה.
כפשוטם של דברים, שתי קטגוריות של מלחמה לפנינו, אלא ששני התנאים מגדירים אותן במילים אחרות. כל אמורא שכן ולימד במקומו, וניסח אותו רעיון במילותיו הוא. כל המונחים קרובים זה לזה: "רשות" היא מצווה קלה, ו"מצווה" ו"חובה" הן קטגוריות קרובות.
מלחמה לפי המשנה
בתוספתא: "רבי יהודה היה קורא למלחמת הרשות מלחמת מצוה, אבל מלחמת חובה הכל יוצא אפילו חתן מחדרו וכלה מחופתה" (סוטה פ"ז הכ"ד). אם כן, רק הבדלי מינוח בין התנאים, כפי שעולה מהטבלה. תנא קמא משתמש בצמד המונחים "רשות" לעומת "מצווה", ואילו רבי יהודה סבור שכל מלחמה היא מצווה, ואם זו מלחמת הגנה אזי זו מלחמת חובה. גם בירושלמי מובאת המימרה שבתוספתא, אבל בתוספת מחלוקת אמוראים האם אכן יש מחלוקת בין התנאים. לדעת רבי יוחנן הארץ-ישראלי הבדלי ניסוח ביניהם, "משמעות ביניהן", ולדעת רב חסדא הבבלי מחלוקת. התלמוד מדגים את ההגדרות השונות לשיטת רב חסדא: "מלחמת מצוה זו מלחמת דוד ומלחמת חובה זו מלחמת יהושע. רבי יהודה היה קורא מלחמת מצוה כגון אנן דאזלין עליהון. מלחמת חובה כגון דאתיין אינון עלינן" (כג ע"א – מצווה כגון אנו שהולכים עליהם [למלחמה], חובה כגון שהם באים עלינו). אם כן, מלחמת מצווה היא מלחמת כיבוש ומלחמת חובה היא מלחמת התגוננות. רבי יהודה אינו מתייחס לדוגמאות של מלחמות התנ"ך.
בתלמוד הבבלי (מד ע"ב) מובאים בשנית דברי האמוראים הללו. רבי יוחנן, לשיטתו, שמשמעות ביניהם; דברי רב חסדא שבירושלמי מיוחסים לרבא, אך בשינוי. לדעת רבא יש בסך הכול שלוש קטגוריות:
מלחמת יהושע – חובה, לדברי הכול אינם חוזרים
מלחמת דוד לרווחה – לדברי הכול רשות
מלחמה סתם לכיבוש שטחי נכרים – על כך חולקים רבי יהודה ורבנן.
נראה שהסבר הבבלי אינו פשט המשנה אלא רצון לארגן את כל המלחמות הנזכרות במערכת היררכית, תוך מציאת "נפקא מינה" הלכתית בין חכמים לרבי יהודה. בתלמוד הירושלמי המחלוקת מצומצמת ועוסקת רק בהגדרת המונחים. בתלמוד הבבלי היא הופכת למחלוקת לכל דבר. זו דרכו של התלמוד הבבלי למצוא מחלוקת בכל מקרה שמופיעים בו שני תנאים במשנה. דוגמה לכך היא המשנה הקודמת במשנת סוטה. הבבלי חיפש (ומצא) מחלוקת בין רבי יוסי ורבי יוסי הגלילי, אף שבאופן טבעי היה מקום לפרש שאין ביניהם מחלוקת כלל.
ההבדל בין הסבר הירושלמי, המועדף על ידינו כפשט ה"היסטורי", לבין הסבר הבבלי נעוץ עמוקות בהערכות שונות לטיב עריכת המשנה. להערכתנו נוצרו גרעיני ההלכה הקדומה בבתי המדרש הקדומים (חבורות הלימוד) שכל אחת הייתה עצמאית. ממילא השתמשו לאותן הלכות בניסוחים שונים ובהגדרות אחרות. בשלב הגיבוש והעריכה אוחדו המונחים, אך עדיין נותרו המונחים הקדומים. דוגמה לכך מצינו בראשית מסכת סוטה (פ"א מ"ב): סדרת תנאים הגדירו את הזמן הנדרש ל"כדי טומאה". אין ביניהם מחלוקת אלא הגדרות שונות, כל אחד מניסיונו ובסגנונו. כשערך רבי את המשנה הוא שימר בדרך כלל את הסגנון המקורי של המשנה הקדומה. כך גם במשנה הקודמת נקטה המשנה במינוח לא אחיד, ובתוספתא נערכו הדברים כראוי, במינוח אחיד.
לעומת זאת הבבלי תופס את המשנה כמסמך משפטי ערוך היטב. הבדלי סגנון או מינוח מסתירים, לדעתו, הבדלים בהשקפות עולם הלכתיות. משפט אינו מיותר ואינו נכפל אלא לצורך הלכתי מובהק. הבדל תפיסתי זה יוצר פרשנות שלעתים נשמעת כמאולצת, אך היא מחויבת המציאות אם מפרשים את המשנה כמסמך שנערך בקפדנות על ידי עורך אחד.
מכל מקום, לשיטת רבי יהודה יש הבדל בין "מצווה" ל"חובה". להערכתנו ההבדל הוא רק במידת העצמה של ההצדקה למלחמה. עם זאת, אין להסיק מכאן ש"חובה" היא חובה משפטית ו"מצווה" היא מצווה דתית בעלמא. בהקשר של משנת סוטה פירוש כזה אין לו בסיס; בשתי הקטגוריות החיילים צריכים להתגייס, וההבדל הוא בשחרור הזכאים בלבד. אנו מדגישים זאת משום שבמשנת כתובות הוצע, שוב על ידי הבבלי, הסבר כזה למונחים "מצווה", "רשות" ו"חובה". בפירושנו למשנת כתובות (פ"ד מ"ו) עסקנו במשנה שם וגם בשימושים במונחים אלו במקורות מקבילים, ומסקנתנו מבוססת על דיוננו שם.<sup class="footnote-marker">36</sup><i class="footnote">ראו פירושנו לסוטה פ"ח מ"ז. </i>
<b>על פי בית דין שלשבעים ואחד</b> – חכמים משאירים לבית הדין הגדול תפקיד מהותי באותה מלחמה 'פחות חיונית'. המלך מנהל אותה, אבל הסנהדרין מפקחת עליו, וכן שנינו פ"א במשנה ה' לעיל. המשנה חוזרת על אותו נושא של מלחמה, ונראה שהכפלה זו מלמדת על שימוש במקורות שונים.
כאמור זו תפישתם של חז"ל, שמבחינה היסטורית היא אוטופית. מבחינה מסוימת הקביעה שלבית הדין הגדול תפקיד באישור מלחמה עומדת בניגוד לסמכותו הרחבה של המלך כפי שמתוארת במשניות הפרק, ובעיקר בהמשך משנה זו, שבה תפקידו של בית הדין הגדול וסמכותו צנועים יותר. <b>ופורץ לעשות לו דרך ואין ממחין בידו</b> – המלך רשאי להפקיע מרכוש הפרט לטובת הכלל. זו קביעה מרחיקת לכת בעולם הקדום. סיפור כרם נבות מיזרעאל<sup class="footnote-marker">37</sup><i class="footnote">בתוס', כאן פ"ד ה"ו הוא מובא כדוגמה לדיני המלך ולהגבלות עליו. </i> מעיד שלמלך המקראי לא הייתה רשות להפקיע רכוש. גם השלטון הרומי נהג בזהירות בתחום זה. לשלטון (הקיסר) הייתה יכולת מעשית להפקיע קרקעות. אבל מבחינה משפטית הוא היה רשאי לעשות כן רק אם הייתה לכך עילה מוגדרת. מרידה, אישום פלילי וכיוצא באלו. כמובן בפועל לקיסר הייתה זכות להכריז על העילה ולהחליט עליה. ולא היה כוח שיגביל אותו למעשה. אבל מבחינה פורמאלית סמכותו להפקיע קרקעות מוגבלת. עם זאת בכל הקשור לבניית רשת כבישים נראה שלקיסר הייתה זכות הפקעה מוחלטת בהתאם למה שהשלטון הגדיר כצורכי הציבור.
וכן בספרי דברים קסא עמ' 212:
1. לפי שמצינו ששוה הדיוט למלך בדברי תורה. ישוה לו בדברים אחרים? תלמוד לומר 'לשמור את כל דברי התורה הזאת', לדברי תורה שוה לו, ואין שוה לו לדברים אחרים. 2. מיכן אמרו מלך פורץ לעשות לו דרך<sup class="footnote-marker">38</sup><i class="footnote">בבבלי פסחים, קי ע"א "שהמלך פורץ גדר לעשות לו דרך ואין מוחין בידו".</i> ואין ממחים בידו. להרחיב לו סטרטיאות ואין ממחים בידו. דרך המלך אין לו שיעור. וכל העם בוזזים ונותנים לפניו, והוא נוטל חלק בראש. דבר אחר ואת החקים האלה, אלה חקי מלכות.
אם כן המלך חייב במצוות ככל אדם. אך איננו כפוף לחוקים מסוימים. היום היינו מכנים את החוקים שלהם המלך איננו כפוף, 'חוקים אזרחיים'. המפתיע הוא שבעצם המדרש מכיר בהבחנה זו. המלך כפוף מצד אחד למערכת החוקים, ומצד שני הוא גם יוצר חוקים, ומעל חוקים מסוימים.
המשנה מכירה בחלוקה בין שני תחומים. תחום דתי שבו המלך חייב, ותחום 'אזרחי' שהמלך מעליו. הבחנה בין בני התחומים כמובן מטושטשת. זאת במיוחד בעולם הקדום היהודי (וגם הלא יהודי) שבו הגבול בין הדת לבין העולם האזרחי לא היה קיים. בניית המקדש למשל היא החלטה של המלך או של ההלכה (חכמים).<sup class="footnote-marker">39</sup><i class="footnote">בבבלי בבא בתרא ג ע"ב-ד ע"א בבא בן בוטא מייעץ להורדוס בנושא. כמובן המעשה אגדי אך אפילו חכמים אינם סבורים שהנושא צריך לבוא לבית דין. אך הם מקווים ומצפים שהמלך יתייעץ עם חכמים בנושא. </i> יציאה למלחמת רשות מצויה גם היא בתחום הביניים (להלן מ"ד). סלילת כביש היא נושא אזרחי, וסלילתו בשבת, מן הסתם נושא הלכתי. הגבול אפוא מטושטש.
<b>הפקעת קרקעות על ידי המלך, ועל ידי בית הדין</b> 
אין בידינו עדויות ישירות להפקעת קרקעות לצורכי בניית כבישים. אבל מהתבוננות בצירי הכבישים הרומיים עולה בבירור שכמעט תמיד נבחר התוואי הנוח ביותר. כולל תוואי בתוך שטחים חקלאיים. מכאן שבדרך זו או אחרת השלטון הרומי הפקיע שטחים לטובת בניית דרכים.
המלך המתואר כאן איננו השלטון הרומי. חכמים לא עסקו בהנחיית השלטון הרומי, וכמובן השלטון מצידו לא חיפש את הסכמתם. אלא כך מתארים לעצמם חכמים את הנוהל הרצוי.
בעידן המודרני-דמוקרטי הפקעת קרקעות היא פעולה חריגה, שכן זו מעוררת התנגדות טבעית. המשטר המודרני חשוף ללחץ הציבור, ובדרך-כלל הוא נזהר מלעורר התנגדות עממית. יתר על כן, על המשטר המודרני מוטלות מגבלות משפטיות, ואלו מצמצמות הפקעות קרקע, ומונעות, או אמורות למנוע, הפקעות שרירותיות. מעבר לכך יש להפקעה גם מחיר כלכלי בשל שינוי הייעוד, ואובדן השקעות העבר בקרקע. את המחיר תשלם בדרך-כלל המדינה, ולעתים התשלום מופרז.
המשטרים ההלניסטי והרומי היו טוטליטריים אך לא שרירותיים. הפקעת קרקע 'ללא סיבה' הייתה אסורה, אך לא הייתה קיימת מערכת איזונים ובקרה המשמשת בסיס למשטרים מודרניים. השלטון עשוי היה להפקיע אדמות באמתלות חוקיות, כגון האשמת פלוני במרידה, וקיסרים שונים הואשמו בכך, כמו אחאב מלך שומרון המקראית. יתר על כן, הקיסר היה יכול ללחוץ על אדם פרטי למכור את אדמתו במחיר מגוחך. דוגמה לכך היה יוסטינינוס, שאילץ את אחד מנכבדי קיסריה למכור לו כפר פרטי על הכרמל.<sup class="footnote-marker">40</sup><i class="footnote">פרוקופיוס, אנקדוטה 18-19, הוניגמן, פרופיריון.</i>
עם זאת, גם השלטונות הרומיים היו מוגבלים ביכולתם להפקיע קרקע כמדיניות ציבורית נרחבת. הפקעות מעוררות התנגדות ואי-שקט, ולאלה מחיר חברתי שכל שלטון מהסס לשלמו. יתרה מזו: איננו שומעים על מנגנון פיצוי לקרקע מופקעת, מעין המנגנון המקובל כיום. הווה אומר, שכל המחיר הכלכלי של ההפקעה הוטל על היחיד. בתנאי ימי קדם, של קשר נפשי עמוק בין אדם לאדמתו, ובהיעדר פיצוי כספי להפקעה, הייתה הפקעת קרקעות כזאת מתכון מובטח למהומות.
כידוע גם הרשויות האוטונומיות היהודיות בנו רשת דרכים.<sup class="footnote-marker">41</sup><i class="footnote">פירושנו לבבא בתרא פ"ו מ"ז; ספראי טיפול, דר, שומרון, עמ' 229-196; ספראי, הקהילה, עמ' 202-189. </i> גם רשת הדרכים מעידה על העדפת צורכי הדרך על פני זכויות הפרט. לקהילה היהודית היה כוח משפטי תיאורטי להפקיע אדמות. לפי ההלכה יש לבית-דין או לטובי העיר זכות להחרים ממון, והדבר נעוץ בעצם זכותם לניהול עסקי הציבור. ההלכה ביססה זאת על הפסוק: "וכל אשר לא יבוא לשלשת הימים... יחרם כל רכושו" (עזרא י', ח): "מנין שהבקר (הפקר) בית דין הבקר? כתיב 'וכל אשר לא יבא לשלשת הימים יחרם כל רכושו'..." (ירו', שקלים פ"א, מו ע"א ומקבילות רבות). אין בהלכה מגבלות על בית הדין, להוציא מגבלות הצדק הטבעי, וכמובן בית הדין הוא הוא המוסמך להחליט עליהם.
בקהילה היהודית של ימי התלמוד 'בית הדין' הוא למעשה מועצת העיר, טובי העיר.<sup class="footnote-marker">42</sup><i class="footnote">ספראי, הקהילה, עמ' 83-78.</i> לכאורה ניתן בכך מנדט חופשי למועצה המקומית להפקיע קרקעות. בפועל מסתבר שכוחה להפקיע קרקעות היה מצומצם. בקהילה קטנה, בעלת אופי מסורתי, אי אפשר היה להפעיל מדיניות אלימה מעין זו ללא הסכמה חברתית נרחבת. ככל הנראה להלן, למרות זאת ניצלו השלטונות הקהילתיים את זכות ההפקעה, וזו עדות לעצמתם הרבה. הראיה לכך היא מערכת הדרכים הכפריות.
מערכת הדרכים הכפריות ברחבי ארץ ישראל (כולל האזורים הפחות יהודיים) מעידה על יכולתן של הרשויות הפנימיות להפקיע קרקעות. עם זאת לעיתים אפשר לראות שהדרכים עוברות בציר מעט פחות נוח, זו עדות לקשיים המעשיים בהפקעת הקרקעות מידי תקיפים מקומיים. נושא זה מצריך בדיקה קפדנית, ולא באנו אלא לשקף את הרושם הכללי המבוסס על מאות דרכים שסקרנו, בשומרון וביהודה ומעטות בגליל.
<b>דרך המלך אין לה שיעור</b> – בניגוד לסוגי דרכים אחרות שיש להן רוחב מירבי (בבא בתרא פ"ו מ"ז ופירושנו לה). דרך המלך היא סוג (רמה) של דרך. המשפט במשנה מנותק מהקשרו, הוא מובן רק כחלק ממשנת בבא בתרא המונה את סוגי הדרכים והרוחב שלהן. משנתנו העבירה אפוא את המשפט ממשנת בבא בתרא לכאן. בעצם ההעברה נתנה משנתנו משמעות שונה למשפט. "אין לה שיעור" במשנת בבא בתרא הוא שרוחבה עשוי להיות יותר מ-16 אמה, ללא הגבלה. ואילו במשנתנו המשמעות היא שהמלך רשאי להפקיע למען בניית הדרך קרקע ללא הגבלה. כתבנו שמשנתנו תלויה במשנת בבא בתרא. ברם, אפשר גם לטעון ההיפך, שמשנת בבא בתרא השתמשה במשנתנו. כך או כך, אחת המשניות ביצעה העברה ספרותית, ואגב כך שינתה את משמעות המונח 'שיעור'.
<b>וכל העם בוזזין ונותנין לפניו</b> – בחלוקת שלל כל הלוחמים נוטלים חלק<b>. והוא נוטל חלק בראש</b> – ולמלך חלק ראשון בשלל. לא נאמר האם חלקו גדול יותר או משובח יותר. הבבלי (כ ע"א) יודע שהמלך מקבל חצי מהשלל.
<b>לא ירבה לו נשים</b> – זה ציטוט מחוקת המלך בספר דברים י"ז טז. <b>אלא שמונה עשרה</b> – זו דרשה של חז"ל. לא נאמר מניין ההגבלה על שמונה עשרה דווקא. לשלמה למשל היו אלף נשים ואין הגבלה על המספר. התלמודים (ירו', כ ע"ב; בבלי כא ע"ב) מציעים חשבון מפולפל. בשמ"ב ג' ג-ה נמנות שש נשים של דוד ונאמר גם בשמ"ב י"ב, ח שה' הבטיח להוסיף לדוד "כהנה וכהנה", כלומר פי שלושה משש הנשים.
אפשר שהדרשה מבוססת על פסוקים אחרים. בפסוקים שהזכרנו נזכרות שש נשים: אחינעם, אביגיל, מעכה, חגית, אביטל, עגלה. לאלו יש להוסיף את מיכל מירב ובת שבע הרי תשע. אלא שהמדרשים סבורים שמיכל ומירב חד הם (כדי לפתור את הבעיה כיצד נשא דוד שתי אחיות – בבלי סנהדרין יט ע"א ועוד).<sup class="footnote-marker">43</sup><i class="footnote">מתוס' סוטה פי"א ה"ב (בבלי, סנהדרין יט ע"ב ועוד) עולה שאלו שתי נשים נפרדות. בבלי כא ע"ב נאמר שמיכל היא עגלה, וזו דרך אחרת לחשב שמונה נשים לדוד. </i> אם כן היו לו שמונה נשים. בנוסף לכך היו לו "עֶשֶׂר נָשִׁים פִּלַגְשִׁים" שאותן השאיר לשמור על הבית (שמ"ב ט"ו, טז). סך הכול שמונה עשרה. אפשר גם שהמספר לקוח ממעשי רחבעם שהיו לו "נָשִׁים שְׁמוֹנֶה עֶשְׂרֵה נָשָׂא וּפִילַגְשִׁים שִׁשִּׁים" (דהי"ב י"א, כא).
<b>רבי יהודה אומר מרבה הוא לו ובלבד שלא יהו מסירות את לבו</b> – רבי יהודה מפרש את הפסוק "וְלֹא יַרְבֶּה לּוֹ נָשִׁים וְלֹא יָסוּר לְבָבוֹ". לדעת רבי יהודה האות וו אינה וו החיבור אלא וו הסיבה – אם ירבה נשים יסור לבבו, כשם שאירע לשלמה. וכן מסיק רבי יהודה שמותר למלך להרבות נשים, ובלבד שלא תסרנה את לבו (נשים צדיקות, או אולי מלך תקיף דעת). <b>רבי שמעון אומר אפילו אחת והיא מסירה את לבו הרי זה לא ישאינה</b> – רבי שמעון רואה ב"לא יסור לבבו" מצווה עצמאית. <b>אם כן למה נאמר</b> (דברים י"ז, יז)<b> לא ירבה לו נשים אפילו כאביגיל</b> – שהייתה צדקנית. ובתוספתא (פ"ד ה"ה) נאמר ההפך, שמותר לו להרבות נשים כאביגיל. אגב כך רואים אנו שתנאי המשנה, מגינים על דוד ואומרים שנהג כהלכה. יש בספרות חז"ל דברי ביקורת על גדולי האומה המקראיים, ביקורת שהיא מהלכת בדרכו של המקרא עצמו, שאיננו מסתיר את חטאי גיבוריו (כגון חטאי דוד). אבל קיימת גם המגמה להגן על גדולי האומה, וחכמים בפקחותם מצאו דרכים להוציא רעיון זה אל הפועל. לפרש את התנ"ך בדרך זו, והדברים ידועים.
<b>לא ירבה לו סוסים אלא כדי מרכבתו –</b> שנאמר "רַק לֹא יַרְבֶּה לּוֹ סוּסִים" (דברים י"ז טז) שנאמר <b>וכסף וזהב לא ירבה לו –</b> זה ציטוט מהמשך הפסוק.<b> אלא כדי שיתן אספנייא<sup class="footnote-marker">44</sup><i class="footnote">בעדי נוסח טובים (ל, פ) 'אפסוניא'.</i></b> – המילה יוונית אפסניה opsonia όψονία היא מונח לסוג מיוחד של מכס. הבבלי פירש שזה מס המוטל לצרכי אספקת הצבא.<sup class="footnote-marker">45</sup><i class="footnote">ראו בבלי סנהדרין יח ע"ב. לפי הבבלי אין המלך משתתף בעיבור שנה כי הוא דואג לאפסניה. כלומר הוא רוצה שבעת צאת צבאו לקרב בחודש אדר לערך כבר התבואה תהיה שלמה. ההסבר בעייתי שכאן היציאה לקרב נעשתה לפי לוח השנה הטבעי, ואספקת החיטה היא חלק מלוח שנה זה, ואיננה תלויה בחודש העברי. כנראה הבבלי הניח שהמלך איננו יכול להשתמש בתבואה חדשה עד פסח, ולכן מעוניין שפסח יצא מוקדם ככל האפשר כדי שצבאו היוצא לקרב יוכל להתפרנס ממנו. כך גם הכהן הגדול מעוניין לא לעבר את השנה כדי שיום כיפור יצא מוקדם, לפני החורף והוא יעבוד במקדש ברגלים יחפות, ויטבול במים הקרים, ולא יצטנן. נראה שאלו הסברים מתוחכמים להלכה שמלך וכהן גדול אינם משתתפים בעיבור השנה. אבל המונח אפסניה הוא המונח למס האספקה לצבא. </i> במקור הרומי שימש מונח זה למתנת מזון שסיפק השלטון. כך למשל הזוכים בפרסים על הצטיינות בתחרויות ספורט זכו באופסניה לכל חייהם.<sup class="footnote-marker">46</sup><i class="footnote">מכתבי פליניוס חלק י', 120-119.</i> גם משכורתו של החייל (המזון שסיפק לו הצבא) כונה אופסוניה.<sup class="footnote-marker">47</sup><i class="footnote">ראו ספרי דברים שכח, עמ' 378. ועוד.</i> כדברי המדרש: " 'אשר חלב זבחימו יאכלו', שהיינו נותנים להם אפסניות, ועושים להם דונאטיבי, ומעלים להם סלניא [קלניא]"<sup class="footnote-marker">48</sup><i class="footnote">כך בנוסח ילקוט שמעוני להאזינו, וכן ב-ד', ש', של ספרי דברים רמז תתקמו. כנראה הכוונה לסלריה, הוא בלטינית המשכורת של החיילים. ואכן בנוסח ה סלוריא.</i> (ספרי דברים שכח, עמ' 378). כלומר מלכי הגויים נותנים או דורשים מנתיניהם אפסניה, מתנות (דונטיבה היא מתנה בלטינית), ומשלמים משכורת לחיילים. אם כן לא ירבה לו סוסים כדי שלא יצטרך להוצאות מרובות לפרנסת הסוסים והצבא.
במדרש תנאים לפסוק בדברים (יז טו, עמ' 104): " 'לא ירבה לו' מרבה הוא לו כדי ליתן אפסוניא. ודוד עשה כן שנאמר (ע' דהי"א כב יג) 'והנה בעניי הכינתי לבית אלהי' ". ברור שבעל המדרש לא הבין את המשמעות של המשנה. הוא סבר שאופסניה הוא המזון שהמלך אוגר לטובת העם, והסוסים מרבים את הצידה. כך דוד הכין מספיק צידה לבניית המקדש, והסוסים נדרשים לשם הכנת האופסניה. המדרש מושפע כנראה ממסורות מחוץ לארץ ישראל וכנראה גם מחוץ לתקופה, ולכן הבין מה שהבין.<sup class="footnote-marker">49</sup><i class="footnote">כידוע מדרש תנאים נלקט ברובו ממדרש הגדול (להוציא כמה פרקים שלהם נשארו כתבי יד). למדרש הגדול חדרו דברי אגדה והלכה מאוחרים ממסורת בבל ואף מספרות הראשונים (למשל, משנה תורה לרמב"ם). </i>
המלך אמור לא להרבות לו כסף וזהב, אלא להסתפק שכך שיהא לו די מזון לכלכלת חצרו. פרשנות כזאת מרוקנת את ההלכה מטעמה. כמות המזון שבידי המלך תלויה בגובה המס שהוא גובה. וחצרו תגדל ותגדל עד שלא יוכל לגבות יותר מיסים. מניסיון רב שנים בסדרי שלטון, במקרה הטוב המשאבים מגבילים את הבזבוז. והמלך לא נמנע מלהטיל עול כלכלי על נתיניו, רק בגלל שאינו יודע כיצד להוציאו. אולי הכוונה שיסתפק במס מזון לצבאותיו, ולא יגבה יותר מיסים אחרים. ברור שהדרישה שמציבה המשנה תיאורטית אין בדברים הנחיה ברורה כמה מותר למלך לגבות. שמונה נשים הוא מספר גדול מאוד, אבל הוא שיעור הלכתי ברור. יתר השיעורים אינם ברורים והם מגמה כללית בלבד.
<b>וכותב לו ספר תורה לשמו</b> – גם זה פסוק מפורש בפרשת המלך (דברים י"ז, יח). התוספת של חכמים היא 'לשמו' כלומר ספר המיוחד לו.<b> יוצא למלחמה והוא עמו ניכנס והוא עמו ויושב בדין והוא אצלו מיסב והוא כנגדו שנאמר והיתה עמו וקרא בו כל ימי חייו</b> – (דברים י"ז, יט). ספר התורה תמיד מצוי אצל המלך ללמד על זיקתו למצוות התורה, ואולי גם את השאיפה שחוקי התורה ינחו אותו תמיד. אגב כך שומעים אנו שהמלך 'דן' ואפילו דן יחידי. בניגוד לאשר שנינו במשנה א.

Mishnah 5

<small>עפ”י כתב יד קופמן</small>
<b>אין רוכבין על סוסו</b> – מטעמי כבוד. ההלכה מזכירה את סיפור מרדכי והמן. סממני הכבוד עליהם ממליץ המן "יָבִיאוּ לְבוּשׁ מַלְכוּת אֲשֶׁר לָבַשׁ בּוֹ הַמֶּלֶךְ וְסוּס אֲשֶׁר רָכַב עָלָיו הַמֶּלֶךְ וַאֲשֶׁר נִתַּן כֶּתֶר מַלְכוּת בְּרֹאשׁוֹ" (אסתר ו', ח).<sup class="footnote-marker">50</sup><i class="footnote">סממנים דומים מוצעים על ידי יוסף ראו בראשית מ"א, מד. על הדמיון בין הסיפורים כבר עמדו חוקרים ואין בכך תרומה לדיוננו. </i> אפשר שהפסוק שימש כהשראה למשנה. לכך הצטרפו סמלי הכבוד שהוענקו ליוסף במצרים. <b>ואין יושבין על כסאו ואין משתמשין בשרביטו<sup class="footnote-marker">51</sup><i class="footnote">וכן תוס', כאן פ"ד ה"ב.</i></b> – כל אלו כסממני כבוד<b>. ואין רואין אותו ערום</b> – לפי ההמשך ערום איננו ממש ערום אלא ללא בגדי כבוד. <b>אלא כשהוא מיסתפר</b> – המסתפר איננו צריך להיות ערום, אבל איננו לובש בגדי ייצוג במעמד זה. ייתכן שיש לגרוס כגרסת הירושלמי להלן "ולא כשהוא מסתפר" כלומר כשהוא מסתפר איננו ערום, אך איננו לבוש בגדי ייצוג. <b>ולא בבית המרחץ</b> – בבית המרחץ התנהלו אנשים בעירום מלא. מן הראוי להעיר שסממני כבוד אלו משקפים את ערכי החברה היהודית. בחברה הרומית, ערום בבית המרחץ לא נחשב לפחיתות כבוד. אמנם הקיסר לא הלך לבית המרחץ ההמוני, אבל גם לא רחץ בפרטיות. סיפורים רומיים רבים מספרים כיצד ניהלו הקיסרים את ממלכתם מבית המרחץ כלומר שרחצו בנוכחות אנשים זרים.
זאת ועוד פסלי הקיסרים הציגו את הקיסר, לעתים קרובות, בעירום מלא תוך הדגשת האיברים המוצנעים. ואדרבה איברים אלו מודגשים כאות לגבריות וסמל כבוד לקיסר או למצביא.
אבל בחברה היהודית נהגו כללי ביגוד אחרים, ואותם מייצגת ומשקפת המשנה. חכמים דורשים קוד לבוש אחר מזה המקובל בחברה הרומית. <b>שנאמר שום תשים עליך מלך</b>  (דברים י"ז, טו)<b> שתהא אימתו עליך</b> – המשפט האחרון הוא דרשה, לפיה המלך צריך להיות מכובד ומאיים. הדרשה מנמקת את כל ההלכות ממשנה ב ואילך.
הירושלמי מציע דרשה אחרת "ואין רואין אותו ערום, ולא כשמסתפר, ולא בבית המרחץ על שם 'מלך ביופיו תחזינה עיניך' (ישעיהו ל"ג, יז – ירו', כ ע"ג<sup class="footnote-marker">52</sup><i class="footnote">לשימוש כזה בפסוק ראו עוד בבלי, תענית יז ע"א.</i>). בהמשך הסוגיה הכבוד למלך מועבר לנשיא ותלמיד חכם "ממונה" מבלי להגדיר בבירור מהו מינוי זה. וכן מוסבר הפסוק בספרי (במדבר קלו, עמ' 182) כמוסב על הצדיק. גם בסוגיה אחרת בירושלמי המלך הוא תלמיד חכם (ירו', יומא פ"ח ה"י, מד ע"ד) אך טבעי הוא שחכמים העבירו והעתיקו את סמלי הכבוד של האב והמלך לדמויות מבית המדרש. מעתק זה מאפיין את ספרות חכמים.
המלך המתואר במשנה איננו מלך מבית חשמונאי וגם לא הקיסר של ימיהם. הקיסר לא ענד כתר על ראשו. בפסלים ובציורים עתיקים (בעיקר פסיפסים, אך גם בתמונות חרוטות) הוא מופיע רכוב על סוס, בידיו נשק ולראשו לכל היותר זר זהב סמל הניצחון (איור 7). גם המלכה איננה עונדת כתר. בין תכשיטי המלכה, מצוי תכשיט הכתר שמכונה בספרות חז"ל 'עיר של זהב' (משנה שבת פ"ו מ"א ופירושנו לה). אך אין זה תכשיט גבר אלא תכשיט אישה וראוי לכל אישה עשירה, שיד בעלה משגת לקנות לה תכשיט זה.
בשונה מהקיסר הרומי בתקופה הביזאנטית מופיע המלך או המלכה ולראשם כתר של זהב (איור 8). גם המלכים ההלניסטים מופיעים עם כתר לראשם. היה זה אפוא נוהג מזרחי שהחל כבר בתקופת המקרא, המשיך להתקיים בתקופה ההלניסטית במזרח בלבד. המסורת המערבית שללה אותו. במאה הרביעית פוצלה האימפריה הרומית לרומא המערבית וביזנטיום המזרחית, ואז חזר לתחייה סמל הכתר. עם זאת המילה 'כתר' כסמל מלכות נותרה גם בלטינית. אותות ההצטיינות של הצבא הרומי כונו 'כתר' Corona בלטינית. אך היה זה זר, מעין ה'כלילא', שהוא שמו של המס המיוחד שהטיל הקיסר עם עלייתו לשלטון נקרא בלטינית הונורריום או קונורריום שמשמעו כתר. אך בארמית כונה 'כלילא' שמשמעו זר.<sup class="footnote-marker">53</sup><i class="footnote">בבלי בבא בתרא ח ע"א; קמג ע"א ועוד. וכן מסופר על שניים שחלמו. האחד חלם שלראשו כליל של ענפי זית והשני כליל דומה. החלום הראשון פוענח כסמל לגדולה, והשני כסמל למלקות והתלמוד שם מסביר את ההבדל בין שני הכלילים הללו (ירו', מעשר שני פ"ד ה"ו, נה ע"ב). ואכן אין זה מקרה שישו האסיר 'קושט' בזר דומה כאות לביזיון ולעונש. </i>
הבחירה הרומית בזר במקום כתר איננה רק סגנונית. האתוס הרומי היה אתוס של פשטות. כך למשל עשירי רומא בימיה הראשונים התהדרו בלבוש פשוט וטבעת ברזל בלבד. הכנסת תכשיטי פאר וטבעת זהב הפכה לנוהג מקובל, אבל האוטופיה הייתה של חזרה לפשטות של ימי קדם. העושר היה רצוי בחיי המעשה, אך באוטופיה החברתית נחשב כבלתי ראוי להפגנה חיצונית.
הקיסר הרומי גם לא השתמש בשרביט, ולא ישב על כיסא מיוחד. אבל הקיסר הביזאנטי אכן ישב על כיסא מפואר ביותר. האגדה הידועה על כסאו של שלמה היא אפוא נוהג מזרחי ביזאנטיני. המשנה איננה משקפת אפוא מלך של ימיהם, שכן המשנה במאה השנייה לא יכולה הייתה לדעת שלעתיד תחזור מלכות רומא ותעטה לבוש מזרחי ישן. אלא היא משקפת או היסטוריה של המזרח כ-300 שנה לפני ימי המשנה. או את המלך המקראי כפי שהתפרש על ידי קוראי התנ"ך.
ה'מלך' במשנתנו הוא דמות דמיונית. יש בו עירוב של המלך המקראי, עם המלך ההלניסטי שהיה מוסד חשוב כמאתיים שנה לפני המשנה. דמותו המעשית של הקיסר הרומי כמעט איננה משתקפת. המלך במשנה איננו המלך האוטופי שלעתיד לבוא, יש בו קצת מהמלך המקראי וקצת מזיכרונות המלך החשמונאי. אין במשנה לא דיון בשיטת השלטון הרצויה, לא עיסוק בשאלה בה מתלבטת המסורת היהודית האם המלך הוא תקווה או אסון (מצווה או חטא). אין גם ביטוי לכך שפעם המלך היה הכוהן הגדול, אלא במשנה הם שני דמויות נפרדות. התוספתא מקשרת בין השניים: "אין מעמידין מלך אלא אם כן היה נשאוי לכהונה" (תוס', פ"ד ה"י). אך בדרך כלל אלו מוסדות נפרדים, ואפילו מתחרים.<sup class="footnote-marker">54</sup><i class="footnote">אבות פ"ד מי"ג ופירושנו לה. כהן, כתרים. </i> יוחנן כהן גדול נחשב למלך, כהן ונביא, אך הוא דמות מופת מיוחדת ואף הוא סרח באחרית ימיו כשהפך לצדוקי.
לא עסקנו ביחסם הכללי של חז"ל למלכות, שכן משנתנו מוסיפה רק מעט לנושא.

Chapter 3



Mishnah 1

<small>עפ”י כתב יד קופמן</small>
<b>דיני ממונות בשלשה</b> – זו הכותרת של משנה א. לכותרת זו שני המשכים, האחד עוסק בשאלה מהם דיני ממונות, וממנה מסתעף ההמשך של פרק א. כלומר מה אינם דיני ממונות אלא דיני נפשות, הנידונים בעשרים ושלושה או בשבעים ואחד. ההמשך השני הוא מיהם השלושה הללו. וזה ההמשך של פרקנו זו שאלה מציאותית ריאלית. כיצד מורכב בית הדין הפועל במציאות. הן בתחום ההלכתי'פולחני' (פדיון, גט וכיוצא באלו) והן בדיני ממונות,<sup class="footnote-marker">1</sup><i class="footnote">לשאלת מינוי חברי סנהדרין שאינם חכמים ראו לעיל הדיון בסמיכה (פ"א מ"ג).</i> נזיקין ושאר סכסוכים. לעומת זאת השאלה כיצד וממה מורכב בית הדין של עשרים ושלושה איננה נשאלת. שכן בתי דין אלו לא פעלו במישור המעשי והיום יומי, כפי שטענו במבוא. לחכמים ברור היה, מן הסתם, שבבית הדין הגדול והבינוני ישבו רק חכמים ובראשותו היה הנשיא או 'אב בית הדין'. אבל כאמור אלו היו עקרונות מופשטים, ולא מוסדות פעילים. מכיוון שהיו עקרונות מופשטים, יכולים היו חכמים להניח שרק חכמים יושבים בבתי דין אלו.
<b>זה בורר לו אחד וזה בורר לו אחד ושניהם בוררים להם עוד אחד דברי רבי מאיר</b> – בית הדין הרגיל של דיני ממונות נקבע על ידי שני הצדדים למקרה הנדון. כל צד בוחר לו דיין אחד מטעמו. ושני הצדדים בוחרים יחדיו איש שלישי, מן הסתם מנשואי הפנים שבעדה. <b>וחכמים אומרים שני דיינין בוררין להן עוד אחד</b> – שני הדיינים בוחרים את הנציג השלישי. אין במשנה כל רמז לכך שהבוררים או הנבחרים אמורים להיות חכמים או ידענים. <b>זה פוסל דיינו שלזה וזה פוסל דיינו שלזה דברי רבי מאיר</b> – לכל צד אפשרות לפסול את המועמד של הצד השני, ללא סיבה או נימוק. מכיוון שמדובר בבוררים הרי שלא ייתכן שהבורר יהיה משוחד או מוטה. המנגנון מבטיח שלכל צד יהיה מסייע ותומך, אך גם נציגו של כל צד צריך להיות איש המקובל על הצד השני, כלומר מנכבדי העדה. להלן נשכלל הסבר זה.
<b>וחכמים אומרים אמתיי בזמן שהוא מביא עליהם ראיה שהן קרובים או פסולין</b> – הפסילה צריכה להיות מנומקת בנימוק הלכתי. קרוב הפסול לעדות, או שהנבחר 'פסול'. הגדרתו של המונח פסול בהקשר זה בעייתית. מבחינה הלכתית 'פסול' הוא פגם בייחוס, ממזר או אולי גם אישה. באופן טבעי מספר האנשים הפסולים בקהילה קטן מאוד. אבל בהחלט ייתכן שהמונח 'פסול' רחב יותר. במבוא למסכת קידושין פרסנו את שאלת היוחסים בעיני החברה היהודית הקדומה. בחברה היו 'פסולים' רבים. כל מיני אנשים ונשים שהיה פגם כלשהו בייחוסם. מי שהקפיד (במיוחד הכהנים) נשמרו מנישואים עם אנשים אלו. ברשימותיהם הכתובות או הבלתי כתובות נכללו בני גרים, בנים ללא נישואים כשרים, ופגמים אחרים – כולל רכילות בלתי בדוקה.
משנת קידושין מדגימה את המצב. שם מדובר על בדיקת פסולים, אבל מי שנמנה על חברי הסנהדרין, או פרנסי ציבור, או שהיה עד החתום בשטרות ישנים הרי זו הוכחה לכשרותו (שאיננו 'פסול' לנישואים עם כהונה). חכמים מצידם צמצמו את מספר הפסולים למקרים ברורים וקיצוניים (ממזר). גם בתוך שכבת החכמים היו דעות שונות על היקף ה'ממזרות' (יבמות פ"ד מי"ג). אך עדיין עבור חכמים כל מי שאיננו ממזר איננו פסול. ואילו בחברה ה'פסול' כלל תופעות נוספות. באופן טבעי 'פסולים' כאן הודרו מתפקידי ציבור. כפי שנראה להלן לגבי עדים.
אין כל ביטחון שה'פסולים' כאן הם במובן ההלכתי, במשנה הבאה ניתן הסבר שונה למונח 'פסול'. פסול הוא פסול בהתנהגות מחשש גזילה. קשה להוכיח כי אכן זו כוונתה היחידה של משנתנו. בהחלט ייתכן שהמשנה דיברה בפסול בשל ייחוס, שאיננו מתאים לתפקיד ייצוגי. אבל המשנה הבאה מדברת בפסולים אחרים. אולי דווקא כדי לשלול את האפשרות שאדם נפסל לשבת בבית דין או לחתום על שטר בגלל פסול משפחתי.
<b>אבל אם היו כשירין</b> – שאינם פסולים. אלו המשך דברי חכמים שמי שאיננו פסול אין הצד השני רשאי לפסול נציג של הצד השני, אלא בטענת פסול. 'פסול' כללי או פסול במקרה זה בגלל קירבת משפחה. רשימת פסולים בגלל קרבת המשפחה תופיע להלן מ"ד.<b> או מומחין מפי בית דין אינו יכול לפ</b>[<b>ו</b>]<b>סלן</b> – מומחין הם מי שמונו ונקבעו כדיינים על ידי בתי הדין. המשנה משאירה כעמומה את ההגדרה מיהם אותם מומחים. ההגדרה עמומה לנו, כנראה משום שלהם הייתה ברורה.
מבחינה משפטית המשפט האחרון תמוה. לכאורה כל מי שאין נגדו טענת פסול, הוא כשר. גם אם איננו 'מומחה לבית דין'. אם כן ברור שמומחה סתם בוודאי כשר, לפחות כמו כל אדם רגיל. קשה לפרש שהמומחה כשר לדון גם אם הוא קרוב. ועוד יותר קשה להניח שמי שהוא 'פסול' ייחוס, או פסול בשל התנהגותו, יהיה המומחה לבית דין. להערכתנו זה הפער בין המציאות לניסוח המשפטי. מבחינה משפטית הכל כשרין חוץ ממי שהוא פסול ייחוס או פסול קירבה. אבל בפועל יש בקהילה רשימת 'מומחים' בעלי נסיון עבר, ועליהם אין ערעור. רשימת המומחים היא המועצה ואולי אנשים נוספים, ומהם נבררו הדיינים.
התלמודים מתחבטים בהסבר המשנה. הם מניחים כמובן שסתם בית דין הוא בית דין של חכמים. סמכותו באה משמים או מהליך הסמיכה, ואין זה הגיוני שדין המשנה יחול עליהם. אחד ההסברים הוא שמדובר בדיינים שבסוריה (ירו', כא ע"א, בבלי כג ע"א) כלומר בבית דין שאינו של חכמים. אלא שנשאלת השאלה למה תגדיר המשנה את עיקר דיני ממונות, במקרה מיוחד שאיננו תדיר בארץ.
עסקנו בכך במבוא למסכת נזיקין. ראינו שהתירוץ מנוסח בהתאם לשאיפות (האוטופיות) של חכמים. הם היו רוצים שכך יהיה המצב בסוריה, ואילו בארץ המובטחת בתי הדין יהיו של חכמים. אבל במציאות כך הם בתי הדין של ארץ ישראל. בית דין יונקים את סמכותם מהקהילה והרכבם הוא על דעת שני הצדדים. לעומת זאת בתי הדין של חכמים קבועים, אך עצם ההליכה דווקא אליהם היא רק על דעת שני הצדדים בהסכמה הדדית. לבתי דין. במערכת הדין הקהילתית כל אחד מהצדדים יכול היה לבחור אחד מהדיינים הממונים כנציגו, ושניהם בחרו להם דיין שלישי, גם הוא מאותה רשימה. אם היה הנבחר דיין כזה אי אפשר היה לטעון נגדו טענת פסול שכן הוא 'מומחה לרבים'. אנו נוכיח הסבר זה בסיפא של המשנה, והצגנו אותו במפורט במבוא למסכת נזיקין.
עוד נוסף שמרגע הקמת בית הדין ההליך פורמאלי. אך הקמת בית הדין נעשית בהליך לא פורמאלי. אם אחד הצדדים טוען שנציג הצד השני (הבורר שהצד השני בחר) הוא פסול. האם הוא נדרש להביא הוכחות? האם הפסילה נעשית בהליך פורמלי, אם אכן התהליך פורמאלי, מיהו בית הדין שיבדוק את טענת 'פסול'? נניח שפלוני בחר במועמד והשני טוען שהוא פסול. מי יבדוק זאת? האם יוקם בית דין מקדים לבירור הפסול? אם כן אין לדבר סוף. אלא שהמציאות החברתית חזקה מכל. שני הצדדים צריכים לצאת ידי חובת החברה. אי אפשר לעורר טענת פסול ייחוס נגד מי שייחוסו ידוע. הצד השני איננו יכול להעלות כל טענה שהיא מדעתו, אלא היא צריכה לעמוד במבחן ההיגיון של הציבור. ודאי שמי שאשם יחתור לכך שהדיון לא יתקיים כלל. אך הלחץ החברתי חזק מכל, ומכתיב אורח התנהלות סביר. לפנינו אפוא שילוב של מערכת משפטית עם כללים בלתי משפטיים, כמקובל בחברות וולונטריות שבהן ההסכמה החברתית חזקה וכללי המסורת מכתיבים את ההתנהגות.
הניסוח בתוספתא פשוט וקצר הרבה יותר, ובאותה רוח: "זה פוסל דיינו של זה וזה פוסל דיינו של זה דברי ר' מאיר. וחכמים אומר לא כל הימנו לפסול את הדיין המומחה לרבים" (תוס', פ"ה ה"א). סתם דיין הוא מומחה לרבים וזו המציאות. המשנה למעשה פירקה את המשפט והבחינה בין דיין רגיל לדיין המומחה לרבים. אבל גם לפי המשנה דינם זהה, והצבענו על כך שבעצם הניסוח המפורט של המשנה מעורר שאלות של סתירה פנימית. התוספתא איננה מנסה לפתור את הסתירה, אלא לדעתנו היא הניסוח המקורי. והמשנה פירטה פירוט יתר.
<b>זה פוסל עדיו שלזה וזה פוסל עדיו שלזה</b> [דברי] <b>רבי מאיר</b> – כמו ברישא רבי מאיר מעניק לבעלי הדין זכות לפסול את נציגיו של הצד השני.<b> אומר</b> – מילה זו יסודה בטעות וחסרה גם בעידי נוסח אחרים. ניכר שלפני המעתיק עמד הנוסח: "זה פוסל עדיו של זה. רבי מאיר אומר אמתי בזמן..." כלומר שהמשפט הקודם סתמי. מעתיק מאוחר הוסיף את המילה דברי, וכך נוצר נוסח הכלאים שלפנינו. לכאורה קשה היאך יכול האחד לפסול את העד של השני, אם כך לעולם לא יהיה משפט. אם פלוני מואשם בגניבה, ושני עדים ראו אותו, כיצד יכול הנאשם לפסלם, ללא הוכחה? כבר התלמודים ופרשניהם מתחבטים בשאלה כיצד יכול אדם לפסול את עדיו של השני, הרי אין אלו הליכי משפט סבירים.
לדעתנו הכוונה לעדים החותמים על שטר, שהקפידו על מעמדם וכשרותם. רבי מאיר מעניק לכל צד זכות לתבוע מהצד השני להביא לחתימה עד ראוי, וחכמים דורשים כשרות בלבד. כך גם נבין את כתובת בית הכנסת בסוסיא שבה נקרא התורם "ישוע שהדה".<sup class="footnote-marker">2</sup><i class="footnote">נוה, על פסיפס, עמ' 118. </i> בחורבת ג'למה נתגלתה חותמת על כד: "חנניה שהד".<sup class="footnote-marker">3</sup><i class="footnote">שם, עמ' 119. לדיון ראו ספראי, הקהילה היהודית, עמ' 97-89. </i> להיות "שהד" היה, אפוא, תפקיד חברתי המעיד על כישוריו ומעמדו של אדם, ולפי המשנה גם על ייחוסו.<sup class="footnote-marker">4</sup><i class="footnote">בשטרות מדבר יהודה חתומים העדים "פלוני בן פלוני שהד", אבל אין זה ברור אם זה תפקיד מוגדר (מעין מקצוע) או רק תפקידו של החותם בשטר זה.</i>
וכן שנינו במשנת קידושין פ"ד מ"ה (לפי כי"ק) המגדירה מי הוא שאיננו פסול: "רבי יוסה אומר אף מי שהיה חתום עד<sup class="footnote-marker">5</sup><i class="footnote">בעל תיו"ט מעיר שאין לגרוס "עד", ושרש"י פירש שבארכי של ציפורי היו רשימות יוחסין. מתוך כך מסיק תויו"ט שרש"י לא גרס "עד", והוא תומך גרסה זו בהסבר הנ"ל. מבחינה לשונית המינוח "חתום" בערכי מלמד על חתימתו של אדם על שטר כעד, ולעדים כאלה בחרו במיוחסים בלבד. בארכיון מצוי אוסף השטרות הפרטיים. בעל תויו"ט כתב מה שכתב גם משום שממזר כשר לעדות. ואמנם כך הוא, אבל בארכי הישנה של ציפורי הקפידו על עדים מיוחסים, אף על פי שעדות של סתם אדם כשרה (מן הפן ההלכתי). לגופו של עניין, ייתכן שבארכי היו מאוחסנות גם רשימות ייחוסין, אך אין לכך עדות ברורה לא ממקורותינו ובוודאי שלא בנוהג הרומי. עם זאת, היו בארכיון סיפורים מן העבר והוזכרו בהם אישים מפורסמים. כן היו בהם רשימות של אזרחים מלפני דורות רבים, אזרחים החתומים על החלטות וחומרים דומים. </i> בארכי יישנה של ציפורין" – "ערכי" הם הערכאות או ארכאות, בתי המשפט והארכיון של העיר, שם נשמרו השטרות. בדברי רבי יוסי נשמעת נוסטלגיה: מי שפעם היה עד וחתום על השטרות, ודאי שהוא מיוחס וכשר. אין מדובר במי שהיה עד במקרה למעשה כזה או אחר, אלא במי שנבחר לחתום על שטר, כמעין נוטריון. לחתימה על שטר נבחרו בחירי העדה, וכפי שנראה להלן גם חברים מהנהגת המועצה של העיירה.<sup class="footnote-marker">6</sup><i class="footnote">המשנה בקידושין משקפת חברה מעמדית שבה הקידום החברתי מותנה בייחוסו ובמוצאו המשפחתי של המועמד. לפי ההלכה התנאית כל גבר יהודי ראוי למינוי ציבורי (ראו ש' ספראי, הקהילה) וההסתייגות היחידה היא מגר, כפי שראינו בפירושנו לקידושין פ"ד מ"א (להוציא מלך וחברות בסנהדרין). אך הנוהג החברתי המתואר במשנה, לפחות הנוהג הקדום, היה מעמדי יותר. מילוי תפקיד ציבורי הוא עדות לייחוס. דומה שייחוס איננו רק מצב של היעדר פסול הלכתי (שאין במשפחת כוהנים חלל, או שאין בה שבויה), אלא ייחוס במובן רחב יותר, של מי שיכול לקשר את משפחתו למנהיגי האומה, כשם שמציג יוספוס את ייחוסו שלו (חיי יוסף פ"א) או את ייחוסו של רבן גמליאל.</i>
הנוהג החברתי וההלכה משתמשים באותם מונחים, ומה שפסול הלכתית ודאי גם מהווה פגם חברתי. אך סיבות הפגם החברתי רחבות ומקיפות יותר. אין בידינו די נתונים לבחון את ההשפעה של נוהגי החברה על ניסוחיהם של חכמים, אך ברור שבין השניים מתקיים דיאלוג, ואין זו התאמה אוטומטית. במבוא לקידושין עסקנו בכך בהרחבה.
הבבלי דן בשאלה של מינוי גר כפרנס לציבור, ורב יוסף דורש: "שום תשים עליך מלך... מקרב אחיך – כל משימות שאתה משים לא יהיה אלא מקרב אחיך. אמר ליה רב אדא בר אהבה: ואפילו אמו מישראל? אמר ליה: אמו מישראל – מקרב אחיך קרינא ביה" (קידושין עו ע"ב). המסקנה היא שאם אמו מישראל הוא כיהודי, אבל עדיין השאלה נשאלת, ורב אדא, המתחרה בעצמו על התפקיד, רוצה לדחות את הגר בטענה שאביו נכרי.</i> ואכן בתוספתא "אמר רבן שמעון בן גמליאל בראשונה לא היו חותמין על כתובת נשים אלא או כהנים או לוים או ישראל המשיאין לכהונה" (פ"ז ה"א). אם כן עד-נוטריון הוא כבוד חברתי והוא ניתן רק לבעלי ייחוס משפחתי ללא רבב. מדברי רבי יוסי ברור שכיום חתימה על שטר אינה מהווה ראיה לייחוס, אבל פעם הקפידו על הדבר (איור 9).
כאמור המשנה להלן (מ"ג) שוללת את הפירוש המעמדי למונח פסול, ונדון בכך בפירושנולהלן.
כך גם מסופר על מנהגם של נקיי הדעת של ירושלים בעבר. הנוהג לחפש אחר עדים מיוחסים לכתובה מתואר: "בראשונה לא היו חותמין על כתובת נשים אלא או כהנים או לוים או ישראל המשיאין לכהונה" (תוס', סנהדרין פ"ז ה"א, עמ' 425); בראשונה, ועכשיו כבר אין צורך בכך (או כך היו עושים אנשי ירושלים, אבל היום בקהילות ישראל אין הדבר נהוג). כל אלו עדויות לימים עברו ו"כיום" די בעדים רגילים, והחברה פחות מעמדית. וכן מספר הבבלי:<b> "</b>תניא נמי הכי, כך היו נקיי הדעת שבירושלים עושין, לא היו חותמין על השטר אלא אם כן יודעין מי חותם עמהן, ולא היו יושבין בדין אלא אם כן יודעין מי יושב עמהן, ולא היו נכנסין בסעודה אלא אם כן יודעין מי מיסב עמהן" (בבלי, סנהדרין כג ע"א). נקיי הדעת ראו בחתימה על שטר מעין הופעה בבית דין, שכן החילו על החתימה את כללי ההשתתפות בדיון, והקפידו לא לחתום עם מי שאינו ראוי.<sup class="footnote-marker">7</sup><i class="footnote">נקיי הדעת היו מושא להערצה ולביקורת כאחת, ראו אופנהיימר, חבורות, להלן פ"ד סוף מ"ח. </i> כן משמע מהתוספתא: "אמר רבן שמעון בן גמליאל בראשונה לא היו חותמין על כתובת נשים אלא או כהנים או לוים או ישראל המשיאין לכהונה" (תוס', כאן פ"ז ה"א, עמ' 425). אם כן, העדות נמסרה לידי מיוחסים בלבד, העד המכובד שרק הוא נבחר לחתום על שטר. בנקיי הדעת נעסוק להלן בסוף משנה ח.
<b>וחכמים אומרים אמתי בזמן שהוא מביא עליהם ראייה שהן קרובין</b> [<b>או</b>] <b>פסולין</b> – פסול של ייחוס. לפי ההלכה גם מי ש'פסול' פסול ייחוס כשר לעדות. ואין לפרש שפסול מפני קירבה שהרי כבר נאמר "קרובין". אין זאת אלא שמדובר בתפקיד החתימה על השטר, ולכך נדרשים אנשים מנכבדי העדה. <b>אבל אם היו כשרין אינו יכול לפוסלן</b> – גם כאן כמו ברישא מבחינה משפטית המשפט מיותר. אם הם כשרים אינו רשאי לפוסלן, קל וחומר מומחים ומכובדים. אלא שבא הכתוב ללמד על הנוהג המקובל להחתים על השטרות מנכבדי הקהל.
הסברנו את המשנה בפשטות, בבית דין המתנהל ברמה ממסדית למחצה. כך שהוא גם בית דין בעל כוח אכיפה וגם מסגרת של בוררים. לדעתנו זה היה מבנה בית הדין הרגיל בעיירות.<sup class="footnote-marker">8</sup><i class="footnote">ראו ספראי, גבוה מעל גבוה, ספראי, הקהילה, עמ' 97-76. </i> התלמודים ובעיקר התלמוד הבבלי התקשו מאוד בפירוש המשנה מתוך שרצו להעמיד את המשנה כך שתשקף את הדרך שבה רצו שמערכת המשפט תתנהל. חכמים סברו כמובן שהם ראויים לדון, ולמעשה להם המונופול על תחום המשפט, שהרי רק הם יודעים את ההלכה, ורק הם יודעים ובקיאים בסדרי בית דין.
ברם, למעשה בית הדין של חכמים פעל רק באותו מרחב צר של הסכמה הדדית בין שני הצדדים. שהרי לא היה לו כוח פורמאלי של כפייה. יפה הראה אלבק<sup class="footnote-marker">9</sup><i class="footnote">אלבק, בתי הדין. </i> שלבתי הדין של חכמים לא היה מעמד, לא סמכות ולא מערכת משפטית תומכת של כפייה. בעצם הגישה של חז"ל למערכת המשפט מציעה מערכת אנרכיסטית. כל אחד פונה למי שלבו חפץ, והחכם פועל ללא טריטוריה מחייבת, ומי שאיננו רוצה איננו פונה אליו.
בעיני משפטן בן ימינו נראית מערכת כזאת כבלתי אפשרית אבל כזו הייתה המערכת היהודית בימי הביניים. אף כיום במדינת ישראל קבוצות שונות בחברה היהודית ובחברה הערבית מפעילות מערכת דומה. המערכת מבוססת על כריזמה וסמכות חברתית בלתי פורמאלית, על תחושת מיעוט נרדף החייב להגן על ייחודו ומוסדותיו, והצלחתה של האכיפה תלויה לכאורה על קורי עכביש דקים של המערכת החברתית. אך קורים אלו העוטפים את המשתתפים מחייבים ציות ומשמעת.
במקביל לבתי הדין של חכמים פעלה גם מערכת של האוטונומיה הכפרית היהודית. מערכת זו הפעילה מוסדות ציבור ונהנתה מגיבוי ממשלתי מסוים. בוודאי היה לה גם בית דין. בית דין זה נהנה מסמכות פורמאלית, אך ללא כריזמה או הערצה. משתתפיו ובמיוחד הדיינים היו יהודים שפסקו לפי החוק המסורתי, שאיננו יודעים מה טיבו המדויק. ההלכה שבמסכתות סדר נזיקין היא חלק מאותה מערכת חוק, אבל לא הייתה המרכיב היחידי בה. על הלכות כאלה שנהגו בניגוד למשנה, או שלא בהתאם למשנה, אנו עומדים בפירושנו למשניות השונות.<sup class="footnote-marker">10</sup><i class="footnote">ראו המבוא למסכת נזיקין (בבא קמא). </i>

Mishnah 2

<small>עפ”י כתב יד קופמן</small>
<b>אמר לו נאמן עלי אבא נאמן עלי אביך</b> – שניהם פסולים לעדות. אבל אחד הצדדים מציע ששני האבות יהיו כשרים לעדות הדדית, ואפשר שאלו משפטים נפרדים. שכן אם צד אחד אמר נאמן עלי אבא (שלי) אין לדברים כל תוקף. רק 'נאמן עלי אביך' הוא משמעותי. <b>נאמנים עלי שלשה רועה בקר</b> – משמע שאלו פסולים לעדות משום שהם פשוטי עם. שוב גם כאן כמו במשנה הקודמת. רועה בקר הוא סתם אדם ובעצם כשר לעדות. אך לחתימת שטרות לא הביאו אנשים פשוטים, ורועי בקר היו פסולים לכך. המשנה מדגישה 'רועי בקר' משום שרועי צאן נדרשים להיות פקחים וזריזים, ורועי בקר נחשבו לרפי שכל והדרישות מהן מועטות. תודעה זו בלטה בכפר הערבי המסורתי, אותו הכרנו לפני שנים מעדות אישית.עד כאן אין במשנה מחלוקת.<b> רבי מאיר אומר יכול הוא לחזור בו</b> – משום שזו הסכמה הדדית ניתן להפרה באופן הדדי.<b> וחכמים אומרים אינו יכול לחזור בו</b> – זו התחייבות שאיננה חוזרת. המשנה איננה מתחבטת בשאלה מתי אירעה החזרה, לפני העדות או אחריה. שכן מדובר כפי שאמרנו בחתימה על שטר. ועד שהשטר נחתם עדיין ניתן לחזור מההסכם.
<b>היה חייב לחבירו שבועה אמר לו דור לי בחיי ראשך</b> – אחד הצדדים מוותר על זכותו לשבועה חמורה, ומסתפק בנדר. במבוא למסכת שבועות ולמסכת נדרים נראה שמבחינה הלכתית אין הבדל בין השניים, אבל הנדר נחשב, בעיני העם, לפחות מאיים ופחות 'מסוכן'. <b>רבי מאיר אומר יכול הוא לחזור בו וחכמים אומרים אינו יכול לחזור בו</b> – זו אותה מחלוקת כמו ברישא. המחלוקת חוזרת בתוספתא (פ"ה ה"א) בתוספת קטנה: "עד שיקבל שבועת הדיין". לאחר השבועה אי אפשר כבר להתחרט, שכן השבועה היא מעשה לכל דבר. מהתוספתא משמע ש'חכמים של המשנה' הוא רבי יהודה. ונוסף מעשה: "וכן היה ר' יהודה אומר מי שנתחייב לחבירו שבועה בבית דין, ואמר לו דור לי בחיי ראשך, וקיבל עליו, אין יכול לחזור בו. ומעשה באחד שנתחייב לחבירו שבועה בבית דין, ונדר לו בחיי הקייץ וקיבל עליו" (תוס', פ"ה ה"א). המעשה הוא עצם ההצעה להסתפק בנדר במקום שבועה, אך איננו מוכיח דבר בעניין החזרה.

Mishnah 3

<small>עפ”י כתב יד קופמן</small>
<b>ואילו הן הפסולין</b> – משנתנו מופיעה גם במסכת ראש השנה. שם נמנים הפסולים להעיד על קידוש החודש. מכיוון שבמשנה הקודמת בראש השנה נאמר שאב ובנו הם פסולי עדות, הביא העורך את כל רשימת הפסולים לעדות. הרשימה מופיעה גם במשנת שבועות פ"ז מ"ד העוסקת באלו הפסולים לשבועה. מי שפסול לעדות פסול לשבועה, ולהפך. לכאורה אכן כל הרשימות זהות ומי שפסול לזה פסול גם לזה. מבחינה משפטית אכן אין הבדל בין הנושאים. ברם, מבחינה חברתית יש מקום להצעה שלעדות החודש פסולים גם מי שכשרים בדרך כלל להעיד. לעניין כה חשוב כקידוש החודש, מעמד שהוא גם טקס ציבורי ולא רק עדות רגילה, הם נפסלו.<sup class="footnote-marker">11</sup><i class="footnote">ראו למשל בפירושנו לראש השנה פ"א מ"ו ופ"ב מ"א. </i>
שלוש הרשימות תלויות זו בזו. ובכולן נמנו אלו שפסולם חריג. לא סתם פסולים אלא פסולים מעדות החודש שהיא חגיגית וטקסית במיוחד. ופסולים מלחתום על שטר, תפקיד שניתן לבעלי ייחוס ומעמד חברתי בלבד. השאלה היכן שובצה הרשימה המקורית תידון להלן, ונציע שם שההקשר המקורי שלה היה כאן (בסנהדרין), בדיני עדות. במסגרת השאלה היכן שובצה הרשימה צריך יהיה גם לענות מדוע נבחרו דווקא פסולים אלו, הרי הרשימה של הפסולים גדולה יותר.
מכל מקום, יהא מקור הרשימה אשר יהא, העורכים של שלוש המסכתות סברו שרשימת הפסולים זהה. את דיון התלמודים כאן על סיבות הפסילה, יש אפוא להעביר לכל שלוש הרשימות.
במשנה שלנו בסנהדרין רבי יהודה מוסיף תנאי מגביל: "אימתי בזמן שאין להם אומנות אלא הוא אבל יש להן אומנות שלא הוא כשרין", הווה אומר שכל המנויים כאן פסולים לעדות בזמן שזו עבודתם וזו פרנסתם. אבל אדם שחטא או נכשל באופן זמני – אינו פסול לעדות. הערה כזאת איננה במקבילות (ראש השנה ושבועות) התלמוד הבבלי מנמק את הפסילה לעדות בכך שאינם עסוקים ב"יישובו של עולם" (סנהדרין כד ע"ב).<sup class="footnote-marker">12</sup><i class="footnote">הגמרא דנה בשאלה האם רבי יהודה חולק על חכמים או מוסיף על דבריהם, ונראה שאין זו מחלוקת אלא הוספה המקובלת על הכול.</i> כפי שהצענו, ייתכן שהפסול במשנה הקודמת הוא פסול ייחוס, ומי שפסולו בגופו נפסל מלשמש נוטריון או לשבת בבית דין.
<b>המשחק בקובייא –</b> הסוגיה הירושלמית מוסיפה שאף כל המשחקים משחקי מזל נפסלו לעדות.<sup class="footnote-marker">13</sup><i class="footnote">ירו', ראש השנה פ"א ה"ז, נז ע"ג; סנהדרין פ"ג ה"ה, כא ע"א; שבועות פ"ז ה"ד, לד ע"ד.</i> כאמור המדובר באנשים משולי החברה שהתפרנסו ממשחקי מזל. יש בתלמוד הבבלי דעה שאלו נפסלו משום שברווח הכספי ממשחקי מזל יש משום גזל (בבלי, סנהדרין כד ע"ב),<sup class="footnote-marker">14</sup><i class="footnote">הבבלי משתמש במונח אסמכתא. זה מונח שנוצר רק בתלמוד הבבלי. וכל העיסוק בכך אמוראי, ראו אלבק, דיני ממונות 332-317: אלבק, אסמכתא. את כל המשניות שהבבלי מפרש לעניין אסמכתא ניתן לפרש ללא מונח זה. דיונו של אלבק נעדר כל ריבוד היסטורי ומחשבתי ואיננו מועיל. להלן נפרט בעניין.</i> אך דומה שדעה זו מאולצת, ואין נימוק זה מתאים להגבלה של רבי יהודה. ההסבר הקודם מעוגן יותר במציאות החברתית (תמונה\\\), <b>המלווה בריבית</b> – הלוואה בריבית אסורה כמובן, אך מצויות עדויות רבות שבפועל לא נשמרה ההלכה בקפדנות (תמונה \\\), והיו רבים שחטאו בריבית.<sup class="footnote-marker">15</sup><i class="footnote">ראו בבא מציעא פ"ה ובמבוא למסכת בבא מציעא. </i> האמירה שמלווה בריבית פסול לעדות היא חלק מהמאבק רב השנים של החכמים בתופעה. התלמוד הבבלי בסנהדרין מסביר שיש להבין מִלוָה, כלומר שכל העוסקים בהלוואה פסולים לעדות, כולל המלווה, הלווה והעדים (לפי המשנה בבא מציעא פ"ה מי"א), <b>ומפריחי יונים</b> – בתוספתא פ"ה ה"ב: "מפריחי יונים, זה הממרא את היונים, אחד היונים ואחד הממרא שאר בהמה וחיה ועוף. לעולם אינו יכול לחזור בו עד שישבר את פגימיו, ויחזור בו חזרה גמורה". הבבלי מציג שני הסברים: מדובר בעורכי תחרויות של יונים, או באלו המנסים למשוך לשובכיהם יוני תרבות (סנהדרין כה ע"ב). ההסבר הראשון זהה לזה שבתוספתא וחזרתו בתשובה היא כשישבור את פיגומיו, המשמשים בסיס להמראת היונים לתחרות. ודאי ששני ההסברים נכונים מבחינה הלכתית, כלומר שני הסוגים פסולים לעדות, אבל מבחינה חברתית מסתבר שהמשנה עוסקת בעורכי תחרויות יונים שכן זו הייתה תופעה מצויה יותר.<sup class="footnote-marker">16</sup><i class="footnote">שוורץ, מפריחי יונים.</i> מכל מקום, אם הפסילה נובעת מחשש גזל אזי יש לפסול גם מי שעושה זאת באופן זמני וכעיסוק שולי. ברם כפי שראינו, רבי יהודה מסביר שמדובר רק בעבריינים שפרנסתם מהמעשה הפסול. על כן נראה שלפחות לפי רבי יהודה מדובר במארגני משחקי מזל ותחרויות בין יונים.
הלכה זו חושפת פן מעניין של שולי החברה היהודית, מן הסתם בערים הגדולות, אוכלוסייה שפרנסתה הייתה על ארגון והשתתפות במשחקי מזל. חכמים רואים בהם את שולי החברה. מסתבר שראייתם בהקשר זה מונעת ממעמדם העלוב בחברה ולא רק מהביקורת של חכמים על עיסוק זה.
<b>וסוחרי שביעית</b> – כך גם בראש השנה, וההמשך שבמשנתנו חסר במשנת ראש השנה. <b>אמר רבי שמעון מתחילה לא היו קוראין אותן אלא</b> א[ו]<b>ספי<sup class="footnote-marker">17</sup><i class="footnote">האות וו של אוספי נמחקה.</i> שביעית משרבו האנסים חזרו לקרותן סוחרי שביעית</b> – בתוספתא:
סוחרי שביעית זה היושב ובטל, בשאר שני שבוע. כיון שהגיע שנת השמיטה, התחיל מפשיט ידיו ורגליו ונושא ונותן בפירות עבירה. לעולם אין יכול לחזור בו, עד שתגיע שמיטה אחרת ויבדק ויחזור בו חזרה גמורה. ר' נחמיא אומר, חזרת ממון ולא חזרת דברים. כיצד? מאתים דינר אילו כינסתי מפירות עבירה, חילקו אותם לעניים. ר' מאיר היה קורא אותן אוספי שביעית ר' יהודה היה קורא אותן סוחרי שביעית (תוס', סנהדרין פ"ה ה"ב, עמ' 423).
אם כן, במשנה הראשונה הנוסח היה "אוספי שביעית"; מי שאסף פירות בשביעית בקנה מידה גדול נפסל לעדות. לפי ההלכה אין הגבלה על איסוף פירות בשביעית. כל הפירות הם הפקר, וכל אדם רשאי לאספם. אך הכוונה הייתה שאדם יאסוף פרות רק לצרכיו, ובסוף העונה יפקיר את העודפים.
אוספי שביעית לא הפקירו את פירותיהם בשעת הביעור, או אולי הפקירום וחזרו וזכו בהם. אין כאן איסור פורמלי, אך הם עשו שלא כרצון חכמים.
הביטוי "משרבו האנסין" מרמז, כנראה, לימים שלאחר מרד בר כוכבא. עד אז ויתרו הרומאים על מסי היבול בשנת השביעית. לאחר המרד וגזרות הדת ביטלו השלטונות את הפטור, ומאז חויבו החקלאים במסים גם בשנה השביעית. על כן התירו חכמים לאסוף פירות כדי שיהיה מהיכן לשלם את המס, אך עדיין אסרו על המסחר בשנה השביעית.<sup class="footnote-marker">18</sup><i class="footnote">ספראי, שביעית, עמ' 321; בימי הבית, עמ' 439-438, וראו פירושנו לשביעית פ"ד מ"ב ופ"ז מ"ה.</i> שוב, לא כל סוחר בשביעית נפסל לעדות, אלא רק מי שמקצועו היה בכך.
במשנת סנהדרין מובאת הגבלה נוספת החלה על סוחרי שביעית ועל יתר הפסולים: "אמר רבי יהודה: אימתי בזמן שאין להם אומנות אלא הוא, אבל יש להן אומנות שלא הוא כשרין". ההסתייגות של רבי יהודה אינה קשורה לעניין זה של השינוי ביחס למסחר בשביעית, אלא היא כללית יותר, כפי שנאמר בהמשך המשנה.
<b>אמר רבי יהודה אמתי בזמן שאין לו אומנות אלא היא אבל אם יש לו אומנות שלא היא הרי זה כשר –</b> כאמור גם משפט זה חסר במשנת ראש השנה. בתוספתא:
ובכולן היה רבי יהודה אומר: בזמן שיש להם אומנות אחרת הרי אילו פסולין [צריך להיות כשרין]<sup class="footnote-marker">19</sup><i class="footnote">אם רבי יהודה אומר "פסולין", אין מחלוקת בינו ובין חכמים. אבל ייתכן שהיו שתי מסורות בדבר דעתו של רבי יהודה, ואלו משתקפות במחלוקת בסוגיית הירושלמי, שביעית פ"ז ה"ג, לז ע"ג, וראו פירושנו למשנה שביעית שם. </i> וחזרו בהן הרי אילו כשרים וחכמים אומרים: בזמן שיש להם אומנות אחרת הרי אילו פסולין במה דברים אמורים? בקידוש החודש ובעיבור החודש בדיני ממונות ובדיני נפשות. אבל עדות שהאשה כשירה לה הן כשירין לה (תוס', סנהדרין פ"ה ה"ב, עמ' 423).
אם כן, לא כל סוחר שביעית או מפריח יונים נפסל, אלא רק בעלי מקצוע מגונה זה.
במשנת ראש השנה נוסף "<u>ועבדים".</u> עבדים אינם חלק מהרשימה שכן העבד פסול לעדות מן התורה, ואילו הרשימה עוסקת רק במקרי ביניים שהם חידוש של חכמים. המשנה הקודמת בראש השנה עסקה בעבד משוחרר, והעורך שהתאים את הרשימה למסכת שם הוסיף את העבד, שכן הוא נידון במשנה הקודמת. מכאן שהמשנה נלקטה ממסכת סנהדרין, הועברה לראש השנה והותאמה למשנה הקודמת. אילו הייתה המשנה מועברת מראש השנה למסכת סנהדרין הייתה מועברת יחד עם התוספת של ה"עבד".<sup class="footnote-marker">20</sup><i class="footnote">העבדים מצויים בכל כתבי היד שבידינו. הריטב"א, למשל, מעיד שהיא מצויה ב"משניות מדויקות... ויש שמחקוה", וראו תוספות ישנים על אתר. </i> עוד נוסף במשנת ראש השנה "זה הכלל כל העדות שאין האשה כשירה לה אף הן אינן כשרים לה". "זה הכלל" הוא סיכום מאוחר הכונס את הפרטים לכלל אחד. בתוספתא שציטטנו מופיע משפט זה ללא ההקדמה "זה הכלל".
לפי ההלכה התנאית האישה פסולה לכל העדויות: על הפסוק "ועמדו שני האנשים" (דברים יט יז) התנא דורש: "יכול אף האשה תהא כשירה לעדות? ... מה שני האמור כאן אנשים ולא נשים אף שני האמור להלן אנשים ולא נשים" (ספרי דברים, קצ, עמ' 230; בבלי, שבועות ל ע"א), ובירושלמי הדרשה מסתיימת כך: "הרי למדנו שאין האשה מעידה" (יומא פ"ו ה"א, מג ע"ב). גם יוספוס מעיד על כך: "נשים פסולות לעדות מחמת קלות דעתן והחוצפה שבמינן. אין מעידים גם עבדים מחמת אי האצילות שבנפשם ויש לשער שלא העידו עדות של אמת אם משום בצע אם משום פחד".<sup class="footnote-marker">21</sup><i class="footnote">קד', ד 219.</i> כך גם במדרש מאוחר: "מכאן שהנשים כזבניות הן. כי יראה מפני היראה. מכזבות ואינן מודות על האמת לכך אין מקבלים עדות מן הנשים".<sup class="footnote-marker">22</sup><i class="footnote">מדרש בראשית רבתי, פי"ח טו, מהד' אלבק עמ' 92. </i>
המדרשים רואים בהדרת אישה מעדות חלק מהעונש שהוטל על האישה עקב אכילת פרי עץ הדעת (פרקי דר' אליעזר, פי"ד). עם כל זאת, עדות אישה מתקבלת במקרים מיוחדים, ובעיקר בנושאים שאינם ממוניים.<sup class="footnote-marker">23</sup><i class="footnote">לסיכום ראו פירושנו ליבמות פט"ז מ"ו. </i> כך, למשל, אישה כשרה להעיד על מות אדם ועל סוטה שנטמאת, ועל פי עדות אישה או עדות עבד משיאים נשים.<sup class="footnote-marker">24</sup><i class="footnote">משנה, יבמות פט"ו מ"ה וראו פירושנו לה; פט"ז מ"ז; סוטה פ"ו מ"ב.</i> אבל: "רבי עקיבא אומר לא על פי אשה" (משנה, יבמות פט"ז מ"ז), כלומר אף בתחומים מצומצמים אלו אין לקבל החלטה בבית דין על סמך עדות של נשים. בפירושנו ליבמות פירשנו מחלוקת רב דורית בנושא. מחלוקת המתחילה בדברי בית שמאי ובית הלל ונמשכת עד דור אושה.
במדבר יהודה נמצאו שטרות רבים ועליהם חתומים עדים. באף שטר לא נמצאה חתימה של אישה כעד, ונראה שהנוהג היה שלא לסמוך על עדותן, וניתנו לכך הסברים מהסברים שונים. אם כן, משנתנו קובעת שבכל מה שאישה פסולה לעדות גם הם פסולים. אולי הייתה אישה כשרה לעדות ראייה, אך לא צירפו אותה לחתימה על שטרות.
המשנה כלשונה היא מלפני דור אושה, שכן רבי שמעון ורבי יהודה מגיבים עליה. ניסוח דבריו של רבי שמעון מלמד שהמשנה נוסחה בדור יבנה, לכל המאוחר, ונאמר בה "אוספי שביעית", נוסח שתוקן בדור אושה. הירושלמי אומר שמשנתנו היא כרבי אליעזר, ולא ברור לו האם חכמים חולקים עליו אם לאו.<sup class="footnote-marker">25</sup><i class="footnote">ירו', סנהדרין פ"ג ה"ה, כא ע"א; שבועות פ"ז ה"ד, לד ע"ד. </i> הבבלי טוען שמשנתנו היא כדעת רבי טרפון, בן דור יבנה (סנהדרין כה ע"א). אך טיעון זה חשוב פחות, שכן מדובר שם בדיוק דיאלקטי שספק אם הוא אכן ההסבר המשפטי הפשוט של הדברים. כך או כך, נראה שהמשנה נוסחה בדור יבנה וחכמי דור אושה מסרו את הנוסח הקדום ועדכנו אותו בהתאם להתפתחויות, ורבי יהודה, בן אותו הדור, הוסיף למשנה משפט הבהרה.
האישה כשרה לעדות בסדרת נושאים בדיני מעמד אישי, בעיקר בתחומים שבינו לבינה ובתחומים שהם בבחינת "בין אדם למקום" ואינם דיני נפשות או ממונות (תוס', סנהדרין פ"ה ה"ב).<sup class="footnote-marker">26</sup><i class="footnote">עדות האישה שנויה במחלוקת, ראו יבמות פט"ז מ"ז, ושם נרחיב בכך. </i> לא בכך משנתנו עוסקת, ולפיכך לא נרחיב בכך כאן.<sup class="footnote-marker">27</sup><i class="footnote">ראו פירושנו ליבמות פט"ז מ"ו.</i>
בתוספתא: "המשחק בקוביא, זה המשחק בטיפסיס. אחד המשחק בטיפסיס ואחד המשחק בקליפי אגוזים, ובקליפי רימונים. לעולם אין יכול לחזור בו, עד שיקבל שישבר את פסיפסיו ויחזור בו חזרה גמורה. המלוה בריבית אין יכול לחזור בו, עד שיקרע את שטרותיו ויחזור בו חזרה גמורה" (פ"ה ה"ב). 'טיפסיס' הוא שיבוש מפסיפס כפי שברור מההמשך, והתוספתא מקבילה למשנה.
היכן שובצה המשנה לראשונה ומדוע לא כללה את כל הפסולים?
הרשימה קצרה ואיננה כוללת את רוב הפסולים. ואכן המפרשים וכבר התלמודים מתחבטים מדוע נרשמו דווקא פסולים אלו, שפסולם מפוקפק, ולכל היותר הוא פסול קל.. בפירושנו למשניות אלו הסברנו שכל הפסולים אינם ממש גנבים והעבירה שבהם מואשמים חמורה פחות מסתם שקר או גניבה.
במסכת שבועות מדובר בפסול רגיל, והשאלה למה לא נמנו נשים, גנבים, וכן הלאה מוצדקת. לפיכך ברור שמשנת שבועות ליקטה את הרשימה מאחת המסכתות האחרות (ראש השנה ואו סנהדרין). בסנהדרין נמנו אלו שאין מבקשים מהם לחתום על שטרות, שכן אינם מכובדים מספיק. בכך הסבר מספיק מדוע לא נמנו אלו שבאמת פסולים להעיד (כולל אם ראו במקרה את המעשה). רשימה זו הועברה לראש השנה, משום שגם שם אין מדובר בעדות רגילה, אלא בעדות שנדרשים לה אנשים מכובדים בלבד. כאמור לעיל הוספת העבד במסכת ראש השנה מעידה שמקומה של הרשימה המקורית אצלנו.
במקביל הגאון מציע שאלו נרשמו בגלל תפוצתם הרבה. כמו כן ניתן להציע שהמשניות מתכוונות שאף אלו פסולים לעדות, ומנו ברשימה את אלו שאינם ממש עבריינים ופסולם מסופק יותר.<sup class="footnote-marker">28</sup><i class="footnote">לפי הסבר זה העבד באמת אין מקומו ברשימה שכן הוא פסול מ'התורה', ונוסף במסכת ראש השנה בגלל ההסבר שהצענו. </i> וכדברי הגאן המאוחר: "אם כן יצא לנו מזה שכל חייבי מלקות פסולין לעדות ואין טעם אחר למה שהוציאו את המלוה ברבית בפרט מכלל חייבי לאוין חבריו אלא מה שזכרנו דהיינו לרוב מציאותו" (תשובות הגאונים הרכבי פג)". אנו העלינו הצעה אחרת להסבר המשנה. לכך יש לכאורה 'נפקא מינה לדינה'. האם משחק בקובייה, או מלווה בריבית נפסלו לכל העדויות או שמא רק נפסלו לחתימה יזומה על שטרות. עם זאת הגאון צודק בכך שמהתלמודים לסנהדרין משמע שכל אלו שברשימה פסולים לכל העדויות.
<b>אסמכתא</b>
כפי שרמזנו, הבבלי משתמש להבנת משנתנו במונח "אסמכתא" ו"אסמכתא לא קני". אסמכתא היא התחייבות של הפרזה שניתנה על ידי אחד הצדדים ללא כוונת אמת לשלמה. אלא מתוך ההנחה שלא יצטרך לשלם. לפי הבבלי יש מחלוקת האם אסמכתא היא התחייבות תקפה, או שהיא בטילה.<sup class="footnote-marker">29</sup><i class="footnote">נדרים כז ע"א; בבא מציעא סו ע"א ועוד.</i> המונח הוא בבלי בלבד, ומשמעו שיש התחייבות שאיננה התחייבות 'אמיתית' והמתנה או המפסיד (במשנתנו) לא התכוון באמת להקנות למרוויח את כספו. על כן המרוויח נחשב ל'גזלן'. הסבר זה מסביר את דין משחק בקובייה, אך לא את יתר דיני המשנה. כגון מלווה בריבית או סוחר שביעית. כאמור המונח מאוחר, אך יש לראות בו הסבר למשנה. במשנה המונח אינו מופיע, אך לכאורה לכך התכוונו התנאים.
אמנם את משנתנו ניתן להסביר ללא מרכיב האסמכתא. אדרבה ברור שהוא משני ומאוחר למשנה, שכן אין הוא מתאים לכל חלקיה.<sup class="footnote-marker">30</sup><i class="footnote">ראו אלבק, דיני ממונות 332-317: אלבק, אסמכתא. </i> ואפילו לדין משחק בקובייה מציעים המקורות הסבר חילופי, פשוט יותר מבחינה דתית (מוסרית וחברתית). עוד נוסיף שגם אם המשחק בקובייה נחשב לאסמכתא, הרי השני איננו גזלן. הוא יהיה גזלן אם יפקיע את מה שהמפסיד חייב לו. אבל אם המפסיד נתן לו מדעתו את דמי ההפסד, אין כאן גזילה. זהו אפוא הסבר טכני חלקי, למשנה שהיא משקפת רעיון חברתי רחב הרבה יותר.
עוד מופיע המונח כהסבר למשנת נדרים פ"ג מ"א המתירה נדרי אונסין. התלמוד שם עוסק בתנאי בגט, וטוען שהתנאי מתבטל משום שהבעל חשב שבכוחו לעמוד בתנאי ולכן לא התכוון שהתנאי יתפוש מבחינה משפטית (בבלי נדרים כז ע"א). המדובר שם לא בסתם מקרה של תנאי, אלא במקרה שבעצם הבעל עמד בתנאי, ורק אונס מקרי ונקודתי מנע ממנו לעמוד בתנאי. את המקרה שמעלה התלמוד שם ניתן להסביר גם ללא אסמכתא, בטענה שבעצם הבעל עמד בתנאי שנקב.
במהלך הסוגיה שם (נדרים כז ע"א; בבא בתרא קסח ע"א) שומעים אנו על מקרה נוסף שבו נעשה שימוש במונח אסמכתא "מי שפרע מקצת חובו, והשליש את שטרו ואמר אם אין אני נותן לו מכאן עד ל' יום תן לו שטרו, הגיע זמן ולא נתן, רבי יוסי אומר: יתן, ור' יהודה אומר: לא יתן; ואמר רב נחמן אמר רבה בר אבוה אמר רב: אין הלכה כר' יוסי, דאמר אסמכתא קניא!". הקישור לאסמכתא איננו בדברי רב נחמן עצמו, וודאי שלא במשנה שבה מדובר (בבא בתרא פ"י מ"ה). במקרה זה אמירתו של הלווה תופשת משום שיש בה התחייבות מופרזת. וההפרזה מוכיחה שבעצם לא הייתה כאן כוונה של הלווה לוותר על מה שכבר שילם, ולשלם קנס בלתי מידתי. הדברים נאמרו רק כהפרזה וללא כוונת קניין. כפי שהדגשנו במבוא למסכת בבא מציעא, חכמים נטלו לעצמם את הזכות (או החובה) לפרש את השטרות, ולהעריך מתי ההתחייבות היא משמעותית מבחינה משפטית, ומתי היא חלק ממחוות חיצוניות. כך למשל בדין הערב.
ברם, בפירושנו למשנה הצענו עוד שתי דרכים להסברת המשנה ללא קשר להתחייבות מופרזת.
א. חכמים נוטלים לעצמם את הזכות לפרש מתי התחייבות היא ממש התחייבות, ומתי איננה אלא מחוות נימוס. כך לדעת חלק מהחכמים אין להפקיע את החוב מהערב, וערבות בכללה איננה כלל התחייבות משפטית, אלא מחווה חברתית (בבא בתרא פ"י מ"ח). הוא הדין לתנאים כספיים מסוימים בכתובה (כתובות פ"ט מ"ח; פ"ו מ"ד ופירושנו לה). מן הסתם פרשנותם של חכמים תלויה במוסכמות החברתיות הבלתי כתובות אך גם בלתי מעורערות. וחכמים משקפים את נימוסי הסביבה.
ב. קנס על פיגור בתשלומים אסור משום ריבית. והמחלוקת היא האם השליש (שבידו השטר) צריך לאפשר מתן ריבית.
כך גם מקרה נוסף בו נזכר דין האסמכתא: "הנותן ערבון על חבירו, על הבית ועל השדה. ואמר לו אם לא נתתי לך מיכן עד יום פלוני אין לי בידך כלום. והלה כותב לו, אם אחזור בך הריני כופל לך עירבונך. והגיע זמן ולא נתן, יתקיים התניי דברי ר' יוסה. אמר ר' יהודה, היאך זוכה זה בדבר שאינו שלו? אלא נותן לו עירבון שלו" (תוס', בבא מציעא פ"א הי"ז). כפשוטו גם כאן יש התחייבות מופרזת המעידה על היעדר נכונות משפטית לביצוע התנאי. אבל הבבלי כדרכו מפרש "הנותן ערבון לחבירו, ואמר לו: אם אני חוזר בי, ערבוני מחול לך. והלה אמר לו, אם אני אחזור בי, אכפול לך ערבונך. נתקיימו התנאים, דברי רבי יוסי. רבי יוסי לטעמיה, דאמר: אסמכתא קניא. רבי יהודה אומר: דיו שיקנה כנגד ערבונו" (בבא מציעא מח ע"ב; עז ע"ב).
בשתי הסוגיות שציטטנו עקרון האסמכתא איננו בדברי האמוראים עצמם אלא הוא פרשנות של סתם הגמרא לדברי האמוראים. בשני המקרים אפילו לפי הבבלי שלפנינו העיקרון ש"אסמכתא לא קני" שנוי במחלוקת.
בסוגיה אחרת המונח אסמכתא מופיע בגוף דברי האמוראים. כזו היא הסוגיה בבבא מציעא סו ע"א-ע"ב:
איתיביה רבא לרב נחמן: אם אי אתה נותן לי מכאן ועד שלש שנים, הרי היא שלי. הרי היא שלו! אמר ליה: אני אומר אסמכתא קניא, ומניומי אמר אסמכתא לא קניא... ולמניומי קשיא מתניתין!<sup class="footnote-marker">31</sup><i class="footnote">הכוונה למשנת בבא מציעא פ"ה מ"ג.</i> איבעית אימא: מתניתין רבי יוסי היא, דאמר: אסמכתא קניא אמרו ליה מר ינוקא ומר קשישא בני דרב חסדא לרב אשי, הכי אמרי נהרדעאי משמיה דרב נחמן. האי אסמכתא, בזמניה קניא, בלא זמניה – לא קניא.
את המשנה שם (בבא מציעא פ"ה מ"ג) נקל לפרש ללא עניין האסמכתא. לא רק שנקל לפרשה אלא היא בבירור עוסקת רק בדין ריבית, לכל היותר ניתן ללמוד ממנה שהסכם כזה אסור משום ריבית אבל הוא תקף. אם כן לפי הבבלי בעצם המשנה קובעת שאסמכתא קונה, והבבלי נדחק למצוא בסיס הלכתי לדין אסמכתא ואגב כך מצמצם אותה מאוד.
לפי סוגיה זו ניכר שעיקרון האסמכתא הוא לכל היותר אמוראי מאוחר. בהמשך הסוגיה שם עוד דיונים על מוסד האסמכתא. כגון: "אמר רב פפא: האי אסמכתא, זימנין קניא וזימנין לא קניא" (בבא מציעא סו ע"ב).
יתר המקרים בהם מופיע המונח אינם תנאיים (בבא מציעא קד ע"ב; קט ע"א; בבא בתרא קעג ע"ב). עקרון האסמכתא הוא כנראה ההפרזה "כיון דקאמר מילתא יתירתא – גוזמא בעלמא הוא דקגזים" (בבא מציעא קד ע"א). עקרון הפרזה מופיע כאמור כבר כהסבר מועדף למקורות התנאיים שהבאנו (משנת בבא בתרא פ"י מ"ה ועוד). אבל בבלי הרחיבו את המונח לכל התחייבות שאיננה 'אמיתית', כך מופיע המונח כהסבר למשנתנו (משחק בקובייה), וזה פיתוח בבלי ולדעתנו אין להשתמש בו להבנת פשט המשנה.
ברובד התנאי ההפרזה עצמה איננה הסיבה העיקרית לביטול ההסכם. אלא שההפרזה היא עדות חיצונית לכך שהלווה רק ביקש להפיס את דעתו של המלווה.<sup class="footnote-marker">32</sup><i class="footnote">ייתכן שלכך התכוון הבבלי בבא מציעא קיז ע"א. וראו עוד בבלי כתובות נו ע"א.</i> אין כאן רק מצב של התחייבות יתר, ועודף בטחון עצמי. אלא אין זה בכלל הסכם משפטי.<i> </i>

Mishnah 4

<small>עפ”י כתב יד קופמן</small>
<b>ואלו הן הקרובין אחיו</b> – בני אותו דור.<b> ואחי אביו ואחי אמו</b> – דודו מצד האם. <b>ובעל אחותו</b> – גיסו <b>ובעל אחות אביו</b> – גיסו של האב.<b> ובעל אחות אמו</b> – גיסה של האם.<b> ובעל אמו</b> – אב חורג<b> וחמיו</b> – אב אשתו <b>ואגיסו</b> – אחיה של אשתו<b> הן ובניהן וח</b>[<b>ו</b>]<b>תניהן</b> – כל אלו המנויים אסורים להעיד עליו ולדון אותו, כולל קרוביהם. הרשימה כוללת כפילויות. כך למשל בעל אחות אביו אסור עליו, והוא אסור גם לעצמו וגם כגיסו של אביו. מצד שני חסרים ברשימה קרובים מובהקים כגון חתנו. הרי אם חתן בעל אחות אביו אסור, ודאי שגם חתנו (הנשוי לביתו) נחשב לקרוב. ולא צרך הכתוב לאומרו.
<b>וחורגו לבדו</b> – רק האח החורג אסור, אך לא חתנו וגיסו. ובתוספתא: "גיסו לבדו ר' יהודה אומר חורגו לבדו" (פ"ה ה"ג). משנתנו כרבי יהודה.<sup class="footnote-marker">33</sup><i class="footnote">ראו בבלי כח ע"ב המתלבט האם רבי יוסי מצמצם את דברי תנא קמא או את דברי רבי יהודה.. </i>גם בירושלמי מחלוקת בנושא היקף האיסור על הגיס. "אגיסו – 1. אית תניי תני יש לו בנים וחתנים. ואית תניי תני 2. אין לו בנים וחתנים מאן דמר יש לו בנים וחתנים ממנה ומאן דמר אין לו בנים וחתנים ממקום אחר" (כא ע"ב; בבלי כאן כח ע"א). בשלב ראשון המחלוקת היא האם חורגו כולל את בניו וחתניו. אבל לאחר מכן מציע התלמוד לצמצם את המחלוקת. חורגו כולל בניו וחתניו, והמחלוקת היא על בניה וחתני בנותיה שאינן בנותיו. הווה אומר שהירושלמי מסתייג למעשה מצמצום היקף הקרובים, וכולל את הגיס של העד, ואת ילדיו, מספר הקרובים הפסולים גדול יותר מזה שבמשנה. המחלוקת גם מלמדת שדין המשנה הראשונה לא בטל לחלוטין וחשוב היה להבהירו למרות שנדחה.
<b>אמר רבי יוסה זו משנת רבי עקיבה</b> – משנה זו מרחיבה את מעגל הקרובים.<b> אבל משנה ראשונה דודו ובן דודו וכל הראוי לו לירושה</b> – רק הראוי לירושה נחשב לפסול. ולא קרובי אימו, או קרובי ביתו. המשנה הראשונה צמצמה אפוא את מעגל המשפחה, והמשנה האחרונה (רבי עקיבא) הרחיבה את המעגל.
<b>וכל הקרוב לו באותה שעה</b> – משפט זה נכון על כל התקופות. כל ההגדרות הללו הן רק על המצב 'באותה שעה'<b> היה קרוב וניתרחק כשר</b> – אבל אם היה קרוב וחלו גירושין, השרשרת נפסקה והקירבה נפסקה. <b>רבי יודה אומר אפילו מתה ביתו ויש לו בנים ממנה הרי זה קרוב –</b> לפי משנה ראשונה יש כאן קירבה ברורה, וכן לפי דברי רבי עקיבא הבת יורשת במקרים מיוחדים ולכן חתנו היה צריך להיות פסול להעיד. אבל מכיוון שהבת מתה ויש לו בנים ממנה (נכדים) הרי חתנו איננו ראוי ליורשו, בכל זאת הוא נחשב קרוב. אולי בגלל שבעתיד ייתכן מצב שבו החתן יירש את רכושו של בעל הדין (אם בניו של החתן שהם נכדי הנדון, ימותו). הרשימה חוזרת במקבילות (ספרי דברים רפ, עמ' 297; דברים רבתי שופטים א ועוד).
הרשימה דומה לרשימת המתאבלים עימו, כלומר אלו החייבים לשבת שבעת ימי האבל. רשימת המתאבלים מצידה זהה לרשימה של אלו שכהן אמור להיטמא להם:
כהן מטמא על אביו, ועל אמו, על בנו ועל בתו, על אחיו, ועל אחותו, ועל אשתו. רבי עקיבא אומר שניים להם<sup class="footnote-marker">34</sup><i class="footnote">גם מתאבל על בניהם והוריהם.</i> מתאבל ואונן ולא מטמא. רבי שמעון בן אלעזר אומר אבי אביו ובני בניו, וחכמים אומרים כל מי שמתאבל עליו מתאבלין עמו, וכל מי שאין מתאבל עליו אין מתאבלין עמו" (מסכת שמחות פ"ד ה"א, עמ' 115-116).
רשימת המתאבלים כוללת כמובן נשים, מה שאין כן רשימת העדים והדיינים שהיא בעלת אופי מגדרי גברי בלבד.
במאמר חשוב עמד ניסן רובין על כך שבתהליך האבלים ניכר תהליך חברתי מורכב וחשוב של צמצום האבלות. בשלב ראשון מעגל האבלים היה גדול ורחב מאוד, ובשלב שני הוא צומצם לחייבי האבל (והטומאה) במעגל קרובים ישירים של המשפחה הגרעינית בלבד.<sup class="footnote-marker">35</sup><i class="footnote">רובין, אבל. </i> רובין הסיק שהדבר מלמד על תהליך של מעבר ממבנה חברתי המבוסס על משפחה מורחבת למבנה משפחתי המבוסס על משפחה גרעינית. או יותר נכון שצמצום מעגל האבלים הוא אינדיקטור המאפיין חברה של משפחות גרעיניות. ספראי הרחיב את הראיות לתהליך זה, וטען, בין השאר, שרשימת הקרובים הפסולים לעדות משקפת את אותו תהליך.<sup class="footnote-marker">36</sup><i class="footnote">ספראי, משפחה, עמ' 138. </i>
במשנה עצמה מדובר בשני שלבים. בראשון ה'קרוב' הוא מושג רחב ביותר. לא כל הקרובים הם חלק מהמשפחה מורחבת. מטבעו של עולם במשפחה מורחבת קרובי האם למשל שייכים למשפחה מורחבת אחרת. אבל בחברה המבוססת על משפחות מורחבות (בתי אב) אופיינית גם תופעת נישואי פנים ומשפחות מורחבות נפרדות מקיימות ביניהן רשת של קשרים המבוססת על נישואים. המשנה האחרונה שאותה מייצג רבי עקיבא צמצמה את מספר הקרובים. ברם, את הצמצום אפשר להסביר גם בתהליך המשפטי. בתחילה (במשנה הראשונה) הגדרת ה'קרוב' הייתה חברתית. כל בני המשפחה מהדור הקיים, הדור הקודם והדור הבא נחשבו לקרובים, הם וקרוביהם (חמיו, חתנו, גיסו). במשנה אחרונה נפסלו רק קרובים הקשורים לירושה, כלומר אלו שיש להם אפשרות לרווח ישיר מהעדות או מהדין. אין כאן אפוא בהכרח תהליך חברתי אלא תהליך של ניסוח משפטי. עד קרוב פסול לא בגלל 'ידידות' אלא בהיותו נוגע בדבר ממש, כיורש פוטנציאלי, או קרוב מיידי של יורש כזה.
בירושלמי ניכרת מגמה לצמצום המונח 'קרוב'. רב חסדא מתלבט האם דור שלישי מותר בדור ראשון. הדוגמה היא משה רבינו באשתו של פנחס (רעיית בן אחיו). ובסיום הסוגיה שם נאמר: "ריש לקיש אמר, מקבלין דור שני ודור שלישי מדוחק. רבי יוחנן אמר אפילו מריוח" (כא ע"ב). כלומר דור שני ושלישי כשרים לעדות. והמחלוקת היא האם הם מתקבלים כעדים מ"דוחק" או מלכתחילה "בריוח". ומובאת דוגמה ממקרה שבו רב הונא שימש כדיין לגיסו. כן פוסק הירושלמי שהלכה כרבי יהודה ובבבלי כח ע"ב זו מחלוקת. גם הבבלי מכיר את צמצום המרחק שדור שני מתקבל (כז ע"ב).

Mishnah 5

<small>עפ”י כתב יד קופמן</small>
<b>האוהב והשונא</b> – פסולים להעיד ולדון. בשלב זה מרחיבה המשנה את איסורי קירבה מנתון משפחתי להכרה וידידות חברתית. כמובן זו כבר הגדרה פחות ברורה ופחות חד משמעית. הקרוב הוא נתון אובייקטיבי שכל אחד בעיירה הקטנה הכיר. בדרך כלל בקהילה הקטנה קשרי המשפחה היו גם צולבים, כלומר בן הדוד עשוי היה להיות גם גיס, או חתן. אדם התחתן עם בת אחות. ובנם היה גם נכדו של אחיו וכן הלאה. לעומת זאת האוהב והשונא זה מעמד מעומעם, ומחייב הוכחה. ואכן המשנה בהמשך מזדרזת לקבוע הגדרות נוקשות ומשפטיות יותר ל'מעמד' זה של 'אוהב' ו'שונא'.
<b>אי זה הוא האוהב שושבינו</b> – השושבין הוא מעמד לעצמו. הבהרנו את תפקיד השושבין בפירושנו לבבא בתרא (פ"ט מ"ד). השושבינות היא התארגנות כספית הדדית של חברת ידידים, למימון הדדי והתנדבותי של צרכי החתונה. בהגיע המועד כל בני החבורה תורמים לארגון החתונה. כל אחד זוכה בתורו לסיוע. ובבוא תורו להתחתן (לחתן את בנו) הוא נעזר באחרים. השושבינים אחוזים זה בזה לעד, שכן השושבינות היא התחייבות העוברת מאב לבן. מאוחר יותר הפך השושבין למלווה הכלה ונציגה, וזו התפתחות מאוחרת של המונח, התפתחות ששינתה את משמעותו המילולית.
<b>והשונא כל שלא דיבר עמו שלשת ימים באיבה</b> – שהייתה להם הזדמנות לשוחח אך הם מתעלמים זה מזה. זו כמובן הגדרה רופפת ביותר, ופחות 'שקופה'. <b>אמרו לו</b> – כאמור במשנה הקודמת בעל המשנה הוא רבי יהודה וחכמים אמרו לרבי יהודה: <b>לא נחשדו ישראל על כך</b> – האוהב והשונא לא נפסלו לעדות. וגורם זה איננו פוגע באמינותם.שני התלמודים מצמצמים עוד יותר את ה'אוהב'. וקובעים שהוא חשוד רק בשבעת ימי המשתה (ירו', כא ע"ב; בבלי, כט ע"א). אם כן השושבין הוא מעין קרוב שהתרחק ומותר לעדות. מכיוון שקרוב לוודאי שאדם איננו עומד למשפט בדיוק בשבעת ימי המשתה, הרי שלמעשה האמוראים פוסקים כדעת חכמים, או יותר נכון 'מפרשים' את רבי יהודה כך שלמעשה דעתו זהה לזו של חכמים. במדרש ספרי במדבר (קס, עמ' 219), ובתנא דבי אליהו (פרשה כז, עמ' 147) דרשה לאישוש ההלכה. ניכר שבעל המדרש סבור שאיסור אוהב ושונא עומד במלוא תוקפו, כדברי סתם המשנה. אין במדרש ביטוי לצמצום ההלכה. צמצום המופיע כבר במשנה ומתחזק בדברי האמוראים. מבחינה כרונולוגית מבטא המדרש בספרי את השלב התנאי הראשון.<sup class="footnote-marker">37</sup><i class="footnote">תאריך עריכתו של תנא דבי אליהו שנוי במחלוקת במחקר. בשאלה זו עסקנו במבוא למסכת ידיים. ושם שקלנו בין השאר גם את עדות הקטע הזה בתנא דבי אליהו.</i>
מעניין שהבבלי (כט ע"א) המודע לכך שההלכה שונתה עדיין מצטט לה ראיות מהכתוב. זו הדגמה נוספת עד כמה העניקו חכמים חופש לעצמם בבחירת הדרשות, ויכלו לנמק בהן גם הלכות ששונו.

Mishnah 6

<small>עפ”י כתב יד קופמן</small>
<b>כיצד בודקין את העדים</b> – המשנה מניחה כמובן מאליו שיש לבדוק את העדים או את העדות. הניסוח 'כיצד' הוא משנה הערוכה כתוספתא ומבארת את המשפט הקודם. לפי ההקשר מדובר בדיני נפשות. לכאורה ניתן לפרש שמשנתנו היא מעין הרחבה של המשפט המופיע בראש פרק ד להלן "אחד דיני ממונות ואחד דיני נפשות בדרישה ובחקירה". ייתכן שמשפט כעין זה אכן היה במשנה הקדומה שממנה נלקטה משנתנו (משנת סנהדרין הקדומה?), ונאמר בו שדיני נפשות בבדיקה. לעומת זאת משנת פרק ד מרחיבה את חובת הבדיקה גם על דיני ממונות, ומשתמשת במונח 'דרישה'. 'דרישה' זהה ל'בדיקה', אך זה שימוש בלשון אחרת, המעידה על הבדלי עריכה וסגנון.
בסוף המשנה נציע הסבר אחר לכל המשנה ולסגנונה.
<b>היו מכניסין אותו ומאיימין עליהן</b> – סגנון המשנה משתנה לסגנון סיפורי בלשון עבר, להלן נשתמש באבחנה זו להצעת הסבר חילופי להבנת המשנה. תוכן האיום מופיע בפרק הבא (מ"ה) ונדון בו שם. משנתנו מדברת בכל דיני ממונות, וההמשך מדבר בחיוב הלוואה, אבל בפרק הבא האיום מיוחד לעדי נפשות בלבד וכן מוזכר האיום לגבי עדי נפשות במסכת סוטה פ"א מ"ד. בנקודה זו משנתנו חולקת על המשנה בפרק הבא. אמנם בפרק הבא לא נאמר שאין מאיימים על עדי ממונות. אבל ברור שהאיום נועד רק לעדי נפשות, ולמקרים חריגים נוספים,<sup class="footnote-marker">38</sup><i class="footnote">בבלי ראש השנה כ ע"ב מאיימים על עדי קידוש החדש כשהם חשודים. וכן מאיימים על הסוטה (משנה סוטה פ"ג מ"ד).</i> ואין זה הליך רגיל בכל בית דין.
<b>ומוציאין אותן לחוץ</b> – קודם מאיימים על שני העדים, ואחר כך מתחילים לחקור אותם. <b>ומשיירים את הגדול שבהן ואומרים לו</b> – כאן מתחילה לשון החקירה. <b>אמור היאך אתה יודע שזה חייב לזה –</b> העד נשאל על גוף המעשה. <b>אם אמר הוא אמר לי שאני חייב לו</b> – כלומר הלווה הודה.<b> איש פלוני אמר לי שהוא חייב לו</b> – זו עדות שמועה שהלווה הודה.<b> לא אמר כלום</b> – אין זו עדות. תוכן זהה כלול במסגרת האיומים על עדי נפשות. "שמא תאמרו מעומד ומשמועה, עד מפי עד, אדם נאמן שמענו". המקרה במשנתנו הוא המקרה של עד מפי עד. <b>עד שיאמר בפנינו הודה לו שהוא חייב לו מאתים זוז</b> – הודאה סתם איננה משכנעת עד שתכלול פרטים מהימנים. ואולי גם שההודאה צריכה להיות לשניהם כאחד ולא כל אחד לחוד.
<b>היו מכניסין את השיני ובודקין אותו</b> – באותן שאלות. <b>נמצאו דבריהן מכוונים</b> – שתי העדויות זהות.<b> נושאין ונותנין בדבר</b> – בית הדין מתדיינים בנושא.<b> שנים אומרים זכיי ואחד אומר חייב</b> – הרוב מזכה<b> זכיי</b> – המונח זכאי וחייב הולמים את נושא ההלוואה רק באופן חלקי. הם מתאימים יותר לנאשם ברצח. אך ניתן להתאימם גם להלוואה.<b> '</b>חייב' הוא חייב לשלם. אך היפוכו הוא 'אינו חייב' לשלם, והמילה 'זכאי' איננה מתאימה למי שבסך הכל נפטר מן התשלום. ייתכן שהמשנה נוסחה מלכתחילה במסגרת דיני נפשות בלבד, והותאמה על ידי העורך כך שתחול גם על דיני ממונות. במקרה המתואר במשנה נראה שלא ייתכן שיהיו חילוקי דעות. אם שני העדים מעידים בבירור, אין מה להתחבט. אבל במקרה אחר תיתכן התלבטות.<b> שנים אומרים חייב ואחד אומר זכיי</b> – או <b>אפילו שנים מזכים או מחייבין ואחד אומר איני יודיע יוסיפו הדיינים</b> – רוב הדיינים מחייב או מזכה. אבל אם אחד מהם אומר 'איני יודע', התנגדותו חזקה יותר מאשר אם נקט בדעת מיעוט. זו הלכה קשה, שהרי עמדת הרוב ברורה. התפישה היא שבבית הדין צריכה ההכרעה ליפול בשלושה דיינים נוקטי עמדה. לכן רוב של שניים איננו מספיק. ההלכה במשנתנו מסבירה את ההתחבטות האם בית דין רגיל (דיני ממונות) צריך למנות שלושה או חמישה דיינים(לעיל פ"א מ"א). בהצבעה ראשונה די בשלושה דיינים. אבל בהמשך ייתכן שיצטרכו חמישה דיינים "כדי שיגמר הדין" בשלושה משתתפים בעלי עמדה ברורה (לכאן או לכאן).
בתוספתא פ"ה ה"ג חוזר עניין הוספת הדיינים. הניסוח עמום ונראה שתוקן על ידי סופר שהכיר את המשנה, ו'התאים' את התוספתא למשנה. עם כל העמעום עולה שנקבעים שלושה עקרונות.
1 יפה כח האומר 'חייב' מכוח האומר 'איני יודע'.
2 ההכרעה צריכה להיות ברוב של שניים לפחות (לפיכך שניים אומרים 'חייב' ואחד אומר 'זכאי' יוסיפו דיינים).
3 נראה בבירור שמלכתחילה צריך בית הדין לכלול חמישה דיינים (כדי שתהיה הכרעה בשניים). ומכל מקום המחלוקת האם מספר הדיינים שלושה או חמישה (לעיל פ"א מ"א) איננה מחלוקת תהומית אלא בעצם שני שלבים בהכרעת הדין.
אפשר לקרוא את המשנה בקריאה המוצעת, כולל הפתיחה במילה 'כיצד', המעניקה למשנה תוכן הלכתי רגיל. עם זאת לדעתנו יש להעדיף התבוננות שונה במשנה.
במבוא למסכת ביכורים עמדנו על ז'אנר ספרותי שונה מהרגיל המשוקע במשניות רבות. זה ז'אנר סיפורי ופחות הלכתי, הוא מצטיין בלשון סיפור, ללא מחלוקות, ומסופר בלשון עבר או הווה משנה א בפרק ג בביכורים מדגימה את הלשון המיוחדת: "כיצד מפרישין את הביכורים. יורד אדם לתוך שדהו..." על סגנון מיוחד זה כבר עמדו חוקרים<sup class="footnote-marker">39</sup><i class="footnote">גינצבורג, תמיד; אפשטיין, מבואות, עמ' 33-31; סגל, לשון המשנה, עמ' 126 ואילך; אלבק, מבוא, עמ' 80 ואילך, ברויאר, טכס. לסיכום ראו ספראי זכרון.</i> ונעשה ניסיון לרכז את מאפייני הסגנון התיאורי-סיפורי. לעניינו חשוב לציין שכל משניות הסגנון המיוחד הזה מתארות טקסים ומבנים הקשורים למקדש שחרב. כלומר אין כאן הלכה, אלא תיאור של העבר המפואר.
השאלה האם עבר זה האכן היה קיים ולפנינו ניסיון שחזור המבוסס על זיכרון חי, או שמא התיאור אוטופי ותיאורטי, נדונה גם היא ולכך אין תשובה חד משמעית.<sup class="footnote-marker">40</sup><i class="footnote">ספראי זכרון. </i>
<b>מאפייני הסגנון הסיפורי</b> 
1. סגנון סיפורי המתאר עלילה המתפתחת בדרך כלל לפי סדר כרונולוגי, כגון פרק ג במסכת ביכורים או פרקי יומא (פ"א-פ"ז). במשנת מידות אין סגנון סיפורי משום שאין בה סיפור עלילה, אך גם שם ניכרת הצורה הסיפורית: "איש הר הבית היה מחזר..." (מידות פ"א מ"ב); "והם אומרים מה קול בעזרה..." (שם), ו"מקום היה שם..." (שם מ"ט). גם במסכת פרה פרק ג חוזר סגנון זה: "באו להר הבית..." (מ"ג); "לא מצאו משבע..." (שם מ"ה); "וכבש היו עושים מהר הבית להר המשחה..." (שם מ"ו), ועוד.
2. סיפור בלשון עבר, אם כי לעתים המחבר עובר ללשון הווה לציון שינוי בסיפור<sup class="footnote-marker">41</sup><i class="footnote">בכך עסק בעיקר ברויאר, טכס.</i> (לשון הווה רגילה הרבה יותר במשנה).<sup class="footnote-marker">42</sup><i class="footnote">כגון "עד אימתי חורשין" (שביעית פ"א מ"א), "וקרובין דברי אלו" (שם שם), "מערב אדם" (עירובין פ"ג מ"ו) וכדומה. הקטעים ההלכתיים מאופיינים בכמה צורות דקדוקיות עיקריות שכבר הבחין בהן סגל, כגון:</i>
לשון הווה (לעיל)
לשון איסור או היתר ביחיד, "לא ישב אדם לפני הספר" (שבת פ"א מ"ב) או "לא יצא החייט" (שם מ"ג);
לשון איסור או היתר ברבים, "אין שורין דיו..." (שבת פ"א מ"ה);
לשון שאלה, "במה מדליקין?" (שבת פ"ב מ"א; פ"ה מ"א), או "כיצד?..?";
לשון כזואיסטית (תיאור מקרה), או לשון כללית;
לשון בינוני, "המוציא..." (שבת פ"ט מ"ה; פ"י כל הפרק, ועוד), או "מי שמתו מוטל לפניו" (ברכות פ"ג מ"א);
לשון פעל (עשה... פטור/אסור), כגון "כתב במשקין" (שבת פי"ב מ"ה).
בכל המקרים הסתפקנו בדוגמה אחת או שתיים. אין הבדל תוכני או ספרותי בין הסגנונות, והם מעורבים לבלי הכר. עם זאת כבר הבבלי, ובעקבותיו המפרשים, ניסו לאפיין חלק מהלשון, כגון שלשון בינוני ("המוציא") הוא לשון בדיעבד, ומתוך ראייה כללית של לשון המשנה דומה שהסבר זה חלקי, ומתאים רק לחלק קטן מהמקרים. אין בין "כתב במשקין" לבין "הכותב במשקין" ולבין "כותב במשקין", "כותבין במשקין", "מי שכתב במשקין" וכו' ולא דבר.</i> שימוש בלשון עבר אופייני גם לסיפורי מעשים, אלא שתיאור מָעָמדות המקדש איננו מעשה אלא תיאור כללי. יתר על כן, המעשה הוא תמיד ספציפי, נלווה ומתייחס להלכה, ובפרקי התיאור אין הלכות.
3. היעדר מלא כמעט של הלכות. לגבי משניות זיכרון המקדש אין כל ביטוי לכך שהנוהגים המתוארים מחייבים בעתיד, זאת בניגוד לפסיקה המקובלת בעקבות הרמב"ם שתיאורי המקדש וצורת המבנה שבמשנה הם אלו שינהגו (צריכים להיות מונהגים) גם לעתיד לבוא.
4. היעדר מחלוקות. יש מחלוקות בין משניות ה'זיכרון' לבין 'משניות זכרון' בקבצים אחרים. אך לא מחלוקת באותה משנה כמקובל במסכתות רגילות. בתוך המשנה עצמה מוצגת רק אחת הדעות כדעה היחידה. הווה אומר, מי ששיבץ משניות זיכרון במשנה רצה להעמידן כדעת הכול. דוגמאות לכך הן משניות תמיד פ"א מ"א ומידות פ"א מ"ט. כל אחת מציגה תיאור שונה בפרט אחד (מוצא המחילה). בדיוננו במשניות אלו ראינו שהמחלוקת איננה רק היסטורית אלא גם הלכתית. כמעט ברור ששתי המשניות מצטטות מקור משותף, כל אחת מצטטת חלקים אחרים ממנו וכל אחת בחרה דעה אחת מתוך השתיים שהיו במקור הקדום.
5. שימוש בפעלים ובמונחים מסוימים. כך, למשל, הצביע ברויאר על הפועל "הגיע", וכן התואר "ממונה" מופיע במשנה רק במשניות הזיכרון (בכורים פ"ג מ"ב; שקלים פ"ה מ"ד; יומא פ"ב מ"א; פ"ג מ"א; תמיד פ"א מ"ב); בתוספתא חריג אחד בלבד (פסחים פ"ג הי"א), ואילו במדרשי ההלכה מופיע התואר ככינוי לתפקידים מחוץ למקדש. קשה לפרש שהתפקיד לא היה מחוץ למקדש, שכן הוא מצוי במדרשי ההלכה בתפקיד אחר. אין זאת אלא שהוא מאפיין סגנוני של משניות המקדש.
כן גם הביטוי "ודברו הלוים בשיר" (משנה, בכורים פ"ג מ"ד; תמיד פ"ז מ"ג),וכן המונח "פשפש" המופיע רק במשניות מקדש, אבל גם בברייתא בתלמוד הבבלי העוסקת במקדש: "דתניא, רבי יוסי ברבי יהודה אומר: שני פשפשין היו בבית החליפות וגובהן שמנה, כדי להכשיר את העזרה כולה לאכילת קדשי קדשים ולשחיטת קדשים קלים" (זבחים נה ע"ב). לא מן הנמנע שברייתא זו שאובה מאוצר זיכרונות המקדש. במקרה זה ניתן לטעון שאין כאן זכר לסגנון ספרותי, אלא לכך שרק שערי המקדש נראו כך. למעשה שלושה פתחים הוא מרכיב קבוע בבניינים בסגנון בסיליקה. אך המינוח "פשפש" יוחד למקדש (איור 10). כמו כן הסגנון "בא לו" לתיאור שלב נוסף בסדרי המעמד. מינוח זה מופיע לעתים בצירופי לשון משותפים לכמה ממשניות 'זכרון המקדש' כגון:
<b>א</b>. בא לו (בתחילת משפט)
1. "מי שהוא מבקש נסכים הולך לו אצל יוחנן שהוא ממונה על החותמות נותן לו מעות ומקבל ממנו חותם בא לו אצל אחיה שהוא ממונה על הנסכים ונותן לו חותם" (שקלים פ"ה מ"ד).
2. "בא לו אצל פרו ופרו היה עומד בין האולם ולמזבח ראשו לדרום ופניו למערב" (יומא פ"ג מ"ח).
3. "בא לו למזרח העזרה לצפון המזבח הסגן מימינו וראש בית אב משמאלו" (יומא פ"ג מ"ט).
4. "בא לו למזרח העזרה ולצפון המזבח שני שעירים היו שם פניהם כלפי העם ואחוריהם כלפי הקודש" (תוס', יומא פ"ב ה"ב).
5. "בא לו אצל פרו שנייה וסומך שתי ידיו עליו ומתודה" (יומא פ"ד מ"ב).
6. "בא לו אצל פר ושעיר הנשרפין קרען והוציא את אימוריהן" (יומא פ"ו מ"ז).
7. "בא לו לכתוב את המגילה מאיזה מקום הוא כותב" (סוטה פ"ב מ"ג).<sup class="footnote-marker">43</sup><i class="footnote">שאלה ותשובה למטרה תיאטרלית היא ממאפייני הסגנון שבו אנו עוסקים, רואים זאת כאן ובדוגמאות להלן.</i>
8. "בא לו לפשפש הצפוני" (תמיד פ"ג מ"ז).
9. "בא לו לקרן מזרחית צפונית ונותן מזרחה צפונה מערבית דרומית" (תמיד פ"ד מ"א).
10. "בא לו לגרה והניח בה שתי צלעות מכאן ושתי צלעות מכאן" (תמיד פ"ד מ"ג).
11. "בא לו להקיף את המזבח מהיכן הוא מתחיל" (תמיד פ"ז מ"ג).<sup class="footnote-marker">44</sup><i class="footnote">גם כאן שאלה ותשובה למטרה תיאטרלית.</i>
12. "בא לו לשלח את הצפור החיה אינו הופך פניו לא לים ולא לעיר ולא למדבר שנאמר (ויקרא יד נג) 'ושלח את הצפור החיה אל מחוץ לעיר אל פני השדה'. בא לגלח את המצורע העביר תער על כל בשרו וכבס בגדיו וטבל" (נגעים פי"ד מ"ב).
13. "בא לו אצל האשם וסמך שתי ידיו עליו ושחטו" (נגעים פי"ד מ"ח);
14. "בא לו לקרבן העם תדע שקרבנו מכפר יותר מקרבן העם, שקרבן העם אינו מכפר על הכהנים, וקרבנו מכפר על ידו ועל יד העם שנאמר..." (ספרא שמיני, מכילתא דמילואים פרשה א ה"ט, מג ע"ד).
<b>א1</b>. מקרים מסופקים:
1. "עולת העוף כיצד היתה נעשית? עלה בכבש ופנה לסובב בא לו לקרן דרומית מזרחית, היה מולק את ראשה ממול ערפה, ומבדיל וממצה את דמה על קיר המזבח. נטל את הראש והקיף בית מליקתו למזבח, וספגו במלח וזרקו על גבי האישים. בא לו לגוף, והסיר את המוראה ואת הנוצה ואת בני מעים" (זבחים פ"ו מ"ה).
2. "בא לו לעשרון ונתן שמנו ולבונתו יצק ובלל הניף והגיש וקמץ והקטיר והשאר נאכל לכהנים" (מנחות פ"י מ"ד).
3. "נמצאת אומר שני כהנים מקבלים את דמו. אחד כלי ואחד ביד. זה שקיבל בכלי בא וזרקו על המזבח, וזה שקבל ביד בא לו אצל מצורע, ומצורע טובל בלשכת המצורעים. בא ועמד בשער ניקנור. רבי יהודה אומר לא היה צריך טבילה שכבר טבל מבערב" (ספרא, מצורע פרק ג ה"ד, עב ע"א).<sup class="footnote-marker">45</sup><i class="footnote">ההלכה בתוספתא הנה ללא הצורה הספרותית של משניות המקדש: "מצורע טובל בלשכת המצורעים ובא עומד בשער ניקנור. ר' יהודה אומר לא היה צריך טבילה שכבר טבל מבערב" (תוס', נגעים פ"ח ה"ט, עמ' 628).</i>
מן הראוי להדגיש שכמעט כל המופעים של "בא לו" בספרות התנאים בראש משפט מצויים ברשימה זו, זאת אף שהמילים עצמן נפוצות הרבה יותר. עם זאת, צורה אופיינית זו מופיעה ומאפיינת מעט משניות נוספות שאינן "מקדשיות" מובהקות, כגון "היו צריכין לסמוך, סומכין מן הראשונה. אחד מן השניה בא לו לראשונה, ואחד מן השלישית בא לו לשניה ובוררין להן עוד אחד מן הקהל ומושיבין אותו בשלישית" (סנהדרין פ"ד מ"ד). בזכות הביטוי משנה זו חשודה כשריד או כפיתוח של משניות הזיכרון. לא זיכרון מקדש, אלא זיכרון פאר העבר ללא זיקה מובהקת למקדש, עם זאת הסנהדרין שכנה, לפי מסורת חז"ל במקדש, והרי פאר הסנהדרין ותיאורו הוא חלק מתיאור ההתרחשות במקדש. לפרשנות זו השלכות על השאלה האם פעלה סנהדרין במתכונת המתוארת במשנה בימי תנאים, ונדונה במבוא למסכת.
<b>ב.</b> סגנון מיוחד נוסף הוא "כיצד" בתחילת עניין. כאמור בדרך כלל המונח "כיצד" מסביר מונח שנמצא קודם במשנה,<sup class="footnote-marker">46</sup><i class="footnote">הדוגמאות רבות. ראו, למשל, ברכות פ"ז מ"א ומ"ג; תרומות פ"ד מ"ח ומ"ט; ברכות פ"ט מ"ג; חגיגה פ"ג מ"ה ומ"ח; סוטה פ"א מ"א ומ"ב, ועוד הרבה. </i> או שיש לחשוב שהופיע במשנה קדומה אחרת. במשניות המקדש "כיצד" מופיע בתחילת עניין, ואין כל רמז שהיה משהו לפניו.<sup class="footnote-marker">47</sup><i class="footnote">לעתים רחוקות נפתח העניין ב"כיצד", וזו כותרת של שאלה, כגון ברכות פ"ו מ"א. </i> כך, למשל, פרק התיאור במסכת ביכורים (פ"ג) פותח בשתי משניות הנפתחות ב"כיצד" (פ"ג מ"א ומ"ב). פרק ז בפסחים פותח ב"כיצד צולין את הפסח מביאין שפוד של רימון תוחבו מתוך פיו עד בית נקובתו". במקרה זה אפשר שהתיאור נזקק לצליית הפסח בימי הבית, ואפשר שהוא דן בצליית הפסח לאחר החורבן.<sup class="footnote-marker">48</sup><i class="footnote">כפי שפירשנו בפירושנו לפסחים, על אתר.</i> כמו כן "כיצד תולין ומפשיטין" (פסחים פ"ה מ"ט); "כיצד היו עושים (היה עושה)" (מנחות פ"י מ"ג; תוס', פרה פ"ג מ"י, עמ' 632); "כיצד היה הודוי" (מעשר שני פ"ה מ"י); "כיצד היה בעור" (שם פ"ה מ"ו), ועוד. עם זאת, אין זה סגנון ייחודי למשניות המקדש. כך, למשל, גם משנת ברכות פ"ו מ"א פותחת עניין ב"כיצד". ברם, הטלת המילה "כיצד" בתחילת משפט אופיינית יותר למשניות מקדשיות. כגון:
החלקים הספרותיים סומנו בצללית אפורה, והם משובצים בתוך התיאור ההלכתי. אלא שרק משנה ה מכילה קטעים ספרותיים, ובמשנה ד הם חסרים. לאור משנה ד ודמיונה בסגנון למשנה ה נראה שהקטעים הספרותיים נוספו למשנה ה. רק בדוחק אפשר לפרש שהם נגרעו ממשנה ד, שכן סגנונה של משנה ד הוא משפטי יותר ותמציתי יותר, ואילו היה תיאור ספרותי שלם מן הסתם הייתה משנה ד משתמשת בו. יתר משניות הפרק כתובות בסגנונה הרגיל של המשנה (סגנונה של משנה ד).
משנת מנחות, שלה רמזנו, משובצת גם היא בתוך פרק מעורב שיש בו עירוב הלכה בתוך תיאור "זיכרון מקדש". התיאור מתחיל בפ"י מ"ב עד פ"י מ"ד, ובתוכו משובצים קטעים הלכתיים "רגילים". להלן נעסוק במבנה זה.
לכאורה אנו מציעים מעין מעגל סיבובי. את משניות ה"זיכרון" (זיכרון המקדש) מגדירים לפי לשונות מיוחדים. ברם, את הגדרת הלשונות המיוחדים אנו קובעים לפי אוצר המילים שבאותן משניות שהגדרנו כ"משניות זיכרון המקדש". ברם, הטיעון שלנו, וזיהוי משנה כמשנת "זיכרון", מבוססים על הצטברותם של מאפיינים. אם במשנה רק מאפיין אחד, הרי שיש להגדירה כמשנה מסופקת או כחריג.
<b>ג</b>. מבנה המשפט במשניות הזיכרון הוא מיוחד, ויש בו הצטברות של פועלי עבר (פעל), וכן סגנון מיוחד הכולל לשונות סיפור: "ראוהו אחיו הכהנים" (תמיד פ"ב מ"א); "החלו מעלין באפר" (שם מ"ב); "נטל את המפתח" (שם פ"א מ"ג); "בא לו לפשפש צפוני" (פ"ג מ"ז); "באו ועמדו" (תמיד פ"ז מ"ב), ועוד ועוד.
6. שאלה כפתיחה למשפט. כבר עמדנו לעיל על פתיחת עניין במילה "כיצד", "כיצד היו עושין" (היה עושה), אך לפעמים השאלה באה בסגנון אחר: "וכי באיזו שעה הממונה בא" (תמיד פ"א מ"ב); "וכי כל העצים כשרים...?" (תמיד פ"ב מ"ג). סגנון זה של שאלה בתחילת עניין מוכר גם במשניות רגילות, אך במשניות המקדש ריכוז של מאפיין זה. ייתכן שהפתיחה "כיצד?" אכן מתייחסת למשנה קדומה שאיננה לפנינו, וייתכן ששאלת פתיחה היא מאפיין סגנוני. כך או כך פתיחה בשאלה מאפיינת את המשניות המסוגננות בז'אנר "זיכרון המקדש".
7. לשון פיוטית – כגון "הגדול לפי גדלו והקטן לפי קטנו" (יומא פ"ה מ"א); "דמו ודם זרעיותיו תלוין בו" (סנהדרין פ"ד מ"ה); "ולמשכים היה ממונה אומר" (בכורים פ"ג מ"ב); "עודהו הסל על כתפו" (מ"ו); "מעלין ב..." (תמיד פ"ב מ"ג), ועוד. אולי גם לשונות הווידוי במסכת יומא (פעמים מספר – פ"ד מ"ב; פ"ה מ"ד) הם פיוטיים, ברם, ספק אם המשפטים הללו מקוריים.<sup class="footnote-marker">49</sup><i class="footnote">בפירושנו למסכת יומא הטלנו ספק האם זו לשון המשנה או משפט שחדר מהפיוטים. הספק המבוסס על עדויות הנוסח השונות עדיין קיים.</i> כמות המשפטים הפיוטיים שונה ממופע אחד למשנהו.
8. דמיון רב בלשון וחזרות על משפטים דומים. מסכתות המקדש מקיימות ביניהן מערכת זיקות לשוניות כאשר משפטים שלמים חוזרים בלשונם במסכתות שונות, לאותו עניין או לעניינים אחרים (להלן וכגון הדוגמה לעיל ממסכת זבחים). על חלק מייחודה של קבוצה זו כבר עמד גולדברג,<sup class="footnote-marker">50</sup><i class="footnote">גולדברג, תמיד ויומא.</i> ולדעתו מסכת יומא מהווה מעין תוספתא למסכת תמיד, כלומר מסכת יומא מרחיבה את מסכת תמיד, והתוספתא ליומא מתייחסת לעתים למשנת תמיד ולא ליומא. להערכתנו זו עמדה נוקשה. הקשרים בין המסכתות רבים יותר ומורכבים יותר. אין כאן תוספת פרטים, אלא שבכל המקרים יש גוף משותף, וכל אחת מהעריכות מוסיפה פרטים אחרים. מה שמרשים את הלומד הוא המילים החוזרות, כגון "פרה וכל מסעדיה יוצאין להר המשחה" (פרה פ"ג מ"ו; מידות פ"א מ"ג), זאת אף שההקשר שונה.
משנתנו כוללת כמה מהמאפיינים של הז'אנר הסיפורי. פתיחת המשנה בלשון כיצד, הזיקה הלשונית למשנה להלן פ"ד מ"ד (בשינויי לשון), השורש "לאיים" שאינו רגיל במשניות, הסגנון הסיפורי מוציאין, משיירין, וכו'. כאמור אחת התופעות המאפיינות את משניות הזיכרון היא המקבילות בין משניות, כאשר אותה לשון חוזרת במשניות שונות לעניינים אחרים, תוך התאמת הלשון לעניין. המקבילה למשנתנו היא משנת ראש השנה:
כיצד בודקין
הקטעים הזהים הוצגו עם צבע רקע אפור. מהשוואת הטבלה עולה בבירור ששתי המשניות שאובות מאותו מקור וכל אחת מהן התאימה את המשנה לנושא. הסיום של משנת סנהדרין "נושאין ונותנין", מתאים גם הוא יותר לראש השנה מאשר למשנתנו. שתי המשניות משתמשות במינוח 'בדיקה' המקביל, אך שונה, מ"דרישה וחקירה" מינוח שבו משתמשת המשנה להלן בפרק ד. אבל בפרק ה (מ"א) חוזרת המשנה למונח 'בודקים' באותה משמעות של דרישה וחקירה.
אם כן משנתנו כתובה בסגנון 'זיכרון המקדש' לפיכך הפתיחה "כיצד" איננה מתייחסת למשנת סנהדרין קדומה. כל התיאור ממשנה ה ועד סוף משנה ז הוא תיאור ספרותי של הסנהדרין בירושלים. בעקיפין זו ראיה שמוסד מרכזי מעין סנהדרין אכן פעל בירושלים בתפארתה.

Mishnah 7

<small>עפ”י כתב יד קופמן</small>
<b>גמרו את הדבר</b> – את הדיון.<b> היו מכניסין אותן</b> – לכאורה הנושא של המשנה הקודמת הם העדים. אך לפי ההמשך מדובר בבעלי הדין. וכן מפורש בספרא: "אמר רבי נחמיה כך הוא מנהגן של דיינים בעלי הדין עומדים לפניהם ושומעים את דבריהם ומוציאים אותם לחוץ ונושאים ונותנים בדבר, גמרו את הדבר הזה, מכניסים אותם, הגדול שבדיינים אומר איש פלוני אתה זכאי איש פלוני אתה חייב, ומנין שכשיצא אחד מן הדיינים לא יאמר אני מזכה וחבירי מחייבים אבל מה אעשה ורבו עלי לכך נאמר לא תלך רכיל בעמך, וכן הוא אומר הולך רכיל מגלה סוד ונאמן רוח מכסה דבר" (ספרא קדושים פרק ד ה"ו, פט ע"א).<sup class="footnote-marker">51</sup><i class="footnote">וכן במדרש השכם, אוצר המדרשים, עמ' 141.</i> אם כן בעלי הדין יוצאים החוצה, וגם העדים שהרי יש לשמור על חשאיות הדיון. בבבלי מצויים דבריו אלו של רבי נחמיה (ל ע"א), אלא שהוא בא בשם "נקיי הדעת שבירושלים".
הבבלי רומז לדברי רבי נתן הסבור שאין מוציאים את הדיינים כלל. ובאופן כללי הדיון בית הדין, לפחות בית הדין של חכמים, היה במהלך הלימוד עצמו, כך שהיה פתוח לכול. העדים יכולים היו להישאר או לצאת, ורק בעלי הדין חויבו להישאר, ואף רצו בכך (ראו במשנה הבאה).
ייחוס התיאור במשנה לנקיי הדעת מהווה לדעתנו את הפתרון למשנה, ולקשיים שנעלה גם בהמשך המשנה (להלן בסוף המשנה הבאה – מ"ח).
<b>הגדול שבדיינין</b> – במשנה הקודמת דובר בגדול שבעדים. נראה אפוא שמשנתנו מכירה את המשנה הקודמת ומתכתבת איתה. <b>אומר איש פלוני אתה זכיי איש פלוני אתה חייב</b> – ההכרזה של בית הדין טקסית. כבר כתבנו שהכרזה כזאת מתאימה יותר לדיני נפשות, אך אפשרית גם בחלק מהמקרים של דיני ממונות.<b> מניין כשיצא</b> – הדיין מבית הדין <b>לא יאמר אני הוא מזכה וחבריי מחייבין ומה אעשה ורבו עליי על זה נאמר הולך רכיל מגלה סוד</b> – הדרישה היא לשמור על סודיות הדיון. דרישה כזאת גורמת להפגנת אחדות. היא מאפיינת, מטבעה החברתי, בית דין החושש ללחצים מחוץ לבתי המשפט. באופן טבעי הדיין חשוף ללחצים מצד שכניו וקרוביו, והחשאיות מהווה מגן מה מפני הביקורת. לא ברור האם רשאי בית הדין (או אולי חייב) לחשוף את יחסי הכוחות בהצבעת בית הדין. האם מותר לו לדווח שההכרעה הייתה ברוב קולות. אך שמירה על האלמוניות נדרשת. בבבלי מחלוקת על כך (ל ע"ב). גם בירושלמי מחלוקת ובה אולי הצעה שכל אחד יחתום בשמו על דעת המתנגד לו (כא ע"ד). שיטה אחרונה זו כמוה כהדלפה גלויה של שמות בעלי הצדדים השונים. שהרי כל אחד יבין את השיטה שהחתימה היא על הדעה השנייה. האמורא מניח כאילו בתי הדין יצליחו לשמר לטווח ארוך קוד פנימי של הסתרה, ורעיון כזה בעייתי מאד.
יתר על כן, בתי הדין של חכמים פעלו כחלק מסדרי הלימוד, והתלמידים נוכחו בהם והשתתפו בהכרעה ברמה כזאת או אחרת (להלן פ"ד מ"ד). האם ייתכן שיוסתרו הדעות של החכמים השונים? הרי זה היסוד של שימור המחלוקת. בספרות חז"ל מרובים המעשים על הכרעות הלכתיות בדיני ממונות, ולעתים הם נבעו ממעשה שהיה, ונתגלתה מחלוקת בין התנאים (או האמוראים). כיצד אפוא נשמרו שמות הצדדים במחלוקת, אם כל מעשה שימור הדעות הוא הדלפה אסורה משום "הולך רכיל"? כיצד הולם אתוס ההסתרה, את האתוס והחובה לשמור של שושלת הייחוס של המימרא. תמוה גם שקיימת מחלוקת האם לשמור על חשאיות העמדות. שהרי זה מעשה שבכל יום. אם הייתה מחלוקת כיצד נהגו בפועל? אפשר שהיו מנהגים שונים. אך עדיין קשה.
לפיכך יש להניח שהמשנה מדברת בבתי הדין האזרחיים שבהם חכמים לא שלטו, ואכן בדיון יש פן תיאורטי, שהרי בתי דין אלו לא התנהגו לפי כל כללי הדין התלמודים. אפשר שחכמים רצו להכתיב לבתי הדין כיצד לנהוג, ואפשר שהדיון רק תיאורטי, על כל פנים הוא איננו משקף את הנעשה בבתי הדין של חכמים, אלא את רצונם האוטופי של חכמים כיצד יש לנהוג. וגם את רצונם של חכמים להכתיב לבית הדין של הקהילה כיצד עליהם לפעול.
שני התלמודים מדברים גם על כתיבת פסקי דין. להערכתנו רוב בתי הדין כלל לא הוציאו פרוטוקול מוסמך, אלא הודיעו בעל פה את הכרעתם. ייתכן שבבתי הדין של חכמים נכתבו פסקים אבל מן הסתם לא כל בית דין כפרי נהג בכך. הבבלי שואל היאך כותבים, משום שבתי הדין בבבל, שהיו בעיקר של חכמים, היו מסודרים יותר. אך בארץ ישראל התנאית ספק אם נכתבו פסקי דין.
בין השטרות ממדבר יהודה יש שטר המדווח על מעשה בית דין, שבו מודיעים או מדווחים הפרנסים על פסק דינם. במכתב נאמר:
מן הפרנסין של בית משכו.  <br>ומן אלעזר לישוע בן גלגולא ר[י]ש המחניה שלום <br>שידע יהי לך: שהפרה שלקח יהוסף בר ארצטון, מן יעקב בן יהודה, <br>שיושב אבית משכו. שהי שלו מזבנות.... <br>[הפיסוק וחלוקת השורות שלנו]<sup class="footnote-marker">52</sup><i class="footnote">מורבעת שטר 42, ירדני, תעודות עמ' 155. </i>
הפרנסים יחד עם אדם נוסף (דיין נוסף) מוגיעים לפקיד הבכיר שהפרה שפלוני קנה ("לקח) היא שלו מקניה. כלומר היה ויכוח על הבעלות, והפרנסים, אולי במעמד שלושה, מצהירים על כך. השטר נשלח לראש המחנה של עין גדי מפרנסים של כפר בלתי ידוע בשם בית משכו.
זה השטר היחידי המצוי בידינו מהתקופה הקדומה ומאשר את מעשה בית דין.

Mishnah 8

<small>עפ”י כתב יד קופמן</small>
<b>כל זמן שהוא</b> – אחד מבעלי הדין או הנאשם בדיני נפשות. <b>מביא ראייה הוא סותר את הדין</b> – כל זמן הדיון רשאי אחד הצדדים להביא עדים. אין הוא מגיש מראש רשימה מחייבת, וההליך פומבי וגלוי, ובהחלט ייתכן שבמשך הזמן צצות עדויות נוספות. דווקא הפומביות עשויה לגרום לעדויות נוספות לצוץ. <b>אמרו לו</b> – בית הדין לנדון<b> כל ראיות שיש לך הבא מיכן עד שלשים יום</b> – אחד הצדדים טוען שיש לו עדות, אך היא איננה בידו. שטר שאבד, עד שנסע וכדומה. בית הדין אמורים להקציב לו זמן. <b>הביא בתוך שלושים יום סותר</b> – את טענותיו של השני או את התביעה.<b> לאחר שלשים</b> [<b>יום</b>]<b> אינו סותר</b> – לאחר הזמן הדין חלוט, והחלטת בית הדין איננה ניתנת עוד לשינוי. במשנה לא נאמר שכבר הייתה הכרעת דין, ואפשר להבין את המשנה שתם זמן העדויות, ועתה בית הדין מצוי בהליך ההצבעות או הדיון בבחינת 'נשאו ונתנו בדבר'. תנא קמא מצדד ב'סופיות הדיון'. ההליך מסתיים ואין חוזרים לעניין. אין נוהל ערעור, או בדיקה חוזרת.
<b>אמר רבן שמעון בן גמליאל מה יעשה לא מצא בתוך שלשים ומצא לאחר שלשים</b> – רשב"ג סבור שמותר להביא עדים גם לאחר תום הזמן. האם לדעתו ניתן להביא עדויות גם לאחר ההכרעה? האם הוא מערער על עקרון 'סופיות הדיון' מסתבר שכן אך הדבר לא נאמר. <b>אמרו לו הבא עדים</b> [<b>אמר אין לי עדים הבא ראיה</b>]<b> אמר אין לי ראייה</b> – אחד הצדדים סיים להביא את עדיו ומכריז שאין לו עוד ראיות. <b>לאחר זמן מצא עדים ומצא ראייה הרי זו אינה כלום</b> – אם טען צד אחד שאין לו עוד עדויות, הרי זה כאילו טען שיש לו עדויות, אבל לא הביאם בזמן הנקוב.<b> אמר רבן שמעון בן גמליאל מה יעשה לא היה יודע שיש לו עדים ומצא עדים –</b> או<b> ולא היה יודיע שיש לו ראייה ומצא ראייה</b> – רשב"ג בדעתו שהליך הבאת העדויות אין לו סוף. וייתכן שדברים ישתנו ויימצאו טענות נוספות.
שאלה זו של קצב הדיון וסופיות ההליך נדונה בשיטות משפט שונות. לכאורה אם אדם הכריז שאין לו עדויות ופתאום התגלו עדויות חדשות, או שהוא מעלה טענות חדשות, שלא נטענו בשלב הראשון. בכל אלו יש טעם לפגם וחשד לזיוף. אך מצד שני העדויות והטענות קיימות. יש להניח שבפועל נדרש אדם להסביר מדוע לא הביא טענה פלונית מוקדם יותר. ואם יהיה לו הסבר משכנע ישתכנע בית הדין. הווה אומר מה שמוצג במשנה כמחלוקת עקרונית, בעצם תלוי נסיבות. אך בניסוח המשנה מסתמנות המגמות השיפוטיות השונות. דוגמה לכך יש במקרה הבא במשנה.
<b>אמרו לו הבא עדים אמר אין לי עדים</b> – או<b> הבא ראייה אמר אין לי ראייה</b> – ואז מתחיל הדיון, וכנראה הוא נוכח בדיון עצמו ו-<b> ראה שהוא מתחייב</b> – הנדון רואה שהדעות נוטות נגדו,<b> ואמר קרבו איש פלוני ופלוני והעידוני</b> – העדים קיימים, אך הם נשלפים רק ברגע האחרון. <b>או שהוציא ראייה מתוך אפונדתו</b> – בגד שהוא לבוש בו (להלן)<b> הרי זו אינה כלום</b> – במקרים אלו חשד הזיוף גדול יותר, ולנדון אין הסבר מדוע לא הביא את הטענה מבעוד מועד. זו דוגמא לדעת הכול, המדגימה את אשר כתבנו. שתי המחלוקות בראש המשנה אינן קוטביות. אם יש לנדון הסבר טוב מותר לו להוסיף עדים גם לאחר הזמן, וגם אם הצהיר שאין לו עדים. ואם אין לו הסבר טוב הראיות חשודות. לפנינו שני ניסוחים תיאורטיים, התלויים שניהם בנסיבות ובהסבר נאות, אך שני הניסוחים משקפים שתי דרכי מחשבה שהניגוד ביניהן הוא בהערכת המונח בו נקטנו 'הסבר נאות'. רשב"ג וחכמים חולקים מהו 'הסבר נאות', ועד כמה צריך להיות משכנע.
<b>פונדה</b>
את הראיה, מן הסתם שטר, מניח אדם בכיס שבפונדה. במשנת כלים (פכ"ז מ"ו) נזכר כיס הפונדה כאחד הבגדים שבדרך כלל 'כפולים' (עשויים מבד כפול).<b> 'פונדה'</b> הוא Funda בלטינית, מעין חגורה ובה כיס לנשיאת כסף, ולכן אסרו חכמים להיכנס עמו להר הבית (ברכות פ"ט מ"ה). מלשון התוספתא שם עולה בבירור שמדובר בחגורה, וזה לשונה: "לא יכנס אדם להר הבית במעות הצרורין לו בסדינו, ובאבק שעל רגליו, ובאפנדתו חגורה עליו מבחוץ..." (ברכות פ"ו הי"ט). כבר ראינו לעיל שהחזקת חפצים בפונדה שפיה כלפי מעלה נחשבת לשמירה מעולה.<sup class="footnote-marker">53</sup><i class="footnote">תוס', בבא מציעא פ"ח מ"ג; שבת פ"ט ה"ח; פירושנו למשנה בבא מציעא פ"ח מ"י. </i>
הפונדה נזכרת לעתים יחד עם הפסיקייא, שאף היא מין חגורה, כגון "קשרי נימי פונדא ופסיקיא" (תוס', מקואות פ"ז ה"ב, עמ' 659); "הנודר מן הכסות אסור בפונדא ופסקיא" (תוס', נדרים פ"ד ה"ג) ועוד.<sup class="footnote-marker">54</sup><i class="footnote">כגון שמחות פ"ז ה"י, עמ' 140; ספרי במדבר, פיסקא קנז, עמ' 213; בבלי, קיג ע"א.</i> בתוספתא נאמר שיש להתיר את קשרי הפונדה לפני טבילת הבגד במקווה (מקוואות פ"ז ה"ב). נמצא שהפונדא (הפונדה) היא רצועה רחבה ששימשה כחגורה, והיו בה כיסים שנסגרו על ידי קשירת חוטים, וכבר ראינו שאינה בגד ממש, אך היא טוויה וארוגה כבגד (ספרי במדבר, פיסקא קנז, עמ' 213).
הדברים הולמים את ההקשר שבמשנתנו. בגד מעין זה מופיע בציורים רומיים של פשוטי עם, משרתים ועבדים, והוא מעין חגורה רחבה שהיו כנראה כיסים בתוכה, וצריך לומר שמספר הציורים של בגדי פשוטי העם מעטים הם ביחס, מפני שהרומאים מיעטו לצייר אותם (איור 11). הגברים הרומיים המכובדים נראים בציורים כשהם לבושים בדרך כלל פליום בלא חגורה, שהיא תלבושת האופיינית בעיקר לגברים עובדים. מכל מקום, כשמצוירת חגורה הרי שהיא על המותניים. החגורה שכיחה יותר בציורי הנשים, לעתים על המתניים ולעתים מתחת לחזה. קשה לומר איזה מין חגורה היא הפונדה, אך ברור שהייתה רצועה עבה וארוכה שאפשר היה ליצור ממנה מעין כיס. נסיים בדברי המדרש: " 'ויעש להם חגורות', משל למה הדבר דומה, לאיש עני שלא היה לו אלא סמרטוט אחד. קשרו על ערותו והלך ערום. כך הם עשו להם חגורות והלכו ערומים" (מדרש ביאור לבראשית ג ז).<sup class="footnote-marker">55</sup><i class="footnote">'מדרש ביאור' מובא אצל כשר, תורה שלמה, כרך א עמ' רס. לחגורות אחרות ראו אצל שפרבר, תרבות חומרית ב, עמ' 148-146.</i>
הפונדה היא אפוא אזור חלציים, וכיס הפונדה תפור או מקופל בתוכה, והוא כפול.
המשנה שלנו מניחה שבעלי הדין מצויים בשלב ההכרעה. והם יכולים להתערב בדיון. לעומת זאת המשנה הקודמת קבעה ששומרים על חשאיות הדוברים ובעלי הדין אינם מצויים במעמד ההכרעה. ניתן בדוחק לטעון שהצדדים נוכחים בדיון, אך לא בהצבעה. אבל אם כך אי אפשר לשמור על החשאיות. דומה אפוא ששתי המשניות סותרות. זו שלנו מציאותית, ומתארת בית דין פעיל. ואילו המשנה הקודמת בית דין אוטופי.
<b>נקיי הדעת</b> 
כאמור, המשנה הקודמת אמורה, לפי הבבלי, לתאר את מנהג 'נקיי הדעת בירושלים'. נקיי הדעת כמו אנשי ירושלים המופיעים בספרות חז"ל הם דמויות מן העבר. העשירים של ירושלים. על עשירים אלו מספרים סיפורי הערכה וגינוי כאחד. במשנת גיטין (פ"ט מ"ח) שנינו: <b>"</b>כך היו בקיי הדעת שבירושלם כותבין" – לסדרה של משנה זו שתי מסורות נוסח עיקריות: בענף הארץ-ישראלי מתייחס נוהגם של "בקיי הדעת" (בבי"ת) לכתיבת חניכתו וחניכתה. כלומר, כתיבת שם המשפחה אינו רק נוהג כשר, אלא אפילו נורמה שנהגה בין אנשי ירושלים המוערכים. בענף הבבלי של המשנה ישנו חילוף סדר, כאשר "כך היו נקיי הדעת..." (בנו"ן) מופיע לפני "כתב חניכתו וחניכתה – כשר" ומתייחס לפיכך למשפט הקודם במשנה. אם כן, הנוהג של נקיי הדעת היה לכתוב "איש פלוני בן איש פלוני" ללא המילה "עד". בעדי נוסח משניים חסרה גם הבבא של "כתב איש פלוני בן איש פלוני ולא כתב עד – כשר", אך נראה שאין זו אלא השמטה מחמת הדומות.<sup class="footnote-marker">56</sup><i class="footnote">ראו הערת התוספות, פח ע"א ד"ה "וכך היו". הנוסחאות הן:</i>
פ, ק, נ: איש פלוני בן איש פלוני, ולא כתב עד – כשר. כתב חניכתו... בקיי {נ: נקיי}
רא: איש פלוני בן איש פלוני ולא כתב עד – כשר, וכך היו נקיי הדעת שבירושלים עושין. חניכתו וחניכתה כשר.
מ: איש פלוני בן איש פלוני ולא כתב עד – כשר, וכך היו נקיי הדעת שבירושלים כותבין. כתב חניכתו וחניכתה כשר.
רב: בן איש פלוני עד – כשר, וכך היו נקיי הדעת שבירושלים כותבין. כתב חניכתו וחניכתה כשר.
דו: בן איש פלוני ולא כתב עד – כשר, וכל היו נקיי הדעת שבירושלים עושין. כתב חניכותו וחניכתה כשר.</i>
נקיי הדעת הם כנראה יקירי ירושלים, אנשי ירושלים המפורסמים בעושרם ובאנינותם.<sup class="footnote-marker">57</sup><i class="footnote">אופנהיימר, חבורות. אלון (מחקרים ב, עמ' 26 הע' 47), שולל במפורש את הקשר בין "נקיי הדעת שבירושלים" ובין "יקירי ירושלים", אך קשה לנו לקבל שהיו שתי קבוצות כאלה בירושלים. כאמור, בעיקרו של הענף הארץ-ישראלי הנוסח הוא "בקיי" ואילו הענף הבבלי גורס "נקיי". חילוף זה מצוי אף בכמה מקורות אחרים, ונראה שמשמעות הביטויים קרובה "נקיות דעת" מתפרשת כתבונה, כפי שעולה מההנגדה שבירושלמי (מעשרות פ"ב ה"ג, מט ע"ד) בין רבי יהושע שדעתו נקייה ובין "כל עמא שטייא", וכן ממקורות נוספים. אף "בקיי" מתפרש באופן דומה. אם כן, משנתנו מחזקת את הנורמה המוצעת בה בהצבעה על כך שבעלי התבונה הירושלמיים נהגו כך. הערה זו של המשנה מתאימה אפוא יותר לנוסח המייחס את כתיבת "חניכתו וחניכתה" לגט מאשר לנוסח השני.</i> חכמים מתארים את מנהגיהם, לעתים בהתפעלות ולעתים מתוך נימת גנאי או ביקורת. במקרה זה התיאור ניטראלי, ללא שיפוט. לעומת זאת במדרש התנאי: "כך היו נקיי הדעת שבירושלם עושין, לא היה אחד מהם הולך לבית המשתה עד שהוא יודע מי הולך עמו. ולא היה חותם בגט, עד שהוא יודע מי חותם עמו" (מכילתא דרבי ישמעאל, נזיקין, מסכתא דכספא כ, עמ' 322). הנוהג הראשון הוא אליטיסטי וקשה להניח שחכמים שבחוהו, ואילו הנוהג השני אמנם יש גם בו גוון אליטיסטי, אך פחות שלילי. אגב גם ממקור זה לומדים אנו שהעדים המשמשים כנוטריון (חותמי שטרות) היו נבחרים מבין מנהיגי העיר.
אם כן נקיי הדעת איננו מונח הכולל גינוי מובהק. אבל לדעתנו 'יקירי ירושלים' זהים עם 'אנשי ירושלים' או חבורות שהיו בירושלים. במסכת סוכה (פ"ג מ"ח) מדובר על "מעשה באנשי ירושלים שהיו אוגדים את לולביהם בגימתות של זהב" (לפי כי"ק) – ברוב כתבי יד האחרים <b>'גימוניות'</b> – הכוונה למעין חוט ובמקרה זה חוט של זהב אנשי ירושלים כאן הם כינוי לעשירי ירושלים, שכן לא כל אדם יכול היה להרשות לעצמו חוט של זהב. ואכן בבבלי שם (לז ע"א) 'יקירי ירושלים'.
המונח 'אנשי ירושלם' בתור כינוי לעשירים שבהם מופיע במקורות נוספים. כך, למשל, מסופר ש'אנשי ירושלים' היו משכירים חצוצרות של זהב לכוהנים במעמד הקהל (תוס', סוטה פ"ז הט"ו). ושוב, לא לכל אדם הייתה חצוצרה של זהב. מסורת אחרת מספרת על אנשי ירושלים שהיו אנשי "שחץ", ובהמשך הסיפור מצוטטת שיחה שהתנהלה כביכול בין אנשי ירושלים: "אדם אומר לחברו במה סעדת היום בפת עמילה או בפת שאינה עמילה, ביין גורדלי או ביין חרדלי..." (שבת סב ע"ב – סג ע"א).<sup class="footnote-marker">58</sup><i class="footnote">החלק השני של המשפט מצוטט גם בבראשית רבה פרשה צח (צט) י, עמ' 1261, בשם "עמד אחד עם חבירו בדרום".</i> יין גורדלי ויין חרדלי עשויים להיות סוגי יין משובח, אך גם לשון נקייה למעשים שיש בהם כיעור.<sup class="footnote-marker">59</sup><i class="footnote">בספרות חז"ל "כיעור" הוא כינוי למעשים בלתי הגונים בתחום חיי המין. בבבלי רב חסדא אומר "וכולם לזנות"; זו אולי השמצה גורפת במקצת, ולפחות חלק מהטענות הן על רמת חיים גבוהה והרגלי צריכה ראוותניים. </i> כך או כך, ברור שאנשי ירושלים הם יקירי העיר. בהמשך התוספתא מסופר על מנהגם של אנשי<sup class="footnote-marker">60</sup><i class="footnote">בנוסח הגאונים "חורי ירושלים", ראו אוצר הגאונים עמ' 116, או "יהירי ירושלים" (אוצר הגאונים ליומא כג ע"א, עמ' 51), ולעתים מופיעה הצורה שלנו "אנשי ירושלים". "יהירי ירושלים" הוא כנראה שיבוש מ"יקירי ירושלים". </i> ירושלים בסוכות שהיו הולכים כל היום ולולבם בידם: "נכנס לבית המדרש נותנו לעבדו או לשלוחו ומחזירו לביתו" (תוס', פ"ב ה"י).<sup class="footnote-marker">61</sup><i class="footnote">כך בכתב יד ערפורט, אבל בדפוס ובכתב יד וינה "לבנו או לשלוחו". גם אם בשליח עסקינן, תיאור היום הוא של איש אמיד. </i> תיאור היום הוא של איש אמיד, ודאי שלא לכל אחד היה עבד, אלא רק לעשירי העיר. התיאור כולו ספוג הערכה והוקרה ל'אנשי ירושלים'. תיאורים אחרים מספרים על מנהגי האוכל והחברה של אנשי העיר, ומכולם יוצא שמדובר בעילית העירונית.
ודאי שהיו בירושלים עניים ובני המעמד העממי, אך בתודעת העם הוטבע זיכרונם של עשירי העם. במימרות אחרות מדובר במפורש ב"יקירי ירושלים", "טובי העיר", כוהנים גדולים או סתם כוהנים. המימרות שצוטטו, ואחרות שלא הובאו כאן, מבטאות תערובת של הערכה על חסידותם ומנהגיהם הטובים של יקירי העיר,<sup class="footnote-marker">62</sup><i class="footnote">תערובת זו בולטת בתיאור מנהגם של יקירי העיר להישאר ערים בליל יום הכיפורים. היו שהציגו זאת כמנהג טוב, אך יש בתלמודים גם ביקורת סמויה על כך. ראו פירושנו ליומא פ"א מ"ח, ושוב הביקורת קשורה למעשים שיש בהם כיעור, כהגדרתם לעיל בסמוך.</i> אך גם על שחצנותם ועל בידולם החברתי, ועל הנתק והמתיחות ביניהם ובין ההמון הרחב.
הסיפור הקיצוני ביותר הוא על אנשי ביתר התמימים ששמחו על חורבן ירושלים משום שמנהיגי ירושלים ניצלו את כוחם והשפעתם ועשקו את אנשי ביתר שעלו לרגל לירושלים (ירו', תענית פ"ד ה"ח, סט ע"א). התלמוד שם מגנה את אנשי ירושלים ו"מבין" את אנשי ביתר, אך גם מותח עליהם ביקורת על יחסם העוין, לעיר הנערצת. המתיחות בין הנהגת העיר להמון הרחב היא תופעה רגילה ביחסים שבין מרכז ופריפריה מחד גיסא, ובין הנהגה עיליתנית לבין הפרולטריון מאידך גיסא.
אם כן המשנה המדברת על חשאיות הדיון משקפת לא את בית הדין שחכמים הכירו, אלא היא סיפור זיכרון על מה שהיה. נתון זה מסביר את המגמה האוטופית שזיהינו. חשאיות הדיון וסודיותו הם סיפור מהעבר, מדויק מבחינה היסטורית, או מעומעם. אך משנה ז היא זיכרון עבר, ומשנה ח משקפת את מה שחכמים הכירו מבתי המדרש שלהם.

Chapter 4



Mishnah 1

פרק ד מתחיל בפרטים השווים בין דיני נפשות לבין דיני ממונות. הפרק שונה בעריכתו מהפרקים הקודמים. בניגוד לפרק ג' מ"ו הוא משתמש במונח 'דרישה וחקירה' במקום 'בדיקה'. יתר על כן הוא חוזר על מניין חברי בית הדין. נושא שכבר נדון בפרק א.
<small>עפ”י כתב יד קופמן</small>
<b>אחד דיני ממונות ואחד דיני נפשות</b> – "אחד... ואחד" הוא אחד מסגנונות העריכה של המשנה. כגון: "אמר רבי עקיבא מה מצינו בבית הכנסת אחד מרובין ואחד מועטין אומר ברכו את ה' " (ברכות פ"ז מ"ג); או "רבי שמעון אומר אחד זרע פשתן ואחד כל המינין ..." (כלאים פ"ב מ"ז); "אחד אילן סרק ואחד אילן מאכל, רואין אותן כאילו הם תאנים ..." (שביעית פ"א מ"ג). וכמוהם רבים אחרים. איננו יודעים אם היה תנא שזה היה סגנונו המיוחד. או שזו הייתה אחת מהאפשרויות שעמדו לפני העורכים והחכמים השונים.
<b>בדרישה ובחקירה</b> – את משמעות המונחים נברר בראשית פרק ה.<b> שנאמר משפט אחד יהיה לכם</b> – (ויקרא כ"ד, ב). הפסוק מדבר במכה בהמה, ומטיל מום. ומתפרש שדין האזרח ודין הגר זהה. הסבת הכתוב לדיני ממונות לעומת דיני נפשות הוא מדרש מובהק, המתעלם מהקשר הפסוק, ודורש חלק מהפסוק במנותק משאריתו. זו אחת מדרכי דרשת הכתובים בהם נדרשת כל מילה, או חלק של משפט, במנותק מתוכנו של כל הפסוק.
פסוק נוסף שייתכן שאליו מתכוונת המשנה הוא מספר במדבר (ט"ו, טז) "תּוֹרָה אַחַת וּמִשְׁפָּט אֶחָד יִהְיֶה לָכֶם וְלַגֵּר הַגָּר אִתְּכֶם". המדרש התנאי דרש את הפסוק בויקרא שכן שנינו בספרא "'משפט אחד יהיה לכם', כמשפט דיני נפשות דיני ממונות, מה דיני נפשות בדרישה ובחקירה, אף דיני ממונות בדרישה ובחקירה, אי מה דיני נפשות בעשרים ושלשה אף דיני ממונות בעשרים ושלשה תלמוד לומר עין תחת עין ריבה" (אמור פרק כ ה"ט קה ע"א).<sup class="footnote-marker">1</sup><i class="footnote">ראו עוד ספרי במדבר קס, עמ' 219; תנא דברי אליהו פכ"ז, עמ' 147.</i> ברור שהמדרש תלוי במשנתנו והבין שהפסוק הנדרש הוא מספר ויקרא. לעומת זאת הפסוק מספר במדבר נדרש בספרי "תורה אחת ומשפט אחד יהיה לכם ולגר הגר" (ספרי במדבר קט, עמ' 113). אם כן הפסוק בבמדבר נדרש בנושא הקרוב לפרשה. אולי גם העובדה שהרעיון נדרש מספר במדבר סייעה גם היא להסטת הפסוק בספר ויקרא מפשוטו, לעניין שלנו.
בתוספתא שבועות (פ"ג ה"ח, עמ' 450) מקבילה לכל משנתנו. התוספתא מתחילה בכך שהחרש והשוטה פסולים והדבר נלמד מהפסוק "וְהוּא עֵד אוֹ רָאָה אוֹ יָדָע אִם לוֹא יַגִּיד וְנָשָׂא עֲוֹנוֹ". החרש איננו יכול להגיד וסומא איננו יכול לראות.<sup class="footnote-marker">2</sup><i class="footnote">לא נעסוק כאן בסיבות החברתיות, ובהשלכות החברתיות, של ההלכה שחרש או סומא פסולים לעדות, עסקנו בכך בפירושנו לחגיגה פ"א מ"א.</i> הברייתא בתוספתא רואה בכך דברי ראשונים:
אילו דבר הראשונים. רבי עקיבא אומר "ודרשת וחקרת ושאלת היטיב" וכי יש דורשין לחרשים? ויש חוקרין לשוטים? תלמוד לומר "משפט אחד יהיה לכם" כדיני נפשות כך דיני ממונות. מה דיני נפשות לעדה ולעדים, אף דיני ממונות כן. תלמוד לומר "עין ישלם", – או מה דיני נפשות פטר את השוגג אף דיני ממונות כן? תלמוד לומר 'עין ישלם'. או מה דיני נפשות פרט לשזרק אבן ברשות הרבים והרג, יכול אף דיני ממונות כן? תלמוד לומר "יד ישלם". או מה דיני נפשות פרט לשהודה מפי עצמו, אף דיני ממונות כן? תלמוד לומר "רגל ישלם" או מה דיני נפשות בעשרים ושלשה, אף דיני ממונות כן? תלמוד לומר "ונקרב בעל הבית אל האלהים" ריבה הכתוב דיין אחד... מיכן אמרו דיני ממונות בשלשה ור' אומר בחמשה כדי שיגמר הדין בשלשה. יכול אין לי בחמשה אלא דיני ממונות הקלין, מנין לרבות החמורין וחומרי חומרין? תלמוד לומר "עין תחת עין שן תחת שן יד תחת יד רגל תחת רגל כוייה תחת כוייה פצע תחת פצע חבורה תחת חבורה.
הדרשה שבתוספתא היא כנראה הדרשה שבמשנה והיא מסבירה את המשנה שלנו. אמנם "משפט אחד יהיה לכם" אבל רק בכך הדמיון. ואילו בפרטים האחרים הזהות איננה קיימת, ולכך דרשות אחרות, בהחלט רחוקות מפשט הכתוב.
התוספתא עומדת למעשה על הפרדוכס שבמשנה. מצד אחד הפסוק דורש זהות בין דיני ממונות לדיני נפשות. אבל הזהות הזאת מוגבלת לפרט אחד, ובדרך כלל קיים הבדל בין שני התחומים הללו.
מכל מקום הברייתא בתוספתא מלמדת על התפתחות בדרכי הדרשה, ומשנתנו משקפת את השלב המאוחר המיוחס לרבי עקיבא. הברייתא היא מדרש הלכה ומשנתנו מבוססת על הדרשה ומפתחת אותה לעניין עצמאי, בניגוד לברייתא ששם כל הדרשה משועבדת לעניין עדותם של החרש והסומא. אם כן משנתנו היא שלב ספרותי-מדרשי שלישי לאחר דברי 'הראשונים', ולאחר פיתוחו הדרשני של רבי עקיבא. הפסוק "משפט אחד" גם נדרש לפרטים אחרים כדרכן של דרשות (בבלי, כתובות לג ע"א; בבא קמא פג ע"ב; פד ע"א).
המשנה קובעת בפשטות שכל דין הוא בבדיקה וחקירה של העדים. אבל במקבילות מתברר שקיימות היו דעות שונות לגבי דיני ממונות ולגבי דיני אישות.
<b>דיני ממונות</b>
מהירושלמי משמע שדרישה וחקירה מאפיינות דיני נפשות בלבד, שלא כמשנה. לפי הסיפור בירושלמי "אגנטוס הדמון שאל לרבי יוחנן בן זכאי השור יסקל וגם בעליו יומת?<sup class="footnote-marker">3</sup><i class="footnote">מה הסיבה לכך? או מה הדמיון בין סקילת שור לבין הוצאת אדם להורג? הסיפור חסר שכן תשובה מפסוק אמורה להיות תשובה מוחצת וסופית. מה פגם מצאו בה התלמידים? </i> אמר ליה שותף ליסטים כליסטים. וכשיצא אמרו לו תלמידיו רבי לזה דחיתה בקנה, לנו מה את משיב? אמר להן כתיב 'השור יסקל וגם בעליו יומת', כמיתת הבעלים כן מיתת השור. הקיש מיתת בעלים למיתת השור מה מיתת בעלים בדרישה וחקירה, בעשרים ושלשה, אף מיתת השור בדרישה וחקירה בעשרים ושלשה" (יט ע"ב). אם כן דרישה וחקירה, כמו בית דין של עשרים ושלוש מאפיינות רק דיני נפשות. אם הן מאפיינות גם דיני ממונות, הרי אין צורך בלימוד מיוחד שסקילת השור המזיק היא ב'דרישה וחקירה', הרי כך כל הדינים. אם כן המדרש, שהוד קדומים מיוחס לו, מביע בעצם דעה שונה מזו של המשנה.
כן משמע מסוגיית הירושלמי להלן (פ"ה ה"א, כב ע"ג) שאותה נביא בפירושנו למשנה בפרק ה להלן. וכן מסכם בעל מדרש אגדה של בובר לדברים פי"ג בפשטות "ודרשת וחקרת. מכאן שהיו בודקין עדי נפשות בדרישה וחקירה" מדרש זה מאוחר ותלוי בתלמוד הבבלי. מכל מקום בירושלמי מעשים על חכמים שנהגו כמשנה, ומן הסתם מדובר בדיני ממונות. אם כן בתלמוד הירושלמי מכונסות שתי הדעות, גם מעשים הנוהגים לפי המשנה וגם מדרש שממנו משמע שלא כמשנה.
המחלוקת האם דיני אישות דורשים דרישה וחקירה (להלן) נובעת, לפי הבבלי, מכך שדיני ממונות אינם דורשים דרישה וחקירה, כך מפרש הבבלי שדיני אישות הם תחום תווך בין ממונות לנפשות. להלן נציע הסברים אחרים לדיני אישות, אך לפחות לפי הבבלי בדיני ממונות אין צורך בדרישה וחקירה. גם בפרק הבא דיון בדרישה וחקירה. וכל הפרק בבבלי עוסק רק בדיני נפשות. גם את המעשה בבן זכאי הנזכר במשנה (פ"ה מ"ב) הוא מסביר בדיני נפשות. עם זאת לא נאמר שם שבדיני ממונות אין דרישה וחקירה.
בירושלמי עוד שתי מימרות הקשורות לנושא.
בתחילת פרקנו כתוב בתלמוד (כב ע"א): "אחד דיני ממונות' כו'. אמר רבי יוחנן בשביל לחוס על ממון ישראל. אמרו היאך אתה יודע שזה חייב לזה? רבי חייה בר בא בעא קומי רבי יוסי היך עבדין עובדא? אמר ליה כרבי יוחנן. דרבי יוחנן אמר בשביל לחוס על ממון ישראל". השאלה "היך עבדין עובדא" (כיצד עושים מעשה) עוסקת מן הסתם בדיני ממונות שכן בימי חכמים לא דנו דיני נפשות. השאלה היא מה אמר רבי יוחנן. כפשוטו רבי יוחנן אמר שבודקים את העדים כדי לחוס על ממונם של ישראל, שלא יגבר מספרם של עדי השקר ותואנות שווא. ועדיין קשה מה הוסיף רבי יוחנן ולמה התלמוד אומר שנוהגים כדבריו, הרי זו המשנה. לפי ניסיוננו השאלה איננה קושי של ממש, שכן עבור האמוראים דברי רבי יוחנן יותר סמכותיים מהמשנה.
אבל המפרשים המסורתיים הסבירו, בעקבות הבבלי שהנימוק בא להגן על השינוי ההלכתי שאין בודקים בבדיקה וחקירה בדיני ממונות. ברם, אילו באמת בא רבי יוחנן לשנות את דברי המשנה, היינו מצפים שמשפט זה ייכתב במפורש. איננו תמהים על עצם השינוי מדין משנה. כאמור ניתן להבין כך גם ממשניות פרק ה. ובכלל בדיני ממונות מצינו התפתחות בהלכה בניגוד למשנה. אבל קשה להבין מדוע לא נאמר הדבר בתלמוד במפורש. להלן נעסוק גם בטיעון של ההגנה על הציבור (בני ישראל). אמנם בבבלי מופיע הטיעון כדי לבטל את הצורך בדרישה וחקירה, אך בדרך כלל מקובל במחקר הסוציולוגי-כלכלי שמערכת צדק מגינה על האזרח הפשוט נגד החזקים.
אם כן מסוגיית הבבלי עולה שגם בדיני ממונות נדרשות 'בדיקה וחקירה'.
וכן עולה מהסוגיה השנייה בירושלמי: "אחד חקירות ואחד בדיקות, בזמן שמכחישין זה לזה עדותן בטילה. מה עבד לה רב? אמר רבי מנא פתר לה. רב עד בעד אמר רבי אבין אפילו יפתר כת. בכת שנייא היא לדיני נפשות דכתיב צדק צדק תרדוף" (פ"ה ה"א, כב ע"ד). אם כן הכלל שעדים שסתרו עצמם העדות בטילה (שניהם נפסלים) הוא רק בדיני נפשות, אבל הדרישה והחקירה הן גם בדיני ממונות.
אם כן הירושלמי נותר עם העמדה שבמשנה שדיני ממונות צריכים דרישה וחקירה, והבבלי מצדד בעמדה שבדיני ממונות אין צריך בדיקה וחקירה. ובדיקות של העדים ישבשו את מהלך המסחר התקין. ממה נובע הבדל הלכתי-תרבותי עמוק זה? האם הדבר משקף תנאים שונים של מערכת השיפוט? או תנאי שוק כלכלי שונים? אנו משוכנעים שאין כאן הבדל הלכתי בפרט כזה או אחר, אלא הבדל תפישתי שצריך להעמיק בו, שלא במסגרת זו כמובן.
<b>דיני אישות</b>
בתוספתא שלב קדום נוסף: "אין בודקין לעידי נשים בדרישה ובחקירה. ר' טרפון ור' עקיבא אומרים בודקין לעידי נשים בדרישה ובחקירה" לאחר מכן מופיע הסיפור שנצטט להלן. בבבלי אותה מחלוקת אך מסירה שונה ביחס לעמדות של רבי עקיבא: "אין בודקין עדי נשים בדרישה וחקירה, דברי רבי עקיבא, רבי טרפון אומר: בודקין. וקמיפלגי בדר' חנינא, דאמר רבי חנינא, דבר תורה, אחד דיני ממונות ואחד דיני נפשות בדרישה וחקירה. שנאמר 'משפט אחד יהיה לכם'. ומה טעם אמרו דיני ממונות אין צריכין דרישה וחקירה? שלא תנעול דלת בפני לוין" (יבמות קכב ע"ב). נימוק זה חוזר בבבלי במקבילות (סנהדרין לב ע"א; ב ע"ב-ג ע"א). הבבלי למעשה מציע עמדה חולקת על המשנה, שדיני ממונות אינן מצריכים דרישה וחקירה. הנימוק קשה לעצמו, וכי בדיקה וחקירה מעכבות מסחר, להיפך דין צדק נחשב למקדם מסחר ומעודד אנשים לקחת סיכונים מבוקרים. אם יש למשפט "שלא תנעול דלת..." משמעות הרי היא בתקופה שבה אין תרבות של מתן עדויות, וכל עדות ניתנת לערעור. על רקע זה נבין גם שהדרישה לבדיקה וחקירה עשויה לערער את אמינות העדים, והיא מצטרפת למכשולים שמציבים חז"ל בפני הרשעה בדיני נפשות.
בירושלמי למשנתנו (כב ע"א) משפט עמום של רבי יוחנן: "אמר רבי יוחנן בשביל לחוס על ממון ישראל". ולא ברור האם לדעת רבי יוחנן "כדי לחוס" הוא נימוק למשנה. בדיני ממונות בודקים את העדים בשביל לדון דין צדק ולחוס על ממונם של ישראל. או שיש לפרש את רבי יוחנן בירושלמי כרבי חנינא בבבלי.<sup class="footnote-marker">4</sup><i class="footnote">בהמשך סוגיית הירושלמי האמוראים מתלבטים כיצד יש לנהוג, ונאמר שנוהגים כרבי יוחנן. אם רבי יוחנן כמשנה היה מקום לנסח שנוהגים כמשנה, ובכלל לא הייתה עולה השאלה כיצד נוהגים הרי אין דעה אחרת. נימוקים כאלה כוחם רב בלימוד סוגיות בבליות, ספק אם הם עוזרים להבנת המשפטים הקטועים שבירושלמי. </i>
על כן אנו חושדים שהמשפט בבבלי אין לקבלו כהערכה מציאותית בגלל שלושה נימוקים.
א. הנימוק שלא לנעול דלת מועבר מנושאים אחרים (כמו גביית הלוואה מאדמה בינונית – גיטין פ"ה מ"ה).
ב. הנימוק מועבר מהירושלמי ושם מטרתו הפוכה. נעילת הדלת היא כשאין בדיקה וחקירה. והבבלי העביר את הנימוק והשתמש בו למטרה ההפוכה.
ג. מטרת סוגיית הבבלי להסביר מדוע בממונות אין דרישה וחקירה ובעדי נפשות מחייבים דרישה וחקירה. ולכן היסב את נימוקו של רבי חנינא כך שיענה על השאלה.
בכל אחת מהדרכים הללו היסב התלמוד את דברי רבי חנינא, תוך התעלמות מהרקע הריאלי שלהם.
ברור למה יש סבורים שדיני אישות מחייבים דרישה וחקירה. שהרי דינם כדיני נפשות וכדיני ממונות. אבל מדוע חולקים חלק מהתנאים וסבורים שדיני אישות אינם מצריכים בדיקה וחקירה? הבבלי תולה זאת במעמדם כתחום ביניים בין דיני נפשות לדיני ממונות. כלומר שמחלוקת חכמי יבנה בנושא נובעת מכך שדיני ממונות אינם מצריכים דרישה וחקירה. לו היינו מקבלים הסבר זה היה בכך כלי לתיארוך העמדה שדיני ממונות אינם בדרישה וחקירה (לפני דור יבנה). ברם, להערכתנו הדבר קשור לכך שבדיני אישות התירו עדויות חלקיות (עד אחד, עד מפי עד, עדות אישה וכו'). ראו פירושנו ליבמות פט"ז מ"ז. רבי עקיבא מייצג את דעת בית שמאי שהסתפקו בעדות חלקית ורבי טרפון את דעת בית הלל שדרשו בדיקה וחקירה. זאת בניגוד למסורת ההלכה שרבי עקיבא מייצג בה, בדרך כלל את בית הלל. ורבי טרפון ממשיך, בדרך כלל, את בית שמאי, וראו פירושנו ליבמות פט"ו מ"ב. והמעשה ברבי טרפון שנצטט להלן.
מכל מקום המעשה בספר שושנה שנביא בפרק הבא (פ"ה מ"ב), ואולי גם המעשה בבן זכאי הם בדיני אישות אך מדובר בניאוף כלומר בדיני נפשות ממש.
בתוספתא יבמות (פי"ד ה"ט-ה"י)<sup class="footnote-marker">5</sup><i class="footnote">ירושלמי יבמות פט"ז ה"ה, טו ע"ד; בבלי קכב ע"ב.</i> דיון ארוך וחשוב בפני עצמו על דרישה וחקירה בענייני אישות:
מעשה באחד שבא להעיד לפני רבי טרפון, על האשה שנשאת. אמר לו בני היאך אתה מעיד על האשה שתנשא? אמר לו רבי עמנו היה בשיירה, וירד הגייס עלינו. ונתלה ביחור של זית, ופשחו, ורדף הגייס. וחזר נומתי לו בני משבחך אני בארי. נומה לו [אמר לי] יפה כיוונת לשמי, אני נקרא בעירי יוחנן בן יונתן אריה מכפר שיחלה. אמרתי לו, בני יפה אמרת! יוחנן בן יונתן אריה מכפר שיחלה. אמר לי לא כך אמרתי, אלא יוחנן בן יונתן אריה מכפר שיחלה. אמרתי לו והלא כך אמרת? יונתן בן יוחנן ארי מכפר שיחלה? אמר לי לא כך אמרתי, אלא יוחנן בן יונתן ארי מכפר שיחלה. לאחר הימים חלה ומת [יוחנן בן יונתן]. ובדק רבי טרפון את עדותו, והשיאו את אשתו.<sup class="footnote-marker">6</sup><i class="footnote">המעשה מופיע בתוספתא פעמיים. פעם גוף המעשה (פי"ד ה"ט) ופעם המעשה כפי שציטטנו. מן הסתם לפנינו עדות כיצד עוצב המעשה. גוף המעשה הוא: "מעשה בשנים שהיו רצין אחר הגייס, ונתלה אחד בזית ופשחו. ורדף את הגייס וחזר ואמר לו חבירו יישר כוחך אריא. אמר לו מניין אתה מכיר בי שני אריא? כך אני נקרא בעירי יוחנן בן יונתן אריא דמכפר שחרא. לאחר שלשה ימים חלה ומת והשיאו את אשתו".. אי אפשר לדעת האם הגרעין ההיסטורי הוא הנוסח הקצר יותר, או שהנוסח הקצר, קיצר את המעשה והשמיט את הפרטים ה'ססגוניים' ונותר עם הגרעין ההלכתי בלבד. על כל פנים גם הבבלי הכיר כנראה את שני המעשים, ולפחות בעריכה שלפנינו אין רמז לכך שזהו אותו מעשה.   </i>
לא ברור האם המעשה מדגים את הצורך בבדיקה שהרי רבי טרפון בדק את העד. או שמא המעשה מדגים שאין צורך בבדיקות נוספות. הסיפור מופיע עצמו מופיע בתוספתא, לאור הפרטים קשה לפקפק בו ולטעון שהוא מאוחר. כפר שיחלה או שחליים הוא כפר ביהודה, אזור שאחרי מרד בר כוכבא לא היה בו יישוב יהודי. גם פרט זה מתאים למעורבותו של רבי טרפון. ברם, מסקנתו ההלכתית איננה ברורה. המונח 'בדיקה וחקירה' איננו מופיע בגוף המעשה. והבדיקה היא בדיקה של טיב העדות כלל לא לפי פרטי הבדיקה והחקירה במשנתנו. לפיכך לא ברור האם המעשה מדגים בדיקה וחקירה הראויים, או שמדגים שאין צורך בבדיקה וחקירה ודי בבדיקה רגילה. בתוספתא המעשה מופיע לאחר דברי רבי טרפון שבודקין עדי נשים, ולפיכך ברור שהתוספתא סבורה שזו ראיה לכך שגם בתחום אישות נדרשת בדיקה וחקירה. גם הבבלי (יבמות קכב ע"ב) מסיק שרבי טרפון דורש בדיקה וחקירה. אך כאמור מסקנה זו איננה הכרחית.
אבל בירושלמי לפני סיפור המעשה פתיחה שונה [בסוגריים מרובעים הסברים שלנו]: "דמר[קיצור של 'דאמר'] ר' שמואל ר' אבהו ר' עקיבא בר אחא בשם ר' יסא, אין בודקין עידי מיתה בדרישה וחקירה", והמעשה מוכיח אפוא שאין צורך בבדיקה וחקירה. כן מופיע הסיפור בהקשר אחר שאין בודקים בעדי מיתה (שם טו ע"ד). במקום דיני אישות מופיעה מיתה (מיתת הבעל) שהיא פרט בדיני אישות, והסיפור מדגים שאין צורך בבדיקה וחקירה. כפי שרמזנו נושא 'בדיקה וחקירה' במשמעות של משנתנו איננו מופיע בסיפור המעשה. הבדיקה היא בדיקה מינימאלית ולא הבדיקה שדורשת משנתנו (מתי, היכן הדיוק תאריך וכו'). אפשר שבפועל מסר העד את כל הפרטים, ואפשר שאפילו רבי טרפון תיחקר אותו על הפרטים הללו. אך עורך הסיפור איננו מכיר את המונח וכפשוטו זה שלב קדום, שבו המונח 'דרישה וחקירה' טרם התגבש.
<b>מה בין דיני ממונות לדיני נפשות</b> – גם זה סגנון עריכה של השוואה חלקית בין נושאים כמו מה בין פסח ראשון לשני (פסחים פ"ט מ"ג), ובהמשך שם (מ"ה) עוד משנה המחילה במטבע סגנוני זה. וכן משנה שקלים פ"ב מ"ד ועוד. במקרה שלנו השאלה באה לאחר ההלכה המדגימה דמיון בין הנושאים, ובמקומות האחרים אין לפני "מה בין" הלכה אחרת המציגה שוויון בין הנושאים. יש להניח שהעריכה הקדומה הייתה שלמה, כמו במשנתנו. שוויון בין נושאים, ואחר כך ההבדלים ביניהם. <b>דיני ממונות בשלשה ודיני נפשות בעשרים ושלשה</b> – הלכה זו חוזרת על הנאמר בפרק א והיא כפילות ומעידה על מקורות שונים.<b> דיני ממונות פותחין בין לזכות בין לחובה</b> – פתיחת הדיון היא לפי סדר ישיבה ולא לפי התוכן. <b>ודיני נפשות פותחין לזכות ואין פותחין לחובה</b> –ואילו בדיני נפשות מתחילים בנימוקים לזכות. המשנה מעידה שחכמים היו מודעים לכך שהדובר הראשון עשוי (או עלול) להיות בעל השפעה יתירה<b>.</b> בתוספתא שנצטט בפירושנו למשנה ב חוזרת אותה הלכה בתוספת הנימוק. התוספתא מנמקת את המשנה בנימוק פשוט של הטייה "שלא יהא לבו סמוך על דברי רבו" (פ"ז ה"ב). <b>דיני ממונות מטים על פי</b> [<b>עד</b>]<b> אחד</b> [<b>בין</b>]<b> לזכות בין לחובה</b> – אמירה זו נוגדת את הדעה שגם בדיני ממונות הכרעה היא ברוב של שניים לפחות (בית דין של חמישה כדרישה שבתוספתא פ"א ה"א, שהובאה לעיל פ"א מ"א). <b>ודיני נפשות מטין על פי</b> [<b>עד</b>]<b> אחד לזכות ועל פי שנים לחובה</b> – רוב של שניים נדרש רק להכרעת חובה.<b> דיני ממונות מחזירין בין לזכות ובין לחובה</b> – גם לאחר הדיון מותר לשקול מחדש את הפסיקה. לעיל פ"ג מ"ח הייתה מחלוקת בנושא (האם מותר להחזיר את הדיון לאחר פסיקה), ולא נשנה שם הבדל בין דיני נפשות לממונות. משנתנו עשויה להיות כדעת אחד הצדדים שם, אך בפשטות היא חולקת עליה, או לפחות באה ממקור עריכתי שונה מזה של פרק ג.
<b>ודיני נפשות מחזירין לזכות ואין מחזירין לחובה</b> – גם אם לכאורה יש ראיות חדשות לחובה.<b> דיני ממונות הכל מלמדין זכות וחובה</b> – הנחת המשנה היא שהדין פומבי וממילא אין מקום לתביעה לחשאיות, תביעה שאפיינה את המשנה לעיל (פ"ג מ"ז). זו סתירה נוספת בין הפרקים.<b> דיני נפשות הכל מלמדין זכות</b> – גם תלמידים הנוכחים בדיון, או סתם אנשים מהציבור.<b> ואין הכל מלמדין חובה</b> – רק חברי בית הדין רשאים להביא דעה המביאה לחיוב הנאשם.<b> דיני ממונות המלמד חובה מלמד זכות</b> – כל אדם יכול לשנות דעתו.[<b>ו</b>]<b>המלמד זכות מלמד חובה</b> – משנה דעתו.<b> ודיני נפשות המלמד חובה מלמד זכות אבל המלמד זכות אין יכול לחזור וללמד חובה<sup class="footnote-marker">7</sup><i class="footnote">ב-נ נוסף המלמד חובה חוזר ומלמד זכות. זה שינוי ברור במטרה להדגיש ביתר שאת את עידון דיני הוצאה להורג. </i></b> – ההלכה נותנת עדיפות טכנית לסיכויי הזכות, מבלי להטות את הדין בפועל.
המונחים זכות חובה ברורים כאשר מדובר בדיני נפשות. אבל בדיני ממונות, ואף בדיני אישות, אין זכות וחובה. זכות לאחד היא חובה של השני. ייתכן שבשל כך רשאי דיין לשנות את דעתו, וייתכן שהמונחים 'זכות וחובה' הועברו לדיני ממונות מדיני נפשות.
<b>דיני ממונות ד</b>[<b>י</b>]<b>נים ביום וגומרין בלילה ודיני נפשות ד</b>[<b>י</b>]<b>נים ביום וגומרין ביום</b> – לילה איננו זמן ישיבה של בית דין רציני (דיני נפשות). גם דיני ממונות מתחילים רק ביום, אבל ניתן לסיים את הדיון בלילה. <b>דיני ממונות גומרין בו ביום בין לזכות בין לחובה</b> – ההכרעה מיידית<b> ודיני נפשות גומרין בו ביום לזכות וביום שלאחריו לחובה</b> – לא מכריעים לחובה בישיבה אחת, אלא ממתינים. השיפוט הקדום, גם בחברה הרומית, היה מהיר ומיידי. ובמונחים של היום גם פזיז. <b>לפיכך אין דנים לא בערב שבת ולא בערב יום טוב</b> – שכן אי אפשר להמשיך לדון למחרת ולסיים את הדין. האפשרות שהכרעת הדין תתעכב שבועות לא עלה על הדעת.
הלילה בתפישת החברה הקדומה היה זמן שינה או על כל פנים לא זמן של פעילות. רק תלמידי חכמים אמורים ללמוד בלילה, לאור הנר.

Mishnah 2

<small>עפ”י כתב יד קופמן</small>
<b>דיני ממונות הטהרות והטמאות מתחילין מן הגדול</b> – כדי לתת לו כבוד. אין חוששים כל כך להטיה שהוזכרה לעיל בדיני נפשות, וחזרנו לדין ה'טבעי' שפותחים בגדול תחילה. <b>ודיני נפשות מתחילים מן הצד</b> – המשנה מניחה שבצד יושב מי שפחות בכיר. והרעיון הוא שלא יהא מושפע מדברי הגדול פותח. המשנה נותנת עדיפות לסיכוי של הנאשם לזכות, יותר מאשר לגינוני הכבוד. וכן בתוספתא:<b> "</b>בקידוש החודש ובעיבור השנה ובדיני ממונות מתחילין מן הגדול, בדיני נפשות מתחילין מן הצד, שלא יהא לבו סמוך על דברי רבו. בדיני נפשות פותחין לו לזכות ואין פותחין לו לחובה, חוץ מן המסית ר' יהושע בן קרחה אומר אף המדיח" (פ"ז ה"ב). למעשה ההלכה נאמרה במשנה הקודמת שקבעה שבדיני ממונות פותחין בזכות או בחובה, ובדיני נפשות בזכות. וההלכה שלנו משלימה דרישה זו.
עוד נוסיף שבתוספתא רק חלק מפרטי המשנה, והתוספתא מוסיפה נימוק, אך בסך הכל התוספתא חוזרת על דברי המשנה.
<b>הכל כשירין לדון דיני ממונות</b> [<b>ו</b>]<b>אין הכל כשירין לדון דיני נפשות אלא כהנים ולוים וישראלים המשיאין לכהונה</b> – משפט זה מתבאר רק לאור מה שקבענו בריש משנה ג בפרק הקודם. הדיינים היו אנשים מיוחסים ונכבדים. ולא 'פסול'. הפסול איננו פסול התנהגות כפי שנידון במשנה לעיל (פ"ג מ"ג), כלומר משחק בקוביה וכו'. אלא גם פסול ייחוס. ואכן כך מעידה משנתנו שרק מיוחסים היו כשרים לשמש כדיינים. אבל בדיני ממונות כל אחד יכול לשמש דיין. על כך באים דברי רבן שמעון בן גמליאל שהבאנו בפירוש פ"ג מ"א: "אמר רבן שמעון בן גמליאל בראשונה לא היו חותמין על כתובת נשים אלא או כהנים או לוים או ישראל המשיאין לכהונה" אם כן בראשונה הקפידו שגם העדים החתומים על השטר, יהיו מיוחסים. קל וחומר שהדיינים מיוחסים. לאחר מכן ננטשה תביעה זו, ונותרה בתחום התיאורטי-אוטופי, בדיני נפשות בלבד.
<b>בראשונה</b>
בדרך כלל בכל מקום שנאמר "בראשונה" מוסיפים המקורות הסבר גם מה הדין לאחר מכן, "בראשונה... עד שבא..." (משנה, מעשר שני פ"ה מ"ח) או "בראשונה... התקינו..." (שביעית פ"ד מ"ח). רק לעיתים רחוקות מוצאים אנו את הנוהג הקדום מבלי שהשינוי מתואר במפורש. כגון ההסדר של 'בטובה' (המכונה כיום 'אוצר בית דין' – תוס', שביעית פ"ח ה"א).<sup class="footnote-marker">8</sup><i class="footnote">ראו המבוא למסכת שביעית.</i> שם מופיע התיאור הקדום ולא נאמר מה היה השינוי. טבעי לפרש שההסדר המתואר שם בוטל, אם כי הדבר לא נאמר במפורש. בתוספתא סנהדרין שציטטנו מופיעים שני מצבים ששררו 'פעם'. האחד זה שציטטנו ("לא היו חותמין על כתובת נשים אלא או כהנים..."), והשני, ש"בראשונה" לא היו מחלוקות: "אמר רבי יוסי בראשנה לא היו מחלוקות בישראל, אלא בבית דין של שבעים בלשכת הגזית..." אחרי ב"ראשונה" מתואר המצב כפי שהוא 'היום'. "משרבו תלמידי שמאי והילל שלא שימשו כל צורכן הרבו מחלוקות בישראל". לגבי ה'בראשונה' הראשון, הנוגע לענייננו, השינוי איננו מתואר במפורש. סביר שההסדר החדש הוא זה המופיע במשנה. לראשונה מי שאיננו מיוחס דיו לא נחשב אפילו לעד ראוי, ולאחרונה נקבע שייחוס נדרש רק להימנות על בית הדין בדיני נפשות, ובדיני ממונות אין צורך כלל בייחוס.
את המשפט במשנה ומקבילתו בתוספתא יש לקרוא קריאה ביקורתית, זו שבין השורות. מבחינה הלכתית כמעט כל אחד כשר להינשא לכהונה. אפילו חלל כשר להינשא לכהונה, אלא שהוולד לא יחשב לכהן אלא לישראל. רק נכרי, ממזר, איננו רשאי להינשא לבת כוהן, אך גם לא לבת ישראל. בת נכרי שהתגייר מעמדה אולי מסופק, וכן בת ממזר פסולה להינשא לכהן. מהניסוח במשנה וכן מניסוח התוספתא משמע שרבים הם האסורים להינשא לכהונה, אך כשר להינשא לסתם ישראל. למעשה מדובר באוכלוסייה מצומצמת ביותר, בנות גרים וכדומה. בדרך כלל סתם ישראל כשר להינשא לכהונה. כך מבחינה הלכתית. מבחינה הלכתית, פגם משפחה מעורפל או גרות איננה סיבה להדיר אדם מהעולם המשפטי.<sup class="footnote-marker">9</sup><i class="footnote">ראו הוריות פ"א מ"ד ופירושנו לה. משנת הוריות מציגה את הפן ההלכתי, שכל אדם כשר לדון אלא אם כן הוא ממש פסול, וכן הגר שמצוי במצב ביניים. ובירושלמי כאן כב ע"ב: "הכל כשירים לדון דיני ממונות אפילו ממזר" וכעינו בבלי לו ע"ב. </i> אבל בעולם החברתי רשימת המיוחסים ארוכה הרבה יותר. וה'ייחוס' איננו רק הלכתי. במבוא למסכת קידושין הרחבנו בכך.
המשפט במשנה פוגע ברציפות הסגנונית שלה. בכך שהוא נפתח במשפט "הכל כשירין" לעומת "ואין הכל כשירין" ואילו ביתר החילוקים בין דיני נפשות לבין דיני ממונות לא נעשה שימוש במטבע לשון זה. מטבע הלשון "הכל כשרין" (כשירין) או הכל עושים כך וכך מופיע בסדרת משניות,<sup class="footnote-marker">10</sup><i class="footnote">מגילה פ"ד מ"א; יומא פ"ו מ"ג. ועוד. וכן "הכל שוחטין" (משנה חולין פ"א מ"א, אבל במקבילה בתוספתא הכל כשירין לשחוט – חולין פ"א ה"א, עמ' 500) "הכל מעריכין" (ערכין פ"א מ"א ועוד). בפירושה של כל משנה פרסנו את הרקע ההיסטורי החברתי וההלכתי הרלבנטי לאותה משנה.  </i> ובדרך כלל בראש מסכת או לפחות בראש חטיבה ספרותית בתוך מסכת. חוקר חשוב אחד טען שמשניות הפותחות ב"הכל" הן בעיקרן ניסוח פולמוסי של חכמים הבאים להדגיש שבעבודת ה' זו כל ישראל שותפים ואין לכוהנים זכויות יתר. זאת בניגוד למה שסברו הכהנים שעל תפקידים כאלה יש להם מונופול. לעתים אכן הדרישה של הכהנים התקבלה בחברה, וחכמים מתריסים נגדה, במידה כזאת או אחרת של הצלחה.
אכן בחלק מהמקרים שהוא מביא המדובר במשימות, במקדש או מחוצה לו, שהכוהנים השתלטו עליהן וראו בהן את נחלתם הפרטית. עדות לזכויות היתר שלהם ולמעמדם כמובילי העשייה הדתית בחברה הישראלית. לעומת זאת תביעתם של חכמים מתמצית במילה "<b>ה</b>כל" והיא תובעת את זכות מצווה זו גם לישראל. לא תמיד עלה הדבר בידם, כגון "... הכל כשרים לראות את הנגעים, אלא שהטומאה והטהרה בידי כהן, אומרים לו אמור טמא, והוא אומר טמא, אמור טהור, והוא אומר טהור" (נגעים פ"ג מ"א). התורה הפקידה את ראיית הנגעים במפורש בידי הכוהן. חכמים אינם יכולים להתכחש לכך, אבל הם צמצמו את מעמדו לדובר טקסי בלבד, וחכמים אמורים להנחות אותו בעבודתו. בפועל, ניסיון זה לצמצם את תפקיד הכהן לא עלה בידם, ומן הסתם הכוהנים לא היו שותפים לפרשנות המוצעת.<sup class="footnote-marker">11</sup><i class="footnote">ראו המבוא למסכת נגעים.</i>
וכן: "הכל כשרים לקדש, חוץ מחרש, שוטה וקטן, רבי יהודה מכשיר בקטן" (פרה פ"ה מ"ד). המדובר בהזאת מי חטאת שבפועל הייתה מעין "מונופול כוהני", שהרי הם העוסקים העיקריים בטומאה וטהרה, וחכמים רוצים לבזר תפקיד זה לכלל ישראל. כמו כן לגבי הובלת השעיר לעזאזאל ביום הכיפורים: "הכל כשרין להוליכו, אלא שעשו הכהנים גדולים קבע ולא היו מניחין את ישראל להוליכו" (יומא פ"ו מ"ג).<sup class="footnote-marker">12</sup><i class="footnote">ראו פירושנו למשנת יומא שם שם, ובו עדויות נוספות לפולמוס זה, על השאלה בידי מי הזכות להוביל את השעיר לעזאזל. </i> וכן "הכל כשרין להזות" (פרה פי"ב מ"י), הבא לנשל את תפקיד עשיית הטהרה (טיהור אנשים טמאים) מיד כהן. ניסיון נוסף של חכמים, שלא הצליח, לעקור את התפקיד מיד הכהנים שהיו המועמדים ה'טבעיים' לו.<sup class="footnote-marker">13</sup><i class="footnote">ראו המבוא למסכת פרה, ופירושנו לה, פי"ב מ"י ופ"ה מ"ד.</i> לפי דין תורה ההחלטה בדבר הערכת הנדרים וקביעת הערכים היא בידי הכהן: "והעריך הכהן אֹתה בין טוב ובין רע כערכך הכהן כן יהיה" (ויקרא כ"ז יב), לפיכך היה מקום לחשוב שכל פרשת ערכים מוגבלת לכוהנים, רק הם תורמים ורק בהם נתרמים, והמשנה קובעת שאין זה כך. אלא שיש להדגיש שלמרות הדוגמאות הרבות והמשכנעות שהביא אותו חוקר, עדיין לא כל המשניות הפותחות ב"הכל..." שייכות לפולמוס נגד כוהנים. כך, למשל, המשפט "הכל מיטמאין בנגעים" איננו שייך לקבוצה זו, שהרי אין ספק שגם ישראל שיש לו נגע טמא. הוא הדין ב"הכל מעריכין" (ערכין פ"א מ"א), וקשה להאמין שהיה מי שתבע שישראל יהיה מנוע מלהקדיש למקדש את 'ערכו'. אלא שבשני מקומות (נושאים אלו) המשפט "הכל מיטמאין", הוא מקבילתו של המשפט "הכל רואין נגעים" ומשפט זה בא לעקור את חזקת ההוראה מיד כהן. וכן "הכל נערכים" שקשור ל"הכל מעריכים" שהוא שוב ניסיון לדחוק את הכוהנים מעמדת כוח המוקנית להם מדין תורה,<sup class="footnote-marker">14</sup><i class="footnote">ראו המבוא למסכת ערכין. </i> כמי שמעריכים (שמים) את גובה ההקדשות.
הוא הדין בתחום המשפט. פרשת שופטים מתארת את הכהן הגדול אשר "בימים ההם" כאיש המרכזי בתחום הפסיקה, ההוראה והמשפט. עסקנו בכך במבוא וראינו כיצד בסוף ימי בית שני נאבקו פרושים נגד המונופול של הכוהנים (הצדוקים) על השיפוט. בשלב ראשון גם חכמים הודו שלפחות אחד מבית הדין הגדול צריך להיות כהן. "מצוה בבית דין שיהיו בו כהנים ולוים" (ספרי במדבר קנג, עמ' 206). כך גם תבעו חכמים בשלב קדום שבגוף הבוחן הקדשת קרקעות יהיה לפחות כהן אחד (לעיל פ"א מ"ג). אנו עסקנו ונעסוק בהלכה זו במקומה, ובנספח למסכת שקלים סיכמנו את שאלת הפולמוס הסמוי והגלוי שבין כוהנים וחכמים.
מסתבר שמטבע הלשון "הכל כשירין" שייך למכלול זה של פולמוס אנטי כהני, גם במשנה שלנו.
אם כן יש לקרוא את משנתנו כפולמוס נגד עמדת הכוח הכוהניות. בבית דין של דיני ממונות הכול כשרים. אבל בדיני נפשות, רק כוהנים כשרים. ובשלב שני המצוי במשנתנו. גם בדיני נפשות הכול כשרים, ובתנאי שיהיו מיוחסים הראויים להתחתן בכהונה. השלב שבו רק כוהנים כשרים לדון דיני נפשות, איננו במשנה, וגם לא באף מקבילה אחרת בספרות חז"ל. זו עמדתם של הצדוקים. את ספרותם של הצדוקים איננו מכירים,<sup class="footnote-marker">15</sup><i class="footnote">ראו רגב צדוקים. במחקר נעשה ניסיון מתמשך לשחזר עוד הלכות של צדוקים ולא נרחיב בכך. </i> שכן זו לא השתמרה. אבל סביר להניח שכך הם תבעו. עמדת פשרה של חכמים הייתה שבבית הדין צריכה להיות נציגות כוהנית, ואולי אף הייתה תביעה מינימלית עוד יותר, שבבית הדין הגדול יהיה לפחות ייצוג לישראלים.
על רקע זה תובן המסורת על מאבקו של שמעון בן שטח ל'טהר' את הסנהדרין'. יום נצחונו צוין כיום חג בכ"ח בטבת.<sup class="footnote-marker">16</sup><i class="footnote">נעם, מגילת תענית, עמ' 279-277. </i> היה זה בתקופת שלומציון המלכה. אז הייתה תקופה קצרה של ניצחון פרושי על הצדוקים, ובמסגרת זו דחק המנהיג הפרושי את יריביו מהמוסד השלטוני. בשלב זה אין זה חשוב עד כמה מדויק הסיפור מבחינה היסטורית. האם אכן בית הדין או המועצה כונו סנהדרין, או האם הם זהים לסנהדרין של חז"ל.<sup class="footnote-marker">17</sup><i class="footnote">עסקנו בכך במבוא למסכת.</i> כך או כך הדעת נותנת שהיה מאבק על הרכבו של המוסד המרכזי, יהא שמו וטיבו אשר יהא. כשגברו פרושים הצליחו להחדיר למוסד רבים יותר מתומכיהם. ומן הסתם כאשר גברה ידם של צדוקים (כך היה ברוב ימי בית שני ובימי מלכות חשמונאי), שלטו הצדוקים במוסד. לדעתנו בנוסף למאבק הכיתתי התיאולוגי נשא המאבק גם אופי של מאבק יוחסין כהנים, נגד פשוטי עם. הוא סביר, וכמעט לא ייתכן שלא היה למאבק הבין כיתתי גם פן גנאולוגי זה.
בתוספתא (פ"ז ה"ו) עוד סדרת הבדלים בין דיני נפשות לדיני ממונות. ובירושלמי (כב ע"ב) דיון מה מספר ההבדלים תשעה או אחד עשר.

Mishnah 3

<small>עפ”י כתב יד קופמן</small>
עד עתה דיברה המשנה על דינים שונים, גם נאמר בה שדיני נפשות מחייבים בית דין גדול יותר של עשרים ושלושה ושל שבעים אחד. לעיל בפרק א במשנה ו זוהו בית הדין הגדול (של עשרים ושלושה) עם 'סנהדרין קטנה' ובית הדין המרכזי של שבעים ואחד עם סנהדרין סתם או סנהדרין גדולה. כפי שהצגנו בפירוש המשנה שם, המשנה מניחה שאלו מוסדות זהים. ועדיין יש מקום לטוען לטעון שזו עמדתה של המשנה שם (פ"א מ"ו), ואילו במשניות אחרות בית הדין הגדול מופיע ללא זיקה לסנהדרין. משנתנו עוסקת ב'סנהדרין' ואיננה מזכירה את ההבדל בין סנהדרין גדולה וקטנה. אנו צריכים לברר איזה מוסד רואה המשנה נגד עיניה והאם לפנינו תיאור ריאלי או אוטופי. את מסקנות הדיון הצגנו במבוא. ואילו בפירוש נעסוק בכל פרט ופרט הנזכר במשנה.
<b>סנהדרין היתה כחצי גורן עגולה</b> – צורת הישיבה בחצי מעגל.<sup class="footnote-marker">18</sup><i class="footnote">ראו עוד שמות רבה פרשה ה יב: "וכן היה דרך המלכים לישב". אין כאן תיאור של דרכי השלטון, אלא דרשה לפסוק ולמשנה כאחד. המקור לדרשה בשמות רבה הוא בויקרא רבה פרשה יא ח, עמ' רלט-רמ.</i><b> כדי שיהו רואין זה את זה</b> – צורת הישיבה בחצי מעגל נובעת לא רק מאפשרות תקשורת, אלא גם משקפת שוויון. אין ראש לקבוצה אלא חברים שווים. כמובן זו אידיאולוגיה מוצהרת, או אוטופיה. במשך הזמן ייתכן שצורת ישיבה שוויונית תמשיך להתקיים במוסד שטיפח לעצמו מערכת היררכית מוסדרת. כך גם לגבי תוארים. התואר 'קומרד' ('חבר') למשל במשטר הקומוניסטי סימל שוויון, אף שבמשך הזמן השוויון הצטמצם ביותר. מכל מקום, המלך יושב על כיסא רם כשנתיניו יושבים למרגלותיו (פ"ב מ"ד). לעיל (פ"ג מ"ז) נזכר הגדול בבית הדין, כלומר היה גדול, שישב במרכז (כפי שהעלינו בזכות המקבילה בתוספתא). אך גם נאמר שפותחים "מן הצד" (פ"ד מ"ב). כלומר יש גדול ויש קטן, אך הדיון מתנהל בצורה האמורה לשדר שוויון. זו הצהרה של שוויון במציאות שבה ברורים הבדלי הכבוד והמעמד.
<b>בולבטרון</b>
לעומת זאת בפוליס היוונית נבנו מבנים לישיבת מועצה (בולי) שבהם מותקנים שורות ספסלים עגולות כחצי גורן (איור 3 לעיל). מבנה זה מכונה בולבטריון. בית המדרש שחז"ל מתארים מבליט את מקומות של הרב, שהעם מתאבקים למרגלותיו (ראו פירושנו לאבות פ"א מ"ד ופ"א מ"ח). או לפחות יושבים למרגלותיו.
כך מתואר בית מדרשו (האגדי) של רבי אליעזר. גם הוא היה עגול. "ובית מדרשו של רבי אליעזר, היה עשוי כמין ריס ואבן אחת היתה שם והיתה מיוחדת לו לישיבה" (שיר השירים רבה פרשה א). ריס הוא מראשיתו מידת מרחק (כ-120 מ'), הוא סטדיה רומית. סטדיום הוא המקום למרוצי סוסים שבשני הקצוות מסלול מלבני וסביבו מערכת מושבים בצורה אליפטית (איור 12). בתיאור זה ריס משמעו מבנה אליפטי ארוך, שסביבו ספסלים או אבני ישיבה.  המידות אגדיות ומופרזות. אבל הישיבה בחצי גורן, ומקום הרב מורם מעט. לעומת זאת תיאור מושב הסנהדרין משקף ומשדר ישיבה שוויונית. ייתכן שהחכם במשנה רואה לפניו מבנה של בולבטריון הלניסטי-רומי מבנה שהיה מוכר, בערי הארץ. שבו היה ספסלים בחצי עיגול ועליהם ישבו חברי המועצה.
התוספתא המקבילה מנצלת את ההזדמנות לתאר את בית המדרש של חכמים ובעיקר את הדרשה הציבורית שבה נוכחים נשיא, תלמידי חכמים וכן המון העם. בכל המערך בולט המבנה ההיררכי. כגון:
... חכם ותלמיד נזקקין לחכם. תלמיד ועם הארץ נזקקין לתלמיד. היו שניהם חכמים שניהם, תלמידים שניהם עמי הארץ, שתי הלכות, ושתי שאילות, ושתי תשובות, ושני מעשים, הרשות ביד התורגמן מעתה.
כשהנשיא נכנס כל העם עומדים, ולא ישבו עד שיאמר להם שבו. כשאב בית דין נכנס, עושין לו שתי שורות מיכן ומיכן, עד שנכנס וישב במקומו. חכם שנכנס, אחד עומד ואחד יושב עד שנכנס וישב במקומו. בני חכמים ותלמידי חכמים, בזמן שהרבים צריכין להם מקפצין אפילו על ראשי העם.<sup class="footnote-marker">19</sup><i class="footnote">סיפור המדגים יפה את ההלכה ואת האווירה של היררכיה בבית המדרש מצוי בבבלי, יבמות קה ע"ב: "רבי ישמעאל ברבי יוסי אגב יוקריה הוה מפסע ואזיל בגלל כובדו היה פוסע והולך. אמר ליה אבדן: מי הוא זה שמפסע על ראשי עם קדוש? אמר ליה: אני ישמעאל בר' יוסי שבאתי ללמוד תורה מרבי. אמר ליה: וכי אתה הגון ללמוד תורה מרבי? אמר ליה: וכי משה היה הגון ללמוד תורה מפי הגבורה? אמר ליה: וכי משה אתה? אמר ליה: וכי רבך אלהים הוא? אמר רב יוסף: שקליה רבי למטרפסיה, דקאמר ליה רבך ולא רבי. אדהכי אתיא יבמה לקמיה דרבי, אמר ליה רבי לאבדן: פוק בדקה. לבתר דנפק, אמר ליה ר' ישמעאל, כך אמר אבא: איש כתוב בפרשה, אבל אשה – בין גדולה בין קטנה. אמר ליה: תא, לא צריכת, כבר הורה זקן. קמפסע אבדן ואתי, אמר ליה רבי ישמעאל בר' יוסי: מי שצריך לו עם קדוש יפסע על ראשי עם קדוש, מי שאין צריך לו עם קדוש היאך יפסע על ראשי עם קדוש? אמר ליה רבי לאבדן: קום בדוכתיך. תאנא: באותה שעה נצטרע אבדן, וטבעו שני בניו ומאנו שתי כלותיו. אמר רב נחמן בר יצחק: בריך רחמנא דכספיה לאבדן בהאי עלמא".</i> ואף על פי שאמרו, אין שבח לתלמיד חכם שיכנס באחרונה. יצא לצורך, נכנס וישב במקומו.
בני חכמים ותלמידי חכמים בזמן שיש להם דעת לשמוע הופכין פניהם כלפי אביהם אין בהם דעת לשמוע הופכין פניהם כלפי העם ר' אלעזר בר' צדוק אומר, בבית המשתה עושין אותן סניפין" (תוס', פ"ז ה"ז-ה"ט).
וכן שנינו בתוספתא כאן פ"ח ה"א:
1. כל סנהדרין שיש בה שנים יודעין לדבר, וכולן ראויין לשמוע, ראויה לעשות סנהדרי. שלשה, בינונית. ארבעה, חכמה. 2. סנהדרין היתה כחצי גורן עגולה כדי שיהיו רואין זה את זה הנשיא יושב באמצע וזקנים יושבין מימינו ומשמאלו. 3. אמר ר' אלעזר בר' צדוק כשהיה רבן גמליאל יושב ביבנה אבא ואחר מימינו, וזקנים משמאלו. ומפני מה אחד יושב על זקן מימינו, מפני כבודו של זקן.
את המשפט השלישי המעניין אותנו הסברנו במבוא למסכת. המשפט מתאר את בית הדין ביבנה, של חמישה חברים. הנשיא, שהיה גם אב בית דין, יושב במרכז. כל יתר החכמים משני צדדיו של הנשיא, שניים מכל צד. מימין הנשיא יושב רבי צדוק, שהיה החכם השני בחשיבותו בחבורה נכבדה זו. התוספתא עיצבה אפוא את המשנה מחדש, חזרה על חלק ממנה, אך תיארה מבנה בעל תשתית היררכית ברורה.
לא נאמר במפורש שרבן גמליאל זכה לתואר נשיא, אך הוא החכם המרכזי, מכובד יותר מיתר החברים בגוף המנהיגותי. במחקר מקובל שרבן גמליאל לא זכה לתואר נשיא.<sup class="footnote-marker">20</sup><i class="footnote">גודבלאט נשיא; גודבלאט, נשיאות.</i>
גם משנה ד להלן מתארת מבנה היררכי דומה לזה שבתוספתא.
אם כן משנתנו מתארת מבנה המשקף שוויון, זאת בניגוד למקובל בעולמם של חכמים שבו מקומו של הרב בולט ונישא, וקיימת היררכיה ברורה ומופגנת בין כל המשתתפים. העובדה שהמערכת המתוארת שונה מזו שבבית המדרש התנאי, מהווה עדות לכך שלפנינו תמונה קדומה, שלא ההווה השפיע על עיצובה ועל ערכיה, אלא הזיכרון. במקרה זה קשה להאמין שבדורות התנאים לא היה זיכרון סביר של התכנסות המוסד הקדום. אם אכן הסנהדרין שבירושלים ישבה בבולבטריון הרי סביר שהמבנה היה דומה לבולבטריון ההלניסטי שגם הוא היה עגול, ברוח ערכי הדמוקרטיה היוונית. אותה דמוקרטיה יוונית,<sup class="footnote-marker">21</sup><i class="footnote">הדמוקרטיה היוונית לא הייתה שוויונית, ובעצם הייתה מבוססת על שליטה של קבוצת עילית קטנה בהמון גדול. אך בתור חלוקה היררכית זו, היה שוויון בין חברי אותה קבוצה. </i> שבתקופה הרומית כבר לא הייתה קיימת, והוחלפה על ידי מערכת קיסרית, בעלת ערכים היררכיים לחלוטין.
המשנה כתובה בלשון עבר סיפורית "סנהדרין הייתה". סגנון המזכיר את ז'אנר זיכרון המקדש לעיל (פ"ג מ"ו-מ"ז). הסברנו את המיוחד בסגנון זה והצענו לקרוא את המשניות שם כחלק מסיפורי תהילת העבר. אמנם במשנתנו מחלוקת, וזה מרכיב נדיר במשניות הכתובות בז'אנר הסיפורי, אבל כל המסגרת היא תיאורטית שכן בית דין גדול לא היה פעיל בימיהם של חכמים.<sup class="footnote-marker">22</sup><i class="footnote">ראו במבוא למסכת.</i>
אם נסביר את משנתנו כזיכרון העבר, תקבל המשנה הסבר ומסגרת סבירה. בכתבנו 'זיכרון' אין להסיק מכך שזה זיכרון מהימן. בהחלט ייתכן שיש בסיפור מרכיבים אוטופיים, אך בבסיס המשנה זיכרון של העבר, זיכרון של מוסד שאיננו פעיל בימיהם של חכמים. עם זאת זה מוסד שראוי שיתקיים ולעתיד לבוא יוקם, יפעל וינהיג את ישראל.
<b>ושני סופרי דיינין עומדין לפניהן אחד מימין ואחד מן שמאול וכותבין דברי מחייבין ודברי מזכין</b> – המשנה מתארת מוסד מוסדר וממוסד, שיש בו לבלרים המסכמים את הדיון. <b>רבי יהודה אומר שלשה היו אחד כותב דברי מחייבין ואחד כותב דברי מזכי</b>[<b>י</b>]<b>ן והשלישי כותב דברי מחייבין ודברי מזכין</b> – רבי יהודה דורש כתיבה כפולה כדי לוודא את דיוק הנוסח. התביעה לכתיבה כפולה נראית מופרזת ואיננה מתאימה לכל הליכי בית הדין שהיו מהירים וחופשיים יותר. המשפט האחרון במשנה איננו כתוב בלשון עבר והוא כבר איננו חלק מז'אנר זיכרון המקדש.
יש להעיר שמעל מערכת הקברות מס' 20 בבית שערים מצוי מעין תיאטרון. במערכת זו נקברו כמה מבני משפחת הנשיאות, והמבנה המתנשא מעל מערכת הקבורה כולל מושבים בחצי גורן אליפטית (איור 4 לעיל). החופר, נחמן אביגד פירש שהמבנה נועד לישיבות בית המדרש-בית הועד לאחר מות הנשיא. כדברי המדרש "מה כבוד עשו לו? ר' יהודה בר' סימון ור' חנין ורבנן, ר' יהודה בר סימון אמר, בית וועד בנו למעלה מקברו של חזקיהו. בשעה שהיו הולכים לשם היו אומרים לו למדֵנו" (איכה רבה פתיחתא כה; ילקוט שמעוני דברי הימים ב תתרפה).

Mishnah 4

<small>עפ”י כתב יד קופמן</small>
<b>ושלש שורות שלתלמידי חכמים יושבין לפניהן</b> – לפני חברי הסנהדרין.<b> כל אחד ואחד</b> – מהתלמידים או מחברי הסנהדרין.<b> מכיר את מקומו</b> – יושבים לפי היררכיה של כבוד וגדולה. <b>צרכו לסמוך</b> – המשנה מניחה שסמיכה הוא צירוף חבר לסנהדרין. אם אין במניין מספיק חברי סנהדרין, או שמסיבה כלשהי רצו ל'סמוך' תלמיד למדרגת חכם. <b>סומכין מן הראשונה</b> – שכן בשורה הראשונה מצויים גדולי התלמידים ואין 'קפיצה' בדירוג הפנימי.<b> אחד מן השנייה בא לו לראשונה</b> – תלמיד מהשורה השניה 'מתקדם' ומעמדו משודרג. מן הסתם זה תלמיד שנבחר על ידי הרב.<b> ואחד מן השלישית</b> – מהשורה השלישית. <b>בא לו לשנייה</b> – מתקדם לשורה השנייה.[<b>ו</b>]<b>בוררין להן עוד אחד מן הקהל ומושיבין לו בשלישית</b> – אחד מהעם נבחר להיות תלמיד שיהיה מועמד להתמנות (להיסמך).
המשנה כתובה בלשון הווה וספק אם היא חלק מז'אנר הזיכרון. אם כי הסגנון "בא לו" הוא מסממני הז'אנר הספרותי. המבנה במשנה חוזר להיות היררכי. הוא גם מתייחס בעצם לבית המדרש ובו נוכחים חברי הגוף, תלמידים וציבור נוסף. עושה רושם שכאן מתואר ממד ציבורי של דרשה חגיגית, ולא מושב שגרתי של בית דין כזה או אחר.
<b>ולא היה יושב במקומו שלראשון אלא יושב במקום שהוא ראוי לו</b> – לפי הדרוג שעליו מחליטים. בהמשך התוספתא עוד פרטים:
שלש שורות של תלמידי חכמים יושבים לפניהם. גדולה בראשונה, ושניים בשנייה, ושלישיים בשלישית. מיכן ואילך לא היה שם טקס, אלא כל הקודם את חבירו לתוך ארבע אמות זכה. שוטרי הרבים, והנידון והעדים וזוממיהן וזוממי זוממיהן<sup class="footnote-marker">23</sup><i class="footnote">התנא מתאר כאילו כבר בתחילת הדין ידוע שיהיו עדים, ועדים המזימים אותם, וכת עדים שלישית, וכולם ניצבים יחדיו בסדר טקסי. אפילו במישור האוטופי תיאור כזה מופרז. וכי עדים שיודעים שעומדים להזים אותם יעידו? וכיצד יודעים להזימם טרם נשמעה העדות? זו אפוא מסגרת ספרותית בלבד.</i> עומדים משורה החיצונה, ולעם לא היו צריכין לידע איזהו נידון<sup class="footnote-marker">24</sup><i class="footnote">כלומר מקומו של הנידון היה קבוע וכולם יכלו לזהותו לפי מקומו. </i> מפני שמעמידין אותו, עד שיני לעד הראשון (פ"ח ה"ב).
התיאור מרחיב ומתאר בעצם בית מדרש שבו יושבים חכמים לפי דירוגם. חכמים אלו יושבים ממול לחברי הסנהדרין. סדרים כאלה נהגו בבית המדרש של הנשיא, ושיבוצם כאן משלב את תיאור חצר הנשיא בתיאור הסנהדרין האוטופית. "יושבין לפניהם" הוא לפני שורת החכמים שהיא כגורן עגולה. אבל פירוש כזה יוצר מבנה קשה ומסורבל. שלוש שורות של חכמים, וממולם ולפניהם שלוש שורות של תלמידים. פשוט יותר ששלוש השורות הן השורות הנזכרות קודם של חברי הסנהדרין. וישבו "לפניהם" הוא לפני הנשיא, ואולי גם לפני הנשיא והיושבים לצידו. אבל ההמשך "צרכו לסמוך" קובע בפשטות שאלו היושבים בשלוש השורות, הם בלתי 'סמוכים' והיושבים בשורות עצמן הם בעלי המינוי (סמיכה).
גוף אחר שאולי התיאור מתייחס אליו הוא 'בית הוועד' שבו דנו במבוא למסכת, הוא כנראה הביטוי המקביל, הכי קרוב, לסנהדרין האוטופית. בית הוועד נזכר בעיקר במקורות אמוראיים אבל היה קיים ופעיל כבר בתקופת התנאים.
אם כן המשנה מתארת מעמד שבו עשרים ושלושה דיינים ובראשם דמות מרכזית, ועוד עשרות תלמידים וכמובן בעלי הדין.
במקורות הבתר-תנאיים סדרת דרשות המבססות את הנוהגים שבמשנתנו על פסוקי התנ"ך. ובמיוחד על הפסוק "שררך אגן הסהר" (שיר השירים ז', ג).<sup class="footnote-marker">25</sup><i class="footnote">סוטה מה ע"א; סנהדרין יד ע"ב; שיר השירים רבה פרשה ז א; פסיקתא רבתי י ועוד. כל אלו כבר אינן עדויות ריאליות, אלא שימוש במוטיב שבמשנה. </i> הדרשות מלמדות עד כמה נתפשו הפרטים הטכניים הללו כחשובים ומייצגים את המשפט העברי. וכגודל החשיבות הדתית, כך גדול המרחק מהמציאות. עם זאת בפרקי דרבי אליעזר מתואר הגוף העוסק בעיבור שנה "כגורן עגולה" וראו דיוננו בפ"א מ"ב.

Mishnah 5

<small>עפ”י כתב יד קופמן</small>
<b>כיצד מאיימים על עידי נפשות</b> – כאמור לא היו דיני נפשות בישראל. הפירוט כאן הוא מדרשי. מה ראוי שיאמר. קהל היעד של המשנה אינם העדים הפוטנציאליים, אלא כלל ישראל הצריכים לימוד. עיון במשנה מראה שהעורך הפך לדרשן, וה'איום' על העדים מתפתח כדרשה לכל דבר, שקשריה אסוציאטיביים, והיא מתרחקת מנושא המשנה. <b>היו מכניסין אותן ומאיימין עליהן</b> – מאיימים על העדים במעמד בית הדין, כפי שנאמר לעיל פ"ג מ"ז. כפי שכבר הערנו משניות הז'אנר הסיפורי ('משניות זיכרון המקדש') מתאפיינות בחזרה על משפטים. ואכן גם במשנה בפרק ג וגם במשנתנו חוזר הביטוי, במשנה שם "כיצד בודקין את העדים היו מכניסין אותו ומאיימין עליהן"... ואילו אצלנו "כיצד מאיימים על העדים". במשנה שם אין למעשה איום על העדים. והאיום מופיע במשנתנו, ודרכי הבדיקה הנזכרות גם הן בפרק ג, נידונות בפרק ה להלן. כפי שהראינו בפירוש לפרק ג משפט דומה מצוי במסכת ראש השנה.
<b>שמא תאמרו מעומד</b> – אומדן<b> ומשמועה עד מפי עד</b> – שמועה היא עד מפי עד. ואולי שמועה היא רכילות בלתי בדוקה ועד מפי עד הוא שמועה טובה יותר.<b> אדם נאמן שמענו</b> – ואת דבריו אנו מביאים.<b> או שמא שאין אתם יודעין שסופינו לבדוק אתכם בדרישה ובחקירה</b> – כאן מתחיל האיום בפועל. שדבריהם ייבדקו. המשנה מדברת בדיני נפשות, וכפי שכבר הצענו לעיל בראשית הפרק, משתמע ממנה שדרישה וחקירה הן בעדי נפשות בלבד. <b>היו יודעין שלא כדיני</b> [<b>דיני</b>]<b> נפשות דיני ממונות</b> – האיום ה'טכני' בדבר כללי זהירות, מוחלף באיום דתי רחוק יותר, הפורט על מיתרי הרגש. הסגנון הוא סגנון של דרשה רגילה.
<b>אדן</b> – אדם<b> נותן ממון ומתכפר לו ודיני נפשות דמו ודם זרעיותיו תלוים בו עד סוף כל העולם –</b> לפיכך אין כפרה לפשע של עדות שקר בדיני נפשות. <b>שכן מצינו בקין שנאמר קול דמי אחיך צועקים אלי מן האדמה</b> – (בראשית ד', י) <b>אינו אומר דם אחיך אלא דמי אחיך דמו ודם זרעיותיו</b> – המשפט הראשון הוא רעיון לעצמו. עוון נפשות הוא עוול שאין לו כפרה. היעדר הכפרה מודגם על ידי הטיעון שרצח הוא עוול מתמשך (שפיכת דמו ודם זרעו הפוטנציאלי, זה שההריגה מנעה ממנו להיוולד). לחצי השני של הטיעון מובא נימוק מדרשי והיא הופעת המילה 'דם' בלשון רבים 'דמי אחיך'.
במדרש בראשית רבה המשכו של המדרש: "ר' יודן ור' חונא ורבנין ר' יודן אמר דם אחיך אין כתיב, אלא 'דמי' דמו ודם זרעו, ר' הונא אמר אם לא את דם נבות ואת דם בניו אין כתיב, כאן אלא 'דמי' דמו ודם זרעו, רבנין אמרין 'וימת בדם<sup class="footnote-marker">26</sup><i class="footnote">הפסוק בדבי הימים ב כ"ד, כה הוא בדם בני יהוידע, למרות שהרג רק בן אחד את זכריה (שם שם כ').</i> יהוידע' אין כתיב כאן אלא ב'דמי' [דמו ודם זרעו]" בראשית רבה פרשה כב י, עמ' 216). רבי יודן שהוא תנא או אמורא בשם זה, מציע את הדרשה מדמי קין, ושני החכמים האחרים מפסוקים אחרים. יש מקום לשאול מדוע בחרו החכמים האחרים פסוקים מהנביאים, במה עדיפותם על הפסוק מהתורה השנוי במשנה. ואם כבר להביא מדברי נביאים, מדוע לא להזכיר דווקא את דמי אבנר (מל"א ב', לא ועוד), או את דמי הנביאים (מל"ב ט', ז). ועוד קשה למה מובאים דמי נבות? דווקא על דמי נבות יש ביטוי מפורש בהמשך הכתוב "אִם לֹא אֶת דְּמֵי נָבוֹת וְאֶת דְּמֵי בָנָיו רָאִיתִי אֶמֶשׁ נְאֻם ה'" (מל"ב ט', כו).
לדעתנו הפסוק על נבות נבחר דווקא משום ששם נזכרים הבנים במפורש. והפסוק בדם [בן] יהוידע נבחר בגלל המעטה המדרשי הרב שעטף את הריגת זכריה הנביא, נושא שגם היה מוקד לפולמוס נוצרי יהודי.<sup class="footnote-marker">27</sup><i class="footnote">הריגת נביא בעת פעילותו האופוזיציונית במדרש הוסבה בפרשנות הנוצרית הקדומה לישו עצמו. לא נעקוב אחר גלגוליו של מוטיב זה בפרשנות היהודית והנוצרית ובפולמוס בין הדתות. ונסתפק בכך שהיה זה פסוק מפתח טעון מבחינה רגשית ודתית. </i>
מכל מקום מעניין שבבואם לדון בדברי אגדה, מתעלמים אמוראים ממשנה מפורשת ומציעים הצעות מקבילות למשנה, שאפילו אין בהן יתרון חד משמעי.
<b>דבר אחר</b> – ההמשך הוא מדרשי טהור. אין כל טעם שהדיין יטיף לעדים ויציע הסבר מדרשי אחר. הסותר לכאורה את ההסבר הראשון.<b> דמי אחיך שהיה דמו מושלך על העצים ועל האבנים</b> – 'דמי' לשון רבים משום שהיה דם רב במקומות רבים. מבחינה טכנית "דבר אחר" הוא אותו רעיון מפסוק אחר. או רעיון אחר מאותו פסוק. הרעיון השני איננו סותר את קודמו שכן 'שבעים פנים לתורה' ורשאי אותו דרשן להציע הצעות דרשניות שונות ללימוד מאותו פסוק. אבל לפחות במישור התיאורטי אם ההסבר השני מתקבל, הוא דוחה את הראשון. הרעיון שהנאשם בהריגה חוטא כלפי ילדי העתיד נדחה, ובמקומו הסבר אחר.
עורך המשנה החל אפוא בדרשה המתאימה כאיום לעד, וממשיך בדרשה אחרת על אותה מילה. הדרשה השנייה בעצם מגמדת את האיום שבדרשה הראשונה, ולפיכך איננה מתאימה לאווירת בית הדין. אווירה שאותה המשנה התחילה לתאר. בסוף המשנה נסכם את טיבה של משנתנו כיצירה מדרשית.
<b>לפיכך ניברא אדם יחיד בעולם</b> – "לפיכך" הוא מסקנה ממה שנאמר לעיל. במשמעות זו מופיע המונח במאות קטעי הלכה ואגדה במשנה, בתוספתא ובמדרשי הלכה. במקרה שלנו לפנינו שימוש חריג. למונח "לפיכך" במשנתנו, אין קשר לדרשות הקודמות. המסקנה שאדם נברא יחידי איננה נובעת מהדרשות הללו אלא מההמשך. במשנה רגילה צריך היה לומר 'אדם נברא יחידי, ולפיכך ניתן ללמוד ש...' זה כאמור השימוש הרגיל במונח 'לפיכך'. אבל לעיתים רחוקות 'לפיכך' פותח את העניין. כגון: "אמר ר' יוסה לפיכך נקוד על הי', כלומר לא מפני שהיא רחוקה ודיי, אלא מאסקופת העזרה ולחוץ". (תוס', פסחים פ"ח ה"ג). דברי רבי יוסה ממשיכים מחלוקת תנאים מיהו הפטור מקורבן פסח בגלל שהיה בדרך רחוקה. אבל דבריו הם עניין חדש, ו"לפיכך" פותח את המשפט.
וכן שימוש המילה בדרשה אחרת ארוכה מאוד במכילתא:
...אמרו לו,<sup class="footnote-marker">28</sup><i class="footnote">הגויים השומעים על מעמד הר סיני.</i> שמא מבול של מים אינו מביא, אבל מביא מבול של אש? אמר להם, לא מבול של מים, ולא מבול של אש הוא מביא, אלא הברוך הוא רוצה ליתן תורה לעמו. שנאמר (תהלים כט יא) 'ה' עוז לעמו יתן'. וכיון ששמעו מפיו הדבר הזה, פנו כולם והלכו איש איש למקומו. <u>ולפיכך</u> נתבעו אומות העולם בתורה, כדי שלא ליתן פתחון פה להם כלפי שכינה. לומר, אלו נתבענו כבר קיבלנו עלינו. הרי שנתבעו ולא קבלו עליהם, שנאמר (דברים ל"ג, ב) 'ויאמר ה' מסיני בא וגו' " (מכילתא דרבי ישמעאל יתרו, מסכתא דבחדש ה, עמ' 221).
לפיכך כאן מתחיל עניין חדש. אם כי בדוחק ניתן גם להעמידו כמסקנה, או גם כמסקנה מנוגדת<b>.</b>
<b>ללמד שכל המאבד נפש אחת מעלין עליו כילו אבד עולם מלא</b> – אדם הראשון נברא יחידי כדי ללמד שההורג (מאבד) נפש כאילו החריב עולם מלא. וניגודו: <b>וכל המקיים נפש אחת מעלין עליו כילו קיים עולם מלא</b> – בכתב היד ובעדי נוסח טובים נכתב המאבד נפש אחת. ולפי ההקשר אין מדובר בישראל אלא באדם הראשון. אבל בדפוסים "נפש אחת מישראל". חילוף נוסח זה נדון בספרות המחקר<sup class="footnote-marker">29</sup><i class="footnote">האריך בכך אורבך; הוא בחן את כל הנוסחאות ואת משמעותן והשלכתן התיאולוגית, ואף הביא עמדות שונות לכאן ולכאן. ראו אורבך, כל המאבד.</i> וברור ששינוי הנוסח איננו מקרי אלא משקף אידיאולוגיה של הסתגרות יהודית וראיית עם ישראל במרכז ההוויה האנושית, בניגוד למגמה האוניברסלית של המשנה.
<b>היחס לנכרי</b>
לא כאן המקום להרחיב בכך ונסתפק בכך שבמקורות ראינו שתי מגמות, האחת הומנית או אוניברסאלית הרואה בנכרים בני אדם, שווי זכויות. אמנם מצוות ניתנו לישראל אך גם הגויים נבראו בצלם אלוקים. לעומת זאת קיימים גם מקורות שבהם מוצגים הנכרים כיצורים נחותים בעליל. דוגמה לכך היא המשנה "הוא היה אומר חביב אדם שנברא בצלם, חבה יתירה נודעת לו שנברא בצלם. שנאמר 'בצלם אלהים עשה את האדם'. חביבין ישראל שנקראו בנים למקום, חבה יתירה נודעת להם שנקראו בנים למקום שנאמר..." (אבות פ"ג מי"ד). ה'אדם' הנזכר כאן הוא במפורש בן אדם במובן הכללי (כולל נוכרים) ואין הכוונה דווקא לישראל, וזאת בניגוד לסיפא שבה מדובר דווקא בישראל "חביבין ישראל...". למעשה משנת אבות יוצרת ומציגה מדרג של שווים: אדם, ישראל ומקבלי התורה, ושלושתם חביבים, אלא שלישראל חיבה יתרה בזכות עצמם ובזכות התורה שקיבלו.
ספרות חז"ל שזורה ושסועה בין הגישה האוניברסלית לגישה הלאומית, בין ה"אדם" לבין "ישראל". השאלה היא האם המסר היהודי נועד לכל באי עולם או לישראל בלבד, האם מצוות האהבה נועדה לכל באי עולם או לישראל. זו שאלה שכל דת מתחבטת בה. ההשלכות של הגישות השונות אינן אוטומטיות. מסר אוניברסלי עשוי להוביל ליחס פלורליסטי לבני אומות העולם: הם לא נבחרו אבל הם יצורי האל שזכו בחסדו. אבל מסר אוניברסלי עלול להוביל גם לדיכוי ולמיסיון כפוי: אם הם אהובים וילדי הא-ל חלות עליהם המצוות, יש לדאוג לנשמתם ולהביאם תחת כנפיו.
מסר אוניברסלי כזה היה מקובל בכנסייה הנוצרית (ולימים, בכנסייה הקתולית במיוחד). לעומת זאת מסר לאומני יכול להוביל לסובלנות: הם לא נצטוו בצו הא-ל, אין מצווה לאהוב או לשנוא אותם והם ראויים ליחס סובלני. אבל מסר לאומני יכול להביא גם לכך שהם מחוץ לתמונת המצוות ולכן יש להשמידם, או לפחות לדכאם.
כך למשל, משנת אבות עומדת בניגוד למדרש אחר: "חביבים ישראל כשהוא מכנן אין מכנן אלא בכהנים, שנאמר 'ואתם כהני ה' תקראו משרתי אלהינו יאמר לכם חיל גוים תאכלו ובכבודם תתימרו' (ישעיהו ס"א, ו). [חביבין כהנים] כשהוא מכנן אין מכנן אלא במלאכי השרת. שנאמר 'כי שפתי כהן ישמרו דעת ותורה יבקשו מפיהו כי מלאך ה' צבאות הוא' (מלאכי ב', ז), בזמן שהתורה יוצאה מפיו הרי הוא כמלאכי השרת, ואם לאו הרי הוא כחיה וכבהמה שאינה מכרת את קונה. חביבה תורה שכששאל דוד מלך ישראל לא שאל אלא תורה" (ספרי במדבר, קיט, עמ' 143). הירשמן טען שההבדל בין המדרשים הוא שבמשנת אבות ישראל חביבים כתכונה עצמאית, ואילו במדרש ספרי, ישראל זוכים בזכות התורה. התורה איננה הוכחה לחביבות ישראל (כמו במשנת אבות), אלא תנאי לכך, ואם אין ישראל עוסקים בתורה (שומרים עליה) אין הם עדיפים על גויים.<sup class="footnote-marker">30</sup><i class="footnote">הירשמן קושר את מדרשנו לשתי גישת הרווחות בספרות חז"ל. האחת סבורה שלישראל זכות עצמית, בחירה בלתי מותנית, והאחרת מתנה את הבחירה בשמירת התורה. שתי הגישות אכן קיימות, אך ספק אם זה העניין המרכזי שבמשנתנו. עניין נוסף הקשור למשנתנו הוא ההבחנה האם התורה ניתנה לכול או רק לישראל. במשנתנו ברור שהתורה ניתנה לישראל, ואפשרות אחרת איננה עולה. במדרשים אחרים עולה האפשרות שהתורה ניתנה לכל באי עולם. ראו הירשמן, חביבים.</i> ייתכן שיש לקרוא את המדרש אחרת. תנאי התורה אמור רק על הכוהנים. לכוהנים זכויות יתר אם הם שומרי תורה, ואילו ישראל הם כוהנים ללא תנאי. אם כך הרי שהמדרש הוא בעצם נגד הכוהנים. לכוהנים אין זכויות יתר וזכותם תלויה בשמירת התורה, ומצד שני ישראל הם מעין כוהנים. מכל מקום, במשנת אבות ישראל קודמים לכלל האנושות, ואילו במדרש הדיון הוא פנים-יהודי (ישראל לעומת כוהנים).
כדרכו המסר הפרושי, או המסר של חז"ל, לא היה חד-משמעי ואחיד.<sup class="footnote-marker">31</sup><i class="footnote">ראו אורבך, חז"ל, עמ' 226-189. הפרק עוסק גם בשאלות אחרות. </i> גם לכתות מדבר יהודה היה מסר משלהן, וכדרכן היה חד וחריף. נסתפק באמירה ששיקולי תאולוגיה התערבבו כאן בשיקולי פוליטיקה, במנטליות, ובעיקר בהערות פוליטיות על גבולות הכוח לכפות על האחר, ואידך זיל גמור.
ההיגד במשנת אבות ובמשנתנו, לפי עדי הנוסח הקדומים, הוא אוניברסלי, הוא מדבר על חביבותם של כל בני אנוש. דומה לו ההיגד בתוספתא יבמות שגם הוא מיוחס לרבי עקיבא: "רבי עקיבא אומר כל השופך דמים הרי זה מבטל את דמות, שנאמר 'שופך דם האדם באדם דמו ישפך'. רבי לעזר בן עזריה אומר כל שאינו עוסק בפריה ורביה הרי זה שופך דמים ומבטל את הדמות, שנאמר 'כי בצלם אלהים עשה את האדם', וכתיב 'ואתם פרו ורבו' וגו'..." (פ"ח ה"ז). אין כאן הדגשה על נכרים, אלא על דמות האל המעוצבת בכל אדם ואדם. רעיון זה חוזר רבות במקבילות. כן אנו אומרים בברכת האירוסין על בניית המשפחה: "... שהכל ברא לכבודו; ויוצר האדם; ואשר יצר את האדם בצלמו בצלם דמות תבניתו, והתקין לו ממנו בנין עדי עד, ברוך אתה ה' יוצר האדם" (כתובות ח ע"א). האדם ראוי לכבוד בשל היותו מעט מאלוקים. הוא הדין לשופך דמים (תוס', יבמות שם; מכילתא דרבי ישמעאל, יתרו, מסכתא דבחדש ח, עמ' 233). בכל המדרשים הללו נעשה שימוש במוטיב של "צלם ה' " כבסיס לכבוד האדם. אין בהם דגש אוניברסלי מפורש, אך גם לא נאמר שמדובר בישראל בלבד. במקרה של משנת אבות ההיגד הראשון אוניברסלי ומדבר על כל בני אנוש, אבל ההיגד השני (להלן) מאזן את הראשון ומדגיש שכל אדם נברא בצלם, אך לעם ישראל ייחוד.
הדרשה במשנה מתקשרת לאיום של עידי נפשות. הגורם להריגת אדם שהרג, היא משום שאדם נברא יחידי, וכל הפוגע בו כאילו איבד עולם ומלואו. ברור שהדרשן מצא את המשפט "כל המאבד..." במקור כלשהו שהיה לפניו,<sup class="footnote-marker">32</sup><i class="footnote">המשפט מצוי בכמה מדרשים מאוחרים, ייתכן שבמקורו היה בחיבור קדום כלשהו. </i> שכן ההמשך "כל המקים" איננו שייך לעניין של המשנה. הוא הובא משום שבמקור הקדום היה קשור להיגד "כל המאבד". אם כן יש במשנה חוט מקשר, והן דרשות בדבר חשיבות האדם (וחומרת האיסור על הריגתו), אבל כדרך מדרשים המדרש סוטה לפרשנויות מקבילות ושונות.
וכן אדם נברא יחידי <b>מפני שלום הבריות שלא יאמר אדם לחבירו אבא גדול מאביך</b> – אדם נברא יחידי לא רק בגלל חשיבותו אלא (גם) כדי להדגיש את רעיון השוויון בין בני אדם. אין ייחוס ואין מעמדות וכולם שווים. כמובן מסר כזה עומד בניגוד למגמה שעליה רמזנו לעיל (במשנה ב) שעל הדיינים להיות מיוחסים. בהלכה התנאית מופיעות שתי המגמות, האחת מדגישה שבני אדם אינם שווים ואת אומדני הנזק יש להעריך לפי טיב האדם ו'ערכו' (יוקרתו וכבודו) החברתי. ויש שטענו שכל בני ישראל בני מלכים הם. ביטוי לכך מצאנו למשל בהלכות נזקין. האם הבושה היא לפי חשיבות המבייש והמתבייש או לפי מעמדם החברתי (פירושנו לבבא קמא פ"ח מ"ו).<sup class="footnote-marker">33</sup><i class="footnote">ראו המבוא למסכת נזיקין.</i> שם גם הבאנו כמה מבין המקורות המרכזיים.
הדרשה חוזרת בתוספתא וירושלמי המקביל למשנה ובהם דרשה עצמאית נוספת:
אדם נברא יחידי ולמה נברא יחידי בעולם, 1. שלא יהו צדיקים אומרין אנו בניו של צדיק. ושלא יהו הרשעים אומרים אנו בניו של רשע. 2. דבר אחר למה נברא יחידי שלא יהו משפחות מתגרות זו בזו ומה עכשיו שנברא יחידי מתגרות זו בזו אילו נבראו שנים על אחת כמה וכמה 3. דבר אחר למה נברא יחידי מפני החמסנין והגזלנין ומה עכשיו שנברא יחידי גוזלין חומסין אילו נברא שנים על אחת כמה וכמה" (פ"ח ה"ד; ירו', כב ע"ב בסדר אחר).
אם כן לא שוויון הוא המטרה אלא השלום, שלא תיווצר מריבה. ואם כיום עדים אנו למריבות ללא סוף, קל וחומר היה לו נולדו בני האדם מאנשים שונים.
סיבה נוספת לכך שהאדם נברא יחידי היא<b> ושלא יהו</b> []- האותיות מחוקות אך נראה שהיה כתוב המינים, וכן בעדי נוסח אחרים (מינים או מינין). ייתכן שהמילה נמחקה בכוונה כדי שלא להזכיר את הכופרים הללו. <b>אומרים רשויות הרבה בשמים</b> – המינים אומרים שיש אלים רבים בשמים ולא אל יחידי. ריבוי בני אדם הוא ריבוי הבריאוֹת, וכל אל ברא כביכול את האדם שלו. מיהם מינים אלו? כפשוטו אלו עובדי אלילים. אבל בספרות המשנה סתם נוכרים הם עובדי אלילים, ומדוע לא השתמש התנא בלשון הרגילה של 'נוכרים' או 'גוים'.
ה'מינים' נזכרים הרבה בספרות חז"ל, ובארץ ישראל וסביבותיה רווחו כמה סוגים שלהם שנקראו בלשון כללי מינים. נוצרים, בעלי אמונות שונות, וכן קבוצות נוספות שקשה להגדירן. אגד קבוצות כזה היו ה'גינוסטים' שהושפעו מהדת הפרסית הזורואסטרית והאמינו בשתי רשויות בשמים. האל הטוב (אהורה מאזדה) הוא האל הראשי, והאל הרע (אהרימן)<sup class="footnote-marker">34</sup><i class="footnote">או אזמידאן מונח זה התגלגל לפולקלור היהודי כ'אשמדאי'. אלא שבפולקלור היהודי אין הוא ישות מקבילה לבורא עולם, אלא נחות ממנו. </i> שהוא אמנם נחות מהאל הראשי, אך בעל עוצמה משלו ומצוי במאבק עם האל הטוב. ייתכן שלאלה התכוון התנא. מכל מקום בביטוי 'מינים' מכונים אלו שנחשבו לשוכנים מחוץ לגדר העם היהודי, הם ה'אחר'.
כאמור בדרשה בירושלמי "דבר אחר שלא יהו הצדיקים אומרים אנו בני צדיק, ואתם בני רשעים" (כב ע"ב). אם כן לא שוויון הוא המטרה אלא השלום, שלא תיווצר מריבה. וכן שלא יווצרו מחלוקות ומריבות. הרעיון ש'אנו' בני צדיק ו'אתם' בני רשע' הוא דרכם של כתות מדבר יהודה. הם האמינו בעולם דיכוטומי. שבו טיבו של אדם נברא מלכתחילה, ואין לו אפשרות להשתנות, לבחור ו'לחזור בתשובה'. בני אור נולדו טובים ובני חושך נולדו מחושך. אם אדם שינה דרכו הרי שבכך התגלה טבעו האמיתי.
דיכוטומיה זו אמנם מופיעה בספרות קומראן אם כי אולי לא הייתה אחידה בכל הקבוצות. בפועל, מבחינה חברתית, 'גילוי הטבע האמיתי' נראה כלפי חוץ בדיוק כמו חזרה בתשובה ובחירה עצמאית. מכל מקום הדרשן בתלמוד מתנגד לדרכם זו של בני הכתות.
המשנה מתפלמסת אפוא עם מגמות כיתתיות וכפרניות שחז"ל הכירו מעולמם.
עוד סיבה למה נברא האדם יחידי<b> להגיד גדולתו של מלך מלכי המלכים הקדוש ברוך הוא</b> – "להגיד גדולתו" הוא מטבע לשון רגילה במדרשים. הוא פותח הבחנה בין ה' מלך העולם לבין מלך רגיל. 'מלך מלכי המלכים הקדוש ברוך הוא' הוא צירוף רגיל. <b>שאדם טוביע מאה מטבעות בחותם אחד</b> – זהו דימוי מעין משל. אך בשונה ממשל אין בו סיפור אלא מציאות כללית ואין בו מעין סיפור. עם זאת זה דימוי קרוב ברוחו לטיפוס המשל. המשל הוא אדם רגיל הטובע מטבעות. את המטבעות יוצקים לתוך תבנית רדודה וכאשר הנחושת (או מתכת אחרת) רכה, מטביעים עליה חותם (רושמה) ובו הצורה. החתימה נעשית בעזרת מכה עזה בפטיש. ברושמה אחת טובעים כמה עשרות מטבעות ולאחר מכן היא נשברת. <b>וכולן דומין זה לזה</b> – ברושמה אחת מוטבעים מאה מטבעות הנראים, בעין בלתי מזוינת זהים. כמובן בדיקה מדוקדקת תראה שאין המטבעות זהים. <b>ומלך מלכי המלכים הקדוש ברוך הוא טבע את כל האדם בחותמו של אדם הראשון</b> – כל בני האדם הם צאצאי אדם הראשון, <b>ואין אחד מהן דומה לחבירו</b> – כל אדם שונה במעט. הדימוי של ההולדה להטבעה הוא דימוי בלתי מדויק בעליל. בני האדם נולדים מהפריה של גבר ואישה ולא מחותם יחיד. אך אין לדקדק הרבה במשל. משל הוא דימוי כללי, ולמעשה כמעט בכל משל אין דימוי מקביל בין המשל לנמשל. המשל הוא כמו אותו 'חותם' של אדם. יש בו התאמה כללית לנמשל ותו לא.<sup class="footnote-marker">35</sup><i class="footnote">ראו המבוא של נוטלי וספראי לספרם, המשלים. </i>
בדרך כלל אין במשנה משלים. חכמים, ובעיקר תנאים, מיעטו להשתמש במשל ככלי להסברת ההלכה.<sup class="footnote-marker">36</sup><i class="footnote">'הלכה' בניגוד למדרש ולאגדה ששם המשל הוא כלי הסברה רגיל. ראו המבוא של ספראי ונוטלי, משלים. וכן פלוסר, משלים; שטרן משלים.</i> הדוגמאות המעטות שנאספו למשלים הלכתיים רחוקות עוד יותר מהמשל הנוכחי. אבל משנתנו איננה דבר הלכה אלא מדרש.
בירושלמי המקביל למשנה:
להגיד גדולתו של מלך מלכי המלכים הקדוש ברוך הוא כו'. להגיד גדולת מלך מלכי המלכים, שמחותם אחד טובע כל החותמות ואין אחד מהן דומה לחבירו, שנאמר תתהפך כ"חומר חותם". ומפני מה שינה פרצופותיהן שלא יהא אדם קופץ והולך לאשת חבירו או לשדה חבירו. תני בשם רבי מאיר שלשה דברים שינה הקדוש ברוך הוא בבני אדם" (כב ע"ב).
כעין דרשה זו בתוספתא (פ"ח ה"ו). אם כן בני אדם שונים כדי למנוע בעיות משפטיות. הרעיון השוויוני הנעלה משתנה והופך לטיעון משפטי טכני.
בתוספתא סדרת דרשות הקרובות למשנה, אבל מדגישות פן אחר ולא נרחיב בכך. בבבלי לקט של כל הדרשות השונות ונראה שהתלמוד בקטע זה לקטן של מימרות במגמות שונות (לז ע"ב).
<b>לפיכך כל אחד ואחד חייב לומר בשבילי ניברא העולם</b> – כאמור לעיל, בדרך כלל "לפיכך" הוא מסקנה. אבל מצויים גם מעט חריגים שבהם ה"לפיכך" הוא פתיחה לעצמה. במקרה זה ניתן להציע מספר הסברים. לפי ההסבר הראשון "לפיכך" הוא פתיחה. והסבר נוסף למה נברא האדם יחידי. הוא נברא לבד משום שכל אדם הוא מטבע ייחודי, כל אדם חשוב, ואולי בשבילו נבראה על שרשרת האנושות. אפשר גם שזו פתיחה המסבירה למה המקיים נפש אחת כאילו קיים עולם מלא. משום שאותה נפש היא אולי מטרת הבריאה, וכל אחד נזר לעצמו. ואפשר שזו פתיחה לטיעון נוסף מדוע דיני נפשות כה חמורים, משום שכל אדם הוא תופעה ייחודית. אפשר גם ש"לפיכך" היא מסקנה. מכיוון שכל אדם הוא ייחודי ושונה, אפשר שהעולם נברא בשבילו. אם כך הוא הרי שהמדרש חוזר לציר המרכזי של חשיבות העדות בדיני נפשות.
ודוק! אדם ולא יהודי. אמנם המשנה עוסקת בהורג נפש מישראל, אבל כפי שאמרנו לעיל הגישה של המדרש (המשנה) היא אוניברסלית, אף שבכך היא בעצם הופכת את המדרש שבמשנה בלתי רלבנטי למשפט (העוסק רק ביהודים), ולעדות בה מדברת המשנה. בלשון אחרת, המדרש נוצר לעצמו, והעורך משתמש במדרש כדי להציג את ערך האדם.
<b>שמא תאמרו מה לנו ולצרה הזאת</b> – המסקנה של העדים עלולה להיות שיימנעו מלהעיד, שכן הנושא כה רגיש. <b>והלא כבר נאמר והוא עד או ראה או ידע</b> – הפסוק המלא הוא: "וְנֶפֶשׁ כִּי תֶחֱטָא וְשָׁמְעָה קוֹל אָלָה וְהוּא עֵד אוֹ רָאָה אוֹ יָדָע אִם לוֹא יַגִּיד וְנָשָׂא עֲוֹנוֹ" (ויקרא ה', א). העד חייב להעיד ואם איננו מעיד ראוי לעונש. הפסוק מתפרש בדרך כלל שבעל הדין השביע את העדים שיעידו לו (קול האלה), והם נשבעו לשקר שאינם יודעים.<sup class="footnote-marker">37</sup><i class="footnote">כך מפרש בעל תרגום יונתן.</i> פרק ד בשבועות מדבר במקרים אלו, שבהם השביע בעל הדין את העדים, והם נשבעו לשקר שאינם יודעים דבר. ובתוספתא שם נתלה הפרק בדרשה: "המשביע את הגוים, ואת הנשים, ואת הקטנים, ואת הקרובים ואת הפסולים פטורין, שנאמר 'והוא עד'. בעד שראוי להוציא ממון, הכתוב מדבר" (שבועות פ"ב ה"ה, עמ' 447).
אם כן הפסוק בתוספתא שבועות איננו מתפרש כחובה להעיד, אלא במי שנשבעו שבועת שקר. אבל למרות הדרשה אין הפסוק יוצא מפשוטו. במשנתנו הוא מתפרש לחובת העדות עצמה, אף ללא מרכיב ההשבעה.
כפשוטו, העדים שמעו "קול אלה", מישהו שקילל את ה' והם חייבים להעיד נגדו. גם אם נקבל את הדרשה עולה ממנה שהרואה מעשה עוול צריך להעיד. אחרת אם היה פלוני משביע אותם, היו צריכים להימנע מלהישבע לו.
אם כן אדם חייב להעיד, ואם איננו מעיד, "ונשא עונו". למעשה, הדרשן מדבר נגד המתחמקים מחובות ציבוריות. לכאורה העדים נמנעים מלהשתתף בהליך המשפטי שמא יגרמו לעוול, ויחטאו באי דיוק. אין מדובר בעדי שקר, שכן אלו מלכתחילה אמורים שלא להעיד כלל. אלא מדובר בעדות אמת והעדים חוששים שמא ייטעו או יָטעו את בית הדין. עצם העדות היא סיכון. סיכון שמא יגיעו נגדם עדים זוממים (עדי שקר). מעבר לכך זו טרחה, אחריות ומעמס. לפיכך צריך התנא לדרבן את העדים לא לחמוק מאחריותם הציבורית.
<b>או שמא תאמרו מה לנו לחייב בדמו שלזה</b> – העדים רוצים שלא ליטול חלק בהליך ביעור הרע. למעשה התנא חוזר על אותה שאלה,<b> והלא נאמר ובאבד רשעים רינה</b> – (משלי יא<b> י)</b> העדים רוצים להתנער מאחריותם ועתה בוחר התנא בדרך הנמקה אחרת. האל הכול יכול רוצה בהליך של ביעור הרע. מחד גיסא זו חובה משפטית הכרוכה בעונש, ומאידך גיסא יש בעדות משום עשיית רצונו של ה', וקורת רוח לבורא עולם.
המשנה מתחילה כדרשה נלהבת בשבח החיים וערכו של כל יחיד ויחד בעולם, ומסתיימת ברעיון ההפוך שיש לציבור תפקיד בביעור הרשע, למרות שבכך תיפגע כמובן יצירתו המיוחדת והחד פעמית של בורא עולם.
מן הראוי להעיר שבמשפט הרומי אין כלל דיון במטרת המשפט. ברור שלשלטון רשות להעניש והשאלה היא רק באיזה הליך יתבצע הבירור המשפטי. ואילו במשנה התייחסות גם לדילמה הבסיסית האם ראוי להעניש במוות. או יותר נכון הסבר שאמנם ראוי להעניש עונשים של נטילת הנפש, אך אין הדבר פשוט כלל. צריך סיבה מיוחדת לפגוע ביצירה כה חשובה של בורא עולם. יש במשנה 'איום' על העדים, אך בראש ובראשונה פנייה לדיינים ולכל אדם מישראל לחוס על הנפש. במשנה אין דיון בהצדקת עונש מיתה, או בהסתייגות ממנו, זה יידון במקום אחר.<sup class="footnote-marker">38</sup><i class="footnote">ראו במבוא למסכת, ולהלן פירושנו למכות פ"א מ"ט.</i> אבל קל להבין את ההסתייגות מעונש מוות על רקע הגישה ההומנית שבמשנה.
בדרך כלל בעת משפט של הנאשם ברצח מצפים לשמוע דברי גנאי על הרצח ובמקביל דרישה לצדק או לנקמה. במשנה המגמה הפוכה. מאיימים על העדים שלא יגרמו להרג בעוול, ובעצם מרפים את ידיהם. הסיום אמנם מדגיש את הצורך בעשיית הצדק אך תחושתנו היא שההנמקות לכך נמסרות בלשון רפה יותר. הביסוס שלהם תופש פחות מקום ואיננו מדגיש את הצורך בצדק אלא את העונש. עונש לעדים המתחמקים מעדות והצורך לאבד רשעים. אין כאן תביעה לנקמה או לצדק. אלא מצווה אלוקית ללא הנמקה חברתית.

Chapter 5



Mishnah 1

לפרק זה עמד לרשותנו, בנוסף לכל המפרשים, פירושו של בעדני ומהדורתו לבבלי של הפרק.<sup class="footnote-marker">1</sup><i class="footnote">בעדני, היו בודקין.</i> כמות שינויי הנוסח במשנה קטנה כרגיל, ובעצם אין בנוסח הפרק שום שינוי נוסח משמעותי מבחינת התוכן.
<small>עפ”י כתב יד קופמן</small>
<b>היו בודקין אותן בשבע חקירות<sup class="footnote-marker">2</sup><i class="footnote">בנ' נוסף איני יודע עדותן בטלה. </i></b> – מלשון המשנה משמע שבדיקות הן החקירות. כלומר שבע שאלות. המשנה בפ"ד מ"א תבעה 'דרישה וחקירה' גם בדיני ממונות וגם בדיני נפשות. המשנה בפ"ג מ"ח פותחת "כיצד בודקין את העדים", ולמעשה איננה מציגה טופס קבוע של בדיקות אלא בקשה לתיאור המעשה. כבר ממבט ראשון ברור שיש כאן עריכות שונות, או שתי שפות הלכתיות שונות. באחת שני מונחים 'דרישה וחקירה', ובשניה 'בדיקה', או לכל היותר 'בדיקה' שהיא גם 'חקירה'. והמשנה שלנו מסבירה מהי 'בדיקה', ממילא נשאלת השאלה מהי 'דרישה'.
אבל במדרש: "1. 'ודרשו השופטים היטב' ולהלן הוא אומר (דברים י"ז, ד) 'והוגד לך ושמעת ודרשת היטב'. 'היטב' 'היטב' לגזירה שוה. מלמד שבודקים אותו בשבע חקירות. 2. אין לי אלא חקירות בדיקות מנין תלמוד לומר (דברים יג טו) והנה אמת נכון הדבר" (ספרי דברים קצ, עמ' 230). המשפט הראשון הוא כמשנה. לפי המשפט השני במדרש, ה'בדיקה' היא בשבע חקירות ובנוסף לשבע 'בדיקות' שלומדים אותן מפסוק נוסף. אין במקורות ההלכה הסבר מה הן הבדיקות הנוספות. במשנה ב נחזור להבחנה בין דרישות וחקירות.
המינוח "שבע חקירות" נשמע כמטבע לשון ספרותית, שהרי כל פעם שמשתמשים חכמים במינוח 'שבע' יש בכך רמז לטופס ריטואלי. להלן נברר פן זה. מן הראוי להעיר שבספרי זוטא נאמר: "ליתן לזה חמש חקירות ולזה חמש חקירות".<sup class="footnote-marker">3</sup><i class="footnote">כהנא, ספרי זוטא. </i> הבבלי מוצא למספר שבע חקירות בסיס בדרשה. אין זה מפתיע שהבבלי מחפש פסוק להוכחת רעיון הגיוני פשוט. וניכר מדברי התלמוד שלמספר שבע חשיבות בעיני האמוראים ואין כאן רק בירור עובדתי אלא טקס שיש להבינו.
מעניין שבמדרש ההלכה הדגש הוא על הבירור ולא על הטקס. ברור שבית הדין בודק כנדרש, והופך כל אבן אפשרית, ולא נאמר שהבדיקות הן דווקא שבע (ספרי דברים צב, עמ' 153). אבל במקבילה בספרי (שם צג, עמ' 154) מודגש עניין שבע החקירות. וכן: "ודרשו השופטים היטב ולהלן הוא אומר 'והוגד לך ושמעת ודרשת היטב היטב', 'היטב' לגזירה שוה מלמד שבודקים אותו בשבע חקירות אין לי אלא חקירות בדיקות מנין? 'והנה אמת נכון הדבר" (ספרי דברים קצ, עמ' 230). במדרש תנאים שלעתים קרובות משמר מסורות תנאיות, ולעתים מסורות מאוחרות ובבליות: "ודרשו השפטים היטב היטב היטב לגזרה שוה מה כאן שבע חקירות אף להלן שבע חקירות מה כאן שבע בדיקות אף להלן שבע בדיקות" (מדרש תנאים דברים י"ט יח, עמ' 67). המדרש מתייחס לכפילות בלשון המשנה מנסה לאחד את הדין ואת המשמעות ולא מהסס לשם כך ליצור דרשה של גזירה שווה.
אם כן כבר בתקופת התנאים היו שתי גישות, האחת יותר טקסית, והשנייה רצתה להעביר את המעמד ממסגרת הטקס למסגרת ריאלית של בית מדרש.<sup class="footnote-marker">4</sup><i class="footnote">ראו בעדני, היו בודקין, עמ' 37-38. ראו עוד תנחומא לדברים י"ט יח, בעדני שם שם.</i>
לפי המשך המשנה החקירה היא קביעת התאריך, והמשנה מציעה את שיטת התיארוך המקובלת מהכללי אל המפורט.
<b>באי זה שבוע<sup class="footnote-marker">5</sup><i class="footnote">נשמט בטעות בדפוס ונציה.</i></b> – שנת השמיטה בתוך מחזור היובל. אנו מניחים שאין הכוונה לשבוע (שבעה ימים) שכן הסדר הוא מהגדול לקטן, שמיטה, שנה, חדש וכו'. שני התלמודים מדגישים שאין שואלים באיזה יובל היה האירוע. הבבלי טוען שאגב ציון מחזור השמיטה מציינים בעצם גם את היובל, והירושלמי מציע תירוץ אחר ודעה נוספת. התירוץ הוא: "ולא תנינן באי זה יובל, שאין הדבר מצוי. אשכח תני רבי שמעון בן יוחי אומר, אף באי זה יובל" (כב ע"ג). התירוץ הוא שבדרך כלל המעשה אירע ביובל הנוכחי. ורשב"י מוסיף בעצם בדיקה נוספת, באיזה יובל. כל הדיון תיאורטי שכן מניין היובל כלל לא היה נהוג, וספק אם הכירו אותו (להלן). אבל השאלה היא ברמה תיאורטית וכן התשובה. לו היו הבדיקות הללו נהוגות גם בדיני ממונות, מן הסתם לא הייתה מתעוררת השאלה.
<b>באי זו שנה</b> – לא נאמר לאיזה מניין. מן הסתם הכוונה לפרט הקודם, כלומר לשנת השמיטה. אבל ניתן לפרש שהכוונה לשנות המלך, וזה המניין הרגיל. <b>באי זה חודש</b> – זו שיטת התיארוך המקובלת כמו בשטרות. <b>כמה בחדש</b> – ברוב השטרות יהודיים ושאינם יהודיים המניין הוא לפי מספר הימים בחודש. רק בתוספתא בבא בתרא נזכר מניין לפי היום בשבוע. "גופו של שטר ביום פלוני, בשבת פלנית, בחדש פלוני, בשנה פלונית ובמלכות פלונית" (פי"א ה"ב)   שיטת תיארוך כזאת היא אוטופית (מה רצו חכמים שייכתב) ולא ריאלית.<sup class="footnote-marker">6</sup><i class="footnote">והראיה שבשטרות שבידינו לא מופיע היום בשבת, ולא מספר השבת. אלא רק היום בחודש. שני מרכיבים אלו הקשורים לשבת הם יהודיים מובהקים. אבל ראו בהערה הבאה. </i> אצלנו אין כל סיבה להניח שאין הכוונה ליום בחודש, כלומר למרכיב רגיל שכל אדם אמור להכיר. בשטרות יהודיים החודש נושא שם עברי, ובמרחב בסביבה <b>באי זה יום</b> – כבר נאמר לעיל שבודקים באיזה יום בחודש אירע המעשה. אם כן "באיזה יום" הוא באיזה יום בשבוע היהודי. אמנם מרכיב זה איננו מופיע בשטרות שבידינו, אבל מן הסתם בקהילה של שומרי שבת ידעו את היום בשבוע. המניין לפי שבוע הוא פריט יהודי מובהק והצהרתי.<sup class="footnote-marker">7</sup><i class="footnote">תאריך של יום בשבוע מופיע רק באוסטרקונים מכפר קרנים. אבל באוסטרקונים אלו גם בלבול ברור או בימות השבוע או בתאריך לחודש. מתברר שפרטים אלו לא היו ידועים לכול. פסילת עדים על רקע זה היא אפוא מופרזת, ואכן הבבלי מעיר שבלבול קל ניתן להסברה ואיננו פוסל את העדים. לאוסטרקונים ראו, ירדני, קרנים. לדיון על נוסחאות הכתיבה של התאריך ועל המשמעות האידיאולוגית לאומית שלהם ראו להלן. </i> <b>באי זו שעה</b> – מניין השעות לא היה ודאי, אך אדם חש באיזו שעה בערך הוא מצוי.<sup class="footnote-marker">8</sup><i class="footnote">לכל השאלה של צורת אפיון המועד של המעשה ראו פירושנו לבבא בתרא פ"י מ"א. </i>
בתלמודים דיונים עד כמה מדויק צריכה להיות קביעת השעה. שאלה כזאת מתעוררת בחברה שבה מדידת הזמן לא הייתה נורמה רגילה. לאנשים לא היו שעונים, ובזמן שהותו של אדם בשדה קשה היה לדייק בזמן. בעיר הוצבו שעוני שמש, ושעונים אחרים, אך בכפר הם היו נדירים יותר. אמנם מצאנו גם שעונים בכפר. כך למשל בדיר סמעאן בית אחוזה ביזאנטי מפואר, היה מתקן ששימש אולי כשעון שמש, משולב במתקן שדה (איור 13).<sup class="footnote-marker">9</sup><i class="footnote">טפר, דיר סמעאן.</i> אך האתר הוא בית אחוזה מפואר ואמנם המתקן נועד לעובדים, אך אין להסיק ממנו שמתקנים אחרים היו בכפרים.
<b>חלוקת הזמן וציונו</b>
לפנינו תיאור של המשנה מהם המרכיבים של שיטת חלוקת הזמן היהודית. חלוקת הזמן היא מהתכנים הרגילים האמורים להיות בכל שטר. כזאת מופיע גם בנוסחאות של שטר בכלל ושל כתובות בפרט. בידינו גם דברי חכמים כיצד צריך השטר להיכתב וגם שטרות יהודיים שנכתבו בפועל.<sup class="footnote-marker">10</sup><i class="footnote">ראו גם בבא בתרא פ"י מ"א ופירושנו לה. </i>
בתוספתא שכבר ציטטנו שנינו: "גופו של שטר: ביום פלוני, בשבת פלנית, בחדש פלוני, בשנה פלוני ובמלכות פלוני" (פי"א ה"ב). המילים שבת פלונית בלתי ברורות. כיצד ניתן לאפיין באיזה שבוע נכתב השטר<sup class="footnote-marker">11</sup><i class="footnote">בתקופה זו עדיין אי אפשר היה לאפיין את השבוע לפי פרשת השבוע שכן נהגו אופני קריאה שונים, ובארץ ישראל רווח היה מנהג סיום התורה בשלוש וחצי שנים. </i>? מאוחר יותר, בכתובות קבר מהתקופה האמוראית והבתר אמוראית מופיע מנין שנת השמיטה ואפשר שלכך הכוונה (השנה בשבוע של השמיטה). ברם, אם כך היה הסדר צריך להיות יום, חודש, שנה, ולא יום, שנה, חודש. יתר על כן תאריך לפי שנות שמיטה מופיע רק בספרות יהודית מאוחרת ולא בספרות תקופת התנאים (איור 14). כך בכתובות צוער זו שיטת התיארוך המקובלת,<sup class="footnote-marker">12</sup><i class="footnote">נוה כתובת; נוה עוד מצבות.</i> אבל הכתובות הללו הן מהמאה החמישית ועד השישית ומאוחרות למשנה. אם כן, שבת פלונית הוא מספר השבת בחודש, השבת הראשונה, השבת השנייה וכו'. ומן הסתם 'היום' הנזכר הוא היום בשבת (בשבוע), ראשון בשבת, שני בשבת וכדומה. אפשרות שנייה שהוצעה במחקר היא שהשבת צוינה לפי שם המשמרת שעבדה באותו שבוע במקדש. תאריך כזה מופיע בליטורגיה היהודית מהמאה החמישית ואילך. במקורות מאוחרים (בתר תלמודיים) שומעים על בתי כנסת שהיו מכריזים שהשבת היא שבתה של משמרת פלונית.<sup class="footnote-marker">13</sup><i class="footnote">אורבך, משמרות.</i> אם כן, במינוח 'שבת פלונית' מתכוונים באמת לאפיון של השבת בחודש. במסגרת זו צוינה בכל שבת שם המשמרת שבזמנו עבדה במקדש ושרו פיוטים לכבוד המשמרת ולזכרה. בסוגיה אחת בירושלמי מוצע שימוש בלוח כזה גם במקדש. המשנה בשקלים אומרת (פ"ה מ"ג) מתארת את מכירת הנסכים במקדש, וחלוקתם. לדבריה היו אנשים קונים חרס (חותם) ועליו שם הקרבן והיום. וכדי למנוע שימוש בחותם שאבד ונמצא כתבו עליו גם את היום.
הירושלמי מתחבט כיצד יש למנוע כל אפשרות של רמאות: "הגע עצמך שזיווג אותו היום? שם משמר היה כתוב עליו. הגע עצמך שזיווג אותו המשמר? שם היום, שם שבת, שם חדש, היה כתוב עליהן. אפילו לזויג אינו מצוי לזויג". אם כן הירושלמי מציע לוח זמנים המורכב מארבעה מרכיבים: 1. היום בשבוע (א, ב, וכו'), 2. שם המשמר המייצג את השבת, 3. שם השבת, 4. שם החודש. לדעת נאה<sup class="footnote-marker">14</sup><i class="footnote">נאה, מסורת; נאה, שם שבת.</i> שם השבת הוא שם המשמר, ואפשר לטעון שזו פרשנות לשם המשמרת או תוספת. בחפירות שפכי עיר דוד נמצא חותם ועליו כתוב: "דכא ליה ולדת נאה דכ[ר]  א לי[וידע]", דכר (זכר הוא אכן אחד הקורבנות שעליו מדברת המשנה בשקלים).
אם אכן צודק נאה הרי מה שהירושלמי הגיע אליו מכוח ניתוח דיאלקטי הוא אכן הסבר היסטורי. ההנחה שכבר בתחילת הקושיה ידע המקשן את התשובה הנכונה (בזכות הידע ההיסטורי), הופכת את הדיאלקטיקה של הסוגיה למובנת. הקושיה איננה באמת קושיה, והתשובה איננה התשובה ההגיונית היחידה (או האפשרית) אלא הקושיה נוצרה כדי להוות בסיס מעין דיאלקטי לתשובה הידועה זה מכבר.<sup class="footnote-marker">15</sup><i class="footnote">ירו', שקלים פ"ה ה"ה, מט ע"א, ליברמן, תוספתא כפשוטה, עמ' 452. </i>
בספרות המחקר ויכוח מתודולוגי ארוך ומפותל בדבר האמינות ההיסטורית של מקורות חז"ל בבואם לתאר את הווי המקדש ואת זמנם. בקרב רוב החוקרים רווחת הדעה שמקורות חז"ל מאוחרים, בלתי רלבנטיים, מגויסים, ובעיקר כוללים מרכיבים של פרשנות מאוחרת על מנת להתאים את הזיכרון ההיסטורי לחידושי בית המדרש.<sup class="footnote-marker">16</sup><i class="footnote">הדיון המתודולוגי עשיר ביותר. לסיכום ראו למשל רוזן-צבי, סוטה תשס"ח. אף אנו התייחסנו לנושא במבואות למסכת ביכורים, ושקלים וכן במסכתות אחרות, וראו ספראי, זכרון המקדש, ספראי, זכרונות המקדש. </i> אם אכן מתאים החותם למסקנת הירושלמי תהיה זו ראיה חשובה לכך, שאפילו מה שהוא תוצאה של דיון דיאלקטי מאוחר (כפי שמראה שויקה<sup class="footnote-marker">17</sup><i class="footnote">שויקה, דכא ליה.</i>) מדויק מבחינה היסטורית. שכן בחותם הנדון מופיעים שם היום (א), ושם המשמרת (יהויריב). מעתה התפתח ויכוח מלומד אם ציינו את השבוע לפי מספרו בחודש או לפי שם משמרת. גם נאה וגם שויקה<sup class="footnote-marker">18</sup><i class="footnote">נאה שם שבת; שויקא דכא ליה. </i> הניחו שאם כך הציע הירושלמי יש לבדוק כיצד מציינים המקורות היהודיים הספרותיים זמנים, בהקשרים חוץ מקדשיים וציטטו בהקשר לכך את התוספתא על משנתנו המתארת את השטר. בתוספתא: "גופו של שטר – 1. ביום פלוני, 2. בשבת פלונית, 3. בחדש פלוני, 4. בשנה פלונית, 5. ובמלכות פלונית (תוס', בבא בתרא פי"א ה"ב). קרובה לתוספתא המשנה בסנהדרין פ"ה מ"א המונה את שבע החקירות שחוקרים עדים (אנו מסדרים את המשנה לפי סדר עולה): 1. שעה, 2. יום, 3. איזה חודש, 4. איזה שבוע, 5. כמה בחודש. כמובן השאלה אם השבוע נקרא לפי מספרו או לפי שם המשמרת נשארה פתוחה. עוד בטרם הגילויים הללו אסף פרידמן בבקיאות רבה את נוסחאות התאריך הנדרשות לפי חז"ל בכתובות וגיטין, ובאופן כללי בכולן נדרשים היום בשבוע והחודש.<sup class="footnote-marker">19</sup><i class="footnote">פרידמן, תאריכים; פרידמן, קולפון.</i>
לדעתנו, הדרך הטובה ביותר להתקדם, היא לבדוק את המצאי הגדול של השטרות שבידינו. בשטרות הלא יהודיים ישנם שלושה מרכיבים ברורים: היום בחודש, החודש, והשנה לשלטון פלוני או לשיטת תיארוך (המניין העירוני או האזורי, בדרך כלל בלי לציין את זהות המניין). בכך מושג דיוק מרבי. אין צורך בשם היום בשבוע. כך הנוסח בפפירוסים ממצרים, בשטרות נבטיים, באוסטרקונים מאידומיאה, וכו'.
זו גם נוסחת השטר היהודי, ברוב מכריע של השטרות היהודיים. כגון "בשתא באדר שנת תלת למלכות ישראל" (ירדני 2000: 20) או "בעסרין לכסלו שנת שתין לגאלת ישראל" (שם: 19), "בX לשבט שנת..." (שם 29), וכן בתעודת מורבעת 18: "שנת תרתין לנרון קיסר" (שם: 15), כך כמעט בכל השטרות כולל אלו שנכתבו על ידי מלכות ישראל, ואלו שנכתבו על ידי אנשים פרטיים, תחת מלכות ישראל או תחת מלכות הנוכרים. יתר על כן, מרכיב הזכרת השלטון היה רקע לעימות בין פרושים ל"מין גלילי": "אמר מין<sup class="footnote-marker">20</sup><i class="footnote">כך בכי"ק, וכן בכת יד פרמא, פרמא ב', לאו, מינכן, דפוס נפולי ועוד. בדפוסים מאוחרים שמעתיקיהם נעדרו כל חוש היסטורי (וכבוד לנוסח שלפניהם) "צדוקי", כמו במשניות הקודמות.</i> גלילי קובל אני עליכן פרושין שאתם כותבין את המושל עם משה בגט" (ידים פ"ד מ"ה).
הטענה היא נגד התופעה של תיארוך השטרות לפי מספר השנים למושל הרומי. "מין" זה איננו מכיר בשלטון רומי ומתנגד לאזכור הקיסר או הנציב בגט. גישה כזאת מתאימה לקבוצה המורדת בשלטון, ולא לקבוצת העילית שמטבעם של דברים מקורבת לשלטונות. המין הגלילי שהוא כנראה קנאי מתנגד לכתיבת שם המושל (הקיסר) בגט ולעומת זאת ה"פרושים" מגינים על נוהג זה. ניכר שגם הם לא מתלהבים מכך והיו מעדיפים לכתוב תאריך שונה, אך יד המלכות תקיפה עליהם מחד גיסא, ומאידך גיסא מכירים הם בצורך לציין את השנה בדרך כלשהי.
עד כמה שידינו משגת, כתיבה המזכירה את השבוע מופיעה רק באוסטרקונים מכפר קרנים, מהמאה הראשונה לספירה.<sup class="footnote-marker">21</sup><i class="footnote">ירדני, אוסטרקונים מס': 579–584; 536–552.</i> זו קבוצה של חמישה אוסטרקונים כתובים ארמית, נזכרת בהם ירושלם ומשלוח לכפר קרנים שכאמור זיהויו איננו ידוע. נוסח הפתיחה שם הוא למשל "יום ארבעה 20 במרחשון שנת 104" (מס' 555).<sup class="footnote-marker">22</sup><i class="footnote">מן הסתם המניין לפי מניין אחת מערי ארץ-ישראל. קבוצה גדולה של ערים מנו להקמתן (שחרורם) בידי פומפיוס בשנת 63 לפני הספירה ולפי זה האוסטרקון נכתב בשנת 41 לספירה.</i> או "4 בשבת 24 לאיר" (מס' 553). או "...שבתא תליתיתא שנת 102" (מס' 552) קבוצת אוסטרקונים זו היא אפוא האזכור היחידי בממצא האפיגרפי למניין לפי שבתות. זו גם העדות האפיגרפית היחידה בשטרות לפעולת קנייה בשבת בניגוד ליתר תעודות מדבר יהודה,<sup class="footnote-marker">23</sup><i class="footnote">קצוף, שבתות.</i> ב"יום שבתא 13 במרחשון" (מס' 553) ועוד. עבור כותב האוסטרקון השבת לא הייתה יום שבתון ממכר, אבל יום חשוב. ציון השבת, במקרה זה, הוא יותר ציון לאומי מאשר הצהרה דתית. ציון מספר השבת מופיע (השבת השלישית) כאמור רק באחד האוסטרקונים<sup class="footnote-marker">24</sup><i class="footnote">ראו עוד לוקס ו 6. שם מתואר מעשה קטיפת המלילות בשבת השנייה [לעומר?] ולא לפי תאריך בחודש או שבת בחודש. כבר קדמוני המתרגמים התחבטו במשמעות ותיקנו את הטקסט לסתם שבת (כך בנוסח הלטיני והסורי). במקרה זה התאריך בא להדגיש שהתלמידים קטפו מלילות "כשרות" ולא כאן המקום לברר את הפן ההלכתי הסבוך של מקור זה.</i> ומכאן יש להסיק שלא היה רגיל. מכל מקום באף שטר יהודי אין ציון שבת לפי המשמרת, וכן לא בתלמודים אגב התיאורים של מערכת הזמנים היהודית.
לעומת כל זאת, מופיע ציון הזמן לפי ימות השבוע בתוכן השטר עצמו. כך בפפירוס נחל חבר 7. השטר מתוארך כרגיל "עשרים וארבע בתמוז שנת עשר וחמש" ובהמשך המוכר מעניק זכויות מים "וענימו... לילא חמשה בשבה שעה ופלג..." (ועונת המים שלו... ליל חמישי בשבת שעה וחצי).<sup class="footnote-marker">25</sup><i class="footnote"> ירדני, תעודות מס' 96.*</i> ובהמשך עוד שעות השקאה "יום חד בשבת", "יום ארבעה בשבת" וכו', וכן בשטר נוסף.<sup class="footnote-marker">26</sup><i class="footnote"> ירדני, תעודות מס', 285.</i> אם כן הכירו את החלוקה לימי שבוע, אך השטרות תוארכו לפי היום בחודש, והיום בשבוע שימש רק לתיאור פרטים שקשה לתארם אלא במחזור שבועי. עוד לומדים אנו לא רק על שיטת התיארוך של כותבי השטר, אלא גם על שיטת חלוקת המים שהייתה לפי ימות השבוע.<sup class="footnote-marker">27</sup><i class="footnote">בתוספתא מכות שנינו: "היו חתומין על השטר באחד בניסן בשמיטה ובאו אחרים ואמרו להן היאך אתם חתומין על השטר שהרי אתם הייתם עמנו אותו היום במקום פלוני עדותן כשירה והשטר כשר שאני אומר שמא איחר זמנו של שטר וכתבו" (פ"א ה"ב). אם כן גם כאן השטר מוצג כאילו כתוב בו המניין לשנת שמיטה. ואין לנו אלא לומר שזו תביעה שבה דגלו חכמים, ולא התקיימה במציאות. או שמא ניתן להגדירה כתביעה תיאורטית. על כל פנים אפילו בשטרות בר כוכבא, הכתובים בעברית או בארמית, שבהם מופגנת שמירת ההלכה בכלל ושמירת שמיטה בפרט,  אין תאריך לפי מניין השמיטה. כך הוא המסמך שבו מספר העתקים של שטרות חכירה שהנפיק מנהל המרד. החכירה היא עד שנת השמיטה, כדרישת ההלכה, אבל בתאריך השטר מצוינת 'מלכות פלונית' (לפי מניין המרד. כגון: "שנת שתים לגאולת ישראל"). ולא מניין השמיטה. </i>
החלוקה לשבוע המתחיל ביום ראשון (או בשבת)<sup class="footnote-marker">28</sup><i class="footnote">ראו משנה, נדרים פ"ח מ"א. גם שם מתחלק הזמן שבת, חודש, שנה, ושבוע (שבע שנים).</i> וכמובן גם היום בשבוע הם חידוש יהודי. מעגל של שבעה ימים מופיע אמנם כבר באסטרולוגיה של ממלכת לכש בצפון בבל והוא שימש בעיקר לצרכים אסטרולוגיים ופחות למדידת זמן תקנית. בעולם היווני-רומי היו שבועות באורכים שונים, והימים כונו כל אחד על שם אחד האלים ולא התייחסו אל השבת.<sup class="footnote-marker">29</sup><i class="footnote">ריצ'רדס, לוח.</i> רק ביהדות יום החודש מתחלק לשבתות וימי השבוע מתייחסים לשבת (אחד בשבת, שניים בשבת). חלוקה זו היא חלוקה דתית-יהודית. היא מיותרת שכן תאריך החודש מספק הגדרה זהה לזו של שם היום והשבוע. הכללתה בשטר היא אפוא הפגנה של יהודיות.
מה ניתן ללמוד מכאן על הלוח היהודי ועל חלוקת הזמן? הלוח היהודי לא היה שונה בהרבה מהלוח הארמי הכללי, לוח לפי חודשי השנה הירחית, שנה מעוברת כמו בלוח הבבלי ובלוח המשתקף מאוסטרקונים באידומיאה. הלוח הרגיל לא כלל אזכור למרכיבים היהודיים הבולטים, שבת, וראש חודש. עד כאן העדות מהממצא האפיגרפי. עוד לומדים אנו שהשורה הפותחת שהיא בעלת אופי קבוע וטקסי לא כללה אזכור לשבוע, אבל בחברה היהודית חלוקה זו הייתה הבסיס החברתי לחלוקת הזמן.
בספרות חז"ל לוח שונה במקצת, שמודגשת בו השבת, גם בנוסחאות הפתיחה של השטרות. על מנת להרחיב מעט את היריעה נחזור אחורנית לעצם הלוח הירחי. לפי ההלכה הלוח הירחי שולט ללא מיצרים. כידוע בספרות כת קומראן היה לוח שמשי, שנדחה ונדחק על ידי החברה היהודית או על ידי חז"ל. חכמים רצו שהלוח שבו ישתמש הציבור יציין את הלוח היהודי ושיהיה בו אזכרה לשבת "יום אחד בשבת": "'זכור'! ר' יהודה בן בתירה אומר מנין שכשאתה מונה הוי מונה אחד בשבת, ושני בשבת, שלישי בשבת, רביעי בשבת, חמישי בשבת, וערב שבת תלמוד לומר 'זכור'" (מכילתא דרבי שמעון בן יוחאי כ ח, עמ' 149), ובמדרש המאוחר:  "'שמוני נוטרה את הכרמים כרמי שלי לא נטרתי'. לא היה נפשכם להיות כתובים לימי בראשית, ולא לבנין בית המקדש, ולא ליציאת מצרים (נאות) והיו כתובים לשני הקברות. חזרו ישראל להיות כתובים לחמשים למלכותו של (אגוסטות) [אוגוסטוס], לעשרים וחמש שנה למלכות של אדרינוס, וכן לשמונה עשרה שנה למלכות של אסוירוס", אם כן במקום למנות לפי הלוח היהודי נאלצים בני העם למנות למניין השלטון הנכרי.
חכמים ניסו אפוא להחדיר את הלוח היהודי אך לפחות בפרטים אלו הדבר לא צלח בידיהם, קצת מלחץ השלטונות (מניין לפי שנות המלכות) וגם עקב ההתנהלות הפנימית היהודית, שכן קשה להניח שהשלטונות הכתיבו שימוש במספר היום בחודש. זו בחירה של הציבור שלא ברצון חכמים.
זו דוגמה מאלפת ודי חריגה לכך שהשטר המשתקף בספרות חז"ל משקף אמנם לוח מוכר, אך לא את הלוח ששימש בשטרות היהודיים, כולל שטרות בעלי חשיבות הלכתית ככתובות וגיטין.
התביעות ללוח שנה למניין העולם (כמקובל כיום) או ציון השנים לחורבן ירושלים כמקובל כבר בכתובות הקבר מצוער (מאה חמישית לערך)<sup class="footnote-marker">30</sup><i class="footnote">נוה, צוער; נוה, תוספת; שטרן צוער; שטר ומשגב, צוער; שטרן לוח.</i> עדיין לא נוסחה אפילו לא בספרות חז"ל. נסיים בעדות כתב יד שפרסם פרידמן ובו הוראות לכתיבת הגט "ביום כן וכן בשבת, וכן למספר היונים, ואן כנת פי ירושלם וארץ ישראל פאדכר אלתאריך לחרבן בית שני ואן כנת פי אלרמלה פקל אלתאריך לגלות המלך יהויכין...". תרגום: אם תשכון בירושלים וארץ ישראל תזכיר את תאריך חורבן הבית השני. ואם תשכון ברמלה תתן את התאריך לגלות יהויכין. ברמלה העדה קראית ברובה ובירושלים רבנית, ובכתובות כבר הושרש הלוח היהודי כולל שנות החורבן, אך עדיין לא התאריך המקובל כיום.
הפריט הנזכר (שבוע) הוא אפוא תיאורטי, ספרותי ולא היסטורי. כך חכמים היו רוצים שיהיה כתוב בשטר, אך תביעתם לא התקבלה בציבור. ואכן בשטרות מדבר יהודה פריט זה של 'שבת פלנית' איננו מופיע. בדרך דומה נציע לפרש את אזכור השבוע בגופה של עדות (סנהדרין פ"ח מ"א). לעומת זאת תיאור השטרות עצמן (פשוט, ומקושר) משתקף היטב בשטרות במדבר יהודה, ובעיקר בשטרות העבריים. באופן כללי השטרות העבריים משקפים את העולה מספרות חז"ל ואילו השטרות היווניים משקפים תרבות משפט שונה, הקרובה הרבה יותר למשפט הרומי.<sup class="footnote-marker">31</sup><i class="footnote">ספראי, שמירת ההלכה. </i>
לפי שמיטה לא היה שיטת התיארוך המקובלת. בשטרות התיארוך המקובל היה לפי שנות המלכות (כך וכך לקיסר), או לפי מניין העיר מיום היווסדה. רק בכתובות בתי כנסת מאוחרים ובכתובות קבר מהתקופה הביזאנטית מופיע, לעתים התיארוך לפי שנות שמיטה. כך בכתובות צוער זו שיטת התיארוך המקובלת,<sup class="footnote-marker">32</sup><i class="footnote">נוה צוער; נוה עוד מצבות.</i> אבל הכתובות הללו הן מהמאה החמישית ועד השישית ומאוחרות למשנה. בתלמודים נוסף גם דיון בשאלה באיזה יובל, בירושלמי זו מחלוקת חכמים ורשב"י (כב ע"ג), ובבבלי הרעיון נדחה משום שאיננו שכיח (מ ע"ב). ברור שזו תוספת אמוראית המנסה להתאים את מערכת הזמנים המשנאית למערכת ההלכתית היהודית. אבל בפועל יובל לא נהג, ואיש לא ידע מתי הוא. להלן נחזק פרשנות זו.
בתוספתא מוצע צורת התאריך בשטר "גופו של שטר: ביום פלוני, בשבת פלנית, בחדש פלוני, בשנה פלוני ובמלכות פלוני" (תוס', פי"א ה"ב). המילים "שבת פלונית" בלתי ברורות. וכי כיצד ניתן לאפיין באיזה שבוע נכתב השטר?<sup class="footnote-marker">33</sup><i class="footnote">בתקופה זו עדיין אי אפשר היה לאפיין את השבוע לפי פרשת השבוע שכן נהגו אופני קריאה שונים, ובארץ ישראל רווח היה מנהג סיום התורה בשלוש וחצי שנים. </i> כאמור מאוחר יותר, בכתובות קבר מהתקופה האמוראית והבתר אמוראית מופיע מניין שנת השמיטה ואפשר שלכך הכוונה (השנה בשבוע של השמיטה). ברם, אם כך היה הסדר צריך להיות יום, חודש, שנה ולא יום, שנה, חודש. יתר על כן תאריך לפי שנות שמיטה מופיע רק בספרות יהודית מאוחרת ולא בספרות תקופת התנאים (איור 15). בבית הכנסת בסוסיה כתובת קטועה שבה נמנה המניין "בשנה הש[נ]יה שלשבוע [...] [א]רבעת אלפים [...] מאות ו[...]שנה [מ]שנברא העולם".<sup class="footnote-marker">34</sup><i class="footnote">נוה, על פסיפס ואבן, עמ' 117. ראו פירושנו לבבא בתרא פ"י מ"א.</i> גם זו כתובת מאוחרת למשנה מהתקופה הביזאנטית. מעבר לכך עיון בכתובות צוער מלמד שנהגו שם לפחות שני מניינים של שמיטה, כלומר שהכותבים טעו בציון השנה לשמיטה. כל זה מלמד שהמניין לפי שבוע הוא תיאורטי. סתם עד לא ידע מהי השנה במחזור השמיטה ולא השתמשו במניין זה באופן ממשי. כמו במסכת בבא בתרא פרט זה שייך למסגרת הספרותית-אוטופית.
מן הראוי להעיר לשטר מורבעת 24, הנמנה בין השטרות שנכתבו על ידי מנהל מרד בר כוכבא. שם מדובר בשטר חכירה עד השנה השביעית, ובשביעית החכירה נפסקת, כשם שדורשת ההלכה. תאריך השטר הוא למניין 'גאולת ישראל', כלומר לימי השלטון של שמעון בן כוזיבא, ולא לשנות השמיטה.<sup class="footnote-marker">35</sup><i class="footnote">ירדני תעודות, עמ' 107. </i> אשר ליובל זה לא נהג כלל וסתם אדם לא ידע בכלל איזה שבוע הוא ביובל. תאריך זה איננו נזכר בשום מסמך משפטי, ומופיע רק בכתובת סוסיה שציינו אליה (איור 16). בירושלמי מחלוקת האם תחקרו את העד גם לגבי היובל. "ולא תנינן באי זה יובל? שאין הדבר מצוי. אשכח תני רבי שמעון בן יוחי אומר אף באי זה יובל, וקיימונה בהוא דעאל ובהוא דנפק" (כב ע"ג). אם כן בדרך כלל לא יודעים באיזה יובל "אין הדבר מצוי" אבל בסוף יובל ובתחילתו מודעים לכך וניתן לשאול את העד גם על כך, ולחרוג מהכמות של שבע הבדיקות.
<b>ובאי זה מקום</b> – אירע המעשה. מרכיב זה ניתן היה לפרטו ולערוך אותו כשבע בדיקות עצמאיות. למעשה הבדיקה באיזה יום בחודש, ובאיזה יום בשבוע היא בדיקה כפולה ומיותרת. ניתן להסבירה בצורך להגיע לשבע בדיקות, למספר המקודש. או ברצון לוודא ולבחון את העדים.<b> רבי יוסה אומר</b> – חולק על מהות שבע הבדיקות ומציע שבע בדיקות אחרות. חמש במקרה רגיל, ושתיים נוספות לעובד עבודה זרה. <b>אף<sup class="footnote-marker">36</sup><i class="footnote">מילה זו חסרה ביתר עדי הנוסח. המילית "אף" עולה ויורדת בעדי הנוסח וקשה לבסס על כך מסקנות ענייניות.</i> באי זה יום ובאי זו שעה ובאי זה מקום</b> – אלו פריטים שנזכרו גם בדברי חכמים. <b>מכירין אתם אתו</b> – יש להניח שהכוונה האם אתם מזהים אותו, מעין מסדר זיהוי של ימינו.לשם מה צריכים העדים להכיר את הרוצח?רש"י ואחריו סיעת ראשונים פירשו האם מכירים אתם את ההרוג,  הראשונים דחו את האפשרות שהשאלה היא האם מכירים אתם את ההורג.<sup class="footnote-marker">37</sup><i class="footnote">בכך מתחבט בעל ערוך לנר (סנהדרין מ ע"א).</i> לכאורה ניתן גם לפרש, בדוחק, האם מכירים אתם אחד את השני.
<b>מכירין אתם</b>
גם התלמודים התחבטו הפירוש השאלה "מכירין אתם". הירושלמי מסביר: "מכירין אתם אותו? מה היה גוי היה או ישראל. היה נישמעינה מהדא דמר רבי יוחנן נהרג מטיבריא לציפורי חזק' שישראל היה" (כב ע"ג) אם כן העדים צריכים לדעת האם הנהרג הוא יהודי. ורבי יוחנן אומר שלפי מיקום ההריגה ניתן לברר נתון זה. המרכיב התיאורטי בולט. נניח שהעדים אינם יודעים לענות על השאלה, הם יודעים שפלוני הרג אדם, ועדים אחרים יזהו את הנהרג כיהודי, האם עדותם אינה מתקבלת? וכי אין עוד דרכים לברר את זהות ההרוג? מכל מקום הירושלמי איננו סבור שהעדים צריכים להכיר זה את זה. גם בספרי דברים רה (עמ' 241) מופיע המונח "מכירים" והכוונה לזהות ההרוג כיהודי. אבל לעניין אחר 'מכירים' הוא הכרה אישית, במקרה זה הכרה אישית של העני המבקש סיוע (תוס', פאה פ"ד ה"ח וכן ראש השנה פ"א הט"ז לעניין אחר ועוד). זה הפירוש הרגיל של המילה, ואם כך למדנו חידוש תמוה, שהעדים צריכים להכיר את הנרצח. ואנו שואלים מדוע? ברור למה התלמודים הציעו פירוש אחר לשאלה זו.
נציין עוד לדעתו של הלבני, שהברייתא אינה באה לפרש למה צריך להכיר, אלא להוסיף פרט, שאלה נוספת, האם הנרצח יהודי.<sup class="footnote-marker">38</sup><i class="footnote">הלבני, סדר הדין עמ' 212</i>
<b> היתרתם בו</b> – ללא התראה אין עונש מוות. ב<b>נ'</b> נוסף "וקבל עליו התראה" הנוסח הגיוני אך יחידאי.  קבלת ההתראה על ידי העבריין מופיעה בעדויות הראשונות על ההתראה בתוספתא. כפי שציינו במבוא למסכת, זו אחת העדויות הבודדות במשנה לחובת ההתראה. מרכיב זה מופיע תדירות במקבילות, ובמשנה הוא נדיר. הצענו שהיא מרכיב תנאי מאוחר בלבד. בין הראשונים מחלוקת האם שאלה זו שייכת לבדיקות או לשאלות על גוף העדות.<sup class="footnote-marker">39</sup><i class="footnote">בעדני, היו בודקין, עמ' 35-34.</i>
<b>העובד עבודה זרה</b> – שואלים אותו עוד שתי שאלות<b> את מה עבד ובמה עבד</b> – כיצד בוצע הפולחן האסור. בתוספתא שנצטט להלן עוד שתי שאלות המתאימות למשפט רצח. סך הכל <u>שבע בדיקות.</u>
המבנה ספרותי וטקסי. בפועל בית דין שואל עוד עשרות שאלות לפי המקרה. אבל זו מסגרת ספרותית תיאורטית. אין בדברי הערכה אלו לקבוע שבבתי הדין לא נהגה הבדיקה הטקסית. בהחלט ייתכן שהיו שאלות טקסיות, ואחריהן או במקביל שאלות רבות נוספות על המקרה הנדון. אבל המסגרת במשנה ספרותית וטקסית.
התוספתא המקבילה 'עצמאית', כלומר שאיננה תלויה במשנה. ובכל פרק ט היא סודרת את סדרי בית הדין לפי דרכה העצמאית:
1. ר' שמעון בן אלעזר אומר, משיאין את העד ממקום למקום בשביל שתיטרף דעתו. 2. ר' יוסי אומר לא היו צריכין לומר באיזה שבוע, באיזה שנה, באיזה חודש, בכמה בחודש. אלא: א. באיזה יום ב. באיזו שעה ג. באיזה מקום ד. מכירין אתם אתו ד. התריתם בו ה. במה הרגו? בסייף הרגו, במקל הרגו, על שוקו הכהו, או על ציפר נפשו הכהו. ז. להיכן היה פניו הפוכות בשעה שהרגו" (פ"ט ה"א).
כפי שאמרנו גם רבי יוסי נמצא מודה בכך שיש שבע חקירות. באיזה יום מתפרש בפשטות "באיזה יום בחודש" והרי זו שיטת ציון הזמן היעילה והפשוטה ביותר, לציין יום לפי תאריכו בחודש. ביד לחדש פלוני, ללא אזכור השבת כלל. רבי יוסי מתאר אפוא את חלוקת הזמן הנוהגת, ותנא קמא רוצה שהעדות תינתן לפי שיטת חלוקת זמן 'יהודית' באופייה.
במקורות המקבילים מחפשים מקור לצורך בשבע הבדיקות: "'ודרשת וחקרת ושאלת היטיב' וכי יש דורשין לחרשים ויש חוקרין לשוטים? תלמוד לומר 'משפט אחד יהיה לכם'" (תוס', שבועות פ"ג ה"ח). המושג שבע בדיקות כבר מוטמע, ובא כתחליף לעצם הצורך לחקור את העדים לפרטי עדותם. וכן "'היו בודקין אותו בשבע חקירות כו''. מניין לשבע חקירות? תנא שמואל הזקן קומי רבי אחא "1. ודרשת 2. וחקרת 3. ושאלת 4. היטב 5. והנה 6. אמת 7. נכון" אמר ליה לא תהא קרא ואזיל<sup class="footnote-marker">40</sup><i class="footnote">לא תהיה ממשיך לקרוא, כלומר אל תצטט את המשך הפסוק. </i> אלא "ודרשת וחקרת ושאלת היטב והוגד לך ושמעת", "ושאלת היטב" היטב היטב לגזירה שוה, ליתן כל אחת ואחת שמועה. שאלה דרישה וחקירה" (ירו', כב ע"ג). אם כן הדרשן משווה שני פסוקים מספר דברים.
וְהֻגַּד לְךָ וְשָׁמָעְתָּ וְדָרַשְׁתָּ ה<u>ֵיטֵב </u>וְהִנֵּה אֱמֶת נָכוֹן הַדָּבָר נֶעֶשְׂתָה הַתּוֹעֵבָה הַזֹּאת בְּיִשְׂרָאֵל (דברים יז ד)
(יח) וְדָרְשׁוּ הַשֹּׁפְטִים <u>הֵיטֵב</u> וְהִנֵּה עֵד שֶׁקֶר הָעֵד שֶׁקֶר עָנָה בְאָחִיו" (דברים יט יח).
בפסוקים שבע מילות בדיקה: 1. הגד לך, 2. שמעת, 3. דרשת, 4. היטב, 5, והנה אמת, 6. נכון הדבר, 7. ודרשו. המילה היטב מחברת את שני הפסוקים לכדי שבע מילות שאלה. הדרשה בבבלי מ ע"א דומה ושונה בפרטים ומתבססת על שלושה פסוקים.<sup class="footnote-marker">41</sup><i class="footnote">ראו הסברו של רש"י על אתר. אפשר שדרשת הבבלי הייתה זהה לזו שבירושלמי והשתבשה מעט. </i> הדרשה של שמואל הזקן מצויה גם בספרי דברים (צג, עמ' 154) בנוסח מעט שונה ועמום יותר.<sup class="footnote-marker">42</sup><i class="footnote">ראו עוד מדרש תנאים דברים י"ג עט, עמ' 67. משנתנו מצוטטת במדרש תנחומא בובר לשופטים א; תנחומא הרגיל לשופטים א.</i>
הבדיקות הן גם מה שאמור להיכתב בשטר (תוס', בבא בתרא פי"א ה"ב) וראו פירושנו לבבא בתרא פ"י מ"א ומכות פ"א מ"ד.

Mishnah 2

כל המרבה בדיקות הרי זה משתביח – 'בדיקות' כאן משמעו שאלות להבטחת אמינות העד. לכאורה משנה זו סותרת את קודמתה. שכן במשנתנו דורשים להרבות בשאלות בדיקה והמשנה הקודמת מונה שבע בדיקות בלבד. אפשר לתרץ 'תירוץ טכני'. שהבדיקה "באיזה מקום" למשל כוללת שאלות משנה רבות, ואכן הצעות כאלה מצויות במפרשים. לדעתנו אין צורך בהסבר 'משפטי' כזה. המשנה הראשונה היא טקסית, יש טקס של שאלות מסוימות שהן 'שאלות מסגרת'. אחרי הטקס מתחיל הבירור הריאלי, הכולל שאלות ושאלות חוזרות לבחינת אמינות העדים. כך גם שיעור בלימוד תורה במסגרת החבורה או בבית המדרש נפתח בשאלה טקסית ואחר כך מתפתח בצורה חיה לבירור ענייני נוקב.<sup class="footnote-marker">43</sup><i class="footnote">ראו במבוא הכללי לפירוש המשניות. </i>
<b>מעשה שבדק בן זכי</b> – מן הסתם הכוונה לרבן יוחנן בן זכאי, אבל אפשר שזה חכם אחר עלום ובלתי מוכר ממקורות אחרים. בכל המקבילות למשנה מופיע הכינוי בן זכאי ותו לו.<sup class="footnote-marker">44</sup><i class="footnote">ירו', כאן כב ע"ג; בבלי סנהדרין ט ע"א; מא ע"א; פא ע"ב תנחומא בובר שופטים א א; תנחומא שופטים א א ועוד. </i> הבבלי (מא ע"א) מתרץ שהמעשה מיוחס לרבן יוחנן בן זכאי בהיותו תלמיד. ולכן לא מכונה בתוארו הרגיל רבי או רבן. הבבלי מנמק את דבריו בטיעון שבימי רבן יוחנן בן זכאי (סוף ימי בית שני) לא דנו דיני קנסות. המינוח ההיסטורי שבו אנו משתמשים הוא שלאוטונומיה היהודית לא הייתה זכות לדון דיני נפשות. מבחינה היסטורית הסבר הבבלי איננו מספק. שכן דיני נפשות ניטלו מישראל כנראה עם הפיכת ממלכת יהודה לפרובינציה בשנת 6 לספירה. לפי התיאור רבן יוחנן בן זכאי חי 120 שנה: "כל שנותיו של רבי יוחנן בן זכאי מאה ועשרים שנה, ארבעים שנה עסק בפרקמטיא, ארבעים שנה למד, ארבעים שנה לימד" (בבלי מא ע"א). להערכתנו התיאור מופרז, ו-120 שנה הוא מכסת חיים סמלית ולא ריאלית, וגם המספר 'ארבעים' הוא ספרותי. רבן יוחנן בן זכאי מת אי שם בסוף ימי בית שני, כמה שנים לאחר החורבן, בסביבות 90 לספירתם. דיני נפשות ניטלו מישראל לכל המאוחר בשנת 6 לספירה כאשר ממלכת יהודה הפכה לפרובינציה רומית. בשנה זו עדיין רבן יוחנן בן זכאי טרם היה אפילו תלמיד. יש אף להניח שכל ימי הורדוס (37-34 לפני הספירה), ובימי בנו ארכילאוס (4 לפני הספירה עד שש לספירה) דיני נפשות היו בתחום הסמכות של המלכים, ולא בידי גוף יהודי עממי כל שהוא (סנהדרין, מועצה יהודית וכדומה).
קשה אפוא למצוא רקע ריאלי להשתתפות של חכם פרושי בדיני נפשות. אם אכן המעשה אירע הרי שיש ליחסו לחכם אחר, או לדיין שפעל במסגרת בתי הדין הפליליים שהפעיל הורדוס, בתי דין שאיננו יודעים דבר עליהם.
<b>בעוקצי תאינים</b> – הוא בדק האם שני העדים יודעים לדווח דיווח זהה, על העץ שמתחתיו נעשה הרצח. בבבלי הסברים שונים למהות העדות, וניכר שאין לתלמוד מסורת אלא ניסיון להבין את פרטי המעשה מתוך המינוח שבמשנה: "תא שמע: מעשה ובדק בן זכאי בעוקצי תאנה. – אמר רמי בר חמא: כגון שעקץ תאנה בשבת, דעלה קא מיקטיל.<sup class="footnote-marker">45</sup><i class="footnote">קצץ תאנה בשבת ועל כך נשפט למוות. קשה להניח שהיה מעשה כזה בפועל שבו דנו אדם למיתה על סמך האשמה כזאת. אבל אפשר שאי שם בימי בית שני היה מעשה כזה. ראו עוד בבלי בבא קמא ע ע"ב. פירשנו עקץ=קצץ, אבל ייתכן שהכוונה לדקירה קלה אותה דוקרים את התאנה כדי להפרותה. זו שיטת עבודה רגילה בתאנים. </i> והא תניא: אמרו לו תחת תאנה הרגו! – אלא אמר רמי בר חמא: כגון ששפדו בייחור של תאנה.<sup class="footnote-marker">46</sup><i class="footnote">שהרג אדם בענף תאנים והשאלה הייתה כיצד נראה הענף. </i> תא שמע, אמר להן: תאנה זו עוקציה דקין, עוקציה גסין, תאנים שחורות, תאנים לבנות?" בהמשך הסוגיה מקשה רב יוסף על עצם ההיגיון במעשה וכיצד משתתף תלמיד בחקירה גופה.<sup class="footnote-marker">47</sup><i class="footnote">המשך הסוגיה הוא סתמי, ללא שמות אומרים ויש לראות בו חתימה סבוראית. </i>
התיאור במשנה מזכיר את מעשה שושנה, ספר מהספרים החיצוניים שהתחבר כנראה בתקופה הפרסית, ומספר סיפור אמיתי או דמיוני על אישה נאה, חכמה, צנועה וצדקת ששני פרזביטרוי (זקנים)<sup class="footnote-marker">48</sup><i class="footnote">פרסביטרוס הוא זקן במובן של מנהיג, חכם. </i> העלילו עליה שראוה נואפת. בעלה מקים בית דין ושופט אותה, וברגע האחרון לפני שמחליטים על הוצאתה להורג בידי העדה השופטת, מופיע דניאל הצעיר וחוקר את העדים לחוד. ושואל 'מתחת לאיזה עץ נעשה המעשה?' שני העדים סותרים אחד את דברי השני ומתגלה השקר.<sup class="footnote-marker">49</sup><i class="footnote">גייגר, המקרא ותרגומיו, עמ' 125-124; אלבק, מבוא למשנה, עמ' 94, 160.</i> בשני הסיפורים, גם במעשה שושנה וגם במעשה בן זכאי מתגלה השקר ומנהל החקירה הוא לא חכם אלא צעיר (תלמיד), וזה כנראה המניע להסבר הבבלי שבן זכאי היה תלמיד ולא חכם בוגר. במחקר ויכוח האם הסיפור נכתב במקורו עברית ותורגם ליוונית, או שנכתב ביוונית. כך או כך הוא לא נכלל בתנ"ך אלא רק באסופה הנוצרית של ספרי התנ"ך. אבל ברור שמקורו יהודי.
לכאורה מעשה בן זכאי בא להצדיק את הקביעה שהמרבה בבדיקות הרי זה משובח. אבל הוא גם סותר את משנה א שמנתה שבע בדיקות בלבד. בבבלי קובע רב יוסף שאכן בן זכאי חולק על תנא קמא וכבר תמהו על כך הראשונים.<sup class="footnote-marker">50</sup><i class="footnote">כגון רבנו יונה לסנהדרין עמ' עד; יד רמ"ה לסנהדרין עמ' קעה. בסוגיית הגמרא נפלו שיבושים וכתב יד ה' שונה מנוסח הדפוס. בכתב יד זה דברי רמי בר חמא "כגון שעקץ תאנה בשבת" עומדים לעצמם, ואינם תירוץ לקושיה על רב חסדא.  וראו סבתו סנהדרין, עמ' 285.</i> כאמור הסתירה איננה בין בן זכאי לרישא אלא בין משנתנו למשנה א. וכבר עמדנו במשנה הקודמת על שתי הגישות, זו הטקסית לעומת הגישה המעשית. לגופו של המעשה של בן זכאי נעיר כי לעתים קרובות מופיע במשנה מעשה לאחר קביעה עקרונית. לעתים קרובות המעשה סותר את הרישא. הבבלי מתרץ בדרך כלל בשיטת 'חיסורי מחסרא' ומוסיף את הדעה השנייה (בניגוד לרישא וכמו המעשה).<sup class="footnote-marker">51</sup><i class="footnote">על מונח זה ומשמעותו, ראו בעדני, היו בודקין, עמ' 95-92; סבתו חתימות, עמ' 42-41. שניהם משקפים היטב את הפרשנות המחקרית הקיימת. המסקנה הפשוטה היא ש'חיסורי מחסרא' איננו תיקון נוסח אלא תוספת למשנה של מה שאין בה. הסברנו מצטרף לפרשנות זו   </i> עד כאן באשר לניתוח ההלכתי, אכן יש שתי דעות. אבל המסר הספרותי של הצגת הלכה ומעשה סותר איננו מקרי, זו כוונתו של עורך המשנה באופן שיטתי למדי. הסברנו זאת כמסר של עורך המשנה, שאמנם יש הלכה עקרונית, אבל בהגיע החכם למעשה הוא מפעיל כללים נוספים, ואותה הלכה בתנאי מעשה שונה מההלכה התיאורטית. מבין חוקרי דורנו יש הממשיכים קו זה ומביאים אותו לידי הקצנה. הדיין איננו כפוף לדין, אלא הדין הוא הנחיה והדיין מחליט לפי שיקול דעתו. נימה כזאת אכן קיימת בספרות אך היקפה עדיין מחייב בירור.
מעשה בעל אותו רעיון מופיע בהקשר אגדי במקצת: "מעשה באדם אחד שנתן עיניו באשתו לגרשה, והיתה כתובתה מרובה. מה עשה? הלך וזימן את שושביניו והאכילן והשקן, שיכרן והשכיבן על מיטה אחת. והביא לובן ביצה והטיל ביניהן. והעמיד להן עדים. ובא לבית דין. היה שם זקן אחד מתלמידי שמאי הזקן ובבא בן בוטא שמו, אמר להן, כך מקובלני משמאי הזקן: לובן ביצה סולד מן האור, ושכבת זרע דוחה מן האור. בדקו ומצאו כדבריו, והביאוהו לב"ד והלקוהו והגבוהו כתובתה ממנו" (בבלי גיטין נז ע"א). לפנינו בדיקה באמצעים 'טכניים'. והצד השווה הוא הקריאה לבדיקה זהירה וקפדנית.
<b>ומה בין חקירות לבדיקות</b> – למעשה, נזכרים שלושה מונחים: בדיקות, דרישות (דרישה) וחקירות (חקירה). <b>אלא שבחקירות אמר אחד איני יודיע ושנים אמרו אין יודעין עדותן בטלה</b> – אם אחד העדים או שני עדים אומרים שאינם זוכרים פרט מסוים, עדותן בטלה. מן הסתם המדובר בגוף המעשה ולכן שכחה של פרט מהותי פוסלת את העדות. <b>ובבדיקות אמר אחד איני יודיע</b> – או<b> ושנים אומרים אין יודעין עדותן קיימת<sup class="footnote-marker">52</sup><i class="footnote">משפט זה מופיע רק ב-ק, לא, ה.</i></b> – שכחתו של פרט איננה מבטלת את העדות. מן הסתם המדובר בפרטים קטנים וטפלים. האם תחת איזה עץ נעשה המעשה הוא פרט טפל כזה? לפי המשנה זו דוגמה לבדיקה. ברוב עדי הנוסח נוסף<b> "ואפילו שנים אומרים..." (</b>כולם חוץ מ-<b>ק, לא</b>)
<b>אחד חקירות ואחד בדיקות בזמן שהן<sup class="footnote-marker">53</sup><i class="footnote">חסר ב-קר, מ פיר.</i> מכחישים זה את זה עדותן בטלה</b> – אם העדים זוכרים את הפרטים ו'זכרונם' סותר זה את זה, העדות בטלה, וזה היה המעשה ב'סיפור שושנה' ובמעשה בן זכאי. אם כן לפי המשנה, "חקירות" הן שאלות ראשיות על עיקר המעשה והן השבע העיקריות שנמנו בחלק הטקסי. ו"בדיקות" הן דיון בפרטי משנה.
למעשה המונח דרישה "דרישה וחקירה" הנזכר בפרק ד' (משניות א', ה') איננו מוסבר והוא מונח חילופי לבדיקה. בתחילת הפרק שלנו שבע חקירות הן הבדיקה, וכך יוצא שחקירה ובדיקה חד הם. והסבר המשנה מדייק בין השניים. מדובר באותו סוג של שאלות, אבל בחשיבות שונה.
אם כן המשנה איננה מסבירה את ההבדל בין המונחים "בדיקה" ו"חקירה", כל שהיא אומרת שיש הבדל הלכתי במצב בו קיימת סתירה בין העדים בנושאים אלו. הבבלי מגדיר כבדיקות מרכיבים סותרים (בדברי שני העדים), שיוצרים עדות שאי אפשר להזימה, ועדות שאי אפשר להזימה בטלה. הווה אומר הפרט שנבדק הוא התאריך, ואם שני העדים סותרים עצמם בנושא כזה העדות בטלה. אם היינו מקבלים סתירה זו ומוצאים דרך להסביר אותה, אי אפשר היה להזימה,<sup class="footnote-marker">54</sup><i class="footnote">דין עדות ברת הזמה יידון במסכת מכות (פ"א). הזמה היא כאשר עדים אחרים מעידים 'עמנו הייתם במקום אחר'. </i> שהרי התאריך של המעשה איננו ברור. אם כן בדיקה היא כדברי המשנה לעיל "איזה יום", באיזה תאריך.
בבבלי (מא ע"א) עוד סדרה של דוגמאות לבדיקות שבהן העדים נותנים מידע סותר:
אמר רב חסדא: אחד אומר, בסייף הרגו ואחד אומר בארירן<sup class="footnote-marker">55</sup><i class="footnote">סוג של סיף. </i> הרגו – אין זה נכון. אחד אומר כליו שחורין, ואחד אומר כליו לבנים – הרי זה נכון. מיתיבי: נכון – שיהא נכון. אחד אומר בסייף הרגו ואחד אומר בארירן הרגו, אחד אומר, כליו שחורין ואחד אומר כליו לבנים – אין זה נכון! – תרגמה רב חסדא: בסודר שחנקו בו, דהיינו סייף וארירן.<sup class="footnote-marker">56</sup><i class="footnote">בתשובות הגאונים, הרכבי סימן שסג: "ואחד אומר בארירן הרגו... אמרו כגון אוזמל ונקרא אלשפרה" אל שפרה משמעו החרב (ספירה ביוונית) מכאן ה'שבריה' בערבית. וכן פירש רבנו חננאל אוזמל או גרזן. רש"י פירש חנית. איזמל הוא הכלי המובהק לסכין רפואי, ונזכר בעיקר בהקשר לרופא (ויקרא רבה מצורע פרשה יח ה, עמ' תיב) וכן בקשר למילה (ירו', שבת פי"ט ה"א, טז ע"ד; בבלי שבת קל ע"א ועוד). אם כן סכין הוא שם כללי, ואיזמל הוא סכין חד במיוחד ובדרך כלל ללא שינים ("קרנים" – חולין לא ע"א).</i> תא שמע: אחד אומר סנדליו שחורין ואחד אומר סנדליו לבנים – אין זה נכון! – התם נמי, כגון שבעט בו בסנדלו והרגו.
נכון' הוא מונח מקביל ל'עדותן קיימת' שבמשנה. לא נעסוק בהבנת הדיון התלמודי ונסתפק בכך שיש כאן דוגמאות לבדיקות. ועוד שומעים אנו שגם בנוגע לסתירות מפורשות, הרי שסתירות בפרטים משניים אינן סותרות את גוף העדות. כפשוטו זו מסורת המנוגדת למשנה, ואפשר לומר שלפנינו שלוש רמות:
1 חקירות שאפילו שכחתן פוסלת את העדות.
2 בדיקות ראשיות ששכחתן איננה פוסלת את העדות אבל סתירות פוסלות.
3 בדיקות משניות שאפילו סתירה בין העדים איננה פוסלת.
בתוך כך יש בדברי האמוראים מחלוקות על הפרטים השונים.
גם בירושלמי (כב ע"ד) דוגמאות לסתירות בפרטים. אבל מכל אלה לא מצטרפת תמונה שלמה אילו בדיקות משמעותיות ואילו סתירות ניתן לפרשן כשכחה של פרטים. התמונה בכללותה כפי שעולה מהמשנה והתלמודים, רחוקה מלספק מדריך מפורט לדיינים כיצד לשקול ולשקלל את העדויות ואת ההבדלים שביניהן.
הרושם הכללי הוא שהדיון במשנה איננו מעשי. הוא איננו נותן ללומדים מדדים להערכת העדות, והוא כולו בעל אופי אותו כינינו 'בית מדרשי'.<sup class="footnote-marker">57</sup><i class="footnote">ראו המבוא למסכת נזיקין.</i>

Mishnah 3

<small>עפ”י כתב יד קופמן</small>
<b>אחד אומר בשנים בחודש ואחד אומר בשלושה<sup class="footnote-marker">58</sup><i class="footnote">בכמה עדי נוסח (ל, קר, מ, פיר ובדפוסים) נוסף 'בחדש' והוא חזרה מיותרת.</i></b> – יש הבדל בתיארוך הימים לפי החודש. <b>עדותן קיימת שזה</b> – אחד העדים.<b> יודע עיבורו שלחדש וזה לא ידע</b> – בעיבורו של החודש.<sup class="footnote-marker">59</sup><i class="footnote">נוסף במפורש ב-נ, פיר, ה ובדפוסים.</i> וכן בתוספתא<b>: "</b>שאין הכל בקיאין בעיבור" (פ"ט ה"א). המשנה מניחה שמספר הימים בחודש הוא לפי החודש העברי ולא לפי החודש הרומי או הסורי-רומי המקומי. זו כמובן פרשנות אפשרית. אבל לא הכרחית. בשטרות הכתובים עברית וארמית שבידינו (ממדבר יהודה) אכן התאריך הוא לפי החודש העברי. בשטרות ביוונית לפי החודש היווני.
<b>לוח השנה שנהג בפועל בחברה היהודית</b>
השאלה היא האם בפועל נהג לוח השנה היהודי או שמא החברה היהודית השתמשה ביום יום שלה בחודש הלועזי.<sup class="footnote-marker">60</sup><i class="footnote">במבוא למסכת ראש השנה דנו בנושא.</i> כמובן הלוח של חז"ל הוא לוח ירחי שיש בו חודשים של 29 ימים וחודשים של 30 יום. לפי לוח זה בשנה רגילה 354 ימים. עם זאת, בספרות נזכרים גם 365 ימות השנה, מניין המתאים לשנת השמש שנהגה בסביבה ובחברה הרומית. רעיון זה משולב בסדרת מדרשים, כגון הסיפור המאוחר שהקטורת "היתה נעשית שס"ח מנה, שס"ה כנגד ימות החמה..." (ועוד שלושה ביום הכיפורים) (כריתות ו ע"א), או שיש בתורה שס"ה מצוות לא תעשה כמניין ימות החמה, מצווה לכל יום.<sup class="footnote-marker">61</sup><i class="footnote">תנחומא בובר, כי תצא ב, עמ' יז ומקבילות רבות.</i> המקור הראשון מעניין, שכן הדרשן רואה לפניו, באופן טבעי, שנה של 365 יום. אמנם אין זו עדות שבימי הבית הכינו קטורת כמניין ימות החמה, אבל זו עדות לזמנו של הדרשן האמוראי.
בדרך כלל שס"ה מכונה מניין ימות החמה, ללמדך שאין זו השנה הרגילה, אבל לעתים שס"ה הוא מניין ימות השנה סתם. למשל: "כספינה שהיא באה מקרקוניה<sup class="footnote-marker">62</sup><i class="footnote">Carmania מדרום מזרח לפרס על חוף הים הפרסי, או אולי Carcine בחוף הים הכספי, או Crimea שהייתה ממלכה חשובה בצפון הים הכספי. חילופי הנוסח בשם המקום מאפשרים שלל הצעות נוספות, ראו שפרבר, נאוטיקה, מס' 47. </i> שיש לה שסה חבלים כמנין ימות השנה וכספינה שהיא באה מאלכסנדריה שיש בה שנ"ד חבלים כמנין ימות הלבנה" (מדרש תהילים, יט יא, עמ' 169-168). אם כן, סתם שנה היא של 365 יום, כלומר שנת שמש, והשנה 'היהודית', שנת הירח, מכונה שנת הלבנה, וכן במקורות נוספים (מדרש תהילים, כז ד, עמ' 224).
כך גם תנאים נחלקים מהי השנה התמימה שבה מותר לגאול שדה, שנה רגילה (שנת לבנה) או שנת חמה (משנה, ערכין פ"ט מ"ג), וכהסבר הספרא: " 'תמימה', שס"ה ימים כמנין ימות החמה דברי רבי, וחכמים אומרים שנה תמימה י"ב חודש מיום ליום לפיכך אם נתעברה השנה נתעברה לו".<sup class="footnote-marker">63</sup><i class="footnote">ספרא בהר, פרשה ד ה"ד, קח ע"ד; בבלי, ו ע"ב; יומא סה ע"ב ועוד.</i> למעשה המחלוקת היא האם את השנה יש לחשב לפי השנה היהודית (שנת הלבנה) או לפי השנה הכללית? עמדתו זו של רבי חוזרת במקורות נוספים: "כבשים בני שנה האמורין בתורה שלש מאות וששים וחמשה כנגד ימות החמה דברי רבי, וחכמים אומרים: מאחד בניסן לאחד מניסן מתשעה באב לתשעה באב. ונתעברה שנה, נתעברה לו" (תוס', פרה פ"א ה"ו, עמ' 630).<sup class="footnote-marker">64</sup><i class="footnote">מניין זה מופיע גם במדרש אגדה אחד המיוחס לרבי, בבלי, סנהדרין צט ע"א.</i>
מניין לפי שנת חמה היה מקובל במזרח היווני, על כן נראה שבמקביל לשנה היהודית הכיר הציבור את השנה הכללית. נראה אף שמניין שנות החמה היה מקובל למדי, וכך נוצר בציבור תאריך כפול לפי שני המניינים. מצב מעין זה קיים גם כיום כשהחוק והנוהל הדתי מקדשים לוח אחד, ובציבור מקובל לוח אזרחי מקביל ושונה. איננו יודעים אם המצב בימי קדם היה כמו בימינו שבהם הלוח האזרחי הוא הלוח הנוהג למעשה, אבל סביר ששני הלוחות היו מוכרים. רבי, שהיה מעורב בהליכות השלטון הרומי ובתרבות הכללית, נטה להשתמש בלוח ה"כללי" לצורך נושאים שונים, אך אין זו רק עמדתו האישית.
העדויות על הלוח מחוץ למעגל בית המדרש מעטות יותר. גלנוס מעיד כי ליהודים, "אלו של פלשטינה",<sup class="footnote-marker">65</sup><i class="footnote">שטרן, סופרים יווניים ורומיים ב, עמ' 328-327.</i> לוח שנה שונה המבוסס על הירח ובו 354 יום. וואכהולדר אף אסף עדויות מימי הבית השני המלמדות על שמירה תקינה של ספירת שנות השמיטה.<sup class="footnote-marker">66</sup><i class="footnote">וואכהולדר, לוח.</i> מאז פרסום מאמרו נתגלו בצוער כתובות נוספות מהמאה הרביעית והחמישית. בכתובות שתי סדרות, הסדרה המרכזית מתאימה ללוח שלנו, אם כי בני צוער לא הקפידו על חלק מהפרטים הנתבעים בספרות ההלכה (לא לקבוע את ראש השנה באחד מהימים א, ד, ו). בסדרה שנייה חלו טעויות קלות, אך ברור שאלו סטיות מהנוהג, ולא מנהג שונה.<sup class="footnote-marker">67</sup><i class="footnote">נוה, מצבות; שטרן, מצבות; שטרן, לוח, הקדיש לנושא דיון ארוך. מפי אלכס ניצן החוקר את מצבות צוער, שמעתי ש'ההוכחות' שהביא שטרן נובעות מקריאות בלתי נכונות של הכתובות, נותר לנו להמתין לפרסום הטיעונים הללו.  </i> איננו יודעים מתי נקבע הלוח העברי באופן סופי. מכל מקום, גם הכתובת וגם התאריך המוקדם ביותר לקביעת הלוח הוא בתקופה הביזאנטית אשר איננה בתחום דיוננו.
תאריך אחר נזכר בכתובת מסיציליה משלהי המאה הרביעית, וכנראה אין הוא הולם את הלוח הידוע לנו כיום.<sup class="footnote-marker">68</sup><i class="footnote">וסרשטיין, לוח.</i> לעומת זאת, בשטר אחד או שניים ממסמכי בר כוכבא עצמו נזכרת שנת 130 כשנת שמיטה. תאריך זה אינו תואם את לוח המניין המקובל כיום.<sup class="footnote-marker">69</sup><i class="footnote">וואכהולדר, לוח.</i> הממצא ביחס ללוח השנה אינו אחיד, אפוא, חלקו תואם וחלקו אינו תואם את לוח השנה של מסורת חכמים והרצף ההלכתי. מכל מקום, כפי שנראה להלן, הלוח עוצב סופית רק מאוחר הרבה יותר. כל התאמה מדויקת בין הלוח המקובל היום לבין תאריך כלשהו אינו יותר מעדות מקרית.
מכל מקום משנתנו נוקטת בלוח העברי, וכן שנתה המשנה לעיל את המניין לפי ימי השבוע. חלוקה לשבועות נוהגת רק בלוח היהודי, כמו שנות שמיטה.
מכל מקום משנתנו נוקטת בלוח העברי, וכן שנתה המשנה לעיל את המניין לפי ימי השבוע. חלוקה לשבועות נוהגת רק בלוח היהודי, כמו שנות שמיטה. המשנה שלנו מניחה שאנשים אינם בקיאים בקידוש החודש ודומה שזו ראיה שבעצם החודש העברי לא היה המניין הרגיל בחיי היום יום. במקביל טען שטרן<sup class="footnote-marker">70</sup><i class="footnote">שטרן, לוח.</i> שהעדויות שאנו מעלים כאן מעידות שלוח השנה של חז"ל לא היה מגובש וקבוע. הוא גם מצא סתירות פנימיות במניין שמיטה שבכתובות צוער. לדעתנו כל הראיות שאנו מעלים אינן מעידות על שיבושים בלוח אלא על כך שבפועל יהודים השתמשו בלוח השנה הרומי ולא ביהודי, ובכלל שמניית התאריך בכפר הייתה לקויה. אפשרות אחרת מעלה וורף<sup class="footnote-marker">71</sup><i class="footnote">וורף, תאריכים.</i> שאותו כבר הזכרנו לעיל. מפפירוסים במצרים מתברר שטעות של יום בתאריך היא תופעה חוזרת. במצרים היה לוח אחיד, ומערכת חוק ומשפט מסודרת, ואף על פי כן המודעות של ההמון לתיארוך המדויק חלקית. להערכתנו זו התמונה שמעלה גם משנתנו.
אם כן ההסבר "שזה יודע בעבור החודש וזה איננו יודע" הוא הסבר חלקי. ההסבר הכללי הוא שפשוט יש בלבול בתאריכים, ואין זה מדויק שרק אי ידיעת העיבור משפיעה על הטעות. גורם זה של מועד קידוש החודש הוא רק אחד ממרכיבי השיבוש. הירושלמי מרחיק לכת ומוכן לשקול גם טעות ביותר מיום אחד, והסוגיה שם מסבירה: "אמר רבי יוחנן כגון העירנין הללו" (כב ע"ד). העירנין הם בני העיר, האריסים או הפועלים באחוזה שאינם מתמצאים בלוח השנה. כפריים רגילים מכירים את הלוח, אולי בטעותו של יום, אך הפועלים ביישובים מנותקים מכירים את הלוח פחות טוב. מן הסתם יהודים מכירים את ימי השבוע, אך לא את התאריך בחודש. רבי יסא מוסיף שגם הוא עצמו אף פעם לא ידע מתי ראש חודש.
<b>אחד אומר בשלשה ואחד אומר בחמשה</b> – הבדל של שני ימים. <b>עדותן בטילה</b> – זו סתירה חמורה מידי, המעידה על אי אמירת אמת, ואין לה הסבר ב'טעות אנוש'.<b> אחד אומר בשתי שעות ואחד אומר בשלשה שעות עדותן קיימת</b> – טעות של שעה אחת היא טעות סבירה. לקדמונינו לא היו שעונים (לעיל) ולכן טעות כזאת איננה פוסלת את העדות. <b>אחד אומר בשלושה ואחד אומר בחמש עדותן בטלה</b> – פער של שעתים כמו פער של יומיים כבר מעיד על שיבוש ושקר (או חשד לשקר).<b> רבי יהודה אומר קיימת</b> – לדעת רבי יהודה אפילו אי דיוק כזה יכול להיות טעות סבירה. <b>אחד אומר בחמש ואחד אומר בשבוע</b> – בשעה השביעית<b> עדותן בטילה</b> – אפילו לדעת רבי יהודה.<b> שבחמש החמה במזרח ובשבע החמה במערב</b> – שכן בשעה השישית השמש חוצה את קו הגובה ברקיע וכל אדם מודע לכך. פער כזה מעיד על שקר.
הבבלי כאן שואל "עד כמה" (מא ע"ב) והירושלמי "עד היכא" (כב ע"ד). ואנו תמהים מה שואלת הגמרא, הרי התשובה בהמשך המשנה, סטייה של עד יום אחד. יתר על כן, הבבלי פותר את הבעיה בעזרת המשפט הבא במשנה, האם השואל והמתרץ (רבי אחא בר חנינא), לא הכירו את המשך המשנה. נראה שאכן הבבלי איננו מתייחס למשפט הבא במשנה, הוא לא היה קיים במשנה שלפניו.
כאמור כל מסגרת הדיון בית מדרשית, אבל איננה מנותקת ממציאות. מסתבר שהמוני העם אינם מכירים את התאריך בחודש ואינם יודעים איזה חודש מעובר. התוספתא מניחה שהחודש הוא החודש העברי, למרות שבשטרות הלא יהודיים החודש הוא החודש הלועזי. המשנה הקודמת (מ"א) לא קבעה באיזה חודש מדובר, אך מן הסתם התכוונה לחודש העברי. אבל מדברי התוספתא משמע שמסגרת החודשים הייתה רופפת בידם והחברה התנהלה לפי התאריך הלועזי. כפי שנראה במשנה ג גם לוח השעות לא היה נהיר כלל. אנשים הכירו את לוח השעות בצורה אינטואיטיבית, לפי תחושתם ולא בשיטות מדידה. אמנם היו שעוני שמש, אבל בפועל בשדה לא היה שעון שמש, אלא גלגל חמה בלבד. ובכפר בכלל נמצאו רק מעט שעונים.
ואכן הירושלמי מסביר את המשנה ב'עירנין' עירנין הם בני העיר, העובדים בבית האחוזה, יהודים בלתי משכילים וחסרי מדידת זמן מסודרת.

Mishnah 4

<small>עפ”י כתב יד קופמן</small>
<b>היו מכניסין את השיני</b> – המשנה חוזרת לתיאור הסיפורי, והיא המשך של משנה ו בפרק ג. שם דובר בהכנסת הראשון שבעדים, ועתה מכניסים את השני. כל הקטע מאמצע משנה ו בפרק ג ועד משנתנו הוא קטע מרוכז ממקור עריכתי שונה. <b>ובודקין אתו נימצאו דבריהן מכוונין</b> – העדות קיימת. בכך נשלם שלב העדות כולל החקירות והבדיקות ומתחיל שלב הדיון. <b>פותחין בזכות</b> – מתחילים בדברי סנגוריה. בניגוד לדיני ממונות שבהם מתחילים לפי סדר הישיבה. המשנה חוזרת על הנאמר בפ"ד מ"א וזו כמובן כפילות הנובעת מאריגת המקורות השונים.<b> אמר אחד מן העדים יש לי ללמד עליו חובה משתקין אותו</b> – קודם שומעים את הזכות. והעדים שהעידו לחובה אין נותנים להם זכות דיבור לחובה. אבל מן הסתם מותר להם להשתתף בדיון. הדיון אפוא פומבי כסדרי לימוד ולא כסדרי בית משפט. <b>אמר אחד מן התלמידים יש לי ללמד עליו זכות מעלין ומושיבין אותו עמהן</b> – משדרגים את חשיבות מלמדי הזכות לעודדם.<b> ולא היה יורד משם</b> – ממושב השופטים. <b>כל היום</b> – מי שזכה לקידום מתמיד במקומו לפחות כל היום.בחלק מעדי הנוסח נוסף כל היום <u>כולו (</u><b>קר, מ, פיר, ה, ובדפוסים).<sup class="footnote-marker">72</sup><i class="footnote">וכן בהמשך לגבי שתיית יין.</i></b>
<b>אם יש ממש בדבריו שומעין לו</b> – מתחשבים בדעתו, למרות שאיננו דיין.<b> אפילו אמר יש לי ללמד על עצמו זכות שומעין לו</b> – גם לנאשם זכות השתתפות.<b> ובלבד שיהא ממש בדבריו</b> – כמובן אי אפשר לדעת אם יש ממש בדבריו עד שיאמרו. אלא ש'שומעין לו' רק אם הטיעון רציני.
בתוספתא חוזרות חלק מהמילים אבל גם הבדלים בהלכות "אמר אחד מן התלמידים יש לי ללמד עליו זכות מקבלין אותו בסבר פנים יפות, ומעלין ומושיבין אותו עמהם. אם יש ממש בדבריו, פטרוהו. ולא היה יורד משם עולמית. ואם לאו לא ירד משם כל אותו היום, כדי שלא תהא עלייתו ירידה לו" (פ"ט ה"ג). התוספתא מוסיפה שאת המשתתף מבחוץ (התלמיד) מקבלים בסבר פנים יפות, וכן שאם אמר דבר של ממש, זכה למינוי קבע בבית הדין. ברור למדי שאין כאן מסורת שונה אלא פיתוח תיאורטי. שהרי קשה לשער שעבור הברקה רגעית יזכה אדם למינוי קבע בבית דין שמספר חבריו מוגבל.<sup class="footnote-marker">73</sup><i class="footnote">ראו בבלי מב ע"א שרואה במשנה ובתוספתא סתירה ומנסה לתרץ, וכפשוטו שתי דעות הן, שתיהן במישור האוטופי. </i> הרי לשם כך צריך יהא לנפות דיין מכהן. במבוא למסכת נזיקין כינונו הלכה כזאת כאוטופית.
בתוספתא הבאה (פ"ט ה"ד) עוד סדרת פרטים. בין השאר נקבע ששומעים את התלמידים רק ללמד זכות אבל אם רצה התלמיד להוסיף טיעון לחובה "משתקין אתו בנזיפה" גם הלכה זו מפגינה את החיפוש אחר צד זכות. להערכתנו זו אוטופיה של חיפוש אחר זכות. בפועל בבית דין הדברים שקולים ולעתים קרובות בית הדין נוטה לחובה, לפי תוכן המעשה וחומרתו.
גם משנה זו מצטרפת למשניות הכתובות בז'אנר של זיכרון המקדש. כמו קודמתה (פ"ג מ"ו) גם לה מקבילה במסכת ראש השנה. המתארת את עדי החודש בירושלים.
סדר הדין
הסגנון המבני דומה אבל הבדלי התוכן רבים. שני משפטים חוזרים בלשונם. ואחר כך מתוארות פעולות שנועדו לעידוד המשתתפים. בראש השנה אלו העדים, ובמשנתנו התלמידים. בעניין עיבור החודש העדים והצופים הם לכל היותר עדים. ואילו בנושא הוצאה להורג הם שותפים של ממש אם כי זוטרים. הדיון על קידוש החודש הוא חסוי ופתוח למוזמנים בלבד,<sup class="footnote-marker">74</sup><i class="footnote">"וכשנכנס רבן גמליאל הזקן לעבר את השנה, אמר יכנסו שבעה זקנים, ונכנסו שמונה. וכשנכנס רבן גמליאל הזקן מצא שמונה, אמר מי הוא שעלה שלא ברשות? עמד שמואל הקטן על רגליו ואמר לו רבי נכנסתי לשאול הלכה" (שמחות פ"ח ה"ז, עמ' 152; ירו', סנהדרין פ"א ה"ב, יח ע"ג; בבלי, שם יא ע"א וראו עוד מדרש שכל טוב לשמות טז כח).</i> ואילו בית הדין פתוח. אמנם ראינו גם תביעה שבית הדין יהיה סגור (פ"ג מ"ז), אך כבר פירשנו משנה זו כדעה שונה השאובה מקור אחר.

Mishnah 5

<small>עפ”י כתב יד קופמן</small>
<b>אם מצאו לו</b> – בית הדין<b> זכות</b> – לנאשם <b>פטרוהו</b> – מיד. הדין נגמר ביום שבו התחיל.<b> ואם לאו מעבירין דינו למחר</b> – אין מכריעין לחובה בו ביום כדי למנוע עיוות דין הנובע מחיפזון.<b> ומיזדווגין זוגות זוגות</b> – בערב חברי בית הדין משתקעים בלימוד החומר.<b> וממעטין במאכל</b> – בערב <b>ולא היו שותין יין כל היום</b> – בערב בזמן הסעודה ממעטים במאכל בגלל כובד האחריות. ובמשך היום לא שותים יין שכן אין להורות וללמוד שתויי יין. בטעמו של הדבר נעסוק להלן.<b> ונושאין ונותנין בדבר כל הלילה</b> – כל הלילה הלימוד הוא תיאורטי סביב הנושא אך לא כמושב בית דין. מושב בית הדין הוא ביום בלבד. <b>ולמחרת משכימין ובאין לבית דין</b> – מעניין שהמשנה איננה מזכירה תפילה או קיום מצוות אחרות. זו דרכם של חז"ל להמעיט בחשיבות התפילה, או יותר נכון להמעיט בחשיבות הריטואל שבתפילה. הם מדגישים את התפילה כעבודת ה' פרטית.<sup class="footnote-marker">75</sup><i class="footnote">אם יזכנו החונן לאדם דעת נכלול טיעון זה בדיון על התפתחות התפילה, בנספח להוצאה המחודשת של מסכת מגילה. </i> <b>והמזכה אומר אני הוא מזכה</b> – אתמול<b> ומזכה אני במקומי</b> – נשארתי בדעתי.<b> והמחייב אומר אני הוא מחייב ומחייב אני במקומי</b> – אלו הנשארים בעמדתם חוזרים ומדגישים את דעותיהם. הירושלמי מתאר "ובאין, וחזני כניסיות מחזרין אחריהן ואומר איש פלוני מחייב הייתי ומחייב אני. מזכה הייתי ומזכה אני" (כד ע"א). מי שמנהל את הדיון מבחינה טכנית הוא החזן. תיאור זה תמוה הרי מדובר במעמד טקסי של הסנהדרין ולמה לא יעשה הדבר בפומבי. ובכלל מה לחזן הכנסת בישיבת בית דין. ייתכן שהתלמוד מתאר כאן את שמתחולל בבית דין רגיל לדיני ממונות, שבו החזן מלקט את העמדות השונות בצורה יותר דיסקרטית.
<b>המלמד חובה מלמד זכות</b> – מותר לו לשנות דעתו ולנמק את הזכות.<b> אבל המלמד זכות אינו יכול לחזור וללמד חובה</b> – מותר לו לחזור מדעתו. לא ברור מהו המונח 'ללמד'. האם הכוונה שאיננו יכול לחזור בו מדעתו, או שמא רק איננו רשאי לנמק את הדעה השנייה, אבל בהצבעה הוא רשאי לנמק דעתו. על כל פנים גם המשנה לעיל מניחה שהמזכה ממשיך לזכות והמחייב ממשיך לחייב. כפי שנָראה התוספתא סברה אחרת.
<b>ואם תעו בדבר</b> – חברי בית דין אינם זוכרים במה צידדו<b> סופרי דיינין מזכירין אותן</b> – ולא נותנים להם לחזור בהם. זה מרכיב תמוה. האם חברי בית הדין אינם יודעים מה אמרו? והאם לסופרי הדיינים מעמד פורמאלי מכריע יותר מהדיינים עצמם? זה מרכיב שאיננו ריאלי בעליל. <b>אם מצאו לו זכות פטרוהו</b> – אם ניכר רוב ברור לכך שהנאשם ברצח פטור<b>,</b> משחררים אותו. <b>ואם לאו עומדין על המיניין</b> – כדי לחייב אותו יש צורך בהצבעה פורמאלית. <b>שנים עשר מזכין ואחד עשר מחייבין זכיי</b> – רוב של אחד מספיק לזיכוי מלא.<b> שנים עשר מחייבין ואחד עשר מזכין</b> – איננו חייב משום שרוב של אחד איננו מספיק להוצאה להורג<b>.</b> רוב של שלוש מספיק לחיוב (שלוש עשרה מחייבים ועשרה מזכים). מבחינה מספרית לא ייתכן שיהיה רוב של שניים, שכן בבתי הדין חייבים להיות 23 המחווים דעתם (להלן). <b>אפילו עשרין ושנים מזכין ומחייבין ואחד אומר איני יודיע יוסיפו הדיינין</b> – אם דיין אומר 'איני יודע' כמי שאינו, ונמצא בית הדין חסר. לכן יש להוסיף דיינים. מוסיפים כל פעם שני דיינים עד שתהא הכרעה בשלושה או בשניים, אבל מבחינה מעשית לא תיתכן הכרעה בשניים. עיקרון זה של אחד אומר 'איני יודע' הופיע גם במסגרת דיני ממונות (לעיל פ"א מ"א), ולכן היו שחייבו שבית הדין יהא מלכתחילה של חמישה. או אולי ההיפך. בתחילה נהג בית דין של חמישה ולאחר מכן הסתפקו בהפחת מספר הדיינים לשלושה ובתנאי שכולם יחוו דעתם (לכאן או לכאן – לזכות או לחובה) באופן ברור.
<b>עד כמה</b> – דיינים<b> מוסיפין</b> – כשאין הכרעה ברוב ברור (של שלוש)<b> שנים שנים</b> – מוסיפים זוגות זוגות <b>עד שבעים ואחד</b> – חברים, כמניין בית הדין הגדול. <b>שלשים וששה מזכים ושלשים וחמשה מחייבין זכי</b> – נחשבים לרוב מכריע שהרי רוב של אחד כבר מזכה. גם אם היה רוב כזה נוצר קודם היה הנאשם יוצא זכאי. על כל פנים אין ממשיכים בתהליך הגדלת בית הדין. <b>שלשים וששה מחייבין ושלשים וחמשה מזכין</b> – הרוב איננו גדול דיו להכרעה (אין פער של שלוש לטובת המחייבים)<b>,</b> וודאי שאין רוב לזיכוי.<b> ד</b>[<b>י</b>]<b>נין אלו כנגד אלו</b> – ממשיכים בדיונים.<b> עד שיראה אחד מן המחייבין את דברי מזכים</b> – ויווצר רוב לזיכוי. לא ייתכן שיווצר רוב למחייבים משום שמי שזיכה איננו יכול לחזור בו ולחייב. נמצא שהנאשם יוצא לחופשי מחוסר רוב כנגדו. אבל השחרור מתבצע רק כאשר נוצר רוב כלשהו לזיכוי.
ההליכים (ה'הפרוצדורה') המתוארת מסובכת וכמעט בלתי אפשרית. כאמור אכן אין כאן תיאור בית דין קיים אלא עירוב של זיכרונות ושל סדרים שנהגו בבתי דין קטנים, יחד עם גישה אוטופית (כיצד צריך, בתיאוריה, לנהוג) המתארת את העבר הזוהר ולא את המציאות השונה כל כך.<sup class="footnote-marker">76</sup><i class="footnote">ראו עוד הוריות פ"א מ"ד ופירושנו לה. </i>
כאמור בתוספתא תיאור ארוך ועצמאי שאיננו קשור לעריכת המשנה אבל התכנים דומים:
נמצאת עדותן מכוונת, הגדול שבדיינין פותח לזכות, וחבירו מסייעו. מצאו לו זכות, פטרוהו. ואם לאו מעבירין אותה. ולמחר מתכנסין זוגות זוגות, וממעטין במאכל. ולא היו שותין יין. ונושאין ונותנין בפרשת העינין כל הלילה. ואם היה רוצח, נושאין ונותנין בפרשת רוצח. ואם היה מגלה עריות, נושאין ונותנין בפרשת גילוי עריות. ולמחר משכימין לבית דין. החזנין קורין לכל אחד ואחד, פלוני ופלוני 'מזכה הייתי, ועכשיו מזכה אני'. מקבלין אותו. 'מזכה הייתי, ועכשיו אני מחייב', אין מקבלין אותו. 'מחייב הייתי ועכשיו מזכה אני', מקבלין אתו. 'מחייב הייתי ועכשיו מחייב אני', אומרין לו למוד דבריך בתחילה. טעה אחד מן המזכין בדבריו, סופרי הדיינין מזכירין אותו. מן המחייבין, אין סופרי הדיינין מזכירין אותו. אלא אומרין לו למוד דבריך כתחילה (פ"ט ה"א).
<b>שתוי יין</b>
שתוי יין הוא לכאורה השיכור. וכבר התורה קבעה שהכהנים אמורים שלא לבוא למקדש ולעבוד בו לאחר שתיית יין (ויקרא י' ט). כשהם שתויים. בספרות חז"ל האיסור נקרא 'שתוי יין' על שם הפסוק "ויין ושכר אל תשת". יש להניח שהכוונה הייתה למניעת שכרות. אם כי בספרות חז"ל כמות היין הפוסלת היא כבר רביעית, וממילא מדובר ביין 'מזוג' (מהול ביחס של שני מים ואחד יין)<sup class="footnote-marker">77</sup><i class="footnote">רביעית היא רביעית לוג, שהוא רביעית הקב, והקב שישית הלוג. נמצא הלוג אחד חלקי עשרים וארבע מסאה. הרביעית אחד מתשעים ושש בסאה. הסאה היא 10-13 ליטר. הרביעית היא אפוא בערך 100-130 גרם. בכוס רגילה של ימינו 250 גרם מים (רבע ליטר) ורביעית יין מזוג הוא כשליש כוס יין טהור הנהוגה בימינו. </i> המדובר אפוא בכמות יין של שליש כוס המקובלת בימינו (80 סמ"ק). יש להניח שאדם ששתה כמות כזאת טרם השתכר ואפילו לא נחשב למבושם. ואף על פי כן החמירו בו חכמים.<sup class="footnote-marker">78</sup><i class="footnote">תוס', פסחים פ"ב הט"ז; כריתות (צוקרמאנדל) פ"א ה"כ, עמ' 562.</i> נראה שאין כאן סתם חומרה אלא מנהג הבא לנגד אותם פולחנות ששתיית יין הייתה חלק מופגן בהם.
חז"ל הרחיבו את האיסור גם על לימוד או 'הוראה'. וכך מסופר על רבן גמליאל שנשאל שאלה בהלכה, לאחר שסעד (ושתה) והוא התעכב בתשובה ורק לאחר זמן "ירד מן החמור ונתעטף, וישב, והתיר לו נדרו. ודברים הרבה למדנו באותו היום. למדנו שרביעית יין משכרת, והדרך מפיגה את היין, ואין מורין שתויי יין – ואין מפירין נדרים לא רכובין, ולא מהלכין, ולא עומדין, אלא עטופין ויושבין" (תוס', פסחים פ"ב הט"ז; וכן ירו', עבודה זרה, פ"א ה"ט, מא ע"א ועוד). מסקנת התנא שם היא שרביעית יין 'משכרת', ואין מורין במצב זה.
הבבלי מצמצם את הדין ומציע שרק הלכות סבוכות אין מורין שתויי יין, אבל הלכות פשוטות מותר להורות גם לאחר שתיית יין (בבלי כריתות יג ע"ב): "יצא שרץ טמא, וצפרדע טהור, ששתויי יין מורין בהן הוראה?" הברייתא אליה רומז התלמוד איננה מוכרת במקורות תנאיים ויש לראות בה, אפוא, הקלה אמוראית חלקית.
הרחבת איסור שתוי יין על הוראת הלכה נועדה להציג את לימוד התורה כשווה ערך לקורבן. כשם שאל המקדש אין לבוא שתוי יין, כך אין להיכנס להיכל התורה. וכשם שעבודה אסורה לשתויי יין, כך לימוד תורה אסור להם. זה חלק מתמונת עולם שלמה אותה מציגים חז"ל שלימוד הוא תחליף ערכי מלא לעבודת המקדש. ישיבת הסנהדרין היא כמובן 'הוראה' ולכן אסורים שתויי יין בהוראה. אמנם מבחינה הלכתית לאחר שנת הלילה פגה השכרות, ולכאורה אין מקום לאסור שתייה בזמן הסעודה לפני השינה. אין מקום למסקנה שחברי הסנהדרין לא הלכו לישון בלילה, ואין לפנינו דקדוק הלכתי אלא כללים אוטופיים וכך באי בית המדרש מתארים לעצמם את הסנהדרין של הימים הטובים שהיו פעם.

Chapter 6



Mishnah 1

המשנה ממשיכה בסגנון הסיפורי. הסיפור בלשון עבר גוף שלישי, הוא הסגנון הרגיל של ז'אנר זיכרון המקדש (לעיל פירושנו לפ"ג מ"ו; פ"ד מ"ג ועוד).<sup class="footnote-marker">1</sup><i class="footnote">ראו במבוא למסכת.</i> התלמודים למשניות הסיפוריות דלים בחומר הלכתי, כיאות לעיסוק במשניות שהן זיכרון ולא הלכה. לחלק ממסכתות הזיכרון (סוף מסכת תמיד [פרקים ה-ו] ומסכת מידות)<sup class="footnote-marker">2</sup><i class="footnote">מסכתות תמיד ומידות הן למעשה מסכת אחת שחולקה על ידי מעתיקים, נדון בכך במבוא למסכת תמיד.</i> אין כלל תלמוד בבלי, זאת למרות שיש תלמוד בבלי לרוב מסכתות קודשים.
<small>עפ”י כתב יד קופמן</small>
<b>נגמר הדין</b> – לחובה. <b>מוציאין אותו לסקלו</b> [<b>את</b>]–נמחק [<b>ו</b>]<b>בית סקילה היה חוץ לבית דין שנאמר הוצא את המקלל אל מחוץ למחנה</b> – (ויקרא כ"ד, יד) הפסוק מלמד שההוצאה להורג איננה בבית הדין עצמו אלא מחוצה לו<b>. ואחד עומד על פתח בית דין והסודרין בידו</b> – הסודר הוא מעין צעיף ומשמש לאיתות. כך למשל המדרש מתאר שמשה היה נכנס להיכל ומוריד את "המסוה" ולדעת התרגום (יונתן לשמות ל"ד לג) זה סודר שבו הוא מכסה את פניו. (להלן).<b> והסוס רחוק ממנו כדי שיהא רואהו</b> – הפרש יושב על הסוס מוכן לדהור לעצור את ההוצאה להורג. אם תתחולל איזו תפנית של הרקע האחרון, ניתן יהא לעצור את ההוצאה להורג <b>אמר אחד</b> – מחברי בית הדין או הצופים. <b>יש לי ללמד עליו זכות</b> – מי מהנוכחים טוען שבידו טיעון להקלה, ועצם הטענה מחייבת החזרת הדיון. אם קרה כזאת.<b> והלא</b> – המאותת עם הסודר. <b>מניף בסודרין והסוס רץ ומעמידו</b> – הרוכב עוצר את תהליך הוצאה להורג. עוצר
<b>אפילו אמר יש לי ללמד על עצמי זכות</b> – הנאשם הצועד למוות צועק לפתע שיש בידו טיעון חדש.<b> מחזירין אתו</b> – לבית דין לדיון מחודש. <b>אפילו ארבעה וחמשה פעמים</b> – ארבעה חמישה הוא מונח מקביל הרבה פעמים, אך לא לאין סוף פעמים.<b> ובלבד שיהא ממש בדבריו</b> – שהטיעון משמעותי. לא ברור על מה המשפט חל. כיצד ניתן לדעת אם יש ממש בדבריו, ללא החזרה לבית דין ופתיחה מחודשת של ההליך. סביר שזו העברה ספרותית מההופעה הקודמת של המילה ממש (פ"ה מ"ד). אפשר גם שהכוונה שאם יש ממש בדבריו בפעם השלישית, ואמר יש לי טענה נוספת, שומעים לו. ואם כבר 'בזבז' את זכות ההחזרה ולא העלה טיעון של ממש, אין מחזירים אותו פעם נוספת (ירו', כג ע"ב; בבלי מג ע"א).
<b>אם מצאו לו זכות פטרוהו</b> – אם הטענה צודקת מתבטל פסק הדין.<b> ואם לאיו יוצא ליסקל</b> – לפי פסק הדין המקורי.<b> והכרוז יוצא לפניו איש פלוני בן איש פלוני יוצא ליסקל על שעבר עבירה פלונית ופלוני ופלוני עדיו</b>.<b> וכל מי שהוא יודיע לו זכות יבוא וילמד</b> – הכרוז מזמין ערעור על פסקו של בית הדין. ומזהיר את העדים כדי שניתן יהא להזימם.
התיאור כולו גובל באבסורד, ונועד להדגיש עד כמה מהדר בית הדין למצוא זכות לנאשם. המשנה משקפת התנגדות להוצאה להורג. עם זאת יש לזכור שהיא כולה ספרותית. מייצגת רעיון אוטופי ולא מציאות של בית דין פועל. ברמה העקרונית משדרת המשנה הסתייגות מפסק דין של מוות. או ליתר דיוק הסכמה עקרונית לפסק דין מוות, אך חשש מעשי מכך. כל זאת לא ברמה הביצועית (היסוס מפני טעות, כובד האחריות וטיעונים דומים) אלא ברמה העקרונית.

Mishnah 2

<small>עפ”י כתב יד קופמן</small>
<b>רחוק מבית סקילה עשר אמות</b> – בית הסקילה איננו דווקא בית אלא מקום הסקילה. כמובן אין למקום זה מיקום גיאוגרפי ברור. מן הסתם בזמן כשנהגה הוצאה להורג (בימי בית חשמונאי)היה מקום טקסי לקיום המעשה הפומבי הזה. <b>אומרים לו היתוודה שכן דרך המומתים</b> [<b>ה</b>]<b>מתוודים</b> – מצוות וידוי איננה נזכרת בתורה אך נלמדת ממעשה עכן, כפי שיופיע בהמשך.<b> שכל המתוודה יש לו חלק לעולם הבא</b> – על סמך זה מתנסחת התוספתא שהרוגי בית דין יש להם חלק לעולם הבא שכן התוודו והתכפר להם (פ"ט ה"ה).<b> שכן מצינו בעכן שאמר לו יהושע בני שים נא כבוד לה' אלהי ישראל ותן לו תודה והגד נא לי מה עשית אל תכחד ממני ויען עכן את יהושע ויאמר אמנם אנכי חטאתי לה' וכזאת וכזאת עשיתי</b> – עד כאן הציטוט השלם (יהושע ז',יט-כ)<b> ומנין שניתכפר לו</b> [<b>על</b>]<b> ווידויו שנאמר ויאמר יהושע מה עכרתנו יעכרך ה' היום הזה</b> – (יהושע ז', כה) <b>היום הזה אתה עכור אין אתה עכור לעתיד לבוא</b> – החלוקה בין אלו שיש להם חלק לעולם הבא, לאלו ש"אין להם" חלק כזה תידון להלן בפרק י. משנתנו ומשנת פרק י משתמשות באותו מינוח (חריג) ומכאן שהן ממקור ספרותי אחד. <b>ואם אינו יודיע להתודות</b> – בלשון חכמים להתוודות הוא לומר תפילה מסוגננת ולכן יש מצב בו הנאשם איננו יודע. לעשות זאת. במקורו של דבר הוידוי היה, מן הסתם, הודאה אישית ולא טקסית וממילא אי אפשר להשתמש במונח "אינו יודע להתוודות" אלא איננו רוצה להתוודות.
<b>אומרים לו אמור תהא מיתתי כפרה על כל עונותיי</b> – חכמים שואפים למה שמכונה היום 'צדק מאחה' שבו כל הצדדים יוצאים מרוצים בפסק הדין. משפחת הנרצח זכתה לעונש המוטל העל הנאשם, הקהילה זכתה בתחושת צדק (ונקמה), והנאשם מתוודה ומסכים לפסק הדין. זו שאיפתו הסמויה של כל דיין ושל כל מערכת צדק, שדבריה יוכרו כאמת ופסק דינה כצודק. <b>רבי יהודה אומר אם יודיע הוא שהוא מזומם יאמר תהא מיתתי כפרה על כל עוונותיי חוץ מן העוון הזה</b> – רבי יהודה משאיר מקום לכך שהנאשם איננו מודה בפשעו, ואזי הוא מצפה מהנאשם להצדיק עליו את דינו, ולקבלו באצילות ובלבד שלא לפגוע בהרמוניה הציבורית. הרמוניה שנפרעה בעקבות הרצח המתועב, והכעס. והושבה בשלום בשל החלטת הצדק וביצועה. רבי יהודה מדגישבדבריו את השאיפה של חכמים שהנאשם ימלא את 'חלקו' במעמד הצדק המאחה.
<b>אמרו לו אם כן יהו כל אדם אומרין כן כדי לנקות את עצמן</b> – לדעת חכמים הנאשם חייב להתוודות ולקבל עליו את הדין. ברור שהדיון אוטופי. ברובד המעשי יש לצפות שיהיה נאשם שיכחיש את דינו, בין אם מתוך יושר פנימי ובין אם מתוך עזות מצח, או מתוך אמונה פנימית של מי ששכנע את עצמו. או אולי גם מתוך רצון לשמור על שמו הנקי ועל כבודו וכבוד משפחתו.
המצב שבו הנאשם איננו מודה הוא כמובן טבעי. יתר על כן קיימת גם האפשרות שנדון בטעות. אך המשנה מציגה רק אפשרות של עדים שהיו צריכים להיזום ולא הוזמו (כי לא באו עדים נגדיים). זה מצב שבו בית הדין איננו 'אשם' שהרי פסק לפי הראיות שהיו תקפות לפניו. בפועל יודעים אנו על מקרים רבים בהיסטוריה שבהם בית דין זה או אחר התגלה כטועה, או שהסביבה סברה שטעה. והצדק המאחה הוא, לעתים קרובות, מטרה בלתי מושגת.
בתוספתא ובירושלמי מקרה כזה של נאשם שסירב להתנהג לפי הכללים: "ומעשה באחד שיצא ליסקל. אמרו לו התוודה אמר תהא מיתתי כפרה על כל עוונותי, ואם עשיתי כן אל ימחל לי, ויהא בית דין של ישראל נקי. וכשבא דבר לפני חכמים זלגו עיניהם דמעות. אמרו [להם]<sup class="footnote-marker">3</sup><i class="footnote">איננו במקבילה בירושלמי.</i> להחזירו אי איפשר ואין לדבר סוף, אלא הרי דמו תלוי בצואר עדיו" (פ"ט ה"ה, ירו', כג ע"ב). הנדון למוות מסרב למלא את 'חלקו' במעמד הפיוס.
במשניות רבות ובמקורות מקבילים סיפורי 'מעשה'. בדרך כלל אין סיבה לפקפק באמינותם ההיסטורית. לעתים קרובות הם גם משקפים פן מחשבתי או הלכתי שונה, ובחלק מהם מקשה הבבלי "מעשה לסתור?". במקרה זה הסיפור מתאים בדיוק לנאמר במשנה, אך מייצג נאשם 'מרדן' העומד על שלו. אך עדיין שומר על אווירת הפיוס. הוא איננו זועק נגד העוול שגרם בית הדין. איננו מאשים אותו בטעות מחפירה ובוודאי לא בעיוות דין. אלא מקבל את הדין, עומד על שלו, ומנקה את בית הדין מקריאת נקמה עתידית.
אם כן אין כל נימוק לפקפק במעשה אם כי הוא נראה קצת 'מתאים' לראשית המשנה. ייתכן שהוא משקף את ימי בית שני, בימי עצמאות ישראל, שבהם פעלו בתי דין לדיני נפשות. בתי דין כאלה פעלו מן הסתם, ויש לשער שגם לא פעלו בדיוק לפי הנאמר במשנה. אך סיפור כמו זה שבמשנה נראה אמין מבחינה היסטורית בהמשך סוגיית הירושלמי שם עוד מעשים של עוול במשפט ותהליך איחוי, במקרים אלו האיחוי הוא על חשבון הצדק. במבוא הטלנו ספק בצורך בפרשנות מקדימה זו.
בהמשך סוגיית הירושלמי שם עוד מעשים של עוול במשפט ותהליך איחוי, במקרים אלו האיחוי הוא על חשבון הצדק.

Mishnah 3

<small>עפ”י כתב יד קופמן</small>
<b>רחוק מבית סקילה ארבע אמות מפשיטין אתו</b> [<b>ו</b>]<b>את בגדיו</b> – ו-וו מיותרת ונמחקה. <b>האיש מכסין אתו מלפניו והאשה מלפניה ומלאחריה דברי רבי יהודה</b> – מפשיטים אותו כדי לבזותו, אך נמנעים מערום מוחלט. <b>וחכמים אומרים האיש ניסקל ערום ואין האשה נסקלת ערומה</b> – וכן בסוטה פ"ג מ"ח; ספרי דברים, רכא, עמ' 255-254. ההבדל בין האישה לאיש נידון בפירושנו לסוטה (פ"א מ"ה). הניסוח במשנת סוטה הוא לדעת חכמים כאן, ורבי יהודה חולק שם וסובר שאת האישה מכסים יותר מהאיש, אך לא באופן מלא. לפי התוספתא אמר רבי יהודה את דבריו משמו של רבי אליעזר רבו, וייתכן שזו דעת בית שמאי (תוס', סנהדרין פ"ט ה"ו, עמ' 429). לפי דברי חכמים האיש נסקל ערום לגמרי, והאישה איננה ערומה. אבל אפשר גם שדבריהם של חכמים מנוסחים באופן כללי. האיש נסקל ערום, ורק איבר המין מכוסה, והאישה איננה ערומה לגמרי, אבל גם לא לבושה בבגדים רגילים. בדרך כלל המשנה מנוסחת בלשון אחידה. ניסוח 'אחיד' במקרה זה היה ממשיך להשתמש במינוח 'מכסין' ובדברי חכמים היינו שונים. 'האיש אין מכסין אותו אפילו מאחוריו', או 'והאשה אין מפשיטין'. בניסוח הנוכחי ניתן לחשוב שחכמים אינם חולקים כלל על רבי יהודה. אלא ממשיכים באותו קו ומסבירים שאת שניהם מפשיטים ואת שניהם מכסים קצת.
ואכן דברי חכמים מופיעים כלשונם גם במשנת סוטה: "האיש נסקל ערם ואין האשה נסקלת ערמה" (פ"ג מ"ח), בלשון אחידה. הורדת הבגדים דומה למה ששנינו לגבי סוטה. "וכהן אוחז בבגדיה אם נקרעו נקרעו אם נפרמו נפרמו עד שהוא מגלה את לבה, וסותר את שערה. רבי יהודה אומר אם היה לבה נאה לא היה סותרו" (סוטה פ"א מ"ה). בפירושנו למשנה שם עמדנו גם על דברי התנאים (במשנת סוטה), המגינים על צניעות האשה וכבודה. הבולט שבהם הוא רבי יוחנן בן ברוקא.
רבי יוחנן בן ברוקה חולק על שני התנאים שבמשנת סוטה ואומר: "אין מנוולים בנות ישראל יותר ממה שכתוב בתורה, אלא 'לפני ה' ופרע את ראש האשה'. סדין של בוץ היה פורס בינו לבין העם, כהן פונה לאחוריה, ופרעה – כדי לקיים בה מצוות פריעה. אמרו לו כשם שלא חסתה על כבוד המקום כך אין חסין על כבודה, אלא כל הניוול הזה היה מנוולה" (ספרי במדבר, יא, עמ' 17). רבי יוחנן בן ברוקה "מסתפק" בפריעת ראש האישה, ואף זאת מאחורי סדין לבל יראוה.
אין צריך לומר שאם המגמה היא לבצע את הדבר בהסתר, לא היה זה ראוי לבצע את המעמד בראש גרם המעלות (המדרגות) המוביל לשער ניקנור. ההסדר של פריסת סדין של בוץ להסתרת הגוף הערום, לקוח מסדרי העבודה של הכוהן הגדול ביום הכיפורים: "פרסו סדין של בוץ בינו לבין העם, פשט ירד וטבל, עלה ונסתפג. הביאו לו בגדי זהב ולבש, וקדש ידיו ורגליו" (יומא פ"ג מ"ד). לא מן הנמנע שהמשפט מועבר מדיני כוהן גדול, ולכן הוא מנוסח במדרש בלשון זכר. ברור שכל זה מרכיב בלתי אפשרי מבחינה היסטורית, שכן אם רוצים להסתירה פשוט יותר לא לקיים את הטקס בשער המזרח. ההסתרה היא אפוא לשם פרסום, במטרה להפגין צניעות<sup class="footnote-marker">4</sup><i class="footnote">הנוהג היהודי הוא בניגוד לעולם היווני-רומי שלעתים קרובות אישי ציבור ואלים מתוארים בו עירומים, ולא נרחיב בהשוואה.</i> ולפרסם את הטקס.
לפיכך אנו מציעים: ביום הכיפורים התיאור נשמע מקורי (אם כי אין לו ראיות חיצוניות), ואילו בסוטה דברי רבי יוחנן בן ברוקא הם עמדה דתית ולא תיאור היסטורי. סביר מאוד שגם דברי חכמים אינם תיאור היסטורי, שכן קשה להאמין שנהגו כך הלכה למעשה, זאת בגלל המדיניות הכללית של צניעות בחברה היהודית. יתר על כן, סביר מאוד שלרבי יוחנן בן ברוקא, וכנראה גם לתנא קמא, אין מסורת על נוהגי הסוטה, לכל היותר הייתה מסורת כללית על המיקום. אחרת לא היו מתפתחות מחלוקות מעין אלו. יש כאן דיון של חכמים כיצד צריך המעמד להיראות, ואילו ערכים מנחים אותו, במסגרת מסורת כללית קדומה.<sup class="footnote-marker">5</sup><i class="footnote">אמוראים חשו אי נחת מביזיון האישה, ודנו בכך בפירושנו למשנת סוטה. </i>
התלמוד בסוטה מתחבט בשאלה מדוע היחס לגילוי הגוף של הסוטה שונה מיחסה של המשנה לגילוי הגוף של הנידונת למוות שבשעת הוצאתה של זו להורג מפשיטים אותה, כאמור במשנתנו. שאלת הגמרא היא כפולה: ראשית, כאן (סנהדרין) היחס לעירום שונה (מפשיטים, אך גם מכסים), יתר על כן, שם רבי יהודה הוא המחמיר. הגמרא (ירו', סוטה שם יז ע"א) תולה את ההבדל ביחס השונה לאדם חי ולנדון למוות. או בהבדל שבין רוצחת ונואפת. בשני המקרים ברור שההלכה מתעלמת משיקולים של כבוד הנאשם. הבבלי מג ע"א מדגיש את ההבדל בין הסוטה שהיא 'רק' חשודה, לבין המוצא\ת להורג שהאשמתו (האשמתה) הוכחה.
הירושלמי בסוטה מסביר שהאיש אין ניוולו מרובה (פ"ג ה"ח, יט ע"ב), ואכן עירום גברי היה תופעה נפוצה בבית המרחץ ובאולמות הספורט, ובאנדרטאות קדומות. ועירום נשי נחשב לפריצות. על רקע זה בולטת ההתעללות בסוטה.
בעולם הקדום מקובל היה שנידון למוות או העומד בפני משפט מופקעות ממנו זכויות אנוש, והוא חשוף להתעללות ולביזוי. דוגמה לכך יש בטיפול המבזה ובעלבונות שסופג המוצא להורג, כפי שעולה מתיאור צליבתו של מנהיג הנוצרים.<sup class="footnote-marker">6</sup><i class="footnote">ראו עוד להלן, פ"ג מ"א.</i>
קירבת הלשון בין משנת סוטה לתיאור ההליכים של הוצאה להורג רבה. הדמיון ניכר בפעולות השוות ובניגוד בין השניים.
בטקס ההוצאה להורג של הסוטה מביאים לפתח המקדש בניגוד לנאשם ברצח שאותו מוציאים לחוץ. שני הטקסים נבנו ותוארו כך שהאחד יזכיר את השני, ויהווה ניגוד מסוים. החזרה על מילים ומשפטים היא ממאפייני ז'אנר הכתיבה של משניות זיכרון. אגב כך למדנו שבמסגרת ז'אנר זה נכללו גם 'זיכרונות' אוטופיים שאינם מבוססים על זיכרון מעשי. אין להסיק מכך שכל משניות הזיכרון אינן מהוות זיכרון ריאלי. אדרבה לעתים קרובות הן מסתברות ונראות ריאליות. אך יש בדברים קריאה לבירור מדוקדק של כל פרט לעצמו.<sup class="footnote-marker">7</sup><i class="footnote">לדיון מקיף יותר בשאלה ראו המבוא למסכת תמיד-מידות.</i>
התוספתא חוזרת על ההלכה שבמשנה וכדרכה בפרקים אלו מוסיפה נימוקים: "האיש מכסין אותו פרק מלפניו והאשה פרק מלפניה ומלאחריה מפני שהאשה כולה ערווה דברי ר' יהודה, שאמ' משום ר' אליעזר וחכמים אומרים האיש נסקל ערום ואין האשה נסקלת ערומה" (פ"ט ה"ו).<sup class="footnote-marker">8</sup><i class="footnote">ראו במבוא למסכת.</i>

Mishnah 4

<small>עפ”י כתב יד קופמן</small>
<b>בית הסקילה היה גבוה שתי קומות</b> – מעל הקרקע. התוספתא מסבירה שרצפתו הייתה בגובה זה (פ"ט ה"ו). <b>אחד מן העדים דוחפו על מ</b>[<b>ו</b>]<b>תניו ונהפך על לבו</b> – מבחינה פיזית התיאור איננו מדוקדק. לא נאמר להיכן פונות פני המוצא להורג. הדעת נותנת שאם פניו החוצה ייפול על פניו (ליבהו) ואם פניו כלפי פנים ייפול על גבו. הדחיפה בגובה המותניים מבטיחה שהנאשם ייפול וראשו למטה וירוצץ את גולגלתו, לכך כנראה כיוונה המשנה. <b>ה</b>[<b>ו</b>]<b>פכו על מ</b>[<b>ו</b>]<b>תניו</b> – העד השני הופך אותו על גבו כדי לבדוק אם מת. מכאן שהנאשם הוצב כשפניו כלפי העם. מבחינה דרמטית זו העצמה של הדרמה<b> ואם מת יצא</b> – ידי חובת הריגה בסקילה. <b>ואם לאו העיד השני נוטל את האבן ונותנה על לבו</b> – אין כאן ממש סקילה אלא מיתה בנפילה והנחת אבן. הנחת האבן נעשית כנראה בכוח, אחרת לא תגרום למוות המתבקש. <b>ואם מת בה</b> – הנאשם מת ממכת האבן,<b> יצא</b> – העד חובת הריגה<b>.</b> 
<b>ואם לאו רגימתו בכל ישראל שנאמר יד העדים תהיה בו וגו'</b> – הפסוק המלא הוא: "יַד הָעֵדִים תִּהְיֶה בּוֹ בָרִאשֹׁנָה לַהֲמִיתוֹ וְיַד כָּל הָעָם בָּאַחֲרֹנָה וּבִעַרְתָּ הָרָע מִקִּרְבֶּךָ" (דברים י"ז, ו) פסוק זה מתבצע להוציא את העובדה שבעצם אין כאן סקילה. בתוספתא מסורת מעט שונה: "ר' שמעון אומר אבן היתה שם והיה בה משאוי שנים נוטלה ונותנה על לבו כדי לקיים בה מצות סקילה וכשתולין אותו אחד קושר ואחד מתיר כדי לקיים בו מצות תלייה" (פ"טו ה"ו, וכעינו בבלי מה ע"ב).
בעולם הקדום הוצאות להורג היו פומביות ושימשו שעשוע דרמטי ומרגש להמון. גם בספרות חז"ל ההוצאה להורג המונית אך אין מניפולציות להעצמת הדרמה ולשיתוף ההמון. מסורת חז"ל (תוספתא ובבלי כאן) שלא היה מעולם צורך בהשתתפות ההמון במעמד הסקילה. עם זאת מוכרות מסורות בתוך ספרות בית המדרש ומחוצה לה על הוצאות ספונטניות להורג שנעשו בסקילה ממש או בדרכים אחרות. כך למשל מספרת האגדה על יקום איש צרורות שעבורו סקילה היה דרדור אבנים (בראשית רבה פרשה סה כב, עמ' 743). לא מן הנמנע שזו הייתה המשמעות הפשוטה של עונש הסקילה בפי העם. בפועל בתי הדין היהודיים לא השתמשו בעונש זה של רגימה באבנים. כשם שלא דנו דיני נפשות בכלל. לפנינו תיאור אוטופי, מרוכך במאוד של עונש אפשרי, עונש שיש להימנע ממנו, ולרככו ככל האפשר, ועסקנו בכך במבוא.
כך למשל הבבלי מסביר שגובה שני קומות נבחר כדי שיהא בו להרוג בוודאות ובמקביל ולא יגרום לפחד שווא "ברור לו מיתה יפה" (בבא קמא נא ע"א<sup class="footnote-marker">9</sup><i class="footnote">לעיקרון זה ויישומו ראו במבוא. בית הסקילה נזכר גם באבות דרבי נתן נוסח א פ"ל, מה ע"א.</i>). אותה שיטת מיתה נמסרת גם במדרשי ההלכה: "'ורגמוהו', ולא כסותו. 'באבן', מלמד שאם מת באבן אחת יצא" (ספרא קדושים פרשה י, ה"ה, צא ע"ג). "ולא כסותו" הוא הסבר מדרשי למה מפשיטים את הנאשם, ומשמע שהוא נסקל ערום לחלוטין.
וכן: "'ורגמוהו כל אנשי עירו', וכי כל אנשי עירו רוגמים אותו? אלא במעמד כל אנשי עירו. באבנים, יכול באבנים מרובות תלמוד לומר באבן יכול באבן אחת תלמוד לומר באבנים, אמור מעתה לא מת בראשונה ימות בשניה" (ספרי דברים רכ, עמ' 253). אם כן הסקילה היא באבן אחת, והאפשרות שכל הקהל ירגמוהו, המופיעה במשנה כאפשרות שלישית, איננה מופיעה כלל במדרש.
מבחינה ריאלית המשנה מותירה שתי שאלות פתוחות. האחת נוגעת לשור. נניח שמיתה כזאת מתאימה לבן אדם אך אין היא מתאימה לשור.<sup class="footnote-marker">10</sup><i class="footnote">לסקילת השור ראו לעיל פ"א מ"ד; תוס', כאן פ"ג ה"ב, והיא מפורשת בתורה.</i> קשה להעלות שור במדרגות, ועוד יותר קשה לדחוף אותו בכוח. השאלה השנייה מהותית יותר. הרי בעצם אין כאן סקילה אלא דחייה (דחיפה). התלמוד שואל את השאלה ומוצא לכך סיוע בפסוק "תנו רבנן: מניין שבדחייה – תלמוד לומר 'ירה', ומנין שבסקילה? תלמוד לומר, 'סקול', ומנין שבסקילה ובדחייה? תלמוד לומר "סקול יסקל או ירה יירה"..." (שמות י"ט יג – בבלי מה ע"א וכעינו ירו' כג ע"ב).
את הפועל 'ירה', הנאמר כעונש לעניין חובת הרחקה מהר סיני, מפרש הבבלי כשיטה לביצוע סקילה (לדורות), ומסביר שהכוונה לדחיפה. ברם, כפשוטו 'יריה' גם היא אין משמעה דחיפה. דרשת התלמודים מקורה במכילתא: "'כי סקול יסקל' 1. אין לי אלא נסקל, מנין אפלו נדחה? תלמוד לומר 'או ירה יירה'. 2. מנין שאם נסקל הרי הוא נדחה, תלמוד לומר 'או ירה יירה'. כל חייבי סקילות נדחין. 3. מנין שאם מת בדחייה אחת יצא? תלמוד לומר 'או ירה יירה' " (מכילתא דרבי שמעון בר יוחאי יט יג, עמ' 141; מכילתא דרבי ישמעאל בחדש ג, עמ' 213). אם כן שלושה שלבים במדרש ההלכה:
ההריגה איננה רק בסקילה אלא <u>גם</u> בדחייה.
כל הנסקלים <u>גם</u> נדחפים (נדחים).
אם מת בדחיפה זו הוצאה תקנית להורג.
ברור שלפנינו מדרש הבא להסביר את המשנה. מאותן מילים (שאינם עוסקות כלל במצוות סקילה) נלמדות שלוש מסקנות. ואם נדקדק בהן הרי הן סותרות אחת את השנייה. לכל היותר ניתן ללמוד מהן שדחיפה היא הוצאה תקנית להורג, אך המסקנה שהדחיפה היא חלופה לסקילה היא מסקנה מרחיקת לכת העומדת בניגוד לדרכי הדרשה הרגילה. לעומת זאת במדרש תנאים דרשה דומה המהווה הסבר שלם יותר להלכה במשנה: "'כי הרג תהרגנו' זו דחייה. אתה אומר זו דחייה או אינו אלא סקילה? וכשהוא אומר 'וסקלתו באבנים ומת', הרי סקילה (האמורה) [אמורה] הא מה? תלמוד לומר 'כי הרג תהרגנו' זו דחייה, שאם דחוהו עדיו ומת יצא ידי חובתו" (מדרש תנאים דברים י"ג י, עמ' 66). במדרש זה כבר מוסבר שהמילים 'הרג תהרגנו' שנאמרו על הריגת המסית והמדיח, משמעם מוות בדחיפה (דחייה).
בכך נמצא מדרש המצדיק את מסקנת המשנה. מדרש התנאים לדברים לא השתמר והוא שוחזר מתוך מקורות מאוחרים ובעיקר מתוך מדרש הגדול לדברים. הוא ברובו לקט תנאי, אך צורפו אליו הרבה מדרשים מאוחרים. במקרה זה קשה להכריע האם לפנינו מדרש תנאי המסביר את המשנה או מדרש מאוחר יותר.
כך או כך אין במדרש הסבר ממשי מדוע נדחה פשט הכתובים, והסקילה נדחתה מקטלוג העונשים של חז"ל.
יתר על כן השורש יר"ה מתקשר לירית החץ, כך במקרא וכך בספרות חז"ל: "'והוריתיך אשר תדבר' מהו והוריתיך? ר' אבהו אמר: אורה אני דברים לתוך פיך כחץ, כמא דתימא: 'או ירה יירה' (שמות י"ט, יג)" (שמות רבה פרשה א י, וכעינו בתנחומא בובר שמות יח). אם כן 'ירה יירה' הוא ייהרג בירית חץ ולא דחיפה.
ניתן אפוא לסכם שחז"ל עקרו מקרא מפשוטו והמירו את הסקילה שנתפשה בעיניהם כאכזרית, בעונש שהיה נראה להם דרך הוצאה להורג 'הומנית יותר'. אגב כך נטרלו את חלקו של ההמון בביצוע ההוצאה להורג, והפכו אותה לתהליך 'מקוצר יותר'.
שריד אפשרי לשיטה אחרת של סקילה: "מנודה שמת הרי זה טעון סקילה, לא שיעמידו עליו גל אבנים גדול כשל עכן, אלא שליח בית דין נוטל את האבן ונותנה על ארונו כדי לקיים בו מצות סקילה" (שמחות פ"ה הי"ג, עמ' 129). מדובר במי שמת וממילא אין צורך לסקלו, אך הוא נקבר בצורה הדומה לסקילה, מעין סקילה שלאחר המות. הסקילה היא כמשמעה, וסופה גל אבנים על גווייתו של האיש. לכאורה התיאור קרוב משנתנו, ומדובר בסקילה באבן. ברם שני הבדלים בולטים בין המשנה למסכת שמחות:
א. במשנתנו בעצם די בדחיפה ואם מת אין סוקלים כלל.
ב. לכל היותר סוקלים אותו באבן אחת ואין כל אפשרות לסקילה באבנים רבות. חלקם של כל ישראל הוא בראייה, ורק אם לא מת רוגמים אותו כל ישראל. כאמור במדרש התנאי (ספרי דברים) האפשרות של רגימה המונית, כלל איננה מופיעה.
בספרי זוטא לדברים: "יכול יעמידו עליו גל הרי הוא אומר 'ומת' כדי שימות".<sup class="footnote-marker">11</sup><i class="footnote">כהנא, ספרי, עמ' 319. וראו הערתו החשובה של כהנא, שם עמ' 320.</i> אם כן בעל ספרי זוטא חולק ישירות על מסכת שמחות ושולל כל אפשרות לגל אבנים אפילו קטן.
עוד רמז להוצאה להורג בשיטה אחרת מצוי במדרש אחר: "התקינו שיהו הורגין ברגל... 'מות יומת' מיתה שגזרו עליו בית דין. מניין שיכו אותו באבנים בחצים ובפלחות? תלמוד לומר 'מות יומת' מכל צד. אין במשמע אלא בזמן שהסנהדרין במקומה, בזמן שאין הסנהדרין במקומה? נתחייב אדם סקילה ביתו נופל עליו, או חיה גוררתו" (ספרי זוטא במדבר לה כב, עמ' 334). המדרש רומז לימים עברו שבהם פעלה הסנהדרין. ואזי הוציאו להורג בכל דרך שהיא כולל אבנים (סקילה) או חיצים (יריה) ו'פלחות' כלומר חרב או כידון המפלח את גוף הנאשם.
במדרש מאוחר מצויה גם מסורת אחרת שונה מהמשנה: "'כי סקול יסקל או ירה יירה'. מיכן שכל הנסקלין נתלין, ותחלה היו משליכים אותם לתוך גומא, לקיים מה שנאמר או ירה יירה" (מדרש אגדה בובר יט יג). אם כן 'יירה' משמעו יזרק, והיו משליכין את הנאשם לבור (גומא). המדרש הכיר כמובן את המשנה ומשמר, מן הסתם, מסורת קדומה אחרת.
דומה שאלו דרשות המשמרות זיכרונות מתקופה שבה נהגו דיני מיתה בפועל. ואלו טרם עברו 'עידון' בית מדרשי.
נזכיר עוד שלפי הברית החדשה, הובא סטפנוס, המנהיג הכלכלי של העדה הנוצרית לפני הסנהדרין,<sup class="footnote-marker">12</sup><i class="footnote">מעשי השליחים, ו 12</i> ולאחר דבריו רגזו 'כולם והוציאוהו מחוץ למקדש, וסקלו אותו באבנים'.<sup class="footnote-marker">13</sup><i class="footnote">שם פ"ז 60-54.</i> אין שם את פירוט הסקילה, אך נראה שהיא בוצעה ברגימה באבנים על ידי כל הקהל. ספק אם זו ממש הוצאה להורג בדרך פורמלית, או לינץ' ציבורי.
<b>כל הניסקלים ניתלים דברי רבי אליעזר</b> – משמעותם של דברי רבי אליעזר איננה ברורה.<sup class="footnote-marker">14</sup><i class="footnote">ראו שמש, העונשים, עמ' 24-20.</i> האם הנסקלים נתלים לאחר הסקילה? אם כן לשם מה התלייה הרי הם כבר מתים. ואם הם נתלים לפני הסקילה, לשם מה הסקילה. אולי כוונת רבי אליעזר שכל אלה שדינם סקילה אינם נסקלים אלא נתלים, בניגוד לרישא של המשנה ולמקבילות שהעלינו. כלומר הוא מתנגד לכך שהיו ארבע מיתות בית דין, וסובר שהיו רק שלוש כאלה. אפשרות אחרת היא שלדעתו אין דין תלייה לשם הריגה. אלא שהנסקלים נתלים כדי לפרסם את האירוע, להלן נחזור להסבר דברי רבי אליעזר. <b> וחכמים אומרים אינו ניתלה אלא המגדף והעובד עבודה זרה</b> – וגם בדברי חכמים אין ברור האם אלו נתלים במקום סקילה או בנוסף לה. סביר להניח שהכוונה שגופתם נתלית שהרי דין עובד עבודה זרה בסקילה מפורש בתורה (דברים י"ז ה, וכן דין מסית הקרוב באופיו למגדף, דברים י"ג יא), וכן מפורש להלן בפ"ז מ"ד שמגדף בסקילה. ואמנם ייתכן שחכמים כאן חולקים על המשנה להלן, אך זה קשה.
במדרש:
ותלית אותו, יכול יהו כל הנסקלים נתלים? תלמוד לומר כי קללת אלהים תלוי", אחר שריבה הכתוב מיעט. הרי אנו למדים אותו מן המגדף. מה מגדף מיוחד, שפשט ידו בעיקר, והרי הוא נתלה, כך כל הפושט ידו בעיקר הרי הוא נתלה. רבי אליעזר אומר מה מגדף מיוחד שהוא נסקל והרי הוא נתלה, כך כל הנסקלים נתלים. <u>יכול יהו תולים אותו חי כדרך שהמלכות עושה</u> תלמוד לומר "והומת ותלית אותו על עץ" (ספרי דברים רכא, עמ' 253).
לדעת תנא קמא דין המגדף וכדומה לו (הרוצח) בתלייה. רבי אליעזר דורש גם סקילה וגם תלייה. אבל התלייה היא לאחר המוות. זאת בניגוד לדרך המלכות.
שיטת ההוצאה להורג הנפוצה במלכות הרומית הייתה צליבה, ואת הדרך הזאת שולל המדרש. אם כן לרבי אליעזר סוקלים ואחר כך תולים. וכל המסורות על גל אבנים כזה או אחר, חולקות של דרכה של משנתנו. בספר דברים נאמר שאדם שחטא "חֵטְא מִשְׁפַּט מָוֶת וְהוּמָת וְתָלִיתָ אֹתוֹ עַל עֵץ" (דברים כ"א, כב), ובתרגום יונתן שם: "וַאֲרוּם אִין יְהֵי בִּגְבַר חוֹבַת דִּין קְטוֹל, וְיִתְחַיֵּיב אַטְלוּת אַבְנִין, וּבָתַר כְּדֵין יִצְלְבוּן יָתֵיהּ עַל קֵיסָא". אם כן הצליבה באה לאחר הסקילה. הצליבה היא התרגום הארמי הקבוע, בכל התרגומים, לתלייה, כפי שנראה להלן.
<b>האיש תולים אותו</b> – עונש התלייה נזכר לעיל (כל הנסקלין נתלים), ברם צורה זו של הוצאה להורג איננה נמנית על ארבע מיתות בית דין הנזכרות בראשית פרק ז. עונש התלייה נזכר רבות במקרא. לגבי בן סורר ומורה נאמר שסוקלים אותו (דברים כ"א כא), והפסוק שם ממשיך: "וְכִי יִהְיֶה בְאִישׁ חֵטְא מִשְׁפַּט מָוֶת וְהוּמָת וְתָלִיתָ אֹתוֹ עַל עֵץ. לֹא תָלִין נִבְלָתוֹ עַל הָעֵץ כִּי קָבוֹר תִּקְבְּרֶנּוּ בַּיּוֹם הַהוּא כִּי קִלְלַת אֱלֹהִים תָּלוּי..." (דברים כ"א כב-כג). אם כן התלייה היא דרך רגילה להוצאה להורג. לפי ההקשר שם אפשר שהיא משלימה את הסקילה של הבן הסורר, וכך יש לפרש את המשפט הקודם במשנה (מחלוקת רבי אליעזר וחכמים). ואפשר שהיא עניין לעצמו. בן סורר נסקל, וסתם עונש מוות הוא תלייה.
כן תלו את מלך העי (יהושע ח', כט), ואת המן ובניו (אסתר ח', ז). עם זאת רשימת מיתות בית דין איננה מונה צורה נפוצה זו. את ה'חנק' פירשו חכמים בדרך שונה. התלייה אפוא נעקרה גם היא ממילון העונשים של חכמים, כמו הסקילה הממשית. אבל במשנתנו היא עדיין מופיעה כדרך ההוצאה להורג התקנית.
בספרות התרגומים כל מקום שנאמרה בו תלייה תורגם הדבר כצליבה, והרי זה עונש אחר. הצליבה היא דרך ההוצאה להורג הרגילה בעולם הרומי,<sup class="footnote-marker">15</sup><i class="footnote">ראו הלפרין, צליבה. בדרך כלל מזכירים במחקר את תרגום רות המדבר על ארבע מיתות בית דין שאחת מהן צליבה (רות א', יז). תרגום רות זכה להופיע במחקר משום שבמחקר הוא הוצג כאילו היה תרגום רות בכלל, ותרגום פסוק זה בפרט, כמנוגד להלכה. ראו מלמד, תרגום רות. ברם, כאמור, צליבה הוא התרגום המקובל בכל התרגומים לתלייה שבמקרא. לפי התרגומים גם המן ובניו נצלבו וכן הלאה. והרי זו דרך תרגום. אמנם בלתי מדוקדק מבחינת ההלכה, אך מתאים באופן כללי למציאות החברתית שהכירו קדמונינו. לדעת שמש העונשין עמ' 28, תלייה איננה חנק, ואיננה תלויה בה.  </i> והדוגמה הידועה והנפוצה ביותר היא ישו שנצלב על העץ. ברם, ישו הצטרף בכך לאלפי אחרים, אויבי רומא ואויבי השלטון שנצלבו. התרגומים השתמשו במינוח זה בצורה בלתי מדויקת ונגררו אחר הנוהג הרומי. כל זה מצטרף לתמונה שכבר העלינו. הוצאה להורג לא הייתה אפשרית בימי חכמים. זה היה מנדט ומונופול של השלטון הרומי בלבד. חכמים דנים אפוא בהוצאה להורג כבתופעה תיאורטית, ואינם מקפידים על פרטים ריאליים.
<b>ופניו כלפי העם</b> – הציבור רואה את פניו, וכן את איבר המין שבראשית המשנה נכתב שיש להסתירו (לפי חלק מהדעות).<b> והאשה פניה</b> [<b>כלפי</b>] – נוסף בצד על ידי המעתיק הראשון.<b> העץ דברי רבי אליעזר</b> – כדי לחוס על כבודה ולמנוע ניוול. האישה אמנם מכוסה, אבל פניה גלויות.
ברור אפוא שלדעת רבי אליעזר קיימת מצוות תלייה, אלא שהוא סבור שהאישה נתלית ופניה אינן גלויות. התלייה היא בעיקר לפרסום ההריגה (ואחר ההריגה). כאמור אין במשפט ראיה שלדעת רבי אליעזר לא הייתה כלל הריגה בתלייה (חנק).<sup class="footnote-marker">16</sup><i class="footnote">זאת בניגוד לדברי שמש. שמש מביא מספר ראיות שרבי אליעזר מתנגד לחנק או לתלייה, אך כולן עוסקות רק באישה הנחשדת בזנות, ואין בהן ביטוי לחטאים אחרים הגוררים תלייה. </i> 
<b>וחכמים אומרים האיש ניתלה ואין האשה ניתלת</b> – אישה איננה נתלית כלל, ואם נתחייבה מיתה דינה שונה. כמובן מחלוקת כזאת יכולה לצמוח רק כאשר אין נוהג ממשי של הענשת חוטאים במיתה, אחרת מחלוקת כזאת לא הייתה מתפתחת. <b>אמר רבי אליעזר מעשה בשמעון בן שטח שתלה נשים באשקלון</b> – מכאן ראיה שנשים נענשות בתליה. <b>אמרו לו שמנים אשה תלה ואין דנין שנים ביום אחד</b> – המשנה איננה מכחישה את המעשה אלא קובעת שבין כך ובין כך לא נעשה כהלכה.
במדרש:
וכי יהיה באיש חטא משפט מות והומת', האיש נתלה ואין האשה נתלית. רבי אליעזר אומר אף האשה נתלית. אמר להם רבי אליעזר והלא שמעון בן שטח תלה נשים באשקלון? אמרו לו שמונים נשים תלה, ואין דנים שנים ביום אחד. אלא שהשעה צריכה ללמד בה את אחרים. ותלית אותו", יכול יהו כל הנסקלים נתלים? תלמוד לומר "כי קללת אלהים תלוי", אחר שריבה הכתוב מיעט הרי אנו למדים אותו מן המגדף מה מגדף מיוחד שפשט ידו בעיקר, והרי הוא נתלה. כך כל הפושט ידו בעיקר הרי הוא נתלה, רבי אליעזר אומר מה מגדף מיוחד שהוא נסקל, והרי הוא נתלה. כך כל הנסקלים נתלים יכול יהו תולים אותו חי כדרך שהמלכות עושה תלמוד לומר "והומת ותלית אותו על עץ" (ספרי דברים רכא, עמ' 254-253).<sup class="footnote-marker">17</sup><i class="footnote">ראו עוד ספרי במדבר קיד, עמ' 123. ברור שלרבי אליעזר כל הנסקל ניתלה אחר כך כדבריו לעיל פ"ו מ"ד. וראו שמש, עונשין עמ' 20-24. </i>
המעשה בשמעון בן שטח מופיע במפורט רק בתלמוד הירושלמי (ירו', חגיגה פ"ב ה"ב, עז ע"ד). ומשם הועבר לירושלמי סביב משנתנו (כג ע"ג). מסופר בו ששמעון בן שטח התחייב שאם ייבחר לנשיאות יהרוג את הקוסמים (חרשים), ולא עשה כן. לאחר זמן העירו לו על כך שיש שמונים מכשפות באשקלון שנתונות במערה ומחבלות בארץ. מיד עמד שמעון בן שטח ביום סגרירי ולקח עימו שמונים גברים נבחרים ונתן בידם שמונים מלבושים נקיים, ונתנו את המלבושים החדשים בקדרות חדשות [שלא ירטבו]. וכפו את הקדירות על ראשם. אמר להם כאשר אצפור פעם אחת לבשו בגדיכם ואם אצפור פעם שניה בואו כולכם בבתי אחת. וכאשר תבואו תיכנסו כל אחד ואחד מיכם יקיף אחת [מהמכשפות] ויעקרנה מן הקרקע. שכוחה של אותה מכשפה מהקרקע. ואם עוקרים אותה מהקרקע אינה יכולה לעשות כלום. ועמד [שמעון בן שטח] על פתח המערה ואמר 'אויים' 'אויים' [קריאות כישוף] פיתחו לי שאני משלכם. אמרו לו כיצד באתה לכאן ביום [סגריר] זה. אמר להם בין הטיפות הייתי מהלך. אמרו לו ומה הבאתה איתך. אמר ללמוד וללמד, כל אחד יעשה מה שהוא יודע. והייתה כל אחת מהן אומרת מה שהיא אמרה [מה שהיא יודעת] ומביאה לחם, ומביא תבשיל קופד, אמרה מה שהיא יודעת ומביאה תבשילין. אמרה מה שהיא יודעת ומביאה יין. אמרו לו מה אתה יודע לעשות אמר להם יש בי שריקה שני שריקות אני מביא לכם שמונים גברים נבחרים יבואו עימכן וישמחו אותכן. אמרו לו כן אנו רוצות. רצה לצפור פעם אחת ולבשו בגדיהם, פעם שנייה ונכנסו כולם כאחד. אמר כל מי שנכנס ירים את זוגתו, והרימו אותן ולבו אותן...
הסיפור איננו מטיל ספק ביכולתן של המכשפות לכשף. ומסביר את כוחן בקשר עם הקרקע. האלה היוונית 'גיאה' שהיא אלת הקרקע, מיוצגת על ידי האדמה, ומעניקה מכוחה למכשפות. הרמת המכשפות מנתקת אותם מחיותן.
התלמוד יודע, בעקבות המשנה, שכל המתת המכשפות לא הייתה בנוהל משפטי תקני, שכן בעצם הן לא נדונו בבית דין, אלא הומתו בחסות הצו המקראי של "מכשפה לא תחיה" (שמות כ"ב, יז). בתוקף צו זה פעל שאול והכחיד את המכשפות. ובעל קדמוניות המקרא (פס"ד) מתאר בהרחבה את מימוש הצו בידי שאול. מבחינת הסוגיה מעשה הריגת המכשפות איננו מעיד על סדרי משפט. אם כי התירוץ שלעצמו בעייתי ביותר. הרי כל הוצאה להורג נעשית בעקבות צו מקראי כזה או אחר. האם קיום הצו מבטל את הצורך במשפט ובהליכים תקינים? לעניין הסוגיה שלנו נסתפק בכך שמעשה שמעון בן שטח איננו מתואר לפי סדרי משפט, ואכן אגדה איננה צריכה הליך משפטי.
הרקע הריאלי האפשרי למעשה שמעון בן שטח, גם הוא איננו נהיר. אשקלון לא נכללה בתחום השלטון החשמונאי, גם לא בשיאו. אם שמעון בן שטח פעל שם היה הדבר ללא סמכות חוקית. חוקרים לא מעטים סבורים שכל המעשה איננו היסטורי. הוא משקף את רצונם של חכמים בביעור המכשפות והכישוף. הכישוף היה תופעה נפוצה גם בחברה היהודית, ואי אפשר היה לבערה בהסברה ובלימוד, ומן הסתם גם לא בכפייה. גם אם כך עדיין יש לשאול מדוע תלה המספר את האגדה דווקא באשקלון שלא הייתה תחת שלטון יהודי. מאידך גיסא להוציא את ההגזמות, אין סיבה לפקפק בסיפור, הוא הגיוני בעצמו, ונשען על תשתית ריאלית של הכרת סוגי כישוף מסוימים.
<b>כיצד תולין אתו משקעין את הקורה בארץ והעץ יוצא ממנה</b> – בזווית של 90 מעלות.<b> ומקיף שתי ידיו זו לזו ותולה אותו</b> – בדרך זו הנתלה איננו סובל ייסורים, ושתי ידיו הקשורות מחזיקות את הקורה. למעשה גם לא ברור מה ממית את הנאשם. הוא תלוי וימות לאחר זמן רב מהתייבשות. התלייה איננה אפוא דרך המתה אלא דרך לתצוגת הגופה בלבד. בצליבה הצלוב מת מהתייבשות, אך לאחר שנפצע בידיו והוא זב דם. התלייה המתוארת כאן פחות כואבת, והגסיסה תימשך זמן רב יותר מצליבה.
<b>רבי יוסה אומר קורה מטה על הכותל</b> – באלכסון<b> ותולה בה כדרך שהטבחין תולין</b> – הבשר קשור ונתלה על הקורה לזמן קצר.<b> ומתירין אותו מיד</b> – זו רק מעין הוצאה להורג סמלית, שכן תלייה כזאת איננה ממיתה אדם. וכאמור במשנה הקודמת המדובר בתליית מי שכבר נסקל. <b>ואם לן</b> – אם הגופה נשארה תלויה כל הלילה. <b>עוברים עליו בלא תעשה שנאמר לא תלין נבלתו על העץ כי קבר תקברנו ביום ההוא כי קללת אלהים תלוי</b> – (דברים כ"א, כב)<b> וגומר</b> – כפשוטו האיסור הוא להשהות את הגופה למעלה מיום, אבל המשנה מפרשת את הפסוק לכל השהיה קצרה של הגופה במצב תלייה. <b>כלומר מפני מה זה תלוי מפני שקילל את השם ונמצא שם שמים מתחלל</b> – התלייה מדגישה את החטא ומפרסמת אותו. זו פרשנות לסיבה להוצאה להורג, פרשנות בלתי מקובלת. בדרך כלל תליית החוטא באה להעניש את העבריין, להרתיע עבריינים אחרים, ולפרסם את העונש. ברם, התנא שלנו רואה בתלייה ממושכת פרסום לעבריינות, ועידודה. אם כך נשאלת השאלה למה לקיים את כל מעמד התלייה? גם בתוספתא כל מעמד התלייה הופך לטקס קצר: "וכשתולין אותו אחד קושר ואחד מתיר, כדי לקיים בו מצות תלייה" (פ"ט ה"ו). אם כן זו תלייה למראית עין, מעמד קצר, והאפשרות שהגוויה תתנדנד על קצה החבל יום שלם איננה עולה על הדעת.
אבל במדרש התנאי נשמרת הפרשנות המקורית:
1. מנין למלין את מתו שהוא עובר בלא תעשה? תלמוד לומר "לא תלין נבלתו על העץ". הלינו לכבודו, להביא לו ארון ותכריכים, יכול יהא עובר עליו? תלמוד לומר על העץ. מה עץ מיוחד שהוא ניוול לו, אף כל שהוא ניוול לו. יצא המלין לכבודו שאין ניוול לו. 2. "לא תלין נבלתו על העץ", מצות לא תעשה. "כי קבור תקברנו", מצות עשה. כיצד עושים לו? ממתינים לו עד חשיכה ותולים לו ומתירים אותו ואם לן עוברים עליו בלא תעשה שנאמר "לא תלין נבלתו על העץ" (ספרי דברים רכא, עמ' 254).
המשפט הראשון מדבר על תלייה ממושכת עד הערב, והמשפט השני בתלייה קצרה המתחילה בערב ומסתיימת עוד לפני הלילה.  אם כן להלין את המת משמעו להשאירו לאחר ירידת החמה, ולא תלייה לזמן קצרצר בלבד. מרבית החומר שבמדרש מצוי גם במשנה הבאה.
וכן במדרש תנאים לדברים (כא כג, עמ' 132)
לא תלין נבלתו על העץ שלא יָשהֵה. אתה. אומר שלא יָשהה, או לא תלין נבלתו על העץ כמשמעו? תלמוד לומר "כי קבור תקברנו ביום ההוא". הא מה תלמוד לומר? "לא תלין נבלתו על העץ" שלא ישהה. מיכן אמרו משהין אתו סמוך לשקיעת החמה, וגומרין את דינו, וממיתין אתו, ואחר כך תולין אתו. אחד קושר ואחד מתיר כדי לקיים בו מצות תלייה.
אם כן עושים כך שכל הפרשנויות תישמרנה. גם תולים לזמן קצר, תלייה סמלית וגם מורידים אותו מיד, ולפני הלילה. כל סדרי בית הדין, שבוודאי היו לו אילוצים מקומיים רבים, משועבדים לצורך לצאת ידי חובת כל הפרשנויות של הפסוק. זו דוגמה כיצד הפרשנות משתלטת על שרידי הריאליה שבתיאור.
המשפט "כלומר מפני מה..." מובן אפוא על רקע המדרש אבל המשנה עצמה קשה. עד עתה עסקה המשנה בדיני הנסקלים והנסקלים הנתלים. ואילו עתה עברה לדון בעונש המיוחד למקלל ה'. יתר על כן, המילה "כלומר" קשה שהרי אין כל קשר בין הדין שהתלייה צריכה להיות קצרה, לבין הרעיון שהמקלל נתלה בדווקא. המשנה מובנת לאור המקבילה במדרש התנאי. במדרש ספרי לאחר הדרשה שצוטטה כתוב במפורש "'כי קללת אלהים תלוי', כלומר מפני מה זה תלוי? מפני שקלל את השם ונמצא שם שמים מתחלל". אם כן זו דרשה נוספת למשפט המקראי "כי קללת ה' תלוי". אם כן המשנה שלפנינו תלויה במדרש. אפשר שהיא תלויה בספרי דברים ואפשר שהיא תלויה במדרש תנאים אחר שאיננו לפנינו (ספרי דברים הקדמון?) גם המשנה הבאה היא המשך אותו מדרש.
בתוספתא הסבר נוסף לסיבות ההלכה: "היה ר' מאיר אומר. מה תלמוד לומר "כי קללת אלהים תלוי" לשני אחים תאומים דומין זה לזה, אחד מלך על כל העולם כולו ואחד יצא לליסטייא. לאחר זמן נתפס זה שיצא לליסטיא והיו צולבין אותו על הצלוב. והיה כל עובר ושב אומר דומה שהמלך צלוב, לכך נאמר "כי קללת אלהים תלוי" (פ"ט ה"ז). יש להימנע או לצמצם תלייה כדי לא לפגוע בכבוד האדם, שכן כבוד האדם הוא כבוד האל. האדם נבנה 'בצלם אלוקים', ועל צלם זה יש לשמור. במישור הרעיוני מודגש הכבוד לאדם.
חז"ל מיעטו להשתמש במשלים להסבר ההלכה. שכן המשל הוא כללי מדי ואיננו מתאים לפרטי ההלכה. במקרה זה המשל מנמק מדוע אין לתלות אדם בכלל, ולא רק שלא להשהותו. על כל פנים בהקשר שלנו אין מדובר על הלכה ולפנינו רעיון ואוטופיה מנוסחים כהלכה, אך אין להם מציאות הלכתית של ממש.
כל התלייה איננה משתלבת במערך ההוצאה להורג. היא מופיעה במקרא אך צומצמה לתלייה לאחר ההריגה, וכך לא הייתה דרך הוצאה להורג, אלא דיוק בלשון הכתוב בלבד.   

Mishnah 5

המשנה מציעה דרשה חילופית למילים 'קללת אלוקים תלוי'. הדרשה מובאת אגב הדרשה הקודמת לפסוק זה. המשך המשנה גם הוא דרשה לפסוקים על מקלל ה' ומצויה בספרי דברים שצוטט במשנה הקודמת. הדרשה היא אפוא חלק מהאופי הספרותי של כל הפרק. עם זאת הדרשה של רבי מאיר איננה במדרש ספרי דברים שבידינו, ומכאן שמשנתנו איננה משתמשת במדרש ספרי דברים אלא במדרש אחר לספר דברים.
<small>עפ”י כתב יד קופמן</small>
<b>אמר רבי מאיר בזמן שאדם מצטער</b> – סובל מכאב או מלא צער. <b>מה הלשון אומרת קלעיני מראשי קלעיני מזרועי</b> – ברוב עדי הנוסח 'קלני'. והתלמוד (מו ע"ב<sup class="footnote-marker">18</sup><i class="footnote">ראו עוד בבלי חגיגה טו ע"ב.</i>) מסביר: "1. אמר אביי: כמאן דאמר קל לית. 2. אמר ליה רבא: אם כן, כבד עלי ראשי, כבד עלי זרועי מיבעי ליה! 3. אלא אמר רבא: כמאן דאמר קיל לי עלמא". הפירוש הראשון משמעו כאדם שאומר בלשון שלילה לא קל ראשי, לא קלה זרועי כלומר קשה לי, רבא מקשה אם כך שיאמר האדם ישירות כבד לי, או קשה לי. אלא הכוונה (3) העולם הזה קל עלי.<sup class="footnote-marker">19</sup><i class="footnote">פרידמן, קלעני.</i>
הירושלמי (כג ע"ד) אף הוא מתחבט במשמעות המשפט הקשה ובגרסתו: "אנן תנינן קליני אית תניי תני קל אני. מאן דמר 'קליני', לית הוא אלא קליל. מה דמר קל אני לית הוא אלא 'נטיל'". דומה שכוונת הירושלמי היא כעין הבבלי. הפירוש הראשון זהה לפירוש הראשון בבבלי. ולשון "נטיל" אולי הוא נטול, כלומר לשון של אדם המדיר עצמו מהעולם.
<b>אם כך אמרה הכתוב מצטער אני על דמם שלרשעין</b> – אם כך מצטער ה' על דמם של רשעים שנתלים על חטאיהם. <b>קל וחומר על דם צדיקים שנישפך</b> – זו דרשה על דרשה. רבי מאיר דיבר על מצב שבו אדם מצטער והעורך משתמש בדרשה כדי לומר שצערו של הקב"ה על תליית הרשע, רב. על כל פנים הדרשה קשה. ואכן בירושלמי (כג ע"א) הדרשה שונה: "אמר רבי מאיר בזמן שאדם מצטער, שכינה מה הלשון אומרת: קלני מראשי קלני מזרועי. אם כך אמר הכתוב מצטער אני על דמן של רשעים קל וחומר על דמן של צדיקים שנשפך". האמורא הוסיף מילה שאיננה בעדי הנוסח "שכינה מה הלשון אומרת". הצורה "מה הלשון אומרת" היא יחידאית (איננה מופיע במדרשי הלכה), ויש להסיק שזה תיקון מלומד לדרשת המשנה. והפירוש המקורי של הדרשה היה שונה.
הגאון<sup class="footnote-marker">20</sup><i class="footnote">תשובות גאונים הרכבי רמד. וראו עוד שם שסד. ורמב"ם פירש "קל אני מזרועי", כלומר שזרועו נכרתה והוא שוקל פחות. ורע"ב פירש 'קל' מלשון עייף. </i> שנשאל למשמעות הדרשה הציע פירוש מפולפל ביותר:
וקלני מראשי כבר מפורש הוא במקומו בתלמוד. כי במדרש "כי קללת אלוקים תלוי" נאמרה משנה זו. וקלני לשון מקוצר ופירושו קלאני<sup class="footnote-marker">21</sup><i class="footnote">קל אני, כלומר כואב אני.</i> כאשר שנינו משביעך כי וגם הוא מקוצר ופירושו משביעך אני. וכן רוצה 'ני'. שנאמר. יודעני לשום מי הקדשנו. והרבה כזה בדברי חכמים... וכן דרש ר' מאיר "כי קלל' אלהים תלוי" דברה תורה לשון בני אדם. בזמן שאדם מצטער מה לשון אומר קלני מראשי קלני מזרועי. ובימיו שלר' מאיר היו דברים הללו מצויין הרבה בפי בני האדם. ואמרינן עלה מאי משמעא אמ' אביי כמאן דאמ' קלי לאית. עד עכשיו כך דרך מדברי לשון ארמי. בזמן שאדם מצטער הרבה אומרין עליו יתיב בקלי לאית. ודומה כי הוא מלשון קולא שהוא פח. כלומר יושב בצער כמי שהוא נלכד בפח. וקולא זה שאנו אומר בלשון ארמי הוא קולר האמור ומדומה בלשון יוני. אמר ליה רבא האי כבד עלי מיבעי ליה. אם מלשון קולא שהוא קולר ומלשון קלי לאית פירש ר' מאיר "כי קללת אלוקים תלוי" היאך היה אומר "קלאני מראשי קלני מזרועי" שהוא קלות והוא צריך לשון כבדות. אלא אמר רבא קלני כמאן דאמר 'קליל לי עלמא'. וכן דרך אדם בזמן שמצטער אינו יכול להתכבד [ע"ב] ולעמוד על עצמו אלא מתקלל כדבר הקל שמתנענע ומתנדנד לכאן ולכאן ואומר קלני מראשי. כן פירש רבה דברי רבי מאיר כי כן דרש ר' מאיר. כי קללת אלוקים. ולא ידענו מה סיתום בדברי הגאונים שהזכרת, זכר קדושים לברכה, כי הדבר ברור הוא.
הגאון אומר שהדבר ברור, אך הוא בהחלט מתרחק מלשון הגמרא שלפנינו. הוא מפרש שקלאני הוא לשון מקוצר כמו 'קל אני'. וקל הוא לשון קולר שנלכד בפח, פירוש זה קשה וכבר מדברי רבא משמע שקל אני הוא ההיפך מכבד אני. ולא כפי שפירש הגאון.
עוד נזכרת משנתנו בבבלי חגיגה טו ע"ב כדרשה מיוחדת שהקב"ה נהנה לשמוע מפיו של רבי מאיר.
הירושלמי מוסיף: "מתניתא דלא כרבי מאיר, דאמר אף המגדף עובר בלא תעשה" הקשר בין משפט זה לקודמו, המסביר את דרשת רבי מאיר בעייתי. מגדף הוא לאו שאין בו מעשה, משום שאמירה איננה מעשה. ברם, עונשו קצוב בתורה, והקשר בין דרשת רבי מאיר לדין מגדף טעון עיון.<sup class="footnote-marker">22</sup><i class="footnote">ראו פירושנו להלן פ"ז מ"ה. </i>
<b>ולא זו בלבד</b> – אלו מילות חיבור. לא רק שאסור להלין על העץ אלא גם בכל מקום אחר אסור לעכב קבורה, (להעביר את הנבילה לילה ללא קבורה).<b> אלא שכל המלין את מיתו עובר עליו בלא תעשה</b> – כמו שכתוב "לא תלין נבלתו על העץ" (דברים כ"א, כב). חז"ל מרחיבים את האיסור לכל עיכוב בקבורה, גם שלא על העץ. <b>הלינו לכבודו</b> – עיכב את הקבורה <b>להביא לו ארון ותכריכים אינו עובר עליו</b> – לא בכל מקום היה הציוד הדרוש. הארון והתכריכים נזכרים במשנת שבת פכ"ג מ"ד.
<b>ולא היו קוברין אותם בקברות אבותיהן</b> – קבורת המשפחה הייתה ערך חברתי חשוב ביותר. היא סימלה את המשפחה ואת עברה וכבודה. זאת מעל ומעבר ליחידים החברים בה. קבורה מחוץ לקבורת משפחה משמעה ניתוק בין המוצא להורג לבין משפחתו. <b>אלא שני קברות היו מותקנין לבית דין אחד לניסקלים ולנישרפים ואחד לנהרגים ולנחנקים</b> – מעבר לשאלת הכבוד הייתה גם שאלת המקום. הקרקע שבה נחצב הקבר הייתה בעלת ערך כספי וסתם אדם היה מונע קבורת מתים בנחלתו. וכן שנוי בתוספתא (פ"ט ה"ח-ה"ט).
אגב הדיון בארבע המיתות שומעים אנו שהן מתחלקות לשתיים. נסקלים ונשרפים הם קבוצה אחת, ונהרגים ונחנקים קבוצה שנייה.<sup class="footnote-marker">23</sup><i class="footnote">שמש, עונשין עמ' 45, להלן פ"ו מי"א. </i> וכן "שני קברות היו מתוקנות לבית דין. אחד לנסקלין ולנשרפין, ואחד לנהרגין ולנחנקין. וכן דוד הוא אומר אל תאסף עם חטא נפשו" (פ"ט ה"ט, עמ' 429). התוספתא מלמדת שההבחנה בין צורות ההריגה תלויה בחומרת העבירה. רוצח למשל שדינו הריגה, חמור כמו נואף שדינו חנק. אך חומרתו שונה מבת כהן שהיא בשריפה. לחלוקה זו מקבילות נוספות.<sup class="footnote-marker">24</sup><i class="footnote">שמש, עונשין, עמ' 52-45.</i> חלוקה זו מהווה את הבסיס למחלוקת בפרק ט משנה ג.
עם מותו של ישו, שהוצא להורג בידי השלטונות, התעוררה שאלה דומה, והאוונגליונים מספרים על איש עשיר מתלמידי ישו, שנידב קבר להרוג שנהרג בידי השלטונות.<sup class="footnote-marker">25</sup><i class="footnote">מתי כו 62-59; מרקוס טו 43 ואילך (שם הוא מתואר כחבר הבולי של ירושלים); לוקס כג 50 ואילך; יוחנן יט 41. </i> לפי הסיפור שם היהודים הקפידו לגאול את הגווייה מידי הרומאים, כדי שהנבלה לא 'תלון' על העץ. אבל לא היה קבר מיוחד להרוגי בית דין, אלא אדם פרטי, אמיד, תרם את הקבר לטובת הנזקק. אפשר שהאמירה שהקבורה צריכה להיות ממומנת ומאורגנת על ידי הציבור (בית הדין) היא תפישתם של חכמים, כיצד צריכים היו הדברים להתחולל בעולם מתוקן. גישה כזאת כינינו, במבוא למסכת נזיקין 'הלכה אוטופית'.

Mishnah 6

<small>עפ”י כתב יד קופמן</small>
<b>ניתאכל הבשר היו מלקטין את העצמות</b> – המשנה מדברת בשיטת הקבורה הקדומה שנהגה בימי בית שני. המת הונח בכוך בקבר זמני ולאחר שנה נלקטו העצמות והובאו לקבורה בסרקופג קטן (איור 17). בימי התנאים כבר לא נהגה שיטה זו, כפי שכבר פירשנו משנתנו מתארת מצב היסטורי, או יותר נכון אוטופיה שהייתה בזמנים הקדומים והטובים. עם זאת תיאור דרכי הקבורה איננו אוטופי אלא נוהג שהיה מקובל שיש לו עדויות ארכיאולוגיות ומקבילות ממקורות אחרים.
<b>וקוברין אותן במקום</b> – שנועד לקבורה, ולא בקברי המשפחה (בבלי מז ע"ב; רות רבה ב כה). בבבלי הסבר ברור שאין קוברים אותם בקברי אבותיהם, שכן גם לאחר מיתה, תהליך הכפרה לא הושלם. "דתנן: לא היו קוברין אותו בקברות אבותיו" (מז ע"ב). ובסיום הסוגיה שם: "מלקטין את העצמות וקוברין אותן במקומן, שמע מינה". אבל בכתב יד אחד (כתב יד קרלסרוה): "וקוברין אותן בקברות אבותיו" זאת בניגוד למהלך הסוגיה הקצרה, ובניגוד למשתמע מהמשנה עצמה. "במקום" או "במקומן". נוסח זה השפיע כמובן על כמה מהפרשנים והפוסקים.<sup class="footnote-marker">26</sup><i class="footnote">כגון בעל נימוקי יוסף, ואחרים. </i> נראה שהראשונים התחבטו בשאלה פשוטה. אם אוספים את העצמות, הרי יש להביא אותם לקבורה לקבר כלשהו, אם כן למה לא לקבר האבות? אלא שפירוש המשנה שונה. השיטה הקדומה של ליקוט העצמות, הייתה לרכז את כל העצמות בבור מאסיפה גדול בו רוכזו עצמות של עשרות נקבים. בשלב שני (3-4 דורות לפני החורבן) העצמות הועברו לגלוסקמה, (קופסת אבן) קטנה, אישית. את עצמות הרוגי בית דין אכן ליקטו אך ריכזו אותם במאסיפה הפומבית של הקבר המיועד להרוגי בתי הדין. המשנה משקפת את שינוי השיטה. דרך כלל עצמות שלוקטו הונחו בגלוסקמה האישית, ואילו הרוגי בתי דין לא זכו לכך.
שינוי זה בשיטות הקבורה, מוכר לנו מהממצא הארכיאולוגי, איננו נרמז בבירור בהלכה, ואולי היעדר המידע לא אפשר לחלק מהראשונים לעמוד על משמעות את הביטוי במשנה.
<b>והקרובין באין ושואלין את שלום העדים ואת שלום הדיינין כלומר שאין בליבנו עליכם שדין אמת דנתם</b> – זה סיומו של מעמד ה'צדק המאחה' שחכמים מייחלים לו כאמור לעיל בפירושנו למשנה ב. בדרך כלל הקרובים מנחמים את האבלים ואילו כאן האבלים מנחמים את המשתתפים והגורמים להוצאה להורג. <b>ולא היו מתאבלין</b> – קרובי המוצא להורג<b> אלא אוננים שאין אנינה אלא בלב</b> – על הרוג בית דין אין אבלות פומבית או אבלות הלכתית (על שם "באבוד רשעים רינה").
האונן הוא מי שמת לו מת וטרם נקבר. האונן נחשב למתאבל 'בלב' משום שאיננו לובש בגדי אבל ואיננו נוקט סממני אבלות חיצוניים. הוא עדיין מותר במלאכה ונוהג כרגיל. אבלות 'בלב' היא מבחינתם של חכמים בניגוד לסממני האבל החיצוניים. כך גם בתוספתא: "ניתעכל הבשר שלוחי בית דין מלקטין העצמות וקוברין אותן בארון. ואפילו מלך של מלכים, לא היו קוברין אתו בקברות אבתיו, אלא בקברות בית דין" (פ"ט ה"ז). המשפט "אפילו מלך של מלכים..." נשמע הלכתי אבל הוא דבר אגדה בלבד. ראשית' כל מלך לעצמו והמונח מלך של מלכים איננו מונח שלטוני. יתר על כן הרי נקבע שמלך אין דנים אותו (פ"ב מ"ב) וממילא גם אין מוציאים אותו להורג בדרך הלכתית.
<b>ליקוט עצמות</b>
נוהגי ליקוט העצומות מוכרים לנו היטב מבתי הקברות בימי בית שני ובעיקר מעיר הקברות של ירושלים.<sup class="footnote-marker">27</sup><i class="footnote">קלונר וזיסו קברות; רובין קץ החיים.</i> בשלב ראשון שהחל בראשית התקופה החשמונאית הונחו המתים במערות גדולות, בכוכים על הרצפה. ולאחר זמן נרקבו השרירים, לוקטו העצמות והונחו במאסיפה, היא כוך או בור בקרקעית מערת הקברות. במאסיפה הונחו עצמות מתים רבים. בשלב שני שהחל כארבעה דורות לפני החורבן נלקטו העצמות לתוך ארון אבן קטן המכונה סרקופג, שבו הונח כל מת לחוד. בשלב שלישי שהתפשט בהדרגה לאחר החורבן, פסק נוהג ליקוט העצמות, הגופה כולה הונחה בכוך על הרצפה, או בארון ושם נרקבה כיחידה שלמה. לעתים הטמינו בכוך או בארוך מת נוסף, מן הסתם, בדרך כלל, שנים רבות לאחר הקבורה הראשונה.
המקורות ההיסטוריים ובהם משנתנו משקפים את הנוהגים אך אינם מובילים אותם. אין בנושא הלכות ושינויים אלא נוהגים שעוצבו כנראה ברחוב היהודי ורק לאחר השינוי הם משתקפים בחלקם, ברמה כזאת או אחרת במקורות הכתובים. זו דוגמה מיוחדת כיצד עוצבה ההלכה לא בבית המדרש אלא ברחוב. מי שסטה מהנוהג סטה בכך מ'ההלכה'. אך חכמים ובתי מדרשותיהם אינם מנסים לעצב את ההלכה בנושא. לא הם קובעים את נוהג ליקוט העצמות, ואין הוראה הלכתית לשנות אותה. אבל כזה הוא תיאור המשקף את הנוהג הקדום.
את ליקוט העצמות היה עושה, בדרך כלל האבל עצמו. אך לעתים שכר לעצמו שליחים. במקרה של הרוג בית דין האחריות על הקבורה עוברת מהמשפחה לממסד, וכן האחריות על ליקוט עצמות. העברת האחריות על הקבורה יש בה מסר משפחתי חשוב. באופן טבעי המשפחה מזדהה עם ההרוג, בין אם היא מצדיקה את המעשה, מכחישה את האשמה, או מקבלת אותה. מסירת הגופה למשפחה יש בה מעשה של סיום. סיום של העבירה, הפסקה של הענשת האשם, והחזרת החיים לתיקנם. ומצד שני היא מאפשרת למשפחה להתכנס באבלם ולהביע את ההזדהות עם המת. אין זה משנה אם המשפחה מתנגדת לפסק בית הדין או מצדיקה אותו. מסירת המת למשפחה מאפשרת למשפחה להתלכד סביב המת ולפתח רגשות הזדהות.
בתקופות קדומות הסחר בקרקעות היה מצומצם. אך גם כאשר הסחר בקרקעות התפשט ונפוץ (במהלך התקופה הרומית), עדיין נשמר כבודו וייחוסו של קבר המשפחה. הרחבנו בכך במבוא למסכת נזיקין.
סדרת ההלכות במסכת שמחות (פי"ד, עמ' 205-204) מדגים זאת:
• כל גורני הנחלות עוברות ממקום למקום, ונעקרות ממשפחה למשפחה. הקבר אינו עובר ממקום למקום ואינו נעקר ממשפחה למשפחה (ה"ב). את הגורן העתיקה של המשפחה ניתן למכור, אך לא את הקבר.
• קבר חדש נמדד ונמכר ונחלק. ישן לא נמדד ולא נמכר ולא נחלק. יש קבר חדש שהוא כקבר ישן, ויש ישן שהוא כחדש; כיצד, ישן שקבר בו עשרה מתים שלא ברשות הבעלים, הרי זה כקבר חדש, ונמדד ונמכר ונחלק, חדש וקבר בו נפל אחד ברשות הבעלים, הרי זה כקבר ישן, ולא נמדד ולא נמכר ולא נחלק". את הקבר המשפחתי אי אפשר לחלק או למכור.
• או "קבר גולין אין להם חזקה, בשעת הדבר ובשעת המלחמה אין להם חזקה, רבן שמעון בן גמליאל אומר הנפלים אין קונין את הקבר, הנקבר שלא ברשות אין לו חזקה" (שם ה"ד). 'קבר' לצורך ייחוסו הוא קבר משפחתי עתיק יומין ולא סתם מקום קבורה מהודר ככל שיהיה.
• וכן "המוכר דרך קברו לחבירו, לא עשה כלום; המוכר מקום הספדו, לא עשה כלום. הלוקח מעמד מחבירו, שמו לו זקני בית אב ארבעה קבין" (פי"ד הי"א, עמ' 208-207). אפילו את דרך הקבר אי אפשר למכור. ובכלל אין לאדם זכות משפטית על הקבר. ואם מכר משהו ממנו, שמותר למכרו, הרי זקני בית האב הם המקצים לקונה מקום לטקס ה'מעמד'.
זה גם התחום היחידי שבו נותרה ל'זקני בית האב' סמכות משפטית הגוברת על זכות הקניין של היחיד. ובכלל המונח 'זקני בית אב' משמש רק בתיאור ההתארגנות של הכהנים למשמרות ולבתי אב במקדש. הבבלי מנמק את ההלכה הקודמת משום 'פגם משפחה': "המוכר קברו ודרך קברו, מקום מעמדו, ובית הספדו, באים בני משפחה וקוברים אותו בעל כרחו, משום פגם משפחה" (בכורות נב ע"ב). ובמדרש ההלכה: "מנין למוכר קבר אבותיו שעובר בלא תעשה תלמוד לומר 'לא תסיג גבול רעך', יכול אפילו לא נקבר בו אדם מעולם תלמוד לומר 'בנחלתך אשר תנחל', הא אם קבר בו אפילו נפל אחד ברשות עובר בלא תעשה" (ספרי דברים קפח, עמ' 227). הפסוק המשמש לדרשה הוא "לא תסיג גבול רעך".<sup class="footnote-marker">28</sup><i class="footnote">ראו עוד פירושנו לכתובות פ"ח מ"ה. </i>
קבר המשפחה היה אפוא מוסד רב חשיבות, והוא נחסם בפניהם של הרוגי בית דין. נוסיף עוד שהשלטון הרומי היה מתנקם גם בגוויות הנהרגים. אם כי תמורת שוחד ממוסד למחצה אפשרו 'גאולת הגווייה' והבאתה לקבר מסודר.
לפי ההלכה הרוגי בית דין אין להם אבלות. חכמים ממשיכים לבוא חשבון עם המת, ואין מחזירים אותו לחיק משפחתו. לאחר ליקוט העצמות מחזירים אותו למשפחה, והעוול הסתיים.

Chapter 7



Mishnah 1

<small>עפ”י כתב יד קופמן</small>
<b>ארבעה מיתות נימסרו לבית דין</b> – לרשות בית דין ארבע שיטות הוצאה להורג. הפרק הקודם כבר עסק בסקילה ובתלייה, ועכשיו מביא העורך מקור אחר המתחיל לפרוש את דיני הוצאה להורג בצורה שיטתית ומסודרת יותר. הרשימה איננה מופיעה כדרשה, אך שלוש מהמיתות נזכרו בתורה, והרביעית איננה מפורשת.
<b>סקילה</b> – סקילה נזכרת בתורה בקשר למסיתי ומדיח (דברים י"ג, יא), עובד עבודה זרה (שם י"ז, ה), נואף ונואפת (שם כ"א, כ"ב): ואולי גם פנויה שנאפה (שם כ"א, כב).<sup class="footnote-marker">1</sup><i class="footnote">פרשנות חז"ל היא שמדובר בארוסה שנאפה, אבל כפשוטו הפסוק מדבר בסתם אישה. חז"ל סברו שסתם פנויה שזנתה איננה נענשת בעונש חמור, אבל ייתכן שהייתה הלכה קדומה, או הלכה לא קנונית שאישה שזנתה דינה מוות (בחניקה או סקילה), ראו למשל כתובות פ"ג מ"ד. </i>
<b>שריפה</b> – שריפה נזכרת בספר בראשית כעונשה של תמר שנחשדה בניאוף (בראשית ל"ה, כד) אך ספק אם פסוק זה משקף את הנוהג ההלכתי. כן נזכרת השריפה בדיני עריות (ויקרא כ', יד) ובדין בת כהן (שם כ"א, ט). דין בת כהן מתואר כחריג ולא ברור במה הוא חריג. האם בכך שבת כהן פנויה שנתפשה בזנות חייבת מיתה, או שמא מדובר בנשואה או ארוסה וייחודה רק בצורת ההריגה.<sup class="footnote-marker">2</sup><i class="footnote">ספרא, אמור פרק א הי"ד, צד ע"ג: ירו', תרומות פ"ז ה"ב, מד ע"ד: בבלי סנהדרין נא ע"ב ומקבילות רבות.</i>
<b>הרג –</b> בתנ"ך הרג הוא מיתה בדרך כללית ללא ייחוד. להלן יוסבר שהרג הוא בסכין או בחרב.  <b>וחנק</b> – גם החנק איננו מפורש בתורה כעונש של בית דין. אמנם נזכרת תלייה להלן (מ"ד), החיבור בין תלייה לחנק אפשרי אך לא הכרחי ונדון בו להלן. בתורה המונחים הרווחים הם "מות יומת" או "כרת", שבדברי חכמים פורשו לעתים כמוות בידי בית דין ולעתים כמוות בידי אדם.
אם כן הרשימה איננה מקראית אלא היא יצירה של תורה שבעל פה. לאור זאת מתחדדת השאלה, שאותה הצגנו במבוא, מדוע בחרו חכמים בדרכים אלו להוצאה להורג.  
<b>רבי שמעון אומר שריפה סקילה חנק והרג</b> – המחלוקת היא על סדר המיתות. אין זו מחלוקת הלכתית שהרי הרשימה של שני בעלי המחלוקת ('חכמים' ורבי שמעון) זהה. אין זו אלא שלפנינו מחלוקת מדרשית על פסוק מסוים שממנו נלמדו ארבע המיתות. משנתנו היא משנת חכמים המתחילים בסקילה. ולדעת רבי שמעון הסדר הנכון מחייב להתחיל בשריפה.
ייתכן שהמחלוקת היא איזו מיתה חמורה יותר. וכך מתאר המדרש את המחלוקת: "ילמדנו רבינו כמה מיתות נמסרו לבית דין? ארבעה, ואלו הן. סקילה שרפה הרג וחנק. ואיזו היא החמורה, רבותינו אמרו סקילה, ר' שמעון בן יוחי אומר שרפה" (תנחומא בובר וירא יד; תנחומא וירא ט). כך פירש רמב"ם בפירושו למשנה ללא הנימוק המדרשי. אם כן המחלוקת היא איזו מיתה חמורה יותר.<sup class="footnote-marker">3</sup><i class="footnote">כך שמש, עונשין עמ' 20 ואילך. רבי אליעזר סבור שתלייה מצטרפת לכל המתה ואיננה עונש לעצמה, ואולי סבר שתלייה היא חנק אף שהדבר לא נאמר במפורש ראו להלן מ"ד. </i> השאלה הזאת, איזו מיתה חמורה העסיקה את חכמינו. זו כמובן שאלה תיאורטית לחלוטין ובכלל קשה למדוד מהו העונש החמור יותר (להלן). רמב"ם מציין משמעות הלכתית אפשרית לשאלה. אם אדם נדון בשתי מיתות יומת בחמורה שבהן. הכרעה נדרשת בשאלה זו רק במקרים מיוחדים וחריגים. אך היא מעניינת ברמה העקרונית.
לכל הדעות חנק היא אחת המיתות. עם זאת ייתכן שרבי אליעזר סובר שחנק איננה כלל שיטת הריגה לגיטימית.
<b>זו מצות הניסקלים</b> – זו חוליית החיבור לפרק הקודם. כל מה ששנינו לעיל על דרכי מצוות סקילה (פ"ו מ"ב-מ"ד) המסתיימת בתלייה היא מצוות הנסקלים. כלומר דרכי ההוצאה להורג בסקילה.
אין במשנה דיון, בשלב זה, על מה נענשים בשריפה או בסקילה, בכך תעסוק המשנה להלן (מ"ד ואילך).

Mishnah 2

<small>עפ”י כתב יד קופמן</small>
<b>מצות הנישרפים</b> – כיצד מבצעים את עונש המוות בשריפה. <b>היו משקעים אתו בזבל עד ארכובותיו</b> – בגוף האדם או הבהמה הארכובה היא העצם הארוכה של הרגל מהברך ולמטה, וכן שנינו: "מאתים וארבעים ושמונה אברים באדם... שנים בשוק חמשה בארכובה אחד בירך..." (משנה, אהלות פ"א מ"ח). ברם, דומה שבדרך כלל ארכובה היא הברך עצמה ולכן מדברת המשנה על "מן הארכובה ולמעלה, מן הארכובה ולמטה" (יבמות פט"ז מ"ד; חולין פ"ד מ"ו). לא ברור למה אדם שקוע בזבל, הקונוטציה היא שלילית. אבל בחברה חקלאית לא היה זה גינוי של ממש. השיקוע בזבל חוזר גם בפרשת הנחנקים. ואולי נועד הדבר למנוע נפילה ופציעה מסלע או מאדמה קשה. להלן נאשש טיעון זה.
<b>ונותנין סודרין</b> – סודר הוא צעיף ארוך שבו ניתן לכסות את הראש וגם את הצוואר. [<b>ל</b>]<b>קשה</b> – האות ל' נמחקה והיא מיותרת. <b>לתוך הרכה</b> – המטרה היא שהסודר הקשה יגרום לאי כניסת אויר לבית החזה. וחכמים רוצים שהסודר הקשה לא יכאיב ולא יגרום לשום 'רושם' כלומר לסימן של חנק (להלן). ולכן עוטפים את הצעיף הקשה בצעיף רך. כך מפרש הבבלי במשנה הבאה, לגבי דרך החניקה. אבל הירושלמי למשנתנו מפרש "שלא ימות" (כד ע"ב), לכן משתמשים בסודר עטוף שהחניקה כשלעצמה לא תגרום למות הנאשם. דרך המתה זו חוזרת במקורות (כגון יונתן לויקרא כ', א ועוד).
<b> וכורך על צוארו זה מושך אצלו וזה מושך אצלו</b> – שני אנשים מושכים משני צידי צוואר הנאשם. <b>[ ]</b> – חסרה מילה ובעידי הנוסח האחרים 'עד'. <b>שהוא</b> – הנאשם <b>פותיח את פיו ומדליק את הפתילה וזורקה לתוך פיו</b> – לא ברור מה הפתילה. בדרך כלל הפתילה הייתה מבד או חומר רך אחר המעביר אש. שני התלמודים מסבירים שאין זו פתילה מבד ואין היא מעבירה אש אלא גורמת למוות. הבבלי (נב ע"א) מציע שהיא מ'אבר' (נחושת), ובירושלמי (כד ע"ב) מחלוקת האם היא ממתכת, או מעץ או מנפט.
<b>ויורדת לתוך מעיו וחומרת את בני מעיו</b> – הפתילה היא מתכת רותחת וגורמת לכוויות בצינור העיכול. קשה להבין מדוע בחרו חכמים מיתה כזאת והעדיפו אותה על פני שריפה פשוטה. אם הפתילה מעבירה אש (כגון נפט בוער), הרי שהאש תכבה מחוסר חמצן. ואם הפתילה ממתכת לוהטת היא תגרום לכוויות קשות, ועם התקררות המתכת גם לסתימת צינור העיכול. כך או כך סביר שהנאשם ימות לאחר זמן בכאבים גדולים. אם חז"ל חפצו למנוע כאב "ברור לו מיתה יפה"<sup class="footnote-marker">4</sup><i class="footnote">בבלי נב ע"א; פסחים מה ע"א ועוד. הניסוח בבלי בלבד. </i> לא ברור כיצד השיגה הדרך המתוארת מטרה זו. לרבי יהודה מיוחסת המימרא "הרי הוא אומר ואהבת לרעך, כמוך ברור לו מיתה יפה" (פ"ט הי"א). קשה לראות בתיאור כאן מיתה יפה.
מאומות העולם מכירים אנו דרכי מיתה והריגה מגוונות. השיטה המופיעה כאן איננה מוכרת. אין בכך ראיה שלא המיתו בדרך זו, אבל קשה למה נבחרה שיטה זו, ולמה הועדפה על פני שריפה סתם. הבבלי (נב ע"א; שבת קיג ע"ב) מסביר "שריפת נשמה והגוף קיים". המשפט נאמר במקורו כנראה על מיתת בני אהרון<sup class="footnote-marker">5</sup><i class="footnote">ויקרא י', א; במדבר כ"ו, סא, ספרא שמיני פרשה א המ"א, מה ע"א; וראו הדרשות בבבלי שבת קיג ע"ב; פסחים מה ע"א.</i> והועבר לדין מיתה בכלל. לפנינו אפוא יצירה מדרשית סדורה ולא בחירה ריאלית של דרך הריגה. בדרשה התנאית ובדרשות בבבלי תמיד שריפת בני אהרון נלמדת מתיאור שריפת בת כהן (ויקרא כ"א, ט). אבל לגבי בת ישראל אין בתורה כל פירוט על צורת הריגתה. התיאור כיצד היא נשרפת מצוי רק במשנתנו. אם כן מבחינה ספרותית שתי אפשרויות לפנינו:
א. התיאור במשנה הושלך על מיתת בני אהרון, ועדיין איננו יודעים מה מקורו של התיאור במשנה.
ב. הייתה דרשה על מיתת בני אהרון שגופם נותר ללא פגע חיצוני, והוא הושלך על המשנה.
אנו מעדיפים את ההצעה השנייה, משום שבה יש הסבר לבחירת שיטת ההמתה שבמשנה. כפי שנראה מהמקורות שנביא להלן היו שהבינו שריפה כפשוטה. כמו המעשה בתוספתא ובמקבילות "אמר ר' אלעזר בר' צדוק, תינוק הייתי והייתי רכוב על כתיפו של אבא. וראיתי בת כהן שזינתה, והקיפוה חבילי זמורות ושרפוה. אמרו לו תינוק היית ואין עדות לתינוק (פ"ט הי"א).
כן מספר התלמוד הבבלי: "אימרתא בת טלי בת כהן שזינתה הואי, אקפה רב חמא בר טוביה חבילי זמורות ושרפה. אמר רב יוסף: טעה בתרתי, טעה בדרב מתנה, וטעה בדתניא: "ובאת אל הכהנים הלוים ואל השפט אשר יהיה בימים ההם". בזמן שיש כהן, יש משפט, בזמן שאין כהן, אין משפט" (בבלי נב ע"א).אימרתא בת טלי הייתה בת כהן שזינתה, הקיפה רב חמא בר טוביה חבילי זמורות..." הבבלי טוען שחמא בר טוביה טעה בהלכה שכן דן דיני נפשות בזמן שהמקדש חרב, וטעה גם בשיטת ההוצאה להורג. אבל על כל פנים הוא הבין שריפה כמשמעה.
איננו יודעים מי היה חמא בר טוביה. הוא איננו חכם אלא כנראה מנהיג יהודי של שבט עצמאי<sup class="footnote-marker">6</sup><i class="footnote">וכן בעל הנימוקי יוסף (סנהדרין טז ע"א): "פירוש חמא בר טוביא בדורות האחרונים היה". חמא בר טוביה ללא הכינוי רב, ובעל שם ארמי.</i> למחצה. שבטים כאלה פעלו בשולי יהדות בבל. על דרך השערה ניתן לקושרו עם בני טוביה שפעלו לאורך תקופה ארוכה בעבר הירדן. הסתכסכו עם עזרא ונחמיה, ולאחר מכן אחד מראשי השבט שימש כגובה מיסים בממלכה התלמית, והוא מתואר כיהודי לכל דבר ועניין (מעט מתייוון בהתנהגותו). ברם, פער של מאות שנים מבדיל בינו לבין חמא בר טוביה, ואין הדברים אלא השערה בלבד.
גם המדרש באליקים איש צרורות מניח בפשטות ששריפה היא שריפה ממש. לפי הסיפור, מנהיג זה החליט להתאבד בארבע מיתות בית דין. והמדרש מתאר את ארבע המיתות שבהם בחר: "הלך וקיים בו<sup class="footnote-marker">7</sup><i class="footnote">כלומר בעצמו.</i> ארבע מיתות בית דין, סקילה שריפה הרג וחנק. מה עשה הביא קורה ונעצה בארץ, ועשה סביבה גדר, וקשר בה נינייא [ועשה מדורה לפניה ונעץ את החרב באמצע נתלה בקורה נפסקה נינייא] ונחנק, קידמתו החרב ונהפך עליו גדר ונשרף" (בראשית רבה פרשה סה כב, עמ' 743). אם כן תלייה היא תלייה ממש, ושריפה שריפת גוף והחנק חנק ממש. בוודאי שאין המדרש מסורת היסטורית ריאלית. אך הדרשן מבין שמיתה של ארבע מיתות בית דין היא בשריפה ממש.<sup class="footnote-marker">8</sup><i class="footnote">אליקים איש צרודות או צרורות הוא דמות ריאלית, ראו הפירוש לחגיגה פ"ב מ"ב; אבות פ"א מ"ד, ונראה שגם מותו הוא עובדה היסטורית. ההתאבדות ודרכיה הם, מן הסתם, פיתוח ספרותי ורעיוני.</i>
<b>רבי יהודה אומר אף הוא אם מת בידם לא היו מקיימין בו מצות שריפה</b> – אם היה מת בחניקה הרי לא הייתה מתקיימת מצוות שריפה. <b>אלא פותחין את פיו בצבת שלא בטובתו</b> – בעל כורחו. רבי יהודה חולק על הרישא העוסקת בפתיחת הפה. <b>ומדליק את הפתילה וזורקה לתוך פיו ויורדת לתוך מעיו וחומרת את בני מעיו</b> – כמו שאמרו חכמים. <b>אמר רבי אלעזר ברבי צדוק מעשה בבת כהן שזינת והקיפוהא חבילי זמורות ושרפוה</b> – רבי אליעזר ברבי צדוק טוען שמיתת שריפה היא כמשמעה, ומספר מעשה להוכחת צדקתו.
<b>אמרו לו מפני שלא היה בית דין שבאותה השעה בקי</b> – מן הסתם היה זה בית דין צדוקי שהנהיג שריפה כמשמעה. הבבלי תמה הרי דיני נפשות ניטלו מישראל (נב ע"א), ומתרץ כדרכו. אנו איננו תמהים על כך. גם בחברות שבהם לא הייתה מערכת ענישה פלילית מתוקנת נהגו להעניש סוטות ונואפות. הרבה מהמקרים של לינץ' ציבורי בתולדות העמים ואף ברחבי העולם כיום, נעשו על רקע זה, וכך יש להבין את המקרה שלפנינו. המשנה כאן מתרצת שבית הדין לא היה בקי. במקבילות מערערים על כושר הזיכרון של רבי אלעזר ברבי צדוק. ברם, לשיטתנו כך נהגו הלכה למעשה בימים קדומים, והמשנה מציעה דרך מדרשית שלא נהגה אי פעם.
בבבלי (נב ע"ב) אחרי סיפורו של רבי אלעזר ברבי צדוק, נוסף "אמר רב יוסף: בית דין של צדוקים הוה" זהו אפוא תירוץ אמוראי. אבל בכתב יד פירנצי: "אמר רב יוסה בית דין של צדוקים היה. הכי אמר להו והכי אהדרו ליה". רב יוסף הוא אמורה בבלי מאוחר, אך רבי יוסה הוא כתיב ארץ ישראלי לתנא רבי יוסי. אם כן לפי כתב היד, ההסבר שבית הדין היה של צדוקים הוא מגוף הברייתא. אפשר שנוסח כתב יד פירנצי הוא שיבוש או 'תיקון' של מעתיק שהחדיר את דברי האמורא לברייתא. והשימוש במינוח 'רב' מעיד על כך. מצד שני כל מעתיק מאוחר היה שומר על השם 'יוסף' או על הצורה 'יוסי' המקובלת בכתיב הבבלי. הצורה 'יוסֵה' היא צורה ארץ ישראלית נראית כמקורית. בכתב יד ירושלים של הבבלי (הרצוג 1) כל התוספתא של רב יוסף ובית הדין של הצדוקים איננה. אבל רש"י הכיר את המשפט ודומה שהמשפט נשמט מכתב יד ירושלים.<sup class="footnote-marker">9</sup><i class="footnote">בעל כפתור ופרח גרס "רב יוסף".</i>
בין אם היה מעשה אחד כמו במשנה, ובין אם היו שני מעשים כאלו שעליהם מסר רבי אלעזר ברבי צדוק, אין לפקפק בעצם המסורת. המעשה אכן אירע שלא כרצון ההלכה של משנתנו.
<b>מצות הנחנקים היו משקעים אותו בזבל עד ארכובותיו</b> – כמו דרך ההוצאה להורג בשריפה. כאן מסביר הבבלי שהזבל נחוץ כדי שלא ייפצע מהקרקע, ואנו העברנו הסבר זה גם לדרכי השריפה. <b>ונותנין סודרין קשה לתוך הרכה וכורך על צוארו זה מושך אצלו</b> [<b>ו</b>]<b>זה מושך אצלו עד שנפשו יוצא</b> – כמו בשריפה. הירושלמי (כד ע"ג) מנסה למצוא הבדל בין החניקה במסגרת השריפה וחניקה במסגרת מצוות חניקה. נראה שהירושלמי גרס ברישא "זה מושך והילך". אבל אצלנו המילים ברישא ובסיפא זהות. אדרבה נראה שאותו משפט הועבר מהקשר אחד לשני. כפי שראינו תופעה זו של משפטים חוזרים רגילה במשניות מז'אנר זיכרון המקדש, ואכן כוונת המשנה לומר ששתי דרכי ההריגה זהות בשלב הראשון שלהן.
בספרות חז"ל חנק הוא סתם מיתה האמורה בתורה.
מות יומת, בחנק. 1. אתה אומר בחנק, או אינו אלא באחת מכל המיתות האמורות בתורה? אמרת, זו מדה בתורה, כל מיתה האמורה בתורה סתם, אין אתה רשאי למושכה להחמיר עליה אלא להקל עליה, דברי ר' יאשיה. 2. ר' יונתן אומר, לא מפני שהיא קלה, אלא מפני שנאמרה סתם. וכל מיתה האמורה סתם הרי זו בחנק. 3. ר' אומר כמיתה שנאמרה בידי שמים. מה מיתה שנאמרה בידי שמים, מיתה שאין בה רושם, אף מיתה שנאמרה כאן, מיתה שאין בה רושם. מכאן אמרו, מצות חנק, היו משקעין אותו בזבל עד ארכובותיו ונותנין סודרין קשין ברכין וכורך על צוארו, זה מושך להלן וזה מושך להלן עד שנפשו יוצאה, זה סדר חנק (מכילתא דרבי ישמעאל מסכתא דנזיקין, משפטים, ה, עמ' 265-266).
במדרש שלושה טיעונים וכל אחד מהם איננו שלם, אפילו באמות מידה מדרשיות. טיעון אחד הוא שסתם מיתה היא בחנק כי זו המיתה הקלה מכולם, ו"אי אתה רשאי להחמיר". הטיעון שזו מיתה קלה הוא עצמו חסר ביסוס. הנימוק השני הוא שסתם מיתה היא חנק, משתמש כנימוק במה שצריך להוכיח. הרי שתי הדרשות האחרות שואלות בדיוק על טיעון זה, מניין שסתם מיתה היא בחנק. הנימוק השלישי הוא שסתם מיתה היא כמיתה בידי שמים, בלי פגם חיצוני, ורק חניקה איננה נראית כלפי חוץ. ברם, כאמור גם דרך השריפה שומרת על כלל זה. טיעונים דומים חוזרים במדרשי הלכה אחרים (ספרא קדושים פרק ט הי"א, צב ע"א ועוד).
אין מחלוקת בספרות מי בחנק ומי בסקילה אך גם אין לכך נימוקים וכל ההצעות הן מסורת פרשנית שאי אפשר לדעת האם יש לה מקור ריאלי. כלומר האם אי פעם בעבר נהגו כך.
במבוא עמדנו על כך שבעבר נהגו דיני מיתות, אם בבית דין מסודר, ואם בדין ההמון או העדה, ודרכי המיתות הן מגוונות ואקראיות. ייתכן אפוא שבאמת כל שיטות ההריגה הן מסורת קדומה שנהגה בעבר, אם כי כנראה לא דבר יום ביומו אלא מעט, לעתים נדירות ובמשורה.
כאמור במשנה א, הנשרפים נתלים לאחר השריפה. זו פרשנות של חז"ל. המתעלמת מהאפשרות הפשוטה שתלייה היא עונש החנק. ייתכן שהדבר נובע מכך שבתלייה רגילה המוות איננו נגרם מחנק אלא מהמכה שגורם הקשר לעורף התלוי. עם זאת לפי המדרש המתאר את מותו של אליקים איש צרורות (לעיל בראשית רבה פרשה סה כב, עמ' 743), תלייה היא חנק, והיא נעשית כפשוטו בתלייה על עץ.
נמצאנו למדים שבתודעת העם דרכי ההוצאה להורג היו הדרכים ה'מסורתיות' והרגילות, והמשנה מציעה דרכים אחרות. במבוא ניסינו להציע הצעה כוללת מדוע נבחרו דרכי מיתה אלו.

Mishnah 3

<small>עפ”י כתב יד קופמן</small>
<b>מצות הנהרגים היו מתיזים את ראשו בסייף כדרך שהמלכות עושה</b> – חכמים מציעים הריגה בדרך המקובלת המוכרת מהעולם הרומי. <b>רבי יהודה אומר ניוול הוא זה אלא מניח את ראשו על הסדן</b> – מתקן ברזל נמוך המשמש לעבודת הנפח<b>. וקוצץ בקופיץ</b> – המשנה אומרת שאין לחתוך בשר קרבנות אלא בקופיץ (פסחים פ"ז מ"ב), משום שאין בו שבירת עצם. זאת בניגוד לקרדום שהשימוש בו עשוי לגרום לשבירת עצמות הקרבן. אם כן, הקופיץ הוא סכין גדולה וחדה, בניגוד לקרדום הקהה יותר. משנה אחרת אומרת שאין מבקעים עצים ביום טוב בקרדום או במגל אלא בקופיץ, ושוב התיאור מתאים לסכין, שאינה מיועדת בדרך כלל לחיתוך עצים, ולכן מותר להשתמש בה ביום טוב לביקוע עצים, שאין זה דרך מלאכתה. התלמוד למקום מסביר: "לא בקרדום. אמר רב חיננא בר שלמיא משמיה דרב, לא שנו אלא בנקבות שלו, אבל בזכרות שלו – מותר. פשיטא, בקופיץ תנן!" (ביצה לא ע"ב). הקרדום הוא גרזן שיש לו ידית ולהב.<sup class="footnote-marker">10</sup><i class="footnote">לקרדום ראו משנה, פאה פ"ד מ"ו ומקבילות.</i> הידית מכונה "זכרות" משום שיש בה בליטה, ועליה מולבש הנקב שבלהב (איור 18). הלהב מכונה "נקבות" משום צורתו.<sup class="footnote-marker">11</sup><i class="footnote">משמעות זו של "נקבות" ו"זכרות" חוזרת במקורות אחרים. כל הכלים המשתלבים כונו כך, כאשר החלק עם הבליטה הוא ה"זכרות" והמגרעת או החור "נקבות". </i> הידית של הקרדום דומה אפוא לקופיץ, ומכאן שהקופיץ הוא סכין. המילה עצמה מושאלת מיוונית: κοπίς, ובלטינית: copis.
<b>אמרו לו אין מיתה מנוולת מזו –</b> והרי רבי יהודה עצמו הוא זה שמייחסים לו את השאיפה לברור 'מיתה יפה' (תוס', פ"ט הי"א). בתוספתא מובהר הנימוק. לאחר דברי רבי יהודה מוסיפה הברייתא "אמרו לו אין מיתה מנוולת מזו, אלא משום שנאמר 'ובחוקותיהם לא תלכו' "(פ"ט הי"א). במקבילה בירושלמי (כד ע"ב) "מודה רבי יהודה שאין מיתה מנוולת מזו, אלא שאמרה תורה "ובחקותיהם לא תלכו" אם כן התזת הראש איננה מיתה יפה, וכריתת הראש בקופיץ גרועה הימנה, אלא שרצו חכמים להרחיק מדרך ההוצאה להורג המקובלת במשטר הרומי. במבוא הצענו שזו אחת הסיבות לבחירת דרכי ההוצאה להורג בספרות ההלכה.
על בסיס זה מציעה התוספתא מעין כלל: "ארבע מיתות נמסרו לבית דין. הרשות לא ניתן לה אלא סייף בלבד" (פ"ט ה"י). הדברים הם דרשה למשנה. באופן ריאלי הרשות הוציאה להורג במגוון דרכים. הנפוצות שבהן היו צליבה ומלחמה עם חיות, בצד עריפת הראש בגרזן. אבל התוספתא איננה מתארת את מנהגי העולם הרומי (ה'רשות') אלא היא דרשה למשנה שבאה לומר שאפילו בתחום זה של הוצאה להורג, לנו היהודים תורה מורכבת יותר.
במדרש אגב הדיון בדין רוצח "מה עגלה ערופה בהתזת ראש, אף שופכי דמים בהתזת ראש" (מכילתא דרבי ישמעאל משפטים – מסכתא דנזיקין פרשה ד, עמ' 151). התזת ראש היא עריפה (חיתוך מהעורף). המדרש איננו מזכיר את המחלוקת במשנתנו, הוא סובר בפשטות כדעת רבי יהודה, והרי זו הצעה חילופית לנימוקו של רבי יהודה. משנתנו והתוספתא מציעות הסבר אחד, והמדרש הסבר אחר שכנראה איננו סותר את קודמיו אלא מצטרף אליו. כרגיל בספרות חז"ל, לפי דרכנו, ההלכה איננה נלמדת מהמדרש, אלא מוסקת בדרך אחרת (היגיון, מסורת וכו') והפסוק סיוע בלבד.

Mishnah 4

מכאן עוברת המשנה לדון בשאלה מתי מטילים עונש הריגה מטיפוס אחד ומתי מטיפוס אחר. משנתנו פותחת גוש גדול של משניות. בפרק ט' "אלו הן הנשרפים", ו"אלו הם הנהרגים", בפרק יא "אלו הן הנחנקים", במכות פ"ב "אלו הן הגולין" ובמכות פ"ג "אלו הם הלוקים". כפי שנעיר במבוא למסכת מכות, מסכת מכות היא המשך ישיר של סנהדרין, וחולקה מפני גודל המסכת. מכיוון שבפרקים הנכללים במסכת מכות מופיעים גם כאלה שאינם נהרגים, הרי שכל גוש המשניות לא החל בעניין ארבע מיתות בית דין, אלא הוא גוש עצמאי. מעין 'מסכת עונשין'.
<small>עפ”י כתב יד קופמן</small>
<b>ואילו הן הניסקלים –</b> רשימה דומה מופיעה בכריתות פ"א מ"א. הדמיון הוא עד המקלל אביו ואמו שאיננו בכריתות, אך מצוי בתוספתא שם (להלן). יתר הרשימה כאן ובמקבילות, שונה. שם (בכריתות) מונה המשנה את חייבי כרת, וכאן את הנענשים בבית דין. ברור שהמשנה לא סברה שעונש כרת פוטר או סותר שיפוט בבית דין. זאת בניגוד לתפישה המופיעה במקורות רבים שעונש בידי שמים חמור מעונש בידי אדם, ואין מענישים חוטא בשני עונשים על אותו מעשה.<sup class="footnote-marker">12</sup><i class="footnote">ראו על כך במבוא למסכת כריתות. </i>
המשנה פותחת את הרשימה בקובץ הגדול של דיני ערווה. דיני ערווה מופיעים בתורה פעמיים (ויקרא י"ח וויקרא כ'), אבל הרשימה במשנה אינה בנויה לפי אחת הרשימות המקראיות.
<b>הבא על האם</b> – בתורה היא מכונה "אשת האב",<b> ועל אשת אב</b> – שאינה אמו. שתי הרשימות בתורה פותחות באשת האב, אך ההבחנה בין אשת האב שהיא אמו לאשת האב שאינה אמו איננה בתורה. זאת ועוד, המדקדק ימצא שאם אשת אביו היא ערווה לו – קל וחומר אמו שהיא גם אשת אביו כמובן. המשנה מפרטת פירוט יתר. אנו איננו מופתעים מפירוט יתר. אנו מסיקים שהרשימה במשנה אינה העתקה של אחת הרשימות בתורה. עם זאת הרשימה במשנה דומה יותר לזו של ויקרא כ' מאשר לזו של ויקרא י"ח, כפי שאפשר לראות מהטבלה להלן. אבל הסדר במשנה שונה במקצת (סעיפים 7, 9) ויש בה פרטים שאינם ברשימה בויקרא כ'. כל מה שיש בויקרא י"ח מנוי במשנתנו, אך היא מוסיפה פרטים שאינם בויקרא י"ח ומצויים רק בפרק כ שם, וכן כמה פרטים שאינם בתורה כלל. הסיבה לפירוט: אם, ואשת האב, נובעת כנראה מהמשך המשנה, שם מחלוקת רבי יהודה וחכמים בפרט מסוים. אם אכן נכונים דברינו הרי שיש לכך חשיבות בהבנת מבנה המשניות. כפי שהדגשנו במבוא ובמהלך הפירוש, המשנה פותחת ברשימה כללית ('אלו הם הנסקלים', 'אלו הם הנחנקים' וכו') ואחר כך מפרטת את ההגדרות של כל מקרה. הפירוט הרחב ביותר של מקרה ממשנתנו הוא פרק ח' המגדיר מהו בן סורר ומורה.
לפי מה שהצענו לעיל בסמוך, הרשימה העיקרית של הנסקלין איננה התשתית לפירוט הבא ביתר המשניות, אלא להיפך סיכום של המקרים הבאים ביתר המשניות. בתחילה לא הייתה הרשימה הראשונה, והיא באה רק לאחר הפירוט. אחרת לא הייתה הרשימה הראשונה מזכירה גם את האם וגם את אשת האב. שכן בדרך כלל הן אישה אחת. בדוחק ניתן לקבל את ההסבר שהצענו לעיל, שיש צורך בשני המקרים שכן לעיתים אשת האב איננה האם, והאם איננה אשת האב (אלא מדובר בנישואים שניים). לשאלה שהעלינו (מה קדם למה, הרשימה הקצרה או הפירוט) השלכה גם על היחס בין משנתנו למשנת כריתות (פ"א מ"א). שם שנויה רק ברשימה העיקרית ללא הפירוט. אם הפירוט קדם הרי שמשנת כריתות היא המקור, וממנה הועברה למשנתנו, ונוסף למשנתנו הפירוט. ואם רשימת הדוגמאות קדמה, הרי שחלק זה מצוי רק במסכת סנהדרין, על בסיס הרשימה המפרטת, נוּסחה הרשימה הראשית הקצרה אצלנו, ומשם הועברה למסכת כריתות. וצריך עיון!
<b>ועל הכלה</b> – הכלה מופיעה בשתי הרשימות המקראיות; בויקרא י"ח היא שמינית ובויקרא כ' שלישית (במקביל למשנה). <b>הבא על הזכור</b> – בויקרא י"ח פרט זה מופיע רק בהמשך הרשימה.<b> ועל הבהמה והאשה מביאה את הבהמה</b> – עד כאן גם במסכת כריתות. במסכת כריתות עוד מספר פרטים שאינם ברשימתנו.
<b>המגדף</b> – בכך אנו עוברים לרשימה אחרת. דין מגדף הוא בבמדבר ט"ו, אך שם למעשה מדובר בעובר על אחת ממצוות ה'. <b>והעובד עבודה זרה</b> – אין לכך מקור ישיר בתורה.[<b>ו</b>]<b>הנותן מזרעו למולך</b> – מופיע בסדרת פסוקים, ראו במבוא.<b> ובעל אוב וידעוני –</b> בעל אוב מעלה מתים מהשאול (גיהינום), כמסופר בסיפור שאול ובעלת האוב (להלן משנה ז') חסר בויקרא י"ח ומופיע בויקרא כ"ו.
דינו של הידעוני בסקילה ולא ברור למה. בסוגיות הבבלי (נג ע"א; נד ע"א) הצעות שונות כיצד ללמוד מהוצאה להורג של מכשפה על בעל אוב או להיפך. אבל כל אחת מנקודות המוצא הללו איננה מבוססת לעצמה. כלומר אין ראיה מהכתוב שמכשפה, בעל אוב, או עבירות דומות הן בסקילה. נראה שאת יסוד הסקילה העבירו חכמים מדין עובדי עיר נידחת, וכל האחרים נחשבו לסוג קצת שונה של עבודה זרה. ש להניח שדין ידעוני כדין מכשפה אבל ידעוני נמנה עם הנחנקין, ומכשפה עם הנסקלים (להלן משנה ד) וראו להלן.
תפוצתה של עבודה זרה בתוך החברה היהודית, וסוגי העבודה לאלילים שחז"ל הכירו, יידונו במבוא למסכת עבודה זרה.
<b>והמחלל את השבת –</b> (שמות ל"א יד). וכן במשנת מגילה שנינו: "אין בין שבת ליום הכפורים אלא שזה זדונו בידי אדם וזה זדונו בכרת" (פ"א מ"ה). אבל להלן (פ"ז מ"ח) המחלל את השבת זדונו בכרת. כן יוצא ממקורות רבים נוספים שמחלל שבת בזדון חייב כרת (ולא עונש בידי אדם): "כלל אמר רבי ישמעאל בי רבי יוחנן בן ברוקה, דבר שחייבין על זדונו כרת ועל שגגתו חטאת ועשאו בשבת בין בשוגג בין במזיד, אסור לו ולאחרים, ודבר שאין חייבין על זדונו כרת ועל שגגתו חטאת..." (תוס', שבת פ"ב הט"ז; ירו', תרומות פ"ב ה"א, מא ע"ג).
ברור שרבי ישמעאל סבור שיש מלאכות שהעושה אותן בשבת בזדון חייב כרת. כמו כן: "גר שנתגייר בין הגוים ועשה מלאכה בשבת<sup class="footnote-marker">13</sup><i class="footnote">גר הוא הדוגמה לאי ידיעה מוחלטת. אדם עבר עבירה לא בשוגג ולא במזיד אלא מתוך תמימות. המעשה נעשה במזיד (במודע), אך ללא כוונת עבירה, לעומת זאת סתם אי ידיעה היא מזיד. אך גר שהתגייר ואינו גר בין יהודים אינו יכול לדעת את המצוות. מונבז הוא שם חריג, והוא דומה לשמו של מונבז המלך, נסיך חדייב (אדייבנה) שליד ארמניה, שהתגייר ועלה למלוכה בארצו, בילה את סוף ימיו בירושלים, וכמה מבניו השתתפו במרד הגדול (לתולדות בית מונבז ראו פירושנו ליומא פ"ג מ"י). מונבז המלך הוא עצמו דוגמה לגר שהתגייר בין הגויים ומן הסתם למד את ההלכות רק משביקש להתגייר. מפתה מאוד לשער שמונבז הנזכר במשנתנו הוא אחד מצאצאיו של המלך הגר, בן המנסה להגן על זכרו של אביו, שבשלבים הראשונים של יהדותו לא יכול היה לשמור מצוות כהלכה (ראו פירושנו לשבת, פ"ז מ"א, עמ' 54).</i> רבי עקיבא מחייב ומונבז פוטר. והדין נותן שיהא פטור, הואיל ושוגג חייב חטאת, ומזיד חייב כרת, מה מזיד אינו חייב עד שיבא לכלל ידיעה, אף שוגג לא יהא חייב עד שיבא לכלל ידיעה. אמר לו רבי עקיבא, מוסיף אני על דבריך, מה מזיד אינו חייב עד שיבא לכלל ידיעה בשעת מעשה, אף שוגג לא יהא חייב עד שיבא לכלל ידיעה בשעת מעשה. אמר לו כל שכן שהוספת, אם בא לכלל ידיעה בשעת מעשה אף הוא אינו שוגג אלא מזיד" (תוס', שבת פ"ח ה"ה). שני הצדדים משוכנעים שהעושה מלאכה בשבת במזיד חייב כרת. גם בבבלי, שבת סט ע"א, מובאת הדרשה דלהלן שכל המצוות הוקשו לעבודה זרה שזדונן כרת ושגגתן חטאת. המדובר שם בחילול שבת (העושה מלאכה בשבת), וכך מסביר הבבלי את דברי מונבז ומקשרם בבירור לדרשה המרכזית שבפרשה שלנו.
אם כן, מחלוקת בדבר דינו של העושה מלאכה בשבת. בדרך כלל לא נאמר האם חייב מיתה ואפשר לפרש שחייב גם מיתה וגם כרת, כך למשל יוצא ממשנתנו, סנהדרין (פ"ז מ"ח<sup class="footnote-marker">14</sup><i class="footnote">במבוא הבאנו סדרת מקורות לכך שהמחלל שבת חייב בהתראה. מן הסתם התראה היא במקרה שהעבריין מובא לבית דין ארצי. </i>) שבה נמנה הכלל במסגרת הנסקלים. ברם, רוב המקורות מתפרשים בפשטות שחייב רק בכרת.
<b>והמקלל אביו ואמו –</b> כל המנוי בהמשך אינם מצויים בתוס' כריתות פ"א ה"ג. העבירה נאמרה בתורה בשמות כ"א, ז. עונשו "מות יומת" ואף על פי שנאמר סתם מיתה היא חנק, עונשו בסקילה, וכן תרגם בעל תרגום יונתן לשמות כ"א יז. וכן בברייתא אחרת: "נאמר ומכה אביו ואמו מות יומת ונאמר ומקלל אביו ואמו מות יומת זה בסקילה וזה בחניקה החמירה תורה דברים [מקלל] מן המעשה" [מכה] (תוס', ערכין פ"ב ה"י, עמ' 545): אם כן המקלל בסקילה והמכה בחניקה ה'קלה יותר'. הגדרת הקללה תידון להלן במשנה ח.
המשך רשימת כריתות מצוי ברשימת "אלו הן הלוקין" (מכות פ"ג מ"א; כתובות פ"ג מ"א). בתוספתא כריתות פ"א ה"ג רשימה של אלו שיש בהם מיתת בית דין, אך אין בהם קורבן משום שאין בהם מעשה. ברשימה זו "המקלל אביו ואמו, והאומר לחברו לך ועבוד עבודה זרה, והמסית, והמדיח, ונביאי השקר, ועדים זוממין, אף על פי שיש בהן מיתת בית דין אין בהן קרבן לפי שאין בהן מעשה" רשימה זו היא המופיעה להלן,<sup class="footnote-marker">15</sup><i class="footnote">הרשימה מופיע גם בספרא, דבורא דחובה, פרק א ה"ב, טז ע"א "הא מה אני מרבה – את המקלל אביו ואמו, המסית, והמדיח, והמכשף, ונביא השקר והעדים הזוממין? תלמוד לומר "ועשה", יצאו אלו שאין בהם מעשה. </i> בניכוי נביאי השקר ועדים זוממים. ונוסף במשנתנו הבא על נערה מאורסה [למרות שבמקרה זה יש מעשה]. אשר לנביא השקר הרי זו מחלוקת במה מיתתו:
והנביא ההוא... יומת. כל מיתה האמורה בתורה סתם חנק: כי דבר סרה על ה' אלהיכם והלא דברים קל וחומר ומה מזייף דברי חבירו חייב מיתה המזייף דבריו של מקום על אחת כמה וכמה. "המוציא [אתכם] מארץ מצרים", אפלו אין לו עליך אלא שהוציאך ממצרים די. "והפדך מבית עבדים", אפלו אין לו עליך אלא שפדאך מבית עבדים די. "להדיחך" זה נביא שהדיח. נאמר כאן הדחה ונאמר הדחה במסית (יג יא). מה הדחה האמורה להלן בסקילה, אף הדחה האמורה כאן בסקילה (מדרש תנאים דברים י"ג ו, עמ' 65).
התוספתא בכריתות סבורה שדינו בסקילה, ואילו התנא של משנתנו לא מנאו משום שדינו, לדעתו, בחנק.
<b>והבא על הנערה מאורסה</b> – בדברים כ"ב ג נאמר במפורש שדינם סקילה. להלן במשנה ט' תרחיב בכך המשנה. <b>והמסית והמדיח</b> – מסית הוא תועמלן לעבודה זרה, וכן המדיח בדברים י"ג, יא נאמר שדינו בסקילה.בפרשת מסית נזכר גם השורש "הדיחך"ובכל מקום. לא ברור מה ההבדל בין מסית למדיח. אבל מהתוספתא כאן פ"ז ה"ב משמע שהם שונים זה מזה, ודינם שונה מעט.<sup class="footnote-marker">16</sup><i class="footnote">"בדיני נפשות פותחין לו לזכות ואין פותחין לו לחובה חוץ מן המסית ר' יהושע בן קרחה אומ' אף המדיח" (פ"ז ה"ב).</i> ובירושלמי כאן (כה ע"ד) מוסבר: "מסית אומר בלשון גבוה, והמדיח אומר בלשון נמוך. מסית שאמר בלשון נמוך נעשה מדיח, ומדיח שאמר בלשון גבוה נעשה מסית. מסית אומר בלשון הקודש, ומדיח אומר בלשון הדיוט. מסית שאמר בלשון הדיוט נעשה מדיח, ומדיח שאמר בלשון הקודש נעשה מסית". אם כן מסית ומדיח מבצעים אותה פעולה של הטפה או תעמולה. אבל מסית מדבר בשפה גבוהה, ואולי גם ברמה אידיאולוגית, פילוסופית. ואילו המדיח מדבר בלשון נמוכה, ומן הסתם בנימוקים עממיים. מעניין שעבור האמורא דיבור בעברית (לשון הקודש) היא לשון גבוהה. ולשון הדיוט, העממית היא בניגוד לה, כלומר בארמית. בתוספתא: "ר' שמעון בן יהודה אומר משום ר' שמעון המדיח הרי זה בחנק" (תוס', פי"א ה"ד). אם כן בדינו של המדיח מחלוקת.<sup class="footnote-marker">17</sup><i class="footnote">למלחמת השפות בתקופת התלמוד ראו הנספח למסכת שקלים ושם סומנה מעט ספרות רלבנטית.</i>
לא נעסוק כאן בדרשות לביסוס ההלכה, ונסתפק בכך שדינו של עבריין אחד נלמד מדינם של אחרים. וכל ערעור או מחלוקת בסעיף אחד, עשוי היה לגרור שינויים בדיני האחרים. זאת רק אם נניח שאכן הדרשה וההצמדה הם מקור ההלכה. לדעתנו אין זה כך, אלא כל נושא נדון לגופו ברמה התיאורטית והאוטופית. היעדר האחידות המשפטית והבהרה נאותה מה עבירה אחת גוררת מעיד שהרשימה לא נוצרה כמקשה אחת מתוך עיון עקרוני לכיד וכולל, אלא מדין פרטני בכל עבירה ועבירה. <b>המכשף</b> – המכשפה נזכרת בשמות ז', יא; דברים י"ח, י. נאמר שדינו מוות אך לא נאמר שעונשו בסקילה. בפסוק בדברים ה'מכשף' נמנה יחד עם ה'מעביר מזרעו למולך' שדינו בסקילה (לעיל).
כאמור היה מקום להניח שדין ידעוני כדין מכשפה, אך לא כך קובעת משנתנו. בדין מכשפה עצמה שתי דעות:
מכשפה לא תחיה. אחד איש ואחד אשה.1. ר' ישמעאל אומר נאמר כאן "לא תחיה" ונאמר להלן (דברים כ' טז) "לא תחיה כל נשמה". מה להלן בסייף אף כאן <u>בסייף</u>. רבי עקיבא אומר נאמר כאן "לא תחיה" ונאמר להלן (שמות יט יג) "אם בהמה אם איש לא יחיה", מה להלן בסקילה, אף כאן <u>בסקילה.<sup class="footnote-marker">18</sup><i class="footnote">דעת רבי עקיבא חוזרת במקבילות. </i></u> 2א. אמר רבי ישמעאל אני דן "לא תחיה" מ"לא תחיה", ואתה משיבני מ"לא יחיה" על "לא תחיה"? 3. רבי יוסי הגלילי אומר נאמר "מכשפה לא תחיה", ונאמר "כל שוכב עם בהמה מות יומת", סמכו לו, מה זה בסקילה אף זה <u>בסקילה</u>. 4. רבי יהודה בן בתירה אומר, הרי הוא אומר (ויקרא כ', כז). "ואיש או אשה כי יהיה בהם אוב וידעוני", והלא אוב וידעוני בכלל מכשפים היו, ולמה יצאו? להקיש אליהם ולומר לך, מה אלו בסקילה, אף כל מכשפין <u>בסקילה</u>" (מכילתא דרבי ישמעאל נזיקין יז, עמ' 309).
דרשתו של רבי ישמעאל כמובן מוצקת מכולם. דרשתו של רבי עקיבא תמוהה כפי שהקשה רבי ישמעאל. לאור זאת דרשתו של רבי יוסי תמוהה ורחוקה עוד יותר. לעומת זאת רבי יהודה בן בתירא מציע נימוק הגיוני לאותה הלכה. ברור אפוא שקודם נקבעה ההלכה ורק אחר כך נבנתה המערכת השלמה. במקרה זה יש לזכור את סיפור האגדה על שמעון בן שטח שתלה 80 מכשפות באשקלון (לעיל פ"ו מ"ד), וחז"ל לא ראו בכך תקדים משפטי, אלא מעשה שנעשה מחוץ להלכה ולא לפי כלליה.
<b>ובן סורר ומורה</b> – דינו ברגימה (דברים כ"א, כא). חז"ל הבינו שרגימה היא סקילה, למרות שלפי התיאור שלהם, הרגימה כמעט ואיננה מהווה חלק מהסקילה.
<b>הבא על האם</b>  – שהיא גם אשת האב<sup class="footnote-marker">19</sup><i class="footnote">ראו לעיל.</i> <b>חייב עליה</b> – גם <b>משם</b> [<b>אשת</b>]<b> האב</b> – וגם<b> ומשם אשת אב</b> – שני לאווים על אותו מעשה.<b> אם רבי יהודה אומר אינו חייב אלא משם האם בלבד</b> – ממשפט זה ואילך מפרטת המשנה פרטים שונים על מרכיבי רשימת הנסקלים. הבא על האם נזכר ראשונה ונדון ראשונה. הפרטים מגוונים ולא כולם דומים זה לזה. כך למשל ב'הבא על האם' נדונה שאלה הלכתית. ואילו ב'העובד עבודה זרה' נשאלת השאלה מהי הגדרת ה'עובד'. ההלכה חוזרת בתוס', פ"י ה"ב (עמ' 430), ושם מוצגת רק שיטת רבי יהודה.<sup class="footnote-marker">20</sup><i class="footnote">ראו אפשטיין, מבוא עמ' 152-151. בבלי נג ע"א-ע"ב ברייתא בה אומר רבי יהודה "אם לא הייתה ראויה לאביו אינו חייב אלא משום האם בלבד". ובירושלמי (כד ע"א) דברי רבי יוחנן המכיר ברייתא שונה בדעת רבי יהודה (בעניין אם הייתה ראויה לו). לדעתנו הברייתא בבבלי היא ניסיון להציג עמדה מגשרת בין רבי יהודה לחכמים. הבבלי לא גרס במשנתנו מחלוקת תנאית אלא הכיר אמירה שונה והציג אותה כבלתי חולקת על חכמים (תירוץ בשיטת "הכא במאי עסקינן"). הירושלמי מכיר בכך שיש מחלוקת.  סוגית הירושלמי מורכבת וראו עסיס, סוגיה.  </i>
השאלה הלכתית במשנה היא האם חייב על מעשה אחד בשני עונשים. שאלה דומה נדונה במסכת חולין פ"ה מ"ג [בסוגריים הסברים שלנו]: "שחטה ואת בת ביתה, ואחר כך שחט ביתה, סופג ארבעים [וכך התחייב בשני לאווים, כאמור ברישא,ונענש בעונש אחד]סומכ[ו]ס אומר משם רבי מאיר סופג שמונים" – כי יש כאן שני לאווים.<sup class="footnote-marker">21</sup><i class="footnote">אפשר שסומכוס חולק גם ברישא של משנת חולין. ואכן בספרא סומכוס חולק, בשם רבי מאיר, בשני המקרים (אמור פרק ח ה"ו, צט ע"ג).</i> אם כן המחלוקת פשוטה. השאלה היא האם מתחייב על מעשה אחד בשני עונשים; סומכוס חולק על משנת כריתות (פ"ג מ"ו), או מבחין בין כרת לעונש מלקות. אפשר גם שסומכוס חולק רק במקרה של 'אותו ואת בנו', משום שכאן אין רצף בין שחיטת האם לשחיטת הוולד, ואילו ברישא של משנת חולין שחיטת הוולד השני (הנכד) מפרידה בין השניים האסורים (הוולד הראשון והאם).
ואכן התוספתא בחולין מעמידה את המחלוקת סביב השאלה האם על מעשה אחד שיש בו שני לאווים לוקה פעמיים או פעם אחת: "שחטה ואת אמה, אפילו עד חמשה דורות, אינה חייב אלא אחת. שחטה ואת בת בנה ואת בת בתה, אפילו עד חמש דורות, חייב על האחרונה. שחטה ובא אחר ושחט את אמה, ובא אחר ושחט את בתה, שנים האחרונים חייבין והאמצעי פטור. שחטה ואחר כך שחט את חמשה בניה, חייב משום חמשה לאוין" (תוס', פ"ה ה"ו, עמ' 507), ובהמשך: "שחט חמשה בניה ואחר כך שחטה, סומכוס אומר משום רבי מאיר חייב משום חמשה לאוין, וחכמים אומרים אין חייב אלא משום לאו אחד בלבד" (תוס', פ"ה ה"ז, עמ' 507).
כפשוטו מחלוקת סומכוס ותנא קמא היא המחלוקת במשנה. תנא קמא אצלנו הוא רבי מאיר שממנו למד סומכוס את שמועתו, ורבי יהודה חולק. בפירושנו למשנת כריתות (פ"ג מ"ד-מ"ה) הצענו שגם במשנה שם יש מחלוקת, וחכמים החולקים על סומכוס חולקים גם על תנא קמא בכריתות. מעניין שבכריתות משתתף גם רבי מאיר, וכנראה גם הוא מסכים עם הכלל שעל מעשה אחד שיש בו כמה לאווים לוקים פעמים מספר. כלומר, משנת כריתות כסומכוס ורבי מאיר. כך מחייבת האחידות המשפטית. אבל גם ייתכן שאין כאן מחלוקת, ואין להקיש ממקרה למקרה וכל אחד לגופו (כרת לחוד ומלקות לחוד), והכלל שעל מעשה אחד עוברים לאווים רבים מלכתחילה אינו אחיד (אינו משפטי) ואינו כללי.
במסכת מכות פ"ג מ"א עולה אותה שאלה ושם ברור שעל מעשה אחד, גם אם יש בו שני לאווים לוקה רק פעם אחת. גם במשנתנו מחלוקת, עם זאת משנתנו שונה. במשניות הקודמות השאלה היא האם לוקה פעמיים או פעם אחת. ואילו אצלנו מדובר בעונש מוות בסקילה, וברור שאין משמעות מעשית לשאלה האם הוא נסקל פעמיים או פעם אחת בלבד. הירושלמי ער לאבחנה זו, ומעיר שהמשמעות ההלכתית של המחלוקת היא כיצד צריכה ההתראה להיות מנוסחת, אל תעבור על לאו אחד או על תעבור על שני לאווים (כד ע"ד). עד כאן באשר לנפקא מינה ההלכתית. אבל לשיטתנו אין צורך ב'נפקא מינה' הלכתית. כל הדיון על עונש של שני לאווים מתחיל במעשה בית דין. האם חייב ארבעים מלקות או שמונים. אבל עיקרו ברמה התיאורטית. כך למשל מה המשמעות של 'פעמים כרת', הרי אין כאן כלל התערבות אדם אלא רק החלטה של ה'. אלא שהדיון עקרוני תיאורטי ולא מעשי.
טבעי שהאמוראים ראו בכל הדיון ההלכתי מרכיב החשוב לפסיקה ולהתנהגות. ברם, הרמה הערכית והתיאורטית עומדת בפני עצמה. וראויה לדיון לעצמה.
<b>הבא על אשת אב</b> – שאיננה אימו הביולוגית.<b> חייב עליה משם אשת אב</b> – שהוא איסור שעונשו סקילה כאמור ברישא. <b>ומשום אשת איש</b> – שהיא נשואה לאדם אחר (לאביו). <b>בין בחיי אביו בין לאחר מיתת אביו</b> – ברור שאמו החורגת נחשבת בחיי אביו לאשת איש. אבל היא נחשבת ככזו (שומרת על מעמדה כאשת האב) גם לאחר מיתת אביו. אמנם פורמאלית היא איננה אשת אחר, אך איסור נישואים עימה חל על הבן. כמו שאלמנת אחיו אסורה לו (אלא אם הדבר נעשה במסגרת ייבום). <b>בין מן הארוסין</b> – גם אם היא 'רק' ארוסת אביו.<b> ובין מן הנשואין</b> – וקל וחומר אם היא נשואה לאביו. 'בין... בין' הוא מונח המציין שבשני המקרים הבועל (הבן) חייב סקילה.
תמוה שחלק גדול מהראשונים מצטטים משפט זה כלשונו ואינם תמהים על כך שאלמנת אביו מכונה 'אשת איש'.<sup class="footnote-marker">22</sup><i class="footnote">למשל בעל אור זרוע, הלכות יבום וקידושין תקצ"ה; רמב"ם ספר המצוות הלכות 'לא תעשה' שלא ועוד. </i> עם זאת היו ששאלו את השאלה. בספרות הראשונים מצאנו מספר תשובות. בעל הלכות גדולות מפרש: "מאי קאמר? הכי קאמר הבא על אשת אביו <u>בחיי אביו</u>, חייב עליה משום אשת אב, ומשום אשת איש. וחייב עליה משום אשת אב בין בחיי אב בין לאחר מיתת אב, בין מן האירוסין ובין מן הנישואין".<sup class="footnote-marker">23</sup><i class="footnote">הלכות גדולות הלכות עריות סימן כט, וכן פירש אלבק.</i> שינוי קל זה משנה את ההלכה, אך ברור שהוא תיקון ואיננו פשט המשנה ואיננו נוסח המשנה. בעל לחם משנה<sup class="footnote-marker">24</sup><i class="footnote">הלכות איסורי ביאה פ"א ה"ב.</i> מציע הסבר אחר 'מודרני' באופיו. לפיו "מכל מקום היה לו לכתוב כן להשמיענו כשהוא בחיים, והיה נמשך בזה אחר לשון המשנה שכתב "הבא על אשת אב חייב משום אשת אב ומשום אשת איש", בין בחיי אביו וכו' ונקט במת אשת איש משום חלוקה דבחיי אביו". בלשון המחקר בן זמננו התירוץ הוא שהאישה מכונה אשת איש, אבל איננה אשת איש וזו גררא אגב הרישא. תירוץ כזה מרחיק לכת שכן הוא נושא בחובו הבנה שהתנא העביר משפט ממש בהקשר מטעה.
הרדב"ז נשאל בעניין ומתברר שלפניו ולפני השואל הייתה נוסחה אחרת והיא: "לפיכך הבא על אמו שהיא אשת אביו חייב שתים, בין בחיי אביו בין לאחר מיתת אביו. <u>אחת משום אמו</u> ואחת משום אשת אביו ע"כ. וקשיא לך אמאי לא מחייב נמי משום אשת איש".<sup class="footnote-marker">25</sup><i class="footnote">  שו"ת הרדב"ז סימן 2128-2129. </i> אם כן מדובר באימו, ואיסור אשת איש כלל איננו נדון. גרסה זו עמדה גם לפני התוספות בסנהדרין נג ע"א ד"ה 'משום'. הגרסה איננה מתועדת בעדי הנוסח שברשותנו.
דומה שהמצב הטקסטואלי שלפנינו מחייב פרשנות נועזת יותר. אלמנת האב נקראת אכן אשת איש. זאת משום שהייתה דעה שעל אלמנה חל איסור להתחתן מחדש והיא כאשת איש. ואכן זו הייתה הלכה קדומה, כהלכת חסידות או כנורמה לכל דבר. יהודית האלמנה יראת השמים נשארה באלמנותה וזו ראיה שהדבר נחשב למעלה טובה או אולי גם למצווה.<sup class="footnote-marker">26</sup><i class="footnote">ביכלר, יהודית.</i> גם בכנסיה הנוצרית הקדומה היה מעמד של 'אלמנות' שנחשבו לצדקניות משום שלא התחתנו שנית (ובתנאי זה). אפשר אולי שלפנינו משנה המשמרת את ההלכה הקדומה. על כן אלמנת האב היא אשת איש למרות שבעלה כבר איננו. היא אסורה אפוא לכל אחד, וגם על הבן. ואם הבן לקח אותה, עבר בשתי עבירות נפרדות על אותו מעשה.
מכל מקום המשנה מהלכת בשיטת תנא קמא שהעובר שני איסורי לאו במעשה אחד, חייב על כל אחד לחוד. ואכן בתוספתא: "ר' יהודה אומר הבא על האם אינו חייב אלא משום אם בלבד. ר' יהודה אומר הבא על אשת אב אינו חייב אלא משום אשת אב בלבד" (פ"י ה"א). המחלוקת עומדת במקומה וסידור המשנה ממשיך בשיטת תנא קמא.<sup class="footnote-marker">27</sup><i class="footnote">פרשנים שעסקו במבנה המשניות ניסו להוציא מסידור המשנה כללים הלכתיים. הכלל מצוי כבר בדפוסי הבבלי (יבמות מב ע"א; בבלי בבא קמא קב ע"א), ובסוגיה האחרונה גם מחלוקת האם ניתן ללמוד הלכה מסידור המשנה. לא נרחיב בכך, הצעותינו על צורת עריכת המשנה ושילוב המקורות שוללים את האפשרות שצורת העריכה נועדה לרמז על ההלכה. </i> גם רבי יוסי מהלך בשיטת רבי יהודה "ר' יוסי אומר אינו חייב אלא משום אחותו בלבד. וכן הבא על כלתו" (פ"י ה"ב). בתלמוד הבבלי (נג ע"א) דרשות לאישוש עמדת רבי יהודה. הדרשות מתייחסות למקרה הבודד שבמשנה.
במידה מסוימת הדרשות מציעות פרשנות שונה מזו שהצענו. אין בהן עמדה הלכתית כללית ועקרונית אלא מסקנה עקרונית שאדם נענש על כל לאו בנפרד, והסבר שבמקרה שלנו לא חל הדין הכללי אלא זה מקרה יוצא דופן. וכן משמע מהמשך הבבלי (נד ע"א) שלעתים אכן אדם חייב על כל לאו בנפרד, גם אם המעשה אחד.
<b>הבא על כלתו חייב עליה משם כלתו ומשם אשת איש</b> – שני איסורים על מעשה אחד. <b>בין בחיי בנו ובין לאחר מיתת בנו</b> – גם כאן ברור שהבא על אלמנת בנו חייב משום כלתו, אך לא ברור למה חייב גם משום אשת איש. <b>בין מן הארוסין ובין מן הנשואין</b> – כלת בנו מאירוסין בלבד, נחשבת כלתו לכל דבר.
<b>הבא על הזכור</b> – הבועל משכב זכר. זָכוֹר הוא משקל בעלי מקצוע כמו כרוז, לקוח, אחור.<sup class="footnote-marker">28</sup><i class="footnote">ראו תוס' בבא קמא פ"ג ה"ו. הנוסח הנכון שם 'אחור' ולא אוחר. ילון ניקד זָכוּר.</i> נזכר ברשימה ברישא, ולמעשה אין בחלק זה של המשנה כל הרחבה. המשנה כפי שהיא לפנינו חוזרת ומזכירה את הרישא למרות שאין בה תוספת מידע. ברור שזו רשימה של הרחבות ולגבי ה'זכור' אין לה להוסיף פרטים. בתוספתא שנצטט להלן פרט נוסף. <b>ועל הבהמה</b> – הבועל בהמה. <b>והאשה מביאה את הבהמה</b> – כולם חייבי סקילה. אישה המביאה בהמה עליה כבר נזכרה ברישא. והרשימה במשנה מכפילה את עצמה. ברור שאלו מקורות שונים. נוח מאוד לפרש שברישא מצוטטת רשימת חייבי כריתות שחייבים גם סקילה והיא הועברה ממסכת כריתות והותאמה לתוכנה של משנתנו, ואילו ההמשך לקוח מרשימה אחרת של חייבי סקילה. עונש הסקילה לא נאמר במפורש, אבל מובן מההמשך, ומכותרת של כל הרשימה. וכן בתוספתא: "והבא על הזכור בן תשע שנים ויום אחד, הבא על הבהמה כדרכה ושלא כדרכה, האשה המביאה את הבהמה בין כדרכה ובין שלא כדרכה... כולן בסקילה" (פ"י ה"ב).
<b>אם אדם חטא מה חטאת הבהמה</b> – למה היא נסקלת הרי האדם כפה עצמו על הבהמה. <b>אלא לפי שבאת לאדן</b> – אדם. <b>תקלה על ידיה לפיכך אמר הכתוב תיסקל</b> – השיקול החברתי מכריע. הבהמה אמנם לא חטאה היא נאנסה. אבל אם באה תקלה לאדם, לא ראוי שהבהמה תישאר בחיים. צער בעלי חיים איננו מופיע כערך עצמאי, או ליתר דיוק הוא נסוג מפני הערך החברתי.<b> דבר אחר שלא תהא הבהמה עוברת בשוק ויאמרו זו היא שניסקל איש פלוני על ידיה</b> – גם שיקול זה הוא מתחום החברה והנראות, ולא מהתחום הערכי. הבבלי לומד שהבא על הזכר חייב בסקילה מהיקש לאוב וידעוני (נד ע"א).
בנושא זה של צער בעלי חיים עסקנו לעיל בבבא מציעא פ"ב מ"י, ראינו שעיקרון זה מופיע בספרות, אך משמעותו משנית.

Mishnah 5

<small>עפ”י כתב יד קופמן</small>
<b>המגדף אינו חייב עד שיפרש את השם</b> – יקלל את השם המפורש בן ארבע אותיות (בבלי ס ע"א). את המילה 'השם' אפשר לפרש בדוחק גם ככינוי. <b>אמר רבי יהושע בן קרחה בכל יום דנין את העדים בכינוי</b> – בזמן הדיון המשפטי במגדף, אין מזכירים במפורש כיצד גודף השם, אלא משתמשים בכינוי. <b>יכה יוסה את יוסה</b> – במקום לצטט את הקללה משתמשים בכינוי יוסי, כלומר איזה שם סתמי. <b>ניגמר הדין</b> – לאחר הדיון. כנראה הכוונה להכרזה על החלטת בית הדין המשנה לעיל (פ"ו מ"א) גם היא מזכירה את גמירת הדין, אבל לא נאמר בה מה כוללת גמירת הדין. טקס גמירת הדין מתואר בקצרה בפ"ג מ"ז "איש פלוני את זכאי" או "איש פלוני את חייב". וכנראה שהמשפט השלם הוא "איש פלוני את חייב בגידוף השם" וכאן צריך להופיע הגידוף המלא בו האשם נקט. משנה ח תשוב ותדון בנושא זה של כינוי או שם מפורש. זו כפילות שהעורך חשב שהיא נחוצה, למרות שכל הפרק נתון לעריכה ספרותית מאחדת.
<b>לא היו הורגים</b> – מוציאים פסק דין מוות<b> בכינוי</b> – מבלי להזכיר את הגידוף המפורש. <b>אלא מוציאין את כל האדם לחוץ ומשיירין את הגדול שבהן</b> – את העד הגדול.<b> ואומרין לו אמור מה ששמעת בפירוש</b> – פירוש בניגוד לכינוי.<b> והוא אומר</b> – את הגידוף ואת השם שבו השתמש המגדף. <b>והדיינין עומדין על רגליהן וקורעין ולא מאחים</b> – השומע את הגידוף חייב להתאבל על כבוד שמו יתברך.<b> והשני אומר אף אני כמוהו והשלישי אומר אף אני כמוהו</b> – אין זה ציטוט דברי העדים, הרי אחד לא שמע את השני. אלא שכל אחד מהם חוזר על אותו גידוף. רק אחר כך מבצעים את פסק הדין, אגב המשנה מחייבת שלושה עדים, כדעה אותה שוללת משנה מכות פ"א מ"ז. בפירושנו לבבא בתרא פ"י מ"ב ראינו שהדעה שנצרכים לפחות שלושה עדים מופיעה במקורות.
ההלכה שהמגדף הוא רק המגדף בשם המלא והמפורש, מקטינה כמובן את מספר הנאשמים שניתן להרשיע. כיוון שהשם המפורש לא היה יום יומי, הרי שהמגדף הוא כזה רק אם ממש התכוון לקלל את האל בכוונה.
ניתן לשער שבפועל בימי המלכות החשמונאית היו הוצאות להורג על רקע חילול כבוד ה'. כמובן שבימי השלטון הרומי נותרו ההלכות כאיום, במטרה להציב נורמות התנהגות שלפיהן יש לנהוג, אך ההלכה עצמה נותרה תיאורטית בלבד. הירושלמי למשל מתחבט האם ב'זמן הזה' יש בכלל חיוב קריעה על גידוף ה' (ירושלמי כאן, כה ע"ב).

Mishnah 6

<small>עפ”י כתב יד קופמן</small>
<b>העובד עבודה זרה</b> – המשנה ממשיכה לפרש את הרשימה שברישא של משנה ד. <b>אחד העובד</b> – היו דרכים שונות לעבודת האלילים. הבאת מנחה, הבאת כסף, נישוק, קישוט הפסל וכו'. וכולם אסורים.<b> ואחד המזבח</b> – המביא קורבן ומקריבו בעצמו.<b> ואחד המקטר</b> – מביא קטורת לכבוד האל. <b>ואחד המנסך</b> – מנסכים יין, שמן ואפילו מים. <b>ואחד המשתחוה</b> – לפסל.<b> והמקבלו עליו לאלוה</b> – כלומר:<b> והאומר לו</b> – לפסל<b> אילי אתה</b> – זו הצהרה שאל פלוני הוא האל 'שלו'. זה המקבל עליו לאלוה. כדרכה של המשנה משפט אחד הוא הסבר לקודמו כמו שהסברנו בראשית המסכת (פ"א מ"א). וכן בתוספתא: "והעובד עבודה זרה: אחד העובד, ואחד המזבח, ואחד המקטר, ואחד המנסך, ואחד המשתחווה. והמקבלו עליו באלוה, והאומר לו אלי אתה, הצילהו, כולן בסקילה" (פ"י ה"ב). בירושלמי (כה ע"ב):
1. רבי שמואל בר נחמני בשם רבי הושעיה האומר לו אלי אתה מחלוקת רבי וחכמים. 2. השתחוה לה מהו? רבי יוחנן אמר דברי הכל מודין בכפיפת קומה, שהוא חייב. מה בין המעלה והמוריד קומתו, מה בין המעלה והמוריד שפתותיו? 3. רבי יוחנן אמר במחלוקת וריש לקיש אמר במחלוקת. 4. אמר ר' זעירא קרייא מסייע לריש לקיש תורה אחת יהיה לכם לעושה בשגגה אין לי אלא דבר שהוא מעשה, המגדף והמשתחוה שאינן מעשה מניין?
המשפט מסתיים בשאלה זו. ההמשך עוסק במשנה הבאה "המעביר זרעו למולך".
בסעיף הראשון "האומר אלי אתה" מחלוקת בניגוד למשנתנו הקובעת בפשטות שחייב. ואולי הבינה הגמרא ש"מקבל עליו לאלוה" חייב. אבל מי שלא התכוון אלא רק אמר אמירה "אלי אתה" זו מחלוקת. להלן נפקפק באפשרות זו. המשתחווה חייב. ורבי יוחנן טוען שמשתחווה הוא כאומר, זו מחוות גוף וזו מחוות גוף (הנעת שפתיים והשמעת קול).
במשפט השלישי מסורת אחרת מזו של רבי יוחנן. ובה חוזרת הדעה שזו מחלוקת. לא נאמר בתלמוד על מה מדובר. להלן נחזור למשפט זה. המשפט האחרון תומך בדעת ריש לקיש. מסתבר ממנה שריש לקיש סבור שרק העושה מעשה חייב. כלומר לא הנודר בשמו שבהמשך המשנה, ולא במקבל עליו לאלוה. לפיכך נראה לנו לפרש שריש לקיש איננו סבור שיש מחלוקת אלא שיש לו דעה שונה מזו של המשנה. לפיכך נראה לפרש שמשפט 3 ("במחלוקת") משמעו שרבי יוחנן וריש לקיש חולקים. רבי יוחנן לשיטתו (במשפט השני) שהאומר חייב כעושה. דיבור כמחוות גוף וחייב. ואילו ריש לקיש סובר הפוך שהאומר פטור (אין בכך לאו) רבי יוחנן אמר את דעתו בעקבות הניסוח שמשנתנו. אבל יש בכך מחלוקת. אפשר שהמחלוקת כבר תנאית, אבל לפי מצב העדויות שבידינו ההקלה היא אמוראית.<sup class="footnote-marker">29</sup><i class="footnote">זו היא שציטטנו לעיל "מתניתא דלא כרבי מאיר, דאמר אף המגדף עובר בלא תעשה" (כג ע"ב).</i>
ייתכן שהגורם להקלה הוא משפטי. לאו שאין בו מעשה אין לוקים עליו. וייתכן שיש כאן מגמת הקלה ביחס לעובדי עבודה זרה בצורה חלקית. מעין השלמה עם מצב שבו יהודים משתתפים באירועים בעלי אופי אלילי, ומצהירים הצהרות ונודרים בלשון העם, וחכמים מרופפים מעט את גדר הגבול.<sup class="footnote-marker">30</sup><i class="footnote">ראו בהרחבה במבוא למסכת עבודה זרה. </i> ברם, כפי שנראה בדיוננו במגדף עמדה זו המקילה במי שאיננו עושה מעשה של ממש, מופיעה כבר במשנת כריתות פ"א מ"ב. בדרך כלל אנו מעדיפים את ההסבר החברתי. במקרה זה הכלל המשפטי (לאו שאין בו מעשה) חוזר הרבה ולכן איננו יודעים האם ההקלה היא ביחס לעבודה זרה או באמת ביחס לכל לאו.
נוסיף עוד שהכלל ש'לאו שאין בו מעשה אין לוקין עליו', איננו בעל משמעות רבה, שכן לא הופעלה מערכת כפייה ואכיפה על עבירות.<sup class="footnote-marker">31</sup><i class="footnote">אופנהיימר, אכיפה; וראו הנספח למסכת שקלים. </i> אבל יש בו הכרה עקרונית שהקהילה איננה מפקחת על כל הנושאים. אין כאן סובלנות רבה. עדיין היה ראוי וטוב שהקהילה (בית הדין) יפקח על הציבור וימנע חטאים. אך יש כאן תפישה מקילה בחובת הפיקוח. ומצד שני ניכרת ההבחנה בין כפירה בפרט רעיוני זה או אחר, לבין ביצוע של לאו. על לאו לוקים ועל מחשבה או כאמונה ואולי גם הצהרה אין ענישה. זאת בניגוד גמור לתפישה הרומית בתקופה בכלל, והנוצרית בפרט.
במשנה מנויות חמש לשונות של עבודה זרה: עובד, הזובח, המקטר, המנסך, המשתחוה. אלו מנויות גם במשנה י' להלן. העבודה האחרונה ה'מקבל' אכן שנויה במחלוקת. כמובן שאפשר היה לפרט יותר עבודות או לקצר. "העובד" למשל הוא שם כללי לכל הפרטים הנזכרים. להערכתנו המניין חמש אינו מקרי. זה מספר ספרותי של קבוצה שלמה, ולכן נמנה מספר זה.<sup class="footnote-marker">32</sup><i class="footnote">ראו פירושנו לאבות פ"ב מ"ו. </i>
<b> אבל המגפף</b> – מחבק את הפסל.<b> והמנשק</b> – את הפסל <b>והמכבד</b> – מנקה בניגוב.<b> והמרבץ</b> – מתיז מים לפניו. כך נהגו במשטחים בלתי מרוצפים במטרה לרענן את הקרקע. המקדש שרואים חז"ל נגד עיניהם איננו דווקא המקדש המפואר, אלא גם פסל המוצב על משטח מאולתר ובלתי מרוצף.<b> המרחיץ הסך</b> – בשמן <b>המלביש והמנעיל עובר בלא תעשה</b> – אבל אין בכך איסור הגורר סקילה.<b> הנודר בשמו ומקיים</b> – את הנדר<b> בשמו עובר בלא תעשה</b> – ואין בו איסור סקילה. המקיים בשמו משמעו שפלוני נדר שאם יינצל יביא לאל מה שירצה לתרום, וביצע זאת. בכתובות בתי הכנסת והמקדשים מופיעים לעתים קרובות הקדשות של מתנה לאל על ישועתו בידי האל, או על מילוי הנדר.<b> הפוער עצמו לבעל פעור</b> – עושה צרכיו. בעל פעור הוא אל הנזכר במקרא.<b> זו היא עבודתו</b> – בדרך כלל זו דרך ביזיון, והעושה כן איננו חייב. אבל העושה כן לבעל פעור חייב כעובד עבודה זרה.<b> והזורק אבן במרקוליס</b> – מרקוליס הוא מרקוריוס אל 'ממוצא לטיני' שהיה מקובל בעולם הרומי. <b>זו היא עבודתו</b> – לפני האל נזרקו אבנים והוקם תל קטן, והעושה כן חייב סקילה. במהותו של בעל פעור נעסוק להלן וכן בפירוש לעבודה זרה. בשלב זה נסתפק כאן בכך שהוא אל המופיע רבות בספרות חז"ל.
אם כן המשנה מונה שלושה סוגי עובדי עבודה זרה.
א. עבודה המחייבת סקילה
ב. עבודות מִשנה שאינן גוררות סקילה.
ג. עבודות ייחודיות. שאצל אל אחד הן עבודות עיקריות, ואצל אל אחר הן משניות.
התוספתא מונה רשימה אחרת, חלקה זהה למשנה אך יש בה גם עבודות אחרות:
1. העושה עבודה זרה, המחתיך, והמעמיד, הסח, והמקניח, והמגרר, עובר בלא תעשה. 2. אבל אין חייבין אלא על דבר שיש בו מעשה. כגון המזבח, והמקטיר, והמנסך, והמשתחווה. 3. אבל המגפף, והמנשק, המכביד, והמרביץ, והמלביש, והמנעיל, והמעטף, הרי אילו באזהרה. 4. ר' יהודה אומר הרי הוא אומר "והשארתי בישראל שבעת אלפים כל הברכים אשר לא כרעו לבעל, וכל הפנים אשר לא נשקו לו" מקיש נשיקה לכריעה. מה כריעה חייבין עליה, אף נשיקה חייבין עליה. 5. ובמה היא מיתתן? בידי שמים" (פ"י ה"ג). בקבוצה הראשונה נמנים בעלי המלאכה המכינים פסל מאבן, שאינם חייבי סקילה. התנא מתנגד לכך. אולי היו מישראל שעבדו למען מקדשים אליליים. הרשימה השנייה היא של הלאווים, אלו שבמשנה נקראים עובדי עבודה זרה וחייבים בסקילה. הרשימה השלישית היא של עובדי עבודה זרה והתוספתא מוסיפה את המנעיל. לדעתו של רבי יהודה עבודות מסוג 3 (עבודות משנה), דינן כעבודה זרה ממש. נשיקה ככריעה היא השתחויה. הבעיה היא במשפט החמישי. כמו שפיסקנו את התוספתא הרי הוא משפט עצמאי, והוא חל על אחד המשפטים הקודמים. אם הוא חל על משפט 3, (רשימת עבודות המשנה) הרי שהן אסורות, אך העונש הוא מיתה בידי שמים. בעוד שבמשנה ובראשית התוספתא הן בלאו בלבד, והעושה נענש בתיאוריה במלקות בלבד. בא התנא לטעון שעונשם מוות בידי שמים. אבל אפשר גם שהמשפט הוא המשך דברי רבי יהודה (4) שגם הכורע לעבודה זרה דינו בידי שמים.
המשפט השלישי מרכך את חומרת האיסור ועל עבודות המשנה שאינן ממש הקרבה אין משום לאו, אף שכמובן אסורות.
אמנם עונש מוות בידי אדם לעובדי עבודה זרה נאמר בתורה בעקיפין. שהרי אנשי עיר נידחת, והמסית לעבודה זרה נענשים במוות. אבל עדיין ניתן לפרש שיש מי שחולק על כך, וסבור שהעובד עבודה זרה לבד, בצנעה ואיננו מסית, דינו 'רק' מוות בידי שמים. גם הבבלי מתחבט בשאלת העונשים השונים. הבבלי (ס ע"ב) מחלק בין עבודת 'פנים' שאנו כינינו עבודה עיקרית, לבין עבודה אחרת (משנית). בין השאר הוא קובע בפשטות שהמשתחווה דינו בסייף (סא ע"א).
לא היה בידי חכמים רשימה מוסכמת של עונשים וכנראה שגם לא חתרו לאחידות שכן לא היה בדבר לא מסורת ולא סיכוי להגשים את הערכים (העונשים) הללו.
קרוב להניח שהמשפט החמישי בתוספתא, בדבר עובדי עבודה זרה בעבודות משניות, משחרר אותם מחובת מלקות. לכאורה עונש של מוות בידי שמים חמור יותר, אבל בפועל, כאן ועכשיו, הוא משחרר אותם מאימת בית דין. ומשחרר גם את הציבור מחובת הנזיפה.
בפועל בחיי המעשה בוודאי שהרומאים לא אפשרו לשלטונות האוטונומיה להעניש עובדי עבודה זרה. וכבר כתבנו שבפועל הרשויות היהודיות לא אכפו קיום מצוות אלא במקרים מיוחדים ביותר.<sup class="footnote-marker">33</sup><i class="footnote">ראו הנספח למסכת שקלים; אופנהיימר, אכיפה. </i>
המגפף ומנשק והנודר הם כאמור בלאו. אבל בבבלי "כי אתא רב דימי אמר רבי אלעזר: על כולם לוקה, חוץ מהנודר בשמו והמקיים בשמו" (בבלי סג ע"א). רב דמי הוא מרבנן נחותאי שנסעו מארץ ישראל לבבל והפיצו תורה, ושימרו את הקשר בין שני המרכזים היהודיים (ובתי המדרש שבארצות השונות). התוכן של דברי רב דימי זהה למשנתנו, בניסוח מעט שונה. ברם, אם זו משנה לא היו הדברים נמסרים כחידוש מארץ ישראל. נמצאנו למדים שהיה ניסוח אחר של המשנה שבו אולי היו תכנים מעט שונים מאלו שבמשנתנו.<sup class="footnote-marker">34</sup><i class="footnote">זו הערה חשובה לבירור התכנים והסגנון של משניות אחרות ממשנתנו. אלה שקדמו לה ושימשו בסיס למשנת רבי. ואלו שנוסחו אחריה. מן הדין לבדוק אפוא בצורה שיטתית את כל האזכורים למונח הבבלי "מתניתא בידיה".  </i>
כאמור לעיל הסברנו שגם הירושלמי (כד ע"ב) סבור שלדעת ריש לקיש המגדף איננו חייב שכן אין בו מעשה. ואכן גם במשנת כריתות מחלוקת בדבר. לדעת רבי מאיר המגדף 'חייב' (קורבן, מלקות), אבל "חכמים אומרים אף המגדף שנאמר 'תורה אחת יהיה לכם לעושה בשגגה' יצא מגדף שאינו עושה מעשה". ובירושלמי שאולי יש להסיבו על משנתנו "מתניתא דלא כרבי מאיר, דאמר אף המגדף עובר בלא תעשה" (כג ע"ב).
לדעת חכמים מגדף אין בו גם כרת, שכן אין בו מעשה. מכל מקום זו דעת חכמים ואפשר להבין שר' מאיר חולק עליה, על כל פנים רק חכמים סוברים שמגדף 'פטור'. החולק עליהם במסכת כריתות איננו מתרשם מהכלל של 'לאו שאין בו מעשה, אין לוקין עליו'.
המשנה משתמשת בנימוק שמה ש'אין בו מעשה' איננו חייב קורבן ואולי גם איננו חייב בכרת. בתוספתא נדון הכלל בהדגשת יתר. "המגדף ר' יהודה, מחייב קרבן שנאמר בו כרת, ונאמר 'חטאו ישא האיש ההוא'. סך שמן המשחה שעשה משה במדבר, הרי זה חייב כרת. הפסח והמילה, אף על פי שחייבין על זדונו כרת, אין בהן קרבן לפי שהן בקום עשה” (פ”א ה”א, עמ’ 560). התוספתא מסתמכת על כללים, אלא שאלו אינן ברורים מעצמם.
ר' יהודה הוא כנראה תנא קמא של משניות כריתות וסנהדרין, וסבור שגם מגדף חייב בקורבן. אמנם אין כאן מעשה, אבל נאמר במפורש, שחייב כרת. ואין חייב כרת שאין עליו חובת קורבן, אם שגג. מכאן שסתם לאו שאין בו מעשה פטור מקורבן ומכרת כאחד. עם זאת הדבר לא נאמר כאן במפורש.
הכלל מופיע גם בתוספתא אחרת: "מזיד במעילה, ר' אומר במיתה וחכמים אומרים בלא תעשה. זה הכלל כל מצות לא תעשה שיש בה מעשה לוקין עליה את הארבעים, ושאין בהן מעשה אין לוקין עליה את הארבעים. ושאר כל לא תעשה שבתורה הרי אלו באזהרה העובר על גזרת המלך” (פ”א ה”ו, עמ’ 561). אם כן הכללים הם:
1. בדרך כלל כרת וקורבנות (חטאת וקרבן תלוי), מהלכים בצוותא, אך לצמידות זו יוצא מהכלל אחד (טומאת מקדש) או שניים (מגדף), אפשר ששניהם במחלוקת.
2. לאו שאין בו מעשה פטור <u>ממלקות </u>ו<u>מקורבן</u>, וכנראה גם <u>מכרת (גם לכלל זה חריג)</u>.
3. מה שיש בו קום עשה ולא עשאו, פטור <u>מכרת</u> אבל לכלל זה יש חריגים (פסח ומילה) החייבים בכרת.
4. מה שיש בו קום עשה תמיד פטור <u>מקורבן</u>.
נושא זה של לאו שאין בו מעשה איננו כה פשוט. לכלל מקבילות רבות.<sup class="footnote-marker">35</sup><i class="footnote">תוס', מכות פ"ה ה"י; סנהדרין פ"י מ"ג; ירו', שבועות פ"ג ה"י, לה ע"א; מכילתא דרבי שמעון בר יוחאי כב יז, עמ' 210; ספרי דברים קנה, עמ' 207; בבלי, סנהדרין י ע"א; ועוד הרבה. </i> בתוספתא מכות (פ"ה ה"י, עמ' 561) רשימה של לאווים כאלה ומופיע הכלל שלאו שאין בו מעשה אין לוקים עליו. אבל נוספו עוד חריגים "חוץ מן המימר והמקלל את חבירו" 'מימר' הוא כנראה ההוגה את השם באותיותיו. ברם, בירושלמי הנוסח מעט שונה ומעט 'מתוקן': "... חוץ מן המימר, והנשבע, ומקלל את חבירו בשם. ר' אבהו בשם רבי יוחנן לית כאן מימר, מימר דיבור ומעשה (דבדיבורו עביד מעשה"<sup class="footnote-marker">36</sup><i class="footnote">נוסח הפסיקתא.</i>). נשבע לשקר מניין...?" אם כן נוסף הנשבע שלוקה. ור' יוחנן חולק על המימר, ורואה בו דיבור ומעשה. כלומר דיבור הוא מעשה.<sup class="footnote-marker">37</sup><i class="footnote">גם ר' יוחנן הכיר את הגרסה 'מימר' והוא מתקן את הברייתא. בפסיקתא רבתי כב, עמ' קיד ע"ב.</i> אם כך הרי שהכלל המשפטי פרוץ. הרי גם המקלל את חברו ומקלל בשם אינם אלא דיבור. אם כן לפי הסבר אחד לפנינו 2-3 חריגים. ולפי הסבר שני דיבור הוא מעשה, אם כן גם המגדף, מקלל ה' ואחרים הם במלקות (ובקורבן) במיוחד מקלל אביו ואמו שהוא במיתה ומצוי ברשימת חייבי הכריתות בויקרא כ', ט.<sup class="footnote-marker">38</sup><i class="footnote">בבבלי מכות טז ע"א אפשר להבין שגם המקלל אביו ואמו לוקה. אבל אם כך למה איננו ברשימה שבמשנה א?</i> על שבועה סתם מצינו מחלוקת אמוראים אם לוקה (פסחים סג ע"ב; מכות ד ע"ב) לפי הבבלי שם המחלוקת היא על העיקרון האם לאו שאין בו מעשה מהווה עילה למלקות או לא.
אם המדבר הוא מעשה הרי שגם הידעוני הוא מעשה. ואם דיבור איננו כמעשה, למה הידעוני חייב? הרי "הידעוני זה המדבר בפה" (משנה, סנהדרין פ"ז מ"ז). התוספתא בסנהדרין (פ"י ה"ג; בבלי כריתות ג ע"ב) מגדירה מעשה בצורה קשה עוד יותר "העושה עבודה זרה המחתיך, והמעמיד, הסח, והמקניח, והמגרר, עובר בלא תעשה. אבל אין חייבין אלא על דבר שיש בו מעשה. כגון: המזבח, והמקטיר, והמנסך, והמשתחווה, אבל המגפף, והמנשק, המכביד,<sup class="footnote-marker">39</sup><i class="footnote">מנקה. </i> והמרביץ<sup class="footnote-marker">40</sup><i class="footnote">מתיז מים על הקרקע.</i> והמלביש, והמנעיל, והמעטף הרי אילו באזהרה" ר' יהודה שם חולק על חלק מהפרטים. אם סך עבודה זרה איננו מעשה, מדוע סך בשמן המקדש נחשב למעשה? מעבר לכך אם דיבור הוא מעשה, המלביש (את הפסל) ודאי שהוא מעשה.
הבבלי (מכות ד ע"ב) מעלה גם את שאלת מוציא שם רע ומסביר שמי שאומר שלאו שאין בו מעשה לוקים עליו, מסתמך על מוציא שם רע. ומי שטבע את הכלל שלאו שאין בו מעשה אין לוקים עליו רואה כנראה במוציא שם רע עוד חריג. בעקבות הבבלי הזה אנו שואלים גם על דין נותר. הרי גם בו אין מעשה, ולמה חייב עליו כרת וקורבן. המותיר את הנותר ברור שהוא חייב קורבן בשגגה ולוקה (מכות פ"ג מ"ב ועוד). גם עדים זוממים אינם מעשה במובן זה של המילה.
להערכתנו הכלל שלאו שאין בו מעשה אין לוקים עליו הוא כלל תנייני. בתחילה נקבעו המקרים שעליהם אין לוקים, כל אחד מסיבתו. בתוס' סנהדרין שציטטנו (פ"י ה"ג) ההבחנה היא בין מעשה ישיר של עבודה זרה, בעבודה הזרה עצמה, לבין מעשי שירות עקיפים. אולי הייתה זו ההבחנה בין תפקיד מקודש של כוהנים, לתפקיד הפשוט של המשרתים. במסגרת זו נקבעו גם סדרת מחלוקות על המגדף ומקרים אחרים. בשלב שני נוסח כלל, שאמור לשמש ככלי עזר, כדי לזהות את רוב המקרים אם לוקים עליהם או לא.  הכלל מקיף חלק גדול מהמקרים, ובעזרתו נפשטו שאלות רבות. אבל הכלל לא יצר את ההלכה, אלא הוא מכנס את המקרים (התקדימים) השונים שנקבעו כל אחד מסיבתו ובמקומו. במבוא לפירוש המשניות הרחבנו בכך והראינו כי זו דרכה של תורה, ולכך דוגמאות וראיות נוספות. על כן הכלל פרוץ ורבו בו החריגים. חכמים מצאו לנכון להחמיר אף במקרים שאין בהם מעשה מסיבות שונות.
במבוא למסכת כריתות נעסוק בכללים אחרים בדיני עונשין, שגם בהם חל תהליך דומה.
<b>המאבק בכופרים – מזווית ראייה רחבה</b>
הכלל שמה שאין בו מעשה איננו גורר עונש הוא חשוב לא רק מבחינה משפטית, אלא בראייה רחבה יותר, של שיטות המלחמה בכופרים למיניהם. אין דת שאיננה מתחבטת בבעיה של אלו הכופרים במרות ההנהגה או בעקרונות הדת. בניגוד לדתות אחרות ברוב התקופה לא הייתה יד ישראל על העליונה, ולרשות המערכת הדתית לא עמדו אמצעי ענישה של ממש. בימי בית שני הכוח היה בידיים יהודיות, אך רוב הזמן היו אלו ידי הצדוקים, שמדי פעם אף רדפו את הפרושים, או את האיסיים (לעיתים קרובות יותר, ובצורה אלימה יותר) אך בדרך כלל המאבק בכיתתי בשלהי הבית השני התנהל ללא גילויי אלימות ישירה. מאוחר יותר, תחת שלטון רומי, עברה הסמכות לדון דיני נפשות לידי הרומאים, אך השלטונות האוטונומיים היהודיים עדיין שלטו מתוקף הסמכות המוגבלת שהוקנתה להם על ידי הרומאים.
עונש מלקות היה כנראה בסמכותם של המוסדות העירוניים, אך תמיד בכפוף להתערבות אפשרית של השלטון הרומי. בתנאים אלו אי אפשר היה לטפל ולפתח תורת עונשין. תורת העונשין הנוגעת למפירי דת, כופרים ומינים הייתה אפוא מוסרית ורעיונית בלבד. מלקות הוא עונש כוחני, איום כרת, או מיתה בידי שמים הם עונש תיאורטי שביצועו מוטל על בורא עולם ולא על העדה. על רקע זה יש להבין גם את ההוראה או ההיתר 'קנאים פוגעים בו' (להלן, פ"ט מ"ו), או ש'פרחי כהונה' פוגעין בו (שם שם). אין זו בהכרח החלטה של 'מלכתחילה' אלא מצב של בדיעבד, מאחר שהכוח כבר איננו בידיהם של חכמים. מכיוון שאין בכוחם לבצע את הראוי להיעשות מאפשרים הם ל'כוחות השוק' ולהמון לפעול ולהוציא לפועל את הצדק הנדרש. זאת למרות החשש ש'כוחות השוק' יפעלו לעתים בצורה מוגזמת או בלתי צודקת.
בתנאים אלו התפתחה מערכת ענישה שהייתה בעיקרה רעיונית. על רקע זה בולטת ההכרעה שאם לא נעשה מעשה של ממש, אין הוא גורר עונש. מחשבות, אמונות, ואולי אף דברי כפירה אינם גוררים ענישה. 'לאו שאין בו מעשה' הוא אפוא לא רק קטגוריה משפטית טכנית, אלא הוא רעיון דתי המצמצם את סמכות הענישה האנושית לאירוע שיש בו או כפירה קיצונית, או בתנאי שהוא ממש מעשה. זו אבחנה מהפכנית, בתולדות הכפירה הדתית והיחס של הממסד אליה. בדתות אחרות נענשו כופרים על הרבה פחות מזה.
מהפך כזה איננו מנותק מהתפישה היהודית הדתית הכללית, שמה שנדרש מיהודי הוא בראש ובראשונה לעשות מעשה, והכרזות והצהרות חשובות פחות ומודגשות פחות. אמנם הרמב"ם למשל קבע שלושה עשר עיקרי אמונה שהסוטה מהם כופר. אך ראשונים אחרים חולקים על התפישה הבסיסית בדבר עקרי אמונה שאין לזוז, מהם.
נעיר עוד שבראייה היסטורית תנועות הכפירה העיקריות בתולדות הדתות האנושיות, בלטו בעיקר בפולמוס הרעיוני שלהן. בדרך כלל דתות הסתפקו במבחן ההחלטות הרעיוניות. כפירה בסמכות ההנהגה הייתה תנאי מרכזי להגדרת קבוצה כ'אחרת' כתנועת למינות. כפירה במהות האל, בכוחו הייתה כפירה לכל דבר וגררה עונשים קשים ביותר. כך בנצרות וכך באסלאם, ואילו ביהדות של חז"ל הדגש, לפחות הדגש הפורמאלי, הוא על עשיית מעשה, גם אם הוא כשלעצמו איננו חריגה קיצונית מהמקובל. הבחנה תיאורטית זו חשובה, והיא עומדת גם בשורשי היחס של ההנהגה והציבור היהודי לתנועת הנצרות הקדומה. נעסוק בכך גם בפירושנו לפרק ט להלן.
<b>בעל פעור ומרקוליס</b>
במשנה נזכרים שני אלים. האחד הוא בעל פעור. אל הנזכר רק במקרא. במקורו הוא אל 'ממוצא שמי' אל מקומי 'קדום', כלומר שפולחנו נהג כבר בתקופת המקרא. פולחנו נהג בבית פעור, שלידה נקבר משה (דברים ל"ד, ו), כלומר האתר הקדוש של הר נבו. הקידומת 'בעל' היא קידומת כללית המזהה את האל עם האל הכנעני הראשי בעל, אך לא האל עצמו, אלא גילוי מקומי שלו, כמו 'האל בית אל' 'בעל צפן' (שמות י"ד, ב), 'בעל גד' בבקעת הלבנון (יהושע י"א, ז) ועוד. ייתכן שגם הכפר פעור הוא הכפר הערבי פג'אר מדרום לגוש עציון הוקדש בזמנו לאל זה.<sup class="footnote-marker">41</sup><i class="footnote">אונומסטיקון אווסביוס מס' 929, מהדורת נוטלי וספראי, עמ' 158.</i> בתלמודים מספר מעשים המייחסים לעובדי בעל פעור מנהגים מוזרים מעין אלו שבמשנה. נפתח במדרש ספרי במדבר (קלא, עמ' 171-172) המושפע ממשנתנו, ואשר הובא גם בשני התלמודים (ירו', פ"י ה"ב, כח ע"ד; בבלי סד ע"א).<sup class="footnote-marker">42</sup><i class="footnote">בספרות הפרשנית כמובן מיעטו לעסוק בזיהויו של האל הנוכרי. חריג הוא הרב אלחנן חי כהן בספרו, 'במות בעל', ראו בעדני, היו בודקין, עמ' 39-38. הצעתם של בעדני בעקבות הרב חי כהן שבעל פעור זהה עם האל הרומי פריאפו, חסרת בסיס ומשוללת הקשר. האל הרומי לחוד והאל המואבי-כנעני לחוד. גם הדמיון הפונטי בלתי קיים.  </i>
1. הסיפור מתאר את מעשה חטא ישראל בבעל פעור, בו מתואר כיצד תינו בני ישראל אהבים עם בנות מדיין. לאחר תהליך של פיתוי מתואר: "והיה היין בוער בו, ואומר לה השמיעי<sup class="footnote-marker">43</sup><i class="footnote">כינוי 'מכובד' למעשה מיני.</i> לי. והיא מוציאה דפוס של פעור, מתחת פסיקיא שלה. ואומרת לו, רבי רצונך שאשמע לך? השתחוה לזה. והוא אומר לה וכי לעבודה זרה אני משתחוה? אמרה לו וכי מה איכפת לך, אינו אלא שתגלה עצמך לו. והוא מתגלה לו. מיכן אמרו המפעיר עצמו לבעל פעור זו היא עבודתו. [והזורק אבן למרקוליס זו היא עבודתו]".
2. מעשה במנחם בן גובתא דאריח שהיה מעגיל בחביות, ובא עליו שרו של פעור. שמט עליו את השפוד וברח והלך לו. ובא עליו בלילה שני. אמר לו, מנחם אף אתה מקללני? נתיירא ממנו. ואמר לו שוב איני מקללך מעתה.
3. שוב מעשה בסבטיא מאולם, שהשכיר את חמורו לאשה גויה. כיון שיצתה לפתחה של מדינה, אמרה לו המתן עד שתכנס לבית עבודה זרה שלה. לאחר שיצתה אמר לה, המתיני לי! עד שאכנס ואעשה גם אני כדרך שעשיתה. אמרה לו אפשר אי אתה יהודי. אמר לה ומה איכפת לך? נכנס וקינח עצמו בחוטמו של פעור. והיו כל הגוים משחקים לו ואומרים, מעולם לא עשה אדם אחד כיוצא בזה.
4. שוב מעשה בשלטון אחד שבא ממדינת הים להשתחוות לפעור. אמר להם לעבדיו של פעור, הביאו לי פר אחד שאנו מקריבים לו. או איל אחד שאני מקריבים לו. אמרו לו אין אנו נזקקים לו בכך, אלא שתגלה עצמך לו. גירה בהם סנגדודים, והיו מפצעים את ראשיהם. אמר להם או לכם ולטעותכם.
המעשה הראשון במדרש מפנה במפורש למשנה שלנו "מכאן אמרו". אבל מציג את המדרש כבסיס למשנה. צורת עריכה זו, כאילו קדם המדרש למשנה, והוא זה שגרר את מסקנת המשנה מופיע רבות במדרשי ההלכה התנאיים והאמוראיים. אין בכך בכדי לקבוע האם קדמה הדרשה למשנה או להיפך. מכיוון שעבודת בעל פעור שיזם בלק מתבטאת במעשי זנות, ומכיוון שהמילה 'פעור' נקשרת גם היא בחלקו התחתון של הגוף, חוברו שני מרכיבים אלו כאילו עבודת הפעור היא בעיקר בעשיית צרכים או במעשי הפקרות מיניים. חשוב לציין שהמקבילה האמוראית של המדרש שונה במקצת, שם התביעה של המדינית איננה למעשה זנות אלא "כיון שהיה תובעה, היתה אומרת איני שומעת לך, עד שתשחוט לפעור, והוא נשטה אחריה, ושוחט תרנגול לפעור, ואוכל עמה, ונצמדים זה לזו..." (תנחומא בובר בלק כז; תנחומא בלק יז).
להערכתנו קשה להניח שהנוסח בחיבור המאוחר (זה שבתנחומא) היה מתעלם מהמשנה ולפיכך יש לפרש שהתנחומא משמר נוסח מקורי בו המדרש איננו מסתמך על הנאמר במשנה. כלומר שהסדר הכרונולוגי הוא:
א. המדרש בנוסחו בתנחומא.
ב. המשנה.
ג. מדרש האגדה כפי שמנוסח בספרי.
יש קושי מתודולוגי בטענה שהנוסח האמוראי הוא הקדום, ולפי טיעון זה לפנינו מקרה חריג, אם כי אפשרי, שהמדרש המאוחר משמר את הנוסח הקדום.
המעשה השני קטוע ומספר על פלוני מ'אריח' היא בית ירח, שהיה מזלזל ומלגלג על העבודה הזרה של בעל פעור. לא נאמר על מה היה מלגלג, ולמה דווקא על בעל פעור. ברם, לאור הרצף הספרותי של המדרש ושל התלמודים (שבהם חוזרת הסדרה בשינויי סדר), נראה שמנחם לגלג על צורת העבודה הייחודית והתמוהה של אל זה.
המעשה בסבטיא מאולם ממשיך באותו קו של לגלוג על הפולחן הייחודי של בעל פעור. לפי הסיפור, אדם בשם סבטיא מאולם הנהיג נכרית אחת שעלתה לרגל למקדש פעור המקומי. לא ברור כיצד פלחה לאל, אבל אולי ניתן להבין שהשתתפה באורגיה מינית לכבוד האל. המשכיר סבטיא אמר שיעשה אותו דבר, אך כדי ללעוג לאל עשה צרכיו וניגב עצמו בפסל, והכול התפעלו ממנו. בנוסח המדרש התנאי מסופר שהחמר היהודי הגיע עם הקליינטית שלו לפתחה של עיר, והיא נכנסה למקדש כלשהו. והוא נכנס אחריה, עשה צרכיו וקינח בחוטמו של הפסל. אין במקור התנאי עדות שהיה זה במקדש בעל פעור. אך מההקשר עולה שהיה זה הפולחן המיוחד לאל זה. וכן מודגש במקבילות התלמודיות שהזכרנו לעיל.
אמנם לסיפור מקבילות אך קשה לקבלו כסיפור מעשה ריאלי. ממה נפשך אם אכן לא נהוג היה לפלוח בצורה מבוזה זו או שלפחות סבטיא חשב שלא נהוג לעשותו כן, הרי לא היה יהודי מעיז לעשות כן אפילו בעידן השלטון הנוצרי, שכן כוהני המקום והפולחים לאל היו עושים בו שפטים מייד. ואם אין זו דרך פולחן, כיצד נבין את השבחים לאותו אדם. למרות המקבילות (להלן) עולה החשד שאין כאן אלא דרשה למילה פעור. פעור הוא אל מקומי מזרחי, וכמובן אפשר שפולחנו שרד עד המאה הרביעית. בקרב היהודים לגלגו על פולחנות עבודה זרה בכלל, וכנראה גם על השם פעור.
ייחוס אורגיות מיניות לפולחנות זרים רווח בעולם האלילי הרומי. היו הרבה פולחנות שמספר המשתתפים בהם היה מועט או גדול, ונפוצו סיפורי השמצה (או התפעלות) על מעשים קיצוניים המתבצעים באותם אתרים. אורגיות מיניות הוא תיאור רגיל.<sup class="footnote-marker">44</sup><i class="footnote">סמלי ארוטיקה ופסלים ארוטיים הם תופעה רגילה, בארץ ישראל היא יחסית נדירה אך קיימת ראו ארליך ואחרים, ארוטיקה. </i> אורגיות כאלה נהגו גם במזרח הקדום בתקופת המקרא וזו ה'קדשה' הנזכרת גם בתנ"ך (דברים כ"ג, יח; מלכים א י"ד, כב). במחקר המודרני יש המפקפקים אם אכן אורגיות אלו התקיימו. האם הנשים השתתפו בהן מרצון וחדווה דתית או שהן זונות בתשלום, ואולי יש לראות באורגיות אלו מעשה אונס ציבורי. יש גם המפקפקים בתפוצתו של הנוהג ורואים בו השמצות הדדיות נגד פולחנות אליליים חריגים. כך או כך סיפורים כאלה היו נפוצים בעולם הקדום.
על הכרת האפשרות של אורגיות מיניות במסגרת פולחן אלילי שומעים אנו ממקורות נוספים כגון:
לא תהיה קדשה מבנות ישראל', אי אתה מוזהר עליה באומות. ולא יהיה קדש, אי אתה מוזהר עליו באומות. שהיה בדין ומה אם קדשה קלה אתה מוזהר עליה בישראל, קדש חמור אינו דין שתהא מוזהר עליו בישראל?! או חלוף אם קדש חמור אי אתה מוזהר עליו באומות, קדשה קלה אינו דין שלא תהא מוזהר עליה באומות? מה תלמוד לומר 'קדש' צריך לאמרו, שאילו נאמר קדשה ולא נאמר קדש הייתי אומר אם קדשה קלה אתה מוזהר עליה בישראל, קדש חמור אינו דין שתהא מוזהר עליו באומות?! תלמוד לומר "לא תהיה קדשה מבנות ישראל" אי אתה מוזהר עליה באומות. "ולא יהיה קדש" (ספרי דברים רס, עמ' 283).
הדגש הוא שקדש וקדשה שניהם אסורים רק אם הם מבני ישראל, אבל לא אם הם מאומות העולם. אפשר שהכוונה 'צנועה'. אם נכרי או נכרית שהיו עובדי מקדש פגאני בתפקיד של קדשה או קדש, הם מותרים להתחתן עם ישראל לאחר גיור כמובן. אם כך מסקנת ההלכה איננה מפתיעה. ברם, גם ייתכן שמשכב זכר או משכב עם זונה שהיו פעם חלק מפולחן אלילי, או אפילו משמשים כיום בקודש, איננה אסורה. אולי אפילו השתתפות באורגיה מינית במסגרת של עבודת אלילים אין בה איסור מיוחד. כלומר שהיא נתפשת כמעשה מיני עם נוכרי\נוכרית שלא למטרת קידושין, ולא כפולחן אלילי.<sup class="footnote-marker">45</sup><i class="footnote">ראו עוד מדרש אגדה בובר דברים כ"ג יח: "'לא תהיה קדשה'. שלא תהיה פנויה שתקדיש את הארץ. לדעת שכל מי שהוא רוצה לבוא על האשה ישכב עמה. ולא יגע בעריות כדרך שהגוים עושים. וכן 'לא יהיה קדש'. שלא יהא זכר מקדיש עצמו למשכב זכור כדרך שהגוים עושים: ואין קדש אלא לשון זימן, שנאמר 'התקדשו למחר' (במדבר יא יח)". אם כן כל שנאסר הוא זנות זכרית או נקבית על בסיס קבוע, ואבק עבודה זרה כבר איננו מופיע כלל, ובעל המדרש שחי בחברה הנוצרית של ימי הביניים כבר איננו מכיר את התופעה.</i>
המונח 'פער' או 'פעירה' איננו מופיע אלא בהקשר זה של בעל פעור. לפיכך קשה לדעת האם משמעותו המקורית מעשה מיני, או עשיית צרכים. הצורה פער איננה מוכרת, אך דומה שלפנינו סיכול אותיות ולפרוע משמעו גם לעשות צרכים.
המקרה האחרון "בשלטון אחד" מחריף את התמהון. ה'שלטון', הוא פקיד רומי שמגיע למקדש פעור. הוא איננו מכיר את מנהגיו, ומתקומם נגד האפשרות שהפולחן הרגיל הוא אורגיה מינית או עשיית צרכים. ופוגע במאמינים. אם הסיפור ריאלי הוא מדגים את היחס של הרוב הפגאני ה'שפוי' לפולחן המוזר של בעל פעור. פולחן זה איננו ידוע להם ואיננו מקובל. יש להדגיש שאכן היו בעולם הדתי הרומי מיסטריות בלתי מקובלות. באופן כללי שררה סובלנות בין דתית. ורוב צורות הפולחן השונות התקבלו בהבנה, וגם כל אליל, שהיה מכובד על ציבור מסוים, נחשב לקביל. אבל פולחנות חריגים ואלים 'זרים' נחשבו לעיתים למגונים. כך למשל היו תקופות ומקומות בהם לעתים נרדפו הפולחים לאל מיטרה ש'מוצאו' מהודו, ולעתים מקדשיו נסגרו. בכל הקשור לאלים שהובאו מהמזרח נהגה החברה הרומית בחשדנות והיו תקופות שפולחנות אלו נאסרו. איסורים אלו נתמכו בטענות שהם כוללים אורגיות מיניות אסורות.
כן סיפרו סיפורי לגלוג וגנאי על מיסטריות מסוימות. סיפורי מלגלגים אלו לא היו תלושים מהמציאות הריאלית, כלומר שאכן לעתים נהגו בהם טקסים מוזרים. עם זאת החברה הרשמית הגזימה בתיאור השונות, והפריזה בייחוס אורגיות מגונות ומושחתות לאלים הללו.
בתלמוד הבבלי עוד סיפור שאיננו במדרש התנאי או בירושלמי: "אמר רב יהודה אמר רב: מעשה בנכרית אחת שהיתה חולה ביותר, אמרה: אם תעמוד ההיא אשה מחוליה, תלך ותעבוד לכל עבודה זרה שבעולם. עמדה (ועבדה) (מסורת הש"ס: והלכה) לכל עבודה זרה שבעולם. כיון שהגיע לפעור שאלה לכומרים: במה עובדין לזו? אמרו לה: אוכלין תרדין, ושותין שכר, ומתריזין בפניה. אמרה: מוטב שתחזור ההוא אשה לחוליה, ולא תעבוד עבודה זרה בכך" (סנהדרין סא ע"א).
גם כאן הפולחן המיני נדחה ואפילו האישה הנכרית נמנעת ממנו. במעשה הבבלי פרטים שאינם במשנה: אכילת תרד, שתיית יין (מרכיב מהותי בכל אורגיה וכן הפועל החריג 'נתרז').
נתרז משמעו מת<sup class="footnote-marker">46</sup><i class="footnote">כגון תוס', יבמות פי"ד ה"ד, סוטה פ"ח ה"ז; בבלי בבא קמא מז ע"ב ועוד. </i> אבל גם מקביל לפעור, פרוע כגון "מלמד, שהיו מפריעין עצמם, ומתריזין עצמם כלפי מעלה. וקאמר נביא: מי שעשה הרעה הזאת בישראל ימות על מיטתו?" (קידושין עב ע"ב) וכן "את מוצא שעד שלא הוקם המשכן היו אומות העולם שומעין קול הדיבור וניתרזין בתוך פניקטיהן" (ויקרא רבה פרשה א יא, עמ' כו; שיר השירים רבה פרשה ב ה). פנקיטיהון הם היכלות.<sup class="footnote-marker">47</sup><i class="footnote">ראו תרגום יונתן לתהילים סח ע; ערוך השלם ערך פנקט כרך ו, עמ' 371. </i> כלומר שהיו מתים בבתי המגורים שלהם, או שמחמת הבהלה, היו עושים צרכיהם בתוך ההיכל ולא בחדר המיוחד לכל. על סמך הסיפור בבבלי הסברנו שלעתים פעור הוא עשיית צרכים.
דומה שכל סיפורי בעל פעור מבטאים את אותה גישה מרוחקת. כל הסיפורים סובבים סביב הפולחן המיני הכולל עשיית צרכים. כולם מתייחסים בדרך כלשהי למשנתנו, ואין סיפורים נוספים על פולחן בעל פעור. בין מאות הצלמיות שהתגלו בארץ ובעולם האלילי יש הרבה סממני מין, פסלונים עם איבר זכרי ענקי, ונשים עם איברי מין בולטים. יש גם פסלונים המדגימים תנוחות אירוטיות מובהקות, וספק אם הם פסלי חול שנועדו להנאה ול'יופי' (כמו תמונות מיניות בימינו). או שמא הם מגלמים מעשי פולחן איזוטריים אך מוכרים (מטעמים מובנים אנו נמנעים מלהדגים פסלונים כאלה באיורים). בבבלי עבודה זרה מד ע"ב התיאור מרוסן יותר. בעל פעור הוא פסל המצוי על שפת ביב, ולא יותר מזה. אין עבודתו בביוב אלא שם הוא ניצב, בפתח אמות ניקוז.
בממצא האלילי מארץ ישראל מצאנו פסלונים המתארים תנוחות אירוטיות, למטרות חול (חולניות) או למטרות קודש. ברם, לא מצאנו פסלונים המתארים עשיית צרכים.
עם כל זאת בעל פעור עצמו המשיך לפעול. והוא נזכר בכתובת מצפון עבר הירדן.<sup class="footnote-marker">48</sup><i class="footnote">סרטר, המזרח התיכון, עמ' 300. גויטנר, כתובות, ירדן ב מס' 154.</i> הווה אומר: המשנה מתארת אל קיים בתקופתה ולא רק זיכרון מקראי, עם זאת ייתכן שתיאור הפולחן שלו כולל הגזמה או השמצה. ייחוס האורגיות המיניות נובע בעיקר משמו הקדום של האל ומהאטימולוגיה שלו. הירונימוס טוען שבעל פעור הוא האל פריאֶפוס <sup class="footnote-marker">49</sup><i class="footnote">הירונימוס בתרגומו לאונומסטיקון של אווסביוס מס' 201. מהדורת נוטלי וספראי עמ' 46. את הרעיון אימץ הרב אלחנן חי הכהן, ראו בעדני, היו בודקין, עמ' 99-97.</i>.Priapus פריאפוס הוא אל יווני לו מייחסים שמירה על צאן, ואחריות לפריון, ומכאן ייחדו לו תפקיד אירוטי, ברם, דומה שהירונימוס מפרש את המושג הקדום על בסיס זמנו ואיננו מהווה עדות לפולחן משותף כנעני-יווני פעיל. על כל פנים פריאפוס ודומיו בדתות האחרות מתוארים בצורה דוחה למדי. הם מקיימים יחסים אירוטיים בוטים בין מינים שונים, ובין בני אותו מין, ואף בין אדם לבהמה. איבריו של האל אינם פרופורציונליים, ואיברי המין מוגדלים בצורה דוחה. ברם, לא מצאנו עדות לפולחן שעיקרו עשיית צרכים.
שונים הדברים לגבי המרקוליס. המרקוליס נזכר בסדרת מקורות עם בעל פעור, חלקם כבר הובאו וכמוהם עדויות נוספות. בכולם אפשר שהופעת הצמד מושפעת רק מפרשנות המשנה. במיוחד אמורים הדברים כלפי ההתלבטות בירושלמי סנהדרין (פ"ה ה"א, כב ע"ד) האם פלוני טיפוסי שעבד עבודה זרה וקשה למתבוננים להכריע האם עבד לפעור או למרקוליס. לפי המקורות האחרים ההבדלים בין פולחנם של אלים אלו שונה זה מזה, על כן אפשר ששני אלים אלו כבר הפכו לתבנית ספרותית.
מצד שני יש מסורות שמהן ברור שחכמים הכירו פולחן ממשי. כגון: "אמר רבי יוסי בר חנינא, נקטינן: אין קלקלין לא לפעור ולא למרקוליס" (עבודה זרה נב ע"א). כלומר לשני אלים אלו אין סורג לפני הבמה שמקובל בבתי מקדש אליליים אחרים. מסורת זו נראית ריאלית ואין לה תפקיד ספרותי או דיאלקטי, אלא תיאור ההוויה בבתי המקדש האליליים. ומצד שני קשה להאמין שלאלים אלו לא היו מקדשים רגילים.
מרקוליס נזכר בהרבה יותר עדויות מאשר בעל פעור. הוא גם נזכר רבות בספרות הלא יהודית.<sup class="footnote-marker">50</sup><i class="footnote">פרידהיים, פגאניות, עמ' 176-166.</i> מרקוליס הוא הצורה המזרחית-יוונית של האל הרומי מרקוריוס Mercurius<b>.</b> האטימולוגיה של שמו נתונה במחלוקת אך הוא נקשר בין השאר למסחר, לגנבים וגם לשמירת הגבולות וסימונם. כנראה בגלל זאת סימנו את האל באבנים גדולות כדוגמת אבני הגבול (להלן). היוונים זיהו את מרקוריס עם הרמס. מרקוריס היה אל רומי פופולרי ביותר, וזוהה אצל עמים שונים עם אלים מקומיים. האל 'ממוצא רומי' שהגיע למזרח עם הצבא הרומי. במזרח התערה ו'התחייה' במזרח, וזוהה עם הפולחן המרכזי של בעל בק, הוא מרקוריוס היפוליטנוס. מרקוריוס גם זוהה עם הרמס אל הדרכים והמסעות.
בספרות חז"ל הוא מופיע כאמור כשם גנרי לעבודת אלילים בכלל.<sup class="footnote-marker">51</sup><i class="footnote">ראו פירושנו לסנהדרין פ"ז מ"ו. </i> עד כאן אפשר שזו תמונה ריאלית ובארץ היה האל נפוץ בזכות הצבא הרומי הרב המפוזר בארץ.
עם זאת חכמים מדגישים שעבדו את האל באבן. כלומר על ידי הצבת גלי אבנים לכבודו. כפי שמשתמע גם ממשנתנו. במקורותינו חוזר התיאור שעבדו אותו על ידי זריקת אבנים או הקמת גלי אבנים. קשה להניח שאכן סתם זרקו אבנים אלא שהקימו גלי אבנים, ומן הסתם אלו היו מסודרים בצורה כלשהי כדברי המשנה "רבי ישמעאל אומר שלש אבנים זו בצד זו: בצד מרקוליס אסורות, ושתים מותרות. וחכמים אומרים שנראות עמו אסורות ושאין נראות עמו מותרות" (עבודה זרה פ"ד מ"א). והירושלמי שם (מג ע"א) מסביר: "רבי ישמעאל אומר כו' אמר רבי אמי טעמא דר' ישמעאל משום מרקוליס גדול, אצל מרקוליס קטן. ורבנן אמרי משום רגלי מרקוליס. כמה הן רגלי מרקוליס? רבי בא בשם רבנן דתמן נ' אמה. הילכת מרקוליס כך היא ב' אבנים זו על גבי זו והשלישית מלמעלה". אם כן רבי ישמעאל חושש לשלוש אבנים מסודרות. רק אבנים כאלה עלולות להיות מוקדשות למרקוליס. כלומר כוונתו לגל אבנים קטן מצוי מתחת לרגלי פסל המרקוליס או לפניו. שלוש אבנים הן 'מרקוליס קטן'. עוד שומעים אנו שהאבנים מסודרות, ורב אמי מסביר שהן מסודרות אבן מכל צד ואבן על גביהן.
עוד שומעים אנו על מנחות שהונחו בראש פסל המרקוליס: "מצא בראשו מעות כסות או כלים הרי אלו מותרין. פרכילי ענבים ועטרות של שבלים ויינות ושמנים וסלתות וכל דבר שכיוצא בו קרב על גבי המזבח אסור" (עבודה זרה פ"ד מ"ב), ומנחות אחרות. פרכלי (ענפי) ענבים מעטרים את הראש, וכן עטרות שיבולים. אבל מזון מניחים, לפני האל ולא על ראשו. המניח מזון על ראשו מתכוון שהמזון יישמר בזכות האתר הקדוש, ואין בכך עבודה זרה לשמה, אלא ניצולה לצרכי חול.
על כל פנים המקורות היהודיים המתארים זריקת אבנים כנראה מפריזים ופולחי מרקוריס היו מגדירים זאת כהנחת אבנים ובניית גלי אבן לכבוד האל.
באחד השרטוטים של דמות מרקוריוס הוא מופיע כשברקע שקי סחורה או אבנים מסותתות, אפשר שלפנינו רמז לעבודת האל בגלי אבנים.<sup class="footnote-marker">52</sup><i class="footnote">ראו עוד אלבאום, פיטרון תיאטרון. לדעתו המונח המופיע בספרות 'פיטרון' הוא ערימת אבנים בשוק, ליד פסלו של הרמס-מרקוריס (שמות רבה פרשה טו כב). במקבילות תיאטרון (תנחומא הישן חיי שרה ג). </i> גם אם זו הפרשנות לתמונה, הרי שאי אפשר שבאמנות הרומית הוא מסומל באבנים. וזו הופעה יחידאית של אבנים בהקשר לאל (איור 19). עם זאת השם היווני הרמס קשור ישירות לאבנים וכבר סופרים ביזנטיים קישרו את השם היווני הרמס להֶרְמָה ἕρμα Erma שמשמעו גל אבנים או אפילו במדויק גל אבנים המסמן גבולות. אין זו מסורת על פולחן האל בעבר. אלא פירוש אטימולוגי של סופר מאוחר  (ביזאנטי). ניתוח ששורשיו ההיסטוריים מסופקים.
במקורות הקלאסיים, הלא יהודיים כמובן, אין אזכור מיוחד של אבנים בהקשר לעבודת מרקוריוס. אם נקבל את דברי המקורות היהודיים כפשוטם הרי שזו התפתחות מקומית הקשורה לתפקידו כשומר הגבולות. גם את הגבולות בין שדות סימנו על ידי שלוש אבנים. או אולי זו פרשנות מקומית לשם היווני. פרשנות שאיננה נובעת מפולחן שאותו ראו אנשי המזרח, אלא כך פירשו לעצמם את השם. מידע שיש לו בסיס לשוני ומיתולוגי, אך איננו פרי תצפית ריאלית.
רמז אפשרי לעבודה זרה מקומית כזאת יש בתרגומים להושע י"ב, יב: "אִם גִּלְעָד אָוֶן אַךְ שָׁוְא הָיוּ בַּגִּלְגָּל שְׁוָרִים זִבֵּחוּ גַּם מִזְבְּחוֹתָם כְּגַלִּים עַל תַּלְמֵי שָׂדָי" התרגום המיוחס ליונתן מתרגם: "בבית גלגלא תורין לטעון דבחו, אף אגוריהון אסגיאו כגרין על תחומי חקלין". כלומר בבית גלגל זבחו שוורים ל'טעות' (לעבודה זרה), אף מזבחותיהם רבו כמזבחות על גבולות השדה. וכן בתרגום הסורי איגורהון, והוא מיוונית אגורה שמשמעו פשוט מזבח.<sup class="footnote-marker">53</sup><i class="footnote">הקשר האפשרי למילה יגר (יגר שהדותא") שהוא ערימת אבנים מחייב עדיין בירור. על כל פנים הצורה אגורה כמזבח רווחת בתרגום הסורי ובתרגום יונתן, ראו למשל ירמיהו ל"ב, א. ראו עוד בבלי סנהדרין קב ע"א, ששם התיאור של מזבחות בשדה שזור במערכת אגדית.   </i> המתרגמים הכירו אפוא גלי שדה בגבול השדות המשמשים לעבודה זרה. ואולי הערימות הללו אינן באמת מזבחות אלא שהמתרגם מייחס לנביא אמירה שהמזבחות היו רבים כמו שגלי השדה רבים. הפירוש שלנו מבוסס על הצורה איגורה שהיא מזבח בתרגום הסורי ולעתים גם בתרגום יונתן.
מן הראוי להעיר שבגולן מצויים מאות מבני דולמנים שהם שלוש אבני ענק, שתיים מכל צד ואחת על גביהן (איורים 19ג-19ד). אלו מבנים קדומים מתקופת הברונזה האמצעית, אך ייתכן שחכמים ראו בהם דגם לעבודת האלים השנואה עליהם. הם כמובן ראו את השרידים המרשימים ותהו על השימוש בהם, ופירשו אותם כשרידי המרקוליס, על בסיס משמעות השם הרמס.<sup class="footnote-marker">54</sup><i class="footnote">הסבר זה בצורה חלקית מצוי בספרות המחקר העממי של ארץ ישראל, בעיקר באתרי אינטרנט. ללא קשר להצעתו של ווליקט (ההערה הבאה). באתר דעת המוקדש למרקוליס מופיע ההסבר במכתב של משה הרטל, אחד מהבולטים שבין הארכיאולוגים שעסקו בגולן. </i> הסבר זה הוא ארץ ישראלי באופיו. אך מן הראוי להעיר שהוא הוצע במקורו כמקור לשם הרמס בכרתית הקדם יוונית. גם שם מצויים דולמנים דומים והיו חוקרים ששיערו שאבני הענק הללו הן מקור השם הרמס.<sup class="footnote-marker">55</sup><i class="footnote">ווילקט, הרמס.</i>
אגב אורחא שומעים אנו פעם נוספת על עבודה זרה שניתנו לה פרשנויות מאוחרות ומקומיות על בסיס פונטי או היסטורי בלתי מבוסס.  הפרשנויות אינן אחידות והן משניות, ומלמדות על החופש בהעברת 'מסורות' כאלה. לעתים קרובות מצויות פרשניות שונות לאותם אלים, ואף סיפורי מיתולוגיה שונים לאותו אל, או אותו סיפור (מוטיב) לאלים שונים.
שתי הפרשנויות מצויות גם במקורות נוספים. כך למשל: "'לא תקימו', אילו המרקוליס שעל גבי הדרכים. רשב"ג אומר אילו החמנים שבראשי הגגות" (ספרא בהר פ"ט ה"ו, קי ע"ב). הפסוק עוסק ב"פסל ומצבה לא תקימו" כלומר מדובר בפסל או לפחות במצבה. ועוד שומעים אנו שהמרקוליס אופייני לדרכים. כפי שכבר כתבנו הרמס-מרקוריוס הוא אל המסחר והדרכים, ורק טבעי שיקימו לו מצבות בדרכים. חז"ל מתייחסים למרקוליס אחרת מכל אל אחר. לאל רגיל יש בעיקר פסל,  ולמרקוליס אבנים כלומר מצבה. ואלו הן בשיבוש קל "אבני בית קוליס".<sup class="footnote-marker">56</sup><i class="footnote">שיבוש צורה זה מצוי רק בבבלי בדפוסים וחלק מעדי הנוסח. כגון "כאבני בית קוליס – חייב להכריז. ואלו הן אבני בית קוליס: אחת מכאן ואחת מכאן ואחת על גביהן" (בבא מציעא כה ע"א; והשוו בבלי כאן נ ע"א; נא ע"א). </i>
מירושלמי (כאן מג ע"ג) שומעים אנו פרט נוסף על צלמו של אל זה: "1. אי זו היא מרקוליס? כל שהוא סג את הים, ואת הדרכים.<sup class="footnote-marker">57</sup><i class="footnote">איננו מכירים פסלים כאלה של מרקוריוס, אך סצינות דומות מופיעות בפסלים או בציורים של המיתולוגיה היוונית-רומית. </i> 2. הילכת מרקוליס בזריקה. השתחוה לה מהו? אמר רבי יוסי כל עצמו אינו קרוי מרקוליס אלא בהשתחויה. "ואבן משכית לא תתנו בארצכם להשתחות עליה". אם כן מדובר בפסל והוא עוצר את הים או בונה דרכים. עצירת הים קשורה אולי לקביעת הגבולות הקשורה למרקוריס (לעיל). וכן הקביעה שהוא בונה דרכים קשורה להיותו אל הדרכים והשימוש בהם. רבי יוסי טוען שעבודת מרקוליס היא רק בהשתחויה, כמו כל אל אחר. זו עמדה חריגה השוללת את זריקת האבנים או הנחתם, לא זו עבודה זרה של מרקוריס. אם כן העמדה החד-משמעית שזריקת האבן היא העבודה מצויה במחלוקת. לדעת רבי יוסי גם מרקוליס, כמו כל אל אחר, נעבד בהשתחוויה ולא בזריקת האבנים. כאמור גם במשנה עלה פירוש זה לאבני המרקוליס.
נציין שבממצא הארכיאולוגי מצויים פסלים של מרקוריס, כמו של כל אל אחר, וכן מקדשים המוקדשים לו. ואין בממצא שבידינו ביטוי שעבודתו הייתה שונה מזו של אלים אחרים.<sup class="footnote-marker">58</sup><i class="footnote">בליצ'ה, לעיל.</i>
עוד שומעים אנו "מרקוליס וכל מה שעליו אסור. מצא עליו יינות, שמנים וסלתות, וכל דבר שכיוצא בו קרב לגבי מזבח, אסור. מעות וכלים מותרין. אחרים אומרים, אף מעות וכלים שעל גבי אבן העליונה הרי אילו אסורין". ההלכה עצמה שנויה באופן כללי במשנה הבאה. אבל בתוספתא מודגש שהדבר נעשה לפסל או למצבה של מרקוריס.
מחלוקת כזאת על טיב העבודה למרקוריוס אפשרית רק אם חכמים לא ראו טקסי עבודה למרקוליס. אלא הם ראו את התוצאות ושיערו כיצד נוצרו האבנים. אם היו חכמים רואים בפועל, את כל המתרחש במקדשי האל ואת הטקסים השונים, לא הייתה מתעוררת המחלוקת.
מסוגיית הירושלמי עולים גם פרטים נוספים. בסוגיה עולה השאלה כיצד מבטלים אבני מרקוליס, הרי פיזור האבנים אין בו די. ממשפט כזה אי אפשר להסיק מה חכמים ראו נגד עיניהם אבל עולה התמונה שחכמים הכירו עבודת מרקוריוס שבוטלה. ובמפורש מסופר. "כהדא ר' שמעון ברבי הוה ליה מרקוליס גו חקלא. אתא גביה בורגנרה<sup class="footnote-marker">59</sup><i class="footnote">בורגני, הוא חייל המוצב בבורגין שהוא מצודת דרכים. </i> אמ' ליה בגין דשמעית דארכונא בעי מיעבור הכא, למחר אלא בחייך דאת מרים אילין כיפייא. מן דרימון אזל בעי מיסבינון, אמר ליה דידי אינון. שמע רבי חייה בר ווה ומר, ואית לאימיה בר ולא ר' חייה רבה תניתה? אלא מן דשמעה מיניה חזק וקבעה" (ירו', פ"ד מג ע"ד). [תרגום: רבי שמעון בנו של רבי (יהודה הנשיא) היה לו מרקוליס בתוך שדהו. בא אליו 'בורגני' אמר לו<sup class="footnote-marker">60</sup><i class="footnote">לא ברור מי אמר למי. </i> מכיון ששמעתי שארכון רוצה לעבור כאן. אלא בחייך את מרים את אלה האבנים. מכיון שהרימן רצה רבי שמעון לקחתם. אמר לו הארכון שלי הם. שמען רבי חייא בר אבא (ווה) ותמה (אמר) ויש לאמו בן? האם לא רבי חייא רבה שנה זאת? אלא מכיון ששמע ממנו, חזק, קבעה אותה על שמו].
במשפט הקודם בסוגיה מצוטטים דברי רבי חייה הגדול "והתני רבי חייה אבני מרקוליס שנתפזרו אין להן ביטול". רבי שמעון חשק באבנים הגדולות והחצובות. וניצל את ההזדמנות ופיתה את הבורגני הרומי לבטל את העבודה הזרה. הבורגני אכן הורה לרבי שמעון להסיר את האבנים מהדרך. רבי שמעון רצה להשתמש באבנים, אבל הבורגני טען שהן שלו. אפשר גם ההפך, שהבורגני חשק באבנים ורבי שמעון רצה אותם לעצמו ואמר "שלי הם". רבי חייא בר אבה מתפלא על רבי שמעון הרוצה להפר את דברי אביו שאמר שאין לאבני מרקוליס ביטול בפיזור. וטוען אין בן לאמו? (של שמעון בן רבי?(, כלומר האם אין לו אב שאוסר להשתמש באבנים כאלה? על כך שואלת הגמרא הרי רבי חייא אמר את המימרא האוסרת על שימוש באבנים ולא רבי חייא. ומתרצת שאכן אלו דברי רבי, אבל העורך זקפם לזכות רבי חייא משום שרבי חייא למד את ההלכה והיא שכנעה אותו (חזק), וקבעה בברייתא על שמו.
הסיפור הוא מהמאה השלישית. מצבת המרקוליס איננה פעילה, והיא מצויה בשדה. ישראל איננו רשאי לבטל עבודה זרה. אבל הגוי הפוקד להסירה מבטל את דין עבודה זרה מהאבנים. שומעים אנו שניצבת בשדה מצבה ישנה, מן הסתם משלוש אבנים, וזו ההצעה שהצענו לעיל לזהותה עם הדולמנים בגולן.
במקבילות בתוספתא עוד הלכות כעין המשנה (פ"ו הי"ד-הי"ח). בין השאר שומעים אנו על מצבת מרקוריוס או פסלי מרקוריוס שננטשו. "גוי שהביא אבנים מן המרקוליס הרי אילו מותרות, מפני שהן כעבודה זרה שהיניחוה עובדיה. ומרקוליס שנעקר ממקומו מותר בהנאה" (פ"ו הי"ד). כפי שאמרנו עצם ההלכה שגוי מבטל עבודה זרה מופיעה כהיגד כללי (להלן מ"ד) אך הרבה דוגמאות העוסקות בנושא מדגישות דווקא את עבודת מרקוליס, והצענו שהשימוש בדוגמה זו נובע מהזיהוי של אבני המרקוליס עם גלי שדה ומצבות קדומות, שחכמים הכירו משדותיהם.
מהבבלי שומעים אנו עדויות נוספות לביטול עבודת המרקוריס: "עכו"ם שהביא אבנים מן המרקוליס וחיפה בהן דרכים וטרטיאות – מותרות, וישראל שהביא אבנים מן המרקוליס וחיפה בהן דרכים וטרטיאות – אסורות" (מב ע"א). כנראה חכמים הכירו מצב שבו הנוכרים עצמם משתמשים באבני מרקוליס לצרכים חילוניים. אפשר כמובן שמדובר בתקופה הנוצרית. אבל המעשה מהירושלמי התחולל קודם, במאה השלישית. אי אפשר להניח שבמאה השלישית כבר זלזלו הרומאים במצבת מרקוריס. אך אם מדובר בגלים קדומים, שספק אם עבדום באמת, התמונה ההיסטורית מובנת.
אגב גם הביטוי 'אסורות' מחייב הסבר. האם אכן נאסר שימוש בדרך, בגלל שהשתמשו בריצופה באבנים אסורות?
וכן מסופר בבבלי במפורש: בי ינאי מלכא חרוב, אתו עובדי כוכבים אוקימו ביה מרקוליס, אתו עובדי כוכבים אחריני דלא פלחי למרקוליס שקלינהו וחיפו בהן דרכים וסטרטאות, איכא רבנן דפרשי ואיכא רבנן דלא פרשי" (נ ע"א) [תרגום: בית ינאי המלך חרב. באו עובדי כוכבים הקימו שם מרקוליס. באו עובדי כוכבים אחרים שלא פולחים למרקוריוס וחיפו בהם דרכים וכבישים]. היה אפוא מבנה קדום, שפירשוהו כארמון חשמונאי.<sup class="footnote-marker">61</sup><i class="footnote">פירוש אפשרי, אך כמובן אי אפשר לדעת אם הוא מדויק מבחינה היסטורית. אבל ברור שהמבנה לא נועד מראשיתו להיות מקדש פגאני.</i> באו גויים אחרים ושדדו את האבנים והשתמשו בהם לציפוי דרכים וכבישים. ברור שאין אלו אבני שדה סתם, אלא אבנים מסותתות ומעוצבות. ונזכרים נוכרים שאינם עובדי מרקוריוס. אפשר שמדובר בתקופה הנוצרית (בארץ ישראל), או שהמקדש למרקוריוס היה נטוש. תופעת מקדשים נטושים הייתה נפוצה בתקופה הרומית, וכבר הזכרנו מקרה כזה מטבריה.<sup class="footnote-marker">62</sup><i class="footnote">אפיפניוס, נגד המינים, 30.3.8 וראו במבוא</i>
על כל פנים המקורות היהודיים המתארים זריקת אבנים כנראה מפריזים ופולחי מרקוריס היו מגדירים זאת כהנחת אבנים ובניית גלי אבן לכבוד האל.
מן הראוי להדגיש שהאל מכונה בשמו הרומי ולא בשמו והופעתו היוונית. זאת למרות שהיוונית הייתה שפת עבודה זרה אותה הכירו תושבי הארץ. עסקנו בכך במבוא.
לסיכום, מרקוריס הוא אל רומי ידוע, אבל הופעתו בספרות חז"ל היא ייחודית. במעט מקורות הוא אל 'רגיל' שלו פסל ומקדש, אבל בדרך כלל הוא מתואר כגל אבנים שעובדים אותו על ידי השלכת אבנים או בניית גלי אבנים. הופעתו הייחודית מובילה לאחת משתי פרשנויות.
א. ייתכן שלפנינו פיתוח מקומי בלתי מוכר בעולם האלילי, של עבודתו של אל זה.
ב. ייתכן שלפנינו פרשנות של חז"ל (רבי ישמעאל) בלבד, לתופעת גלי האבנים הקדומים בכלל, ותופעת הדולמנים בגולן בפרט. חכמים פירשו גלים אלו כאילו שימשו בעבר הרחוק כעבודת האלילים של מרקוריס, וכך גם נבין את האזכור למזבח מרקוריס הרוס, או מושלך בשדה. ייתכן גם שאכן נוכרים שעברו ליד דולמן ראו בו מצבה והוסיפו עליה אבן לשם כבוד.<sup class="footnote-marker">63</sup><i class="footnote">הצעה זו הוצעה בזמנו על ידי קונדר, בסקירה קצרה בעיתון PEF של שנת 1885! (עמ' 25-10). </i>
לאישושה של השערה זו, הנראית ממבט ראשון רחוקה, נוסיף שכיום מקובל לראות בדולומנים בגולן ובגליל העליון דרך קבורה מהתקופה הכלקוליתית. אבל בעבר הקרוב רווחו ההסברים שאלו מקדשים קדומים, וכאמור הצעה דומה הועלתה במחקר, ללא כל קשר לגולן.
במאה הרביעית ידועה תנועה המכנה עצמה הרמיטים, מילה שגם הפכה לכינוי לנזיר הנוצרי. הכתבים ההרמטיים נתגלו בעיקר בספרית נאג' חמדי ועוסקים בפילוסופיה והגות של החיים שאיפה לחיי חסד וצדקה וכו'. באופן טבעי ניסו חוקרים למצוא קשר בין עבודת הרמס, לתנועה ההרמטית. כך למשל היה מי שטען שהרמס זוהה במצרים הוא אל החכמה, ובזיהוי זה עשו שימוש תנועות מאניכיות<sup class="footnote-marker">64</sup><i class="footnote">מאניכאי הוא המאמין בתורת מני. מני היה מנהיג דתי במאה הרביעית שייסד דת (כת) שסטתה מהנצרות, ושולבו בה מרכיבים פרסיים (דת זורואסטר), וגנוסטיים ואף מעט השפעה יהודית. להשקפת עולמו הייתה השפעה על הרבה קבוצות דתיות (כתות) נוצריות, שקמו אחריו והתפצלו מהזרם המאניכאי המרכזי. </i> ופילוסופיות. אפשר שיש לפרשנות זו בסיס היסטורי. מכל מקום בספרות חז"ל עד סוף תקופת התלמוד הרמס ומרקוריס הם אלים רומיים-יווניים לכל דבר. עבודתו מוצגת במקורות חז"ל בצורה מעט מגוחכת. ספרות חז"ל איננה משקפת את ההתפתחות בתקופה הביזאנטית. אפשר שקדמה לה, ואפשר שהקשר הלשוני אינו מלמד דבר.<sup class="footnote-marker">65</sup><i class="footnote">דנו בכך במבוא.</i>
אנו מעלים אפוא את השאלה, האם התיאור במשנה ריאלי ומדויק, או שיש אפוא הפרזות של דמגוגיה, ספרות, ולגלוג בלתי סמוי וגלוי לעבודה זרה. פרשנות (לא מבוססת) לגלי הדולומנים שבגולן לעבודת האלים הרומית, ללא סיבה היסטורית.

Mishnah 7

<small>עפ”י כתב יד קופמן</small>
המשנה ממשיכה לפרש את הפרטים שבמשנה ד.
<b>הנותן מזרעו למולך אינו חייב עד שימסור למולך ויעביר באש</b> – בתורה שני פסוקים שאוחדו לצו אחד. האחד בויקרא י"ח, כא: "וּמִזַּרְעֲךָ לֹא תִתֵּן לְהַעֲבִיר לַמֹּלֶךְ וְלֹא תְחַלֵּל אֶת שֵׁם אֱלֹקֶיךָ אֲנִי ה'". השני מדברים י"ח, י: "לֹא יִמָּצֵא בְךָ מַעֲבִיר בְּנוֹ וּבִתּוֹ בָּאֵשׁ קֹסֵם קְסָמִים מְעוֹנֵן וּמְנַחֵשׁ וּמְכַשֵּׁף". שני אלה יצרו שם מחודש לעבירה אחת מסירה למולך, והעברה באש. המולך הוא אל פיניקי קדום. על אנשי קרתגו סיפרו או העלילו שהם שורפים את בניהם, או יותר נכון מבניהם למולך, או לאל אחר. מנגד יש הסבורים שהקרתגים רק ביצעו מעשה סמלי של מעין העברה באש (בבלי סד ע"ב), וקרבנות אדם ממש התרחשו לעתים רחוקות הרבה יותר. הפולחן הקרתגי פסק עם כיבוש קרתגו והריסתה בסוף המאה השלישית לפני הספירה. בפיניקיה נראה שפולחן זה היטשטש ולא ברור מה היה טיבו. כך למשל הסופר הרומי לוקיאנוס מקדיש את ספרו Dea Syria לאילי צור וצידון בהר הלבנון, איננו מזכיר פולחן זה כלל. גם במקרה זה לא ברור אפוא עד כמה לפנינו פרט ריאלי או פרט מוגזם השייך להשמצות ולהגזמות על פולחנות זרים. מכל מקום חז"ל הבינו ששני הלאוים חד הם.
הרומאים לגלגו על הפיניקים ושהם מקריבים קורבנות אדם וראו בכך עדות לפולחן מתועב. טיעון זה לא נבע ממניעים דתיים ונאצלים אלא היה חלק בעיקרו מרכיב ממאבק תרבותי ופוליטי נגד הדת הפיניקית. המאבק התרבותי המשיך להתנהל מאות שנים אחרי שהרומאים ניצחו במאבק הכלכלי והשמידו את קרתגו. חוקרים בני זמננו פקפקו עד כמה המיתולוגיה היוונית הייתה נקיה מתופעות של הקרבת אדם. ייתכן שבעבר הרחוק (מאות ד-ה לפני הספירה) היה מקום להקרבת אדם גם בפולחן היווני. מכל מקום בתקופה הרומית, במסגרת האימפריה הרומית, פולחן הקרבת אדם נחשב לדחוי, ומתועב. המערכת המתחסדת הרומית-יוונית שללה פולחן כזה מכל וכל. זה כמובן לא מנע הקרבת אדם במסגרת מופעי בידור וספורט, ולכן אנו מרשים לעצמנו להגדיר את ההתנגדות לפולחן אדם כמורכבת גם מהתחסדות מה. במסגרת זו היו חוקרים שחשדו שגם האשמת הפיניקים בקורבן אדם (כדרך פולחן קבועה) איננה אלא השמצה.
כיום עם ריבוי המידע שבידינו מסתבר שאכן הפיניקים בשעתם הקריבו מילדיהם כדרך רגילה של פולחן. רמזים לכך גם במקרא, כולל התנגדות לכך (באור זה יש לקרוא גם את מעשה עקידת יצחק). משנתנו מצטרפת להיגדים הבלתי ברורים. האם העברת זרע למולך היא שריפה ממש, או פולחן טקסי (שחז"ל ראו אותו בעל אופי כישופי) שאיננו מזיק לתינוק.
<b>העביר באש</b> – לשם פולחן אל אחר.<b> ולא מסר למולך אינו חייב עד שימסור למולך</b> – ההעברה האסורה היא לשם מולך בלבד.<b> ויעביר באש</b> – הפולחן האסור למולך הוא רק בהעברה לאש. משפט זה משתמע בבירור מלשון המשנה, אבל בוודאי איננו מדויק. מולך קיבל, מן הסתם, גם קורבנות רגילים, ובדאי שגם הם נאסרו. אם כן המשפט שרק המעביר באש נסקל איננו מדויק מבחינה הלכתית.<sup class="footnote-marker">66</sup><i class="footnote">הבבלי סד ע"א מתחבט בשאלה ומנסה לקיים את המשפט כך שתהיה לו משמעות הלכתית מדויקת וההעמדות אינן פשט.</i> התוספתא חוזרת על ההסבר בתוספת אחת שהמעביר זרעו הוא מי שמקריב את אחד מילדיו. "הנותן מזרעו למולך, אינו חייב עד שימסור למולך ויעביר באש. מסר למולך ולא העביר באש העביר באש ולא מסר למולך אינו חייב עד שימסור למולך ויעביר באש. ואינו חייב עד שיעבירנו כדרכו העבירם ברגלו פטור ואינו חייב אלא על יוצאי יריכו" (פ"י ה"ד).
וכן מתרגם בעל תרגום יונתן (ויקרא כ', כ): "דְיַעֲבֵיר מִזַרְעֵיהּ לְמוֹלֶךְ לְמִיתוֹקְדָא בְּנוּרָא אִיתְקְטָלָא יִתְקְטֵיל עַמָא בֵּית יִשְׂרָאֵל יְחַיְיבוּן יָתֵיהּ בְּמַטְלוּת אַבְנִין" [תרגום: שיעביר מזרעו למולך להישרף באש מות יומת עם ישראל יחיבו אותו (יהרגו אותו) בסקילת אבנים].
במשנת מגילה פ"ד מ"ט נאסר לתרגם את המשפט על איסור 'המעביר זרעו למֹלך', בצורה שתתפרש כאיסור על נישואים תערובת עם נוכרי, בפירושנו למשנה שם הדגשנו שתרגום כזה נחשב בדרך כלל כלגיטימי ונאסר בגלל סיבה נקודתית. אמנם דרשה כזאת איננה מונעת את הפירוש הפשוט, אלא היא מנצלת את הפסוק למטרות רעיוניות נוספות. עם זאת מתעוררת השאלה האם הכירו חכמים גם שריפת תינוקות כדרך נורמטיבית של עבודת אלילים?
כידוע הספרות ההלניסטית-רומית איננה משקפת את הרובד העממי בחברה הפגאנית. אפשר אפוא שדווקא המשנה משקפת את הנוהג הפגאני הנוהג בחברה העממית הרומית. בחברה זו במזרח נמשך הפולחן הקדום, אף שנעקר מהספרות הייצוגית ומנוהגי העילית הרומית. הייחוס למולך מצביע על אפשרות שאין המשנה משקפת מציאות מקומית אלא פרשנות למקרא. כלומר תיאור העברת הזרע למולך הוא פולמוס עם מה שהתנ"ך מתאר ולא תגובה למציאות חברתית שהם הכירו. כך הצענו גם בתיאור הפולמוסי והלגלגני על בעל פעור, שעליו איננו יודעים הרבה מעבר לתיאורי המקרא, אף שברור שנהג גם בתקופה הרומית. העלינו אפשרות כזאת גם ביחס תיאורי על דרכי עבודה זרה של מרקוריס (שהיה אל נפוץ בפועל בימי חז"ל).
המולך הוא אחד האלים הרווחים בספרות חז"ל. ברם, מתברר שבתקופה הרומית חשיבותו הייתה לכל היותר משנית. הוא היה אל פיניקי חשוב אך לא המשיך לתקופה הרומית. היעדר מידע עליו עדיין איננו מחייב להניח שהוא נעקר מהמציאות. הספרות שבידינו מתמקדת באלים שנהגו בחברה ההלניסטית. ההוויה של האלים ה'שמיים' באה לביטוי חלקי בלבד בספרות ההלניסטית והרומית. עם זאת דומה שאכן ערכו של המולך כאל 'פופולרי' ירד. כבר ראינו שבחברה הפיניקית אם העברה באש שרדה, היא נקשרה לאלים אחרים. כך גם מסביר רבי חנינא בן אנטיגנוס: "בא ראה לשון שתפסה תורה לשון מולך – כל שהמליכוהו עליהם, אפילו צרור, ואפילו קיסם אחד או חרס" (מכילתא דרבי ישמעאל יתרו, מסכתא דבחדש פ"ו, עמ' 224; ספרי דברים מג, עמ' 97; בבלי כאן סד ע"א). אם כן מולך איננו שם פרטי של אל. אלא כינוי כללי. מהשאלה משמע שאל זה איננו מוכר ועל כל פנים איננו נפוץ. בלשוננו המדעית המשנה בחרה בו משום שזו הדוגמה במקרא ולא משום שזה האל הנפוץ בימיהם.
בקטע אחר מספרת הגמרא על האלים המקומיים וכיצד מכנים אותם בלשון לגלוג. "לבית גליא – קרינן אותו בית כריא, פני המולך – פני כלב, עין כל – עין קוץ. ואיפוך אנא" (תמורה כח ע"ב). הבבלי כבר איננו בטוח מה השם ומה הכינוי. להערכתנו ברור שהאל כוס האדומי (או קוס) מכונה כאן 'קוץ' בלשון לגלוג. המולך מכונה פני כלב. מן הסתם הכוונה לאל 'פני-כל' או 'פני בעל'. מכאן לכאורה ניתן להסיק שהמולך היה אל מוכר. אבל במדרש תנאים לדברים "פניבעל<sup class="footnote-marker">67</sup><i class="footnote">במילה אחת כך בכתב יד כהנא עמ' 348. הוא האל פניבלוס φανήβαλς Fanebalos. הנוסח במדרש התנאים הוא לפי ה'איפוך אנא' כלומר "לכריא קרא גלליה ולעין כוס קורא 'עין קוץ". </i> קרא אותה פני כלב" (כב ג, עמ' 60). נוסח אחר השתמר כנראה בתוספתא "פני אלה קורין אותה פני כלב, עין כל קורין אותה עין קוץ. גדגיא קורין אותה גליא" (עבודה זרה פ"ו ה"ד). ובכתב יד וינה של התוספתא:
פני מלך קוראים אותו פני כלב
עין כוס קוראים אותו עין כוס
גדיא קוראים אותו גליא
מכל הנוסחאות נראה לשחזר את השלישיה באופן זה:
פניבעל מכונה פני כלב
כוס מכנים אותו קוץ
גדיא<sup class="footnote-marker">68</sup><i class="footnote">גד הוא השם הכנעני של טיכי הרומית.</i> מכונה גליא.<sup class="footnote-marker">69</sup><i class="footnote">המגולה. כינוי גנאי למי שאיננו לבוש. האלים הוצגו לעתים קרובות ערומים. ועובדי עבודה זרה לא ראו בכך גנאי אלא כבוד.</i>
פני מלך הוא אפוא שיבוש ואין כאן רמז למולך.
אם כן לסיכום:
1 מפשט המקרא נראה שהיה פולחן פגאני כזה למולך. ברם בספרות המחקר עורר הנושא מחקר ער ורחב<sup class="footnote-marker">70</sup><i class="footnote">ראו בקצרה ריבס, קורבנות אדם.</i> כסיכום של ספרות המחקר הענפה ניתן להציג כמה קביעות:
2 אין ספק שהמקרא שלל קורבנות אדם, אם כי לעתים רחוקות נהגו בו בישראל ובעיקר בעמים.
3 הסופרים ההלניסטים והרומיים מאשימים את הפונים מקרתגו (צאצאיהם של הפיניקים) בהאשמה שבעבר נהגו להקריב קורבנות אדם. המחלוקת המדעית היא האם זו מסורת ספרותית או השמצה פולמוסית. אפשר גם שנוהג זה עודן על ידי קרבן תמורה (כמו במעשה העקידה, או אולי בהקדשת הבכורות שבדת ישראל).
4 קיימת מחלוקת נרחבת האם אכן הפונים הקריבו בפועל תינוקות או שמצאו לכך תחליפים של קורבן תמורה.
5 קיימת מחלוקת בין אנשי המדע האם בארצות האם (כנען ישראל) נהג מנהג זה של קורבנות אדם בתקופה הכנענית הקדומה.
6 הממצא הארכיאולוגי שרידי עיטורים וציורים איננו חד משמעי, אך לאחרונה, עם ריבוי העדויות, נראה שאכן יש רמזים שהמיתוס הלניסטי בדבר הקרבת תינוקות, כביטוי עילאי למסירות לאל, התבצע בפועל. מסתבר שלמיתוס כזה יש שורשים היסטוריים ריאליים.
7 העדויות בספרות חז"ל מתייחסות לפולחן ריאלי, והן מצטרות כראיות שאכן הקרבת ילדים נהגה בפועל.
8 המסורות הריאליות המאוחרות יותר הן מהמאות השלישית לפני הספירה.
9 בכל המסורות האפיגרפיות והספרותיות האל שקיבל את קורבן האדם הוא קרונוס או סטורן המזוהים על בעל ואולי גם עם תנית, אך לא מולך.
10 לכל הדעות בתקופה הרומית כבר שיטת פולחן זו גונתה על ידי כל הסופרים ההלניסטיים, ולא נהגה בפועל. אף מייחסים התנגדות דומה לשלטון הפרסי (העדות על השלטון הפרסי באה ממקורות הלניסטיים).
<b>בעל אוב</b> – גם הוא נזכר במשנה ד' <b>זה הפיתום</b> – מסיפור בעלת אוב שפעלה בעין דור בימי שאול, ברור שהיא העלתה מתים ואפשרה לשוחח עם דמותם (שמואל א כ"ח, ז). על כן מקובל לפרש שהפיתום הוא המת העולה מקברו או מדבר מעולם המוות. להלן נסתייג מהצעה זו. <b>והמדבר משיחיו</b> – כך גם בעדי הנוסח הטובים. אבל בדפוס "זה הפיתום המדבר משחיו". אין כאן וו חיבור אלא וו להסבר. פיתום הוא המדבר משחיו. כלומר מוציא מילים מבלי שהמתבונן יראה את תנועת השפתיים. <b>וידעוני המדבר בפיו</b> – ידעוני הוא המנבא בפיו.<b> הרי אלו בסקילה</b> – בעל האוב עצמו והידעוני בסקילה. <b>והנשאל בהם באזהרה</b> –והשואל אותם עובר בלאו, ואיננו נחשב לעובד עבודה זרה ממש.כל שרשרת הזיהוי והפרשנות בעייתית.
לפי המקרא בעל אוב זה המעלה את המתים בדמותם המקורית. אשר לפיתום מבחינה לשונית ברור שהפיתום הוא הפיתיה Pithya זו עבודת אלילים אחרת. הפיתיה היא הכוהנת באורקל. הידועה ביותר בעולם הקדום, הייתה הפתיה של דלפי. הפיתי הוא כוהן או כוהנת המשרת את האל. אל האל מופנית שאלה לגבי העתיד (ובקשה להנחיה) והאל עונה, דרך הפיתי. התשובה של הפיתי עמומה ובדרך כלל היא כזאת שניתן להבינה לכל כיוון בו בוחר הנשאל. רק לאחר זמן היא מתפרשת בדיעבד, וזאת מתוך ההנחה שמה שקרה הוא מה שניבא האל. הפיתיה היא בדרך כלל נקבה, והפיתום זכר. הם אינם אלים אלא כוהנים, המתיימרים כמשיבים את דבר האל. לכן ההסבר "מדבר משחיו" איננו מתאים להגדרת הפיתי הרגילה בספרות היוונית.
אבל בתוספתא הסבר אחר: "בעל אוב זה הפיתום המדבר בין פרקיו ומבין אצילי ידיו ידעוני זה שעצם של ידעוני בפיו הרי אילו בסקילה והנשאל בהן באזהרה." (פ"י ה"ו). התוספתא עוקרת אפוא את ה'מעלה באוב' מפרשנותו המקראית, לטובת צורת עבודה זרה שהם הכירו. ואכן קיים גם פיתום כזה בארץ. יוספוס מספר על מקדש כזה על הר הכרמל ולא ברור האם הוא משקף פולחן יהודי הסוטה מדרך רגילה, או מקדש פגאני לכל דבר.<sup class="footnote-marker">71</sup><i class="footnote">ספראי, מקומות קודש.</i> הכהן של המקדש מכונה על ידי יוספסוס 'בסילידס' מילה שמשמעה מלך. לא ברור האם היה זה מקדש לבעל כרמל, הידוע מכתובת אחרת<sup class="footnote-marker">72</sup><i class="footnote">ראו אבי יונה כרמל.</i> או למולך. או כאמור גם מקדש יהודי למחצה שפעל בניגוד להלכת חכמים. כך או כך תופעת הפיתי הייתה מוכרת בארץ.
בתלמוד הבבלי (סה ע"ב): "תנו רבנן: בעל אוב – זה המדבר בין הפרקים ומבין אצילי ידיו. ידעוני – זה המניח עצם ידוע בפיו, והוא מדבר מאליו... תנו רבנן: בעל אוב, אחד המעלה בזכורו" הבבלי מציע אפוא הסבר שונה בניגוד למשנה, תופעה הראויה לציון בפני עצמה.
המעלה בזכור הוא משחק מילים עם העבירה של הבא על הזכור. המדרש מנהיר את המונח. "שלושה דברים נאמרו במי שמעלה בזכורו, זה שמעלהו רואה אותו ואינו שומע קולו, זה שצריך לו שומע קולו ואינו רואה אותו. זה שאינו צריך לו, לא שומע קולו ולא רואהו. כך שמואל, האשה שהעלתה אותו ראתהו ולא שמעה קולו, שאול שצריך לו שומע קולו ולא ראהו, אבנר ועמשא שלא היו צריכין לו לא שמעו קולו ולא ראוהו" (ויקרא רבה פרשה כו ז, עמ' תרא-תרב ומקבילות). ההעלאה בזכור מתגלה כדרך מאגיה יהודית, שאיננה פועלת בשבת. בכך קובעים חכמים שאפילו המאגיה כפופה להלכה (פסיקתא רבתי כג י וכן בתוספתא שתצוטט להלן<sup class="footnote-marker">73</sup><i class="footnote">וכן בירושלמי (כד ע"א). ה"מעלה בזכורו" איננו מצליח לבצע זאת בשבת.</i>). את עמדתם של אנשי המאגיה בנושא איננו יודעים. קשה לקבל שלקוסמי עבודה זרה היו דרכי פולחן שונות בשבת וביום חול. וקרוב יותר שאלו פועלים במסגרת החברה היהודית, או שלפנינו פרט 'ספרותי' אגדי שנועד לקשר בין הקוסמים שבמשנה לבין הפרט הבא והוא המחלל שבת. ולקבוע שאפילו המאגיה כפופה לכללי ההלכה.
האווירה סביב המעלה את הזכור מתוארת במדרש מאוחר:
וחובר חבר. אחד חבר גדול. המקטיר לשד כדי שיחיה חבירו, או כדי שלא יזיקנו. וחבר קטן אלו מחברי נחשים ועקרבים. אף על גב דקא מכוין דלא ליזקי.<sup class="footnote-marker">74</sup><i class="footnote">אף על גב שמכוון שלא יזיקו. כלומר אפילו מאגיה שאיננה 'שחורה' (בכוונת היזק) אסורה. </i> "ושואל אוב". כל אלו באזהרה "לא ימצא בך". אבל בעל אוב וידעוני בכרת. והשואל מהם באזהרה: אוב זה פיתום המדבר בין הפרקים ומבין [אצילי ידיו], ואחד המעלה בזכורו ואחד הנשאל בגלגלת: ידעוני. זה המניח עצם ידוע בפיו והוא מדבר מאיליו: "ודורש אל המתים" זה המרעיב עצמו והולך ולן בבית הקברות כדי שתשרה עליו רוח טומאה (מדרש אגדה בובר לדברים יח יא).
חכמים כמובן שוללים דרך עבודה זו, בעקבות התנ"ך. אבל בחברה היהודית היו מן הסתם שביצעו פולחנות אלו, שלא ברצון חכמים.<sup class="footnote-marker">75</sup><i class="footnote">חלק מהראיות יובאו להלן.</i>
בתנ"ך מנויה סדרה של מעשי עבודה זרה שבכולם יש כנראה בקשת הפנייה לחקר העתיד. הרשימה היא: "לֹא יִמָּצֵא בְךָ מַעֲבִיר בְּנוֹ וּבִתּוֹ בָּאֵשׁ קֹסֵם קְסָמִים מְעוֹנֵן וּמְנַחֵשׁ וּמְכַשֵּׁף. וְחֹבֵר חָבֶר וְשֹׁאֵל אוֹב וְיִדְּעֹנִי וְדֹרֵשׁ אֶל הַמֵּתִים" (דברים י"ח י-יא). רשימת הזיהויים לכינויים אלו מגוונת.
<b>סוגי הקוסמים</b>
בתוספתא (פ"י ה"ו-ה"ז) זיהויים קרובים אך גם שונים: "בעל אוב זה הפיתום המדבר בין פרקיו ומבין אצילי ידיו, ידעוני זה שעצם של ידעוני בפיו הרי אילו בסקילה והנשאל בהן באזהרה, דורש אל המתים זה אחד המעלה בזכורו ואחד הנשאל בגולגולת מה בין נשאל בגולגולת למעלה בזכורו שהמעלה בזכורו אינו עולה כדרכו ואינו עולה בשבת והנשאל בגולגולת עולה כדרכו ועולה בשבת". אם כן רק חלק מהמאגיה כפופה להלכה, וחלקה לא.
הבבלי (סד ע"ב) גם הוא מוסיף הסברים. את המעביר זרעו הוא מסביר במי שמעביר כדרך עבודה זרה. ברור שהבבלי סבר שאין כאן הקרבה ממשית של תינוק, אלא מעשה סמלי,<sup class="footnote-marker">76</sup><i class="footnote">שרגא דליבני במיצעי, נורא מהאי גיסא ונורא מהאי גיסא, נר של לבונה (קטורת באמצע) ואש מצד זה ואש מצד זה.. רבא משבירא שם "עמשוורתא דפוריה" כלומר קפיצה על מיטה (בבלי שבת עז ע"ב), כלומר קפיצה מעל להבה. חוקרי מנהג ההעברה באש התעלמו מתיאור זה שבבלי. לדעתנו הוא ראיה לעידון של הטקס הממשי הקדום. אין בכך טענה שבעבר, ואולי גם בהווה (של חז"ל) לא הייתה שריפת בנים ממש. אך בבבל הכירו גם צורת פולחן כזה, 'מעודנת וסימלית'. שתי הצורות, הממשית והסמלית, עשויות לדור יחדיו. בבבל איננה מרכז פיניקי, אב לדרכי פולחן עברו מאזור לאזור.  </i> שכן המקריב בנו ודאי עובר עבירה גם אם אין זה 'כדרך' עבודה זרה. את שואל האוב הוא מסביר כזהה לדורש אל המתים (סה ע"ב) כתיאור בעלת האוב במקרא (שמואל א כ"ח, ז). ואגב אורחא מסביר שבעל האוב מקיש בידיו וכך כנראה קורא למת.
הבבלי ממשיך שם ומסביר:
ודורש אל המתים, זה המרעיב עצמו והולך ולן בבית הקברות, כדי שתשרה עליו רוח טומאה. וכשהיה רבי עקיבא מגיע למקרא זה היה בוכה, ומה המרעיב עצמו, כדי שתשרה עליו רוח טומאה, שורה עליו רוח טומאה, המרעיב עצמו כדי שתשרה עליו רוח טהרה, על אחת כמה וכמה. אבל מה אעשה שעונותינו גרמו לנו שנאמר..."
בהמשך מסופר על חכמים שנהגו במנהגי מאגיה בהצלחה מסוימת. אם כן הדורש אל המתים הוא נוהג מאגי ללון בין קברות כדי ש'תשרה עליו רוח'. מעשים אלו הם במסגרת מה שהיינו קוראים היום מאגיה אפורה. ואכן במדרש אחר סיפור על חסיד ההולך לבית קברות לשמוע נבואתו מפי המתים (אבות דרבי נתן נוסח א פ"ג ח ע"ב-ט ע"א). בפעם הראשונה הוא הולך ללון בבית הקברות משום שאשתו גירשה אותו מביתה. אבל בפעם השנייה הוא כבר הולך בבירור להאזין למתים. מסתבר שלפנינו סיפור מעט 'מכובס' המתאר פרקטיקה של האזנה מתוכננת למתים. פרקטיקה שבפעם הראשונה מתוארת על רקע 'נויטרלי', אבל בפעם השנייה זו כבר פרקטיקה מאגית לכל דבר.
ברוב הסיפורים באה לביטוי התנגדות לפרקטיקה המאגית. אבל החסיד עושה כן ואיננו נענש, וסיפור לפי תומו מעיד על תפוצת המנהג, ועל כך שאיננו ממש אסור (למרות המשנה). או אולי הפקפוק באיסור קשור למקומם המיוחד של חסידים בחברה היהודית ובשולי בית המדרש.<sup class="footnote-marker">77</sup><i class="footnote">לחסידים כקבוצה בשולי בית המדרש ראו ספראי משנת חסידים; ספראי וספראי, חסידים וזאת כנגד גרין, אנשי קודש, צרפתי, חסידים וספרות נוספת.</i> זאת ועוד, הרוח היא רוח טומאה, אבל אין פקפוק בעצם כוחה. אגב אורחא שומעים אנו שמשהו מהפרקטיקה הזרה הזאת דווקא בחברה היהודית, במידה זו או אחרת.
לפי הבבלי דורש אל המתים איננו קשור לבעל אוב אלא הוא איסור על עיסוק במאגיה 'רכה' הרבה יותר.
את המעונן מסביר הבבלי שם (סה ע"ב):
תנו רבנן: מעונן, רבי שמעון אומר: זה המעביר שבעה מיני זכור על העין. וחכמים אומרים: זה האוחז את העינים. רבי עקיבא אומר: זה המחשב עתים ושעות, ואומר: היום יפה לצאת, למחר יפה ליקח, לימודי ערבי שביעיות חיטין יפות, עיקורי קטניות מהיות רעות. תנו רבנן: מנחש – זה האומר פתו נפלה מפיו מקלו נפלה מידו. בנו קורא לו מאחריו. עורב קורא לו, צבי הפסיקו בדרך, נחש מימינו ושועל משמאלו.
כל אלה הם סימנים שהעוון הקשור בהם מפוקפק. הבבלי מבטא התנגדות למאגיה, אבל ספק רב אם התכוון שאכן זה פירוש המשנה. מבבלי שבת לה ע"ב מתברר שהמעונן מבצע את הניחוש בעיר, על פי הילך התרנגולת, בשדה על פי מעוף העורב, או ציפור אחרת. הווה אומר שהמעונן הוא המנחש על פי מעוף הציפורים, זו פרקטיקה מוכרת בעולם המאגי היווני-רומי. הפרקטיקה נועדה לזהות ימים ברי מזל, או דרכים טובות שכדאי לילך בהם.<sup class="footnote-marker">78</sup><i class="footnote">דרך במובן הפיזי של נתיב הליכה, או במובן הסמלי, דרך פעולה. </i> המנחש איננו משפיע על העתיד להיות, אלא משקף אותו, והאדם בוחר את דרכו לפי הניחוש.
במדרש תנאים מחלוקת האם העברה באש היא שריפה והקרבה או מעשה סמלי (מדרש תנאים לדברים יח ט, עמ' 109):
קסם קסמים זה הקוסם ועושה מעשה, ואומר דברים שעתידין להיות" (קוסם הוא אפוא העושה מעשים מאגיים ומנבא עתידות). "מעונן – ר' ישמעאל אומר זה המעביר שבעה מיני זכור על העין. וחכמים אומרים זה האוחז את העינים. ר' עקיבה אומר זה המחשב עתים ושעות, ואומר 'היום יפה לצאת' 'למחר יפה ליקח'. לימודי ערבי שביעית להיות חטים יפה, עקורי קטניות להיות רעות: ומנחש זה האומר 'פתו נפלה מפיו' 'מקלו נפל מידו' 'בא קורא לו מאחוריו', 'עורב קורא לו', 'צבי הפסיקו' בדרך', 'עבר נחש מימינו', 'שועל משמאלו' – אל תתחיל בו שחרית. הוא ראש חדש, הוא מוצאי שבת. הוא וכן כל העושה סימנין לעצמו. אם יהיה כך וכך יהיה כך וכך. ואם לא יהיה כך וכך, לא יהיה כך וכך. כאליעזר עבד אברהם, הרי זה ניחוש. דבר אחר "ומנחש" כגון אלו המנחשים בחולדה ובעופות ובככבים.
גם המדרש רואה אפוא באיסורי תורה איסור על מעשי מאגיה "רכים". ותו לא.
במשנת כריתות מצויה כאמור רשימה מקבילה (פ"א מ"א) נזכר בה בעל אוב אך לא ידעוני. הבבלי מתרץ שבידעוני אין מעשה (כאן סה עב; בבלי כריתות ג ע"א) ומתחבט שכן גם בשואל בפיתום אין מעשה. מעבר לכך לעיל בפירושנו למשנה ד טענו שהסבר זה של 'אין בו מעשה' הוא כלל משני שנוצר מפירוט המקרים במשנה, ואיננו המניע להלכה. נראה שהמחלוקת היא כמה פסול מנהג הידעוני.
אם כן לפנינו סדרת פירושים כולל כאלה המנתקים את רשימת העבריינים ממעשי עבודה זרה לעבר מאגיה פשוטה. ברור שעל מעשים מאגיים אלה, שאותם אנו פוגשים בחברה היהודית לא נחשבו כעילה להוצאה להורג, ולו להוצאה להורג תיאורטית. עם זאת אלו היה מעשים נהוגים כפי שהראו בוהק והררי.<sup class="footnote-marker">79</sup><i class="footnote">בוהק מאגיה; הררי הכישוף.</i>
הרושם הוא שהמשנה איננה מדברת על מעשי עבודה זרה מוכרים. פיתי איננו בעל אוב, וידעוני או דורש אל המתים אינם עבירות קונקרטיות. אלו איסורים הנזכרים בתורה וחכמים משתמשים בהם להביע דעתם נגד מעשי מאגיה, אך לא כנגד פרקטיקות של עבודה זרה מוכרת. במבוא למסכת עבודה זרה נסכם את דרך הפירוש המוצעת ואת משמעותה ההיסטורית להבנת החברה היהודית הקדומה בארץ ישראל.
זיהוי מאגיה עם עבודה זרה טבעי, ואכן אין ספק שפנייה לגורמי מעלה היא מתקרבת לעבודת אלילים. ועם זאת בתולדות האנושות מצאנו גם פרקטיקות מאגיות אצל דתות מונותיאיסטיות. גם המאגים היהודיים לא ראו עצמם, מן הסתם, כעובדי עבודה זרה. הזיהוי של מאגיה עם עבודה זרה, איננו תוצאה של ניתוח ה'לוגיקה המאגית' לעומקה, אלא פולמוס איתה.
חכמי ישראל לא נתנו בידינו כלים להבחין בין מה שהם ראו כמאגיה אסורה ומה שראו כמאגיה מותרת. ספק אם הייתה הגדרה כוללת רציונלית כזאת. ועם זאת היה ברור להם מה מותר ומה אסור. ובמקביל גם, מן הסתם, היו מחלוקות על מצבי הביניים. עובדה היא שכיום קשה לנו להגדיר ולבטא בפינו (ל'שים' = לתת שם), לכל סוג וסוג של מאגיה ומיסטיקה. ברם, אין זה אומר שלקדמוננו לא הייתה הבחנה ברורה בין השניים, גם אם לא ניתן לה שם. הייתה תחושה ואולי גם ניסוח שלא נמסר לנו. כמובן כאשר מכירים תופעה דתית כזאת באופן ממשי, הפרשנות התרבותית-דתית שלה ברורה. גם אם כיום, ממרחק מאות שנות חינוך מדעי, אנו מתקשים בהגדרה.
מעניין לציין שאין בספרות חז"ל הגדרה של מאגיה זאת אף שדרכם של חז"ל לחפש הגדרות משפטיות ומדויקות ל'דברים' שלכאורה ברורים כמו מה רגע הקניין במכירה, מה הגדרת 'פאה' מהי הגדרת שדה החייב בפאה וכן הלאה. כנראה לחז"ל ההבחנה בין מאגיה ליהדות הייתה ברורה, אף שאנו כאמור מתקשים לנסח הבחנה כזאת.

Mishnah 8

<small>עפ”י כתב יד קופמן</small>
<b>המחלל את השבת בדבר שחייבין על זדונו כרת ועל שגגתו חטאת</b> – חייב סקילה. המשנה מפרשת מה גדרו של מחלל השבת שחייב מיתה בסקילה, אותו מחלל שבת שנזכר במשנה ד, וכן בתלמודים הרבה.<sup class="footnote-marker">80</sup><i class="footnote">וכן ירו', עירובין פ"ג ה"ד, כח ע"א בבלי שבת קנג ע"ב ועוד הרבה.</i> את הדין למדו חכמים מדין המקושש.<b> והמקלל אביו ואמו</b> – מהי הגדרת הקללה הנזכרת במשנה ד. <b>אינו חייב עד שיקללם בשם</b> – בשם המפורש. כשם שעשה אלישע (מלכים ב ב', כד)<b> קיללן בכינוי</b> – באחד מכינויי ה'<b> רבי מאיר מחייב וחכמים פוטרין</b> – כדעת חכמים משמע מיונתן לשמות כ"א ז. המחלוקת חוזרת במדרשי ההלכה. מכילתא דרבי ישמעאל (משפטים, מסכתא דנזיקין ה, עמ' 268) כחכמים: "ומקלל אביו ואמו, מכל מקום – ומקלל אביו ואמו, בשם המפורש. או אינו אלא בכינוי? שאין תלמוד לומר "נקבו שם יומת", להביא המקלל אביו ואמו, אינו חייב עד שיקללם בשם המפורש. דברי ר' אחאי בר' יאשיה", בהמשך תנא אחר המוצא לדרשה מקור אחר. רבי אחאי הוא תלמיד רבי ישמעאל, והמכילתא דרבי ישמעאל כולה קרובה כידוע לשיטת רבי ישמעאל.
במכילתא דרשב"י לשמות כז כז, (עמ' 213): "אלהים לא תקלל. יכול אם אמר לו 'ארור אתה' יהא חייב? תלמוד לומר "אלהים לא תקלל" מגיד שאינו חייב עד שיפרש בשם או בכנוי. ר' אליעזר בן יעקב אומר אלהים לא תקלל ליתן אזהרה על ברכת השם" אם כן המכילתא כרבי מאיר, וכנראה כשיטת רבו רבי עקיבא. בספרא מצויות שתי הדעות (קדושים פרק ט ה"ו, צא ע"ג; אמור פרשה יד ה"ד, קד ע"ג).

Mishnah 9

<small>עפ”י כתב יד קופמן</small>
<b>הבא על נערה מאורסה</b> – עוד פרט שנזכר במשנה ד.<b> אינו חייב עד שתהא נערה בתולה מאורסה בבית אביה</b> – שעודה בבית אביה. המשנה כמנהג הגליל, ובאה להוציא את הנוהג ביהודה. ביהודה נהגו שלאחר האירוסין הנערה נשארה בבית אביה, אבל בעלה לעתיד היה בא לבקרה בבית חמיו (אביה) ומתחיל לקיים עימה יחסי אישות. בצורה מזדמנת, אך מותרת.<sup class="footnote-marker">81</sup><i class="footnote">ראו על כך המבוא למסכת כתובות. </i> אם הארוסה נוהגת כמנהג יהודה איננה בתולה, ואזי הבא עליה (באונס או מרצונה) דינו מוות אך לא בסקילה (להלן). <b>באו עליה שנים הראשון בסקילה</b> – שכן היא בתולה.<b> והשני בחנק</b> – סתם ניאוף דינו חנק. מהמשנה משמע שסקילה חמורה מחנקונדון בכך להלן פ"ט מ"ג. גם בנושא זה מחלוקת ומשנתנו איננה כרבי עקיבא הסובר שדינו בשריפה.<sup class="footnote-marker">82</sup><i class="footnote">בבלי, סנהדרין נא ע"ב, שמש עונשין, עמ' 109.</i>
כאמור, התוספתא מדגישה את התלות של המשנה בשיטת הגליל. גם כל הברייתות המצוטטות להלן, שמקורן בפרק י בתוספתא, מודעות ומדגישות את ההבדל בין יהודה לגליל.
הבא על נערה המאורשה אינו חייב עד שתהא 1. נערה 2. בתולה 3. מאורסה 4. והיא בבית אביה. נערה ארוסה והיא בבית בעלה. בוגרת ארוסה בבית אביה" (פ"י ה"ח). נערה מאורסה בבית בעלה משמעו שהיא חיה איתו ואיננה בתולה (כמנהג יהודה). בוגרת וארוסה בבית אביה גם היא אין לה חזקת בגרות (נסביר זאת להלן). ובהלכה הבאה (ה"ט): "נשואה בין בבית אביה בין בבית בעלה, הבא עליה הרי זה בחנק. באו עליה עשרה בני אדם ועדיין היא בתולה כולן בסקילה, ואם אינה בתולה הראשון בסקילה וכולן בחנק". הלכה זו מנוסחת בצורה משפטית. באו עליה והיא עדיין בתולה זה מצב תיאורטי. אם באו עליה, והם חייבים מיתה, הרי שכבר איננה בתולה. מה עוד שבעולם הקדום לא ידעו כיצד לברר, מבחינה רפואית, אם היא בתולה. זה אפוא מקרה בלתי מציאותי המובא רק כהשלמה 'משפטית' טכנית. קיימים בה תנאים ב, ג, ד, אך לא תנאי א. וכן ההלכה הבאה: "המקבלת את בעלה בבית אביה, ואף על פי בתולה. הבא עליה בחנק". המקבלת בבית אביה חיה בבית האב אבל אין לה חזקת בתולין אף אם בעלה אכן טרם בא עליה.
הנחת המשנה היא שבוגרת "אין לה בתולין". כך מניחות גם משניות אחרות כגון "כהן גדול לא ישא אלמנה. בין אלמנה מן הארוסין בין אלמנה מן הנשואין, ולא ישא את הבוגרת רבי אליעזר ורבי שמעון מכשירין בבוגרת" (משנה, יבמות פ"ו מ"ד). הכהן הגדול חייב לשאת בתולה ותנא קמא מניח שבוגרת איננה בתולה. רבי אליעזר ור' שמעון חולקים.
המדובר בסתם נערה מבית טוב שהיא 'בוגרת' והיא נפסלת לנישואים לכהן ללא ראיה נוספת. התנאים החולקים מותירים אותה במצב ספק ולכן איננה פסולה. אבל לא נאמר שהיא בוודאות 'בתולה'. ברורה יותר המסקנה במשנת כתובות פ"ג מ"ח "כל מקום שיש מכר, אין קנס. וכל מקום שיש קנס אין מכר. קטנה יש לה מכר, ואין לה קנס. נערה יש לה קנס, ואין לה מכר. הבוגרת אין לה לא מכר ולא קנס" המדובר באישה שנאנסה. לקטנה יש מכר, כלומר אביה זכאי בקידושיה, ואין לה קנס על אובדן הבתולים. שכן הבועל אותה חייב לשאתה.<sup class="footnote-marker">83</sup><i class="footnote">כפי שפירשנו את המשנה הנחתם של חז"ל שהבתולים חוזרים, או שבבעילת קטנה אין פגיעה בבתולים איננה הולמת תצפיות רפואיות בנות זמננו. בפירושנו התחבטנו האם חכמים היו מודעים לעובדות הרפואיות, ואף על פי כן סברו שהבטחת הנישואים מאיינת את הפגיעה הפיזית (והנפשית). או שמא הניחו הנחה רפואית שהייתה בלתי בדוקה. </i> היא נחשבת לבתולה, ולכן הבועל חייב בקנס. בוגרת אין לה טענת בתולים מתוך ההנחה שהיא בוודאי איננה בתולה. אמנם כתובתה מאתים מנה כמו בתולה (תוס', כתובות פ"א ה"כ), אבל לבעלה אין טענת בתולים.
ביררנו את מעמדה של הבוגרת ואת היחס אליה ולבתוליה במקום אחר (כתובות פ"א מ"ג) וראינו שחכמים מניחים ש"כלו לה בתוליה" (ספרא אמור, פרשה ב ה"ז, צד ע"ד). <sup class="footnote-marker">84</sup><i class="footnote">והשוו ירו', הוריות פ"ג ה"ב, מז ע"ד; ירו', יבמות פ"ו ה"ד, ז ע"ג; בבלי, כתובות צז ע"ב; יבמות נט ע"א. או "כלו בתוליה במעיה (ירו', יבמות שם).</i> הסברנו כי מדובר בסתם אישה מבוגרת קצת יותר מגיל הנערות אבל מכל מקום עדיין צעירה, ובפועל אין סיבה רפואית לחשוב ש'כלו' בתוליה. הרי עינינו הרואות שנערה בימינו בת 18, 20, או אף מבוגרת יותר, בתוליה אינם 'כלים מעצמם'. התלבטנו האם חכמים סברו שזו תופעה טבעית בניגוד למסקנות הרופאים בני זמננו ולמציאות הגלויה כיום לעינינו, או שידעו את העובדות הרפואיות והעלימו עין מהאפשרות שמא זו איבדה את בתוליה במעשה "מכוער" שלא ייעשה. הכרענו שכנראה הפירוש השני הוא הנכון, ובמסגרת הדיון הרפואי הבליעו חכמים שתי טענות. האחת היא שייתכן שהחברה תפסה את התנהגותה כהשתובבות גרידא ולא ראו בכך סיבה לערער את מעמדה הדתי והחברתי. יתר על כן, שלבתולים ערך פחוּת בהרבה, ממה שהחברה שמשתמע ממקורות חז"ל. מכיוון שבפועל גיל 12 לא היה גיל אירוסין, והתארסו ונישאו מבוגרות יותר, הרי שכל הדיון המרובה בבתולים מאבד מטעמו. והדיון בבוגרת המצטייר במקורו כמקרה מיוחד, הוא בעצם המקרה התדיר והרגיל, ולבתולים חשיבות מעשית פחותה.
במקביל נעיר שכבר במקורות התנאיים (כתובות פ"ג מ"ו) היעדר הבתולין נתפס לא רק כאסון המעיד על פגם מוסרי חמור, שאינו ניתן לתיקון, או על פגם קשה בטיבה של הכלה המיועדת. אלא גם כ"מיקח טעות", לא חמור יותר מסתם מום בסתר (להלן פ"ז מ"ח). ייתכן שביטוי זה מלמד רק על ניסוח משפטי של הפגם המוסרי שאיננו ניתן לתיקון בגוף האישה, אך ייתכן שהוא מלמד גם על גישה סלחנית יותר כלפי אבדן הבתולים. תחושה שבעצם היעדר הבתולים איננו משנה את מהותה של האישה ואת טיבה הסגולי.
משנתנו מהלכת בדעה שהבא על בתולה דינו בסקילה, והבא על הבעולה דינו בחנק. כפי שכבר הדגשנו לעיל כל זאת בניגוד לבא על בת כהן שדינו בשריפה.
המדרש התנאי דן בהוצאתו להורג של רוצח:
מות יומת, בסייף. אתה אומר בסייף, או אינו אלא בחנק? הרי אתה דן, נאמר כאן "מות יומת" ונאמר להלן בנואף (ויקרא כ', י) "מות יומת". מה להלן בחנק, אף כאן בחנק. אתה מקישו למנאף, ואני מקישו למגדף, נאמר כאן "מות יומת", ונאמר במגדף (ויקרא כ"ד, טז) "מות יומת", מה להלן בסקילה, אף כאן בסקילה (מכילתא דרבי ישמעאל משפטים – מסכתא דנזיקין פרשה ד, עמ' 151).
אם כן המונח מות יומת מופיע בשלושה הקשרים מנאף, מגדף, רוצח.
המחלוקת היא האם רוצח דומה יותר למגדף או דומה יותר למנאף.
לפי דרכנו, כפי שהצגנוה במבוא למסכת, הרי 'מות יומת' איננו משקף צורת הריגה מסוימת, הוא לעתים בחנק ולעתים בסיף ולעתים בדרך אחרת, והדרשה היא לתפארת הדרשה בלבד. גם השאלה למי דומה יותר הרוצח, למנאף או למגדף איננה שאלה של ממש. הוא איננו דומה לשניהם. אגב בהמשך הדרשה ברור שמוות בסיף משמעו התזת ראש "מה עגלה ערופה בהתזת ראש, אף שופכי דמים בהתזת ראש" (מכילתא דרבי ישמעאל משפטים – מסכתא דנזיקין פרשה ד, עמ' 151). אם כן הריגה היא בדרך שהציע תנא קמא (לעיל מ"ג).
בנוגע לדין נואף ונואפת נוקטת משנתנו עמדה. בספרות שלוש דרכים:
א. חיוב סקילה (לעיל פ"ז מ"ד)
ב. המכילתא המחייבת הריגה בסיף (לעיל).
ג. חנק – מכילתא (לעיל ומקבילות רבות).
התפלגות זו מלמדת על היעדר מסורת ביצוע, ועל שיקול דעת שהופעל במקרה זה, והוביל לעמדות שונות.

Mishnah 10

<small>עפ”י כתב יד קופמן</small>
<b>המסית</b> – הנזכר במשנה ד <b>זו הדיוט</b> – כפי שהגדרנו במשנה ד המסית הוא איש פשוט, והמדיח מלומד. 'הדיוט' כאן הוא כרגיל בספרות חז"ל אדם פשוט.<b> והמסית את ההדיוט</b> – איש מעלה שהסית אדם פשוט. הפירוש המוצע מסביר את המשפט במשנה. עם זאת מעניין שהירושלמי (ירו', כאן כה ע"ג; יבמות פט"ז ה"ו, טז ע"ד), מתקשה בהבנת המילים "זה הדיוט" ושואל האם מי שהסית חכם אין כאן 'הסתה'? ואיננו משתמש בהסבר הפשוט שהצענו.<sup class="footnote-marker">85</sup><i class="footnote">בהמשך הירושלמי כאן נאמר שהמסית מדבר בלשון נמוכה, אך ספק אם ההסבר בא כהסבר למונח 'הדיוט' שבמשנה. </i> גם הבבלי דן בנושא ואף הוא בוחר בהסבר אחר, מהתחום ההלכתי. שמסית הוא אדם פשוט, ונביא שהסית דינו בחנק
<b>כגון: אמר יש ייראה במקום פלוני</b> – הוא מספר על אליל כלשהו.<b> כך אוכלת כך שותה כך המטיבה כך מריעה כל</b> – זו דרך ההסברה הפשוטה ביותר, ומן הסתם גם הרווחת ביותר. על כל אליל סיפרו סיפורי נפלאות על מעשיו וניסיו. על דרכי 'התנהגותו' וכן הלאה. גם בחברה היהודית (מחוץ לבית המדרש) המוסכמה הייתה שלאלילים יש כוח מסוים. ביטוי לכך יש בסיפור על השיחה בין זונין ורבי עקיבא.
אמר ליה זונין לרבי עקיבא: לבי ולבך ידע דעבודת כוכבים לית בה מששא. והא קחזינן גברי דאזלי כי מתברי, ואתו כי מצמדי. מאי טעמא? [תרגום: לבי ולבך יודע שעבודת כוכבים אין בה ממש. והרי אנו רואים אנשים שהולכים שבורים, וחוזרים בריאים. למה?] אמר לו: אמשול לך משל, למה הדבר דומה? לאדם נאמן שהיה בעיר, וכל בני עירו היו מפקידין אצלו שלא בעדים, ובא אדם אחד והפקיד לו בעדים. פעם אחד שכח והפקיד אצלו שלא בעדים. אמרה לו אשתו: בוא ונכפרנו. אמר לה, וכי מפני ששוטה זה עשה שלא כהוגן אנו נאבד את אמונתינו? אף כך יסורין, בשעה שמשגרין אותן על האדם, משביעין אותן שלא תלכו אלא ביום פלוני. ולא תצאו אלא ביום פלוני, ובשעה פלונית, ועל ידי פלוני, ועל ידי סם פלוני. כיון שהגיע זמנן לצאת, הלך זה לבית עבודת כוכבים. אמרו יסורין: דין הוא שלא נצא. וחוזרין ואומרים, וכי מפני ששוטה זה עושה שלא כהוגן אנו נאבד שבועתנו? (עבודה זרה נה ע"א).
העובדה היא שההליכה למקדש מרפאת, וחולים מבריאים. רבי עקיבא מסביר שלמחלה יש קץ קבוע וההליכה למקדש איננה מונעת את הרפואה. אבל גם רבי עקיבא 'מודה' שאנשים נרפאים. יתר על כן הגזירה היא שירפאו על ידי פלוני (הכהן) ובסם פלוני, כלומר הרפואה תהיה במקדש, אך מכוח רפואה ולא מכוח נס.
זה סיפור עממי, ומהשאלה משמע הודאה שיש כוח כלשהו לעבודת האלילים (לפחות בעיני העם, ובעיני השואל). להערכתנו זו הייתה התחושה הטבעית של בני התקופה הקדומה. לא צריך להאמין באל פלוני כדי להעריך שיש בו כוח עליון כלשהו. עובדי אל אחד ביקרו במקדשים זרים והביקור אצל אל אחד לא בא בניגוד לאל אחר. לא כן בעיניהם של חז"ל. חז"ל שללו כמובן את העניין בעבודה זרה, אך גם הם הודו שעדיין יצר הרע "מרקד" שם (בבלי סד ע"א; יומא סט ע"ב).<sup class="footnote-marker">86</sup><i class="footnote">פרידהיים, פגאניות עמ' 19-13.</i> הביטוי הברור ביותר לרגשות כלפי עבודה זרה הם הקמיעות שבהם מעורבים שמות יהודיים ושמות פגאניים. אלו מעידים על כך שהמחסום בין עבודה זרה לבין חייו של היהודי הפשוט לא היה מוחלט. חכמים כמובן התנגדו לכך, אך לא עלה הדבר בידם.
ביטוי אחר ליחס החברה היהודית לעבודת האלים הפגאניים יש בהשתתפות יהודים פגאנים ונוצריים בירידים שהיו למעשה חגיגה ושוק המוקדשים לעבודה זרה. גם לכך חכמים התנגדו והגבילו את השתתפות היהודי בחג שמוקדש לעבודה זרה. אך גם כאן לא הצליחו להקים מחיצה מלאה בין הדתות.<sup class="footnote-marker">87</sup><i class="footnote">ראו ספראי, ירידים. ראו פירושנו לעבודה זרה פ"א מ"ד.</i>
<b>כל חייבי מיתות שבתורה אין מכמונין עליהן</b> – אין מטמינים להם עדים <b>חוץ מזו</b> – מעבירת הסתה. המשנה יודעת שאין חיוב מיתה ללא עדות מפורשת. דין עדות מחייב ששני העדים יראו את המעשה ויעידו עליו. ובאופן טבעי יש להניח שהעבריין לא ייחשף לפני עדים. לכן מטמינים את העדים כדי שיראו את המעשה. אבל כדי ללכוד מסית ומדיח מותר (רצוי) להטמין עדים. כפי שכבר כתבנו במבוא ספק אם ההלכה במשנה מעשית. מן הסתם השלטונות לא היו מאפשרים הליך משפטי נגד פולחנות של עבודה זרה, או נגד הפולחים לעבודה זרה. יש להבין אפוא את המשנה כולה ברובד התיאורטי הרעיוני וסמלי. היא רוצה להדגיש לא כיצד ללכוד עבריינים פעילים, אלא עד כמה חשוב ללכוד אותם, אפילו על חשבון ההוגנות המשפטית.
<b>אמר לשנים</b> – הסית שניים לעבוד עבודה זרה.<b> והן עדיו מביאין אותו לבית דין וסוקלין אותו</b> – שני העדים אותם הסית הם עדים כשרים וניתן לקיים את כל הליך ההרשעה על סמך עדותם. זאת למרות שבמידת מה הם נוגעים בדבר. <b>אמר</b> – הסית <b>לאחד</b> – אדם אחד.<b> והוא</b> – המוסת<b> אומר לו יש לי חברין רוצין בכך</b> – המוסת רוצה ללכוד את העבריין ולכן מציע למסית להסית את חבריו שגם הם נוטים לעבודה זרה. <b>אם היה ערום</b> – אם המוסת ערום, ורוצה למצוא דרך להרשיע את המסית בדין. אבל הוא עד אחד, ולכן רוצה שהמסית ידבר בפומבי. אבל המסית איננו רוצה להסגיר עצמו, ולדבר 'בציבור'. <b>אינו יכול לדבר בפניהן</b> – המסית טוען שאיננו יכול (רוצה) לדבר לפני אותם חברים.
<b>אלא מכמינם לאחורי הגדר</b> – העד היחיד (המוסת) מטמין את העדים האחרים.<b> והוא אומר לו</b> – המוסת אומר למסית<b> אמור מה שאמרתה לי ביחוד</b> – ביחיד[<b>והוא</b>]– נמחק <b>והלה</b> – המסית אומר לו את דברי ההסתה.<b> אומר לו היאך נניח את אלהינו שבשמים ונלך ונעבוד עצים ואבנים</b> – המוסת צריך לנסות להשיב את המסית ולהחזירו לחיק הדת היהודית.
<b>אם חזר בו מוטב</b> – אם המסית התחרט נגמר בכך המעשה.<b> ואם אמר כך הוא חובתינו וכן יפה לנו</b> – לשוב מאחרי ה'.<b> העומדים מאחורי הגדר מביאין אותו לבית דין וסוקלין אתו</b> – העדים סוקלים אותו בהליך שתואר בפ"ו מ"ד. שלוש תובנות מרכזיות למשנה.
א. אין במשנה ביטוי לחובת ההתראה. דין התראה נזכר להלן פ"י מ"ד; מכות פ"א מ"ח והרחבנו בו במבוא. משנתנו מתעלמת ממנו. אפשר שהמשפט שאומר המוסת הוא מעין התראה, אבל זו התראה משונה. אין בה איום בעונש אלא ויכוח תיאולוגי בלבד. ואכן בתוספתא מפורש שכל דין התראה הוא בחייבי מיתות ולא בדין מסית ומדיח: "ושאר חייבי מיתות בית דין אין מחייבין אותן, אלא על פי עדים והתראה. ועד שיודיעוהו שחייב מיתה בבית דין. ר' יוסי בר' יהודה אומר, עד שיודיעוהו באיזו מיתה הוא מת. בין שהיתרו בו כל עדיו בין שהיתרו בו מקצת עדיו חייב. ור' יוסי פוטר, עד שיתרו בו כל עדיו" (פי"א ה"א).<sup class="footnote-marker">88</sup><i class="footnote">אבל בהלכה הבאה (פי"א ה"ב) עולה שגם מדיח עיר נידחת חייב בהתראה וראו להלן פירושנו לפ"י מ"ד. </i>
ב. האחריות להבאה לדין היא של העדים ולא של גורם תביעה מרכזי. כמו בדיני נזיקין האחריות היא על הנפגע ובמקרה זה על השומע, ולא אחריות עירונית קהילתית. בפועל העברת האחריות על יחיד מזדמן מעקרת את ההלכה ממשמעותה היישומית.
ג. דין סקילה הנרמז כאן שונה למעשה מהתיאור בפרק ו. שם נקבע שבעצם העדים כמעט אינם משתתפים בסקילה עצמה, אלא בשלב האחרון והסמלי שבה.
למעשה ההלכה במשנה היא דוגמה ל'מכמינים לו עדים'. ויש במשנה כפילות מסוימת. בתוספתא תיאור אחר ל'מכמינים'.
כל חייבי מיתות שבתורה אין מכמינין (ממיתין)<sup class="footnote-marker">89</sup><i class="footnote">ממיתין כאן הוא מכמינים שבמשנה. הרי בוודאי ממיתים חייבי מיתות. ואכן בכתב יד וינא "מכמינין".</i> עליהן, חוץ מן המסית. כיצד מוסרין לו שני תלמידי חכמים בבית הפנימי, והוא יושב בבית החיצון, ומדליקין לו את הנר כדי שיהו רואין אותו, ושומעין את קולו. וכן עשו לבן סטדא בלוד נימנו עליו שני תלמידי חכמים וסקלוהו (פ"י הי"א; ירו', כאן כה ע"ג; יבמות פט"ז ה"ו, טז ע"ד; בבלי סו ע"א).
בתוספתא יש מוסד מרכזי המארגן את הליך ההרשעה "מוסרין לו". העדים הם כמובן כבר תלמידי חכמים. כן שומעים אנו שכך עשו לבן סטדא, לפי מסורת חז"ל, מכשף ידוע שלדעת חלק מהחוקרים הוא כינוי לישו. שנהרג על פשע של כישוף.<sup class="footnote-marker">90</sup><i class="footnote">שוורץ, בן סטדא. ראו פירושנו למשנה הבאה. בן סטדא איננו מסית אלא מכשף.</i> הסבר זה מבוסס על קטע בבבלי (סנהדרין סז ע"א; שבת קד ע"ב). בדפוסים הקטע הוסר בשל חשש הצנזורה. אך נוסחו בעדי הנוסח מגלות ספרד הוא "וכן עשו לבן סטדא בלוד, ותלאוהו בערב הפסח. – בן סטדא? בן פנדירא הוא! אמר רב חסדא: בעל, סטדא. בועל, פנדירא. בעל, פפוס בן יהודה הוא? אלא: אמו סטדא. אמו מרים מגדלא נשיא הואי! כדאמרי בפומבדיתא: סטת דא מבעלה.
בן סטדא נהרג אפוא בערב פסח. התלמוד שואל הרי אביו של אותו האיש איננו סטדא אלא פנדירה. הבבלי מתייחס כאן לאגדה משמיצה. שישו שנולד לפי מסורת הנוצרים כבן של בורא עולם, ושאמו הייתה בתולה. אך הוא למעשה ממזר שאביו חייל רומי בשם פנדירה. על כן מתרצת הגמרא. שהבועל שמו היא פנדירא (ואילו האב החוקי בעלה של יוסף היה 'סטדא') מסורת אחרת היא שבעלה של אם ישו היה פפוס בן יהודה, הוא כנראה יוסף במסורת הנוצרית.
כל האירוע מועתק מהגליל ללוד. או מירושלים ללוד.
הבבלי מתייחס כאן לאגדות פולמוסיות אנטי נוצריות המציגות נרטיב היסטורי חילופי למעשה ישו. אנו מכירים את הנרטיב של הבבלי בעיקר מ'מעשה ישו' חיבור אגדי מאוחר מהתקופה הביזאנטית. לא נעסוק כאן בהתפתחות האנטי-סיפור. נסתפק בכך שהוא פיתוח ספרותי מאוחר, אנטי נוצרי. העדויות כאן הם בבליות, אך יש למעשה ישו גם ורסיה ארץ ישראלית שבה מועתק המעשה לטבריה.
מכל מקום היהודים קיבלו את הנרטיב הנוצרי שהם האשמים בתלייתו של ישו, ומסבירים זאת בכך שישו נחשד בכישוף. כישוף הוא ההסבר היהודי לסיפורי האגדה על ריפוי החולים ועל הניסים שחולל ישו.
<b>האומר אעבוד</b> – לא נאמר במשנה מה דינו. אבל פשוט לשחזר שזה דין המסית. בניגוד לדין המדיח המנוסח בסוף המשנה. אבל מבחינה לשונית ניתן גם לפרש שבכל המקרים המנויים להלן אין דין מסית. שכן אין בהם ניסיון לשכנע אחר בעבודה זרה. 'האומר אעבוד' אומר שהוא יעבוד, אך איננו משכנע אחרים. <b>אלך ואעבוד</b> – גם כאן אין שכנוע של אחר, אלא הצהרה אישית. <b>נלך ונעבוד</b> – אחד קורא לשני להצטרף. ושוב ניתן לפרש שזו הסתה, וניתן לפרש שאין זו הסתה אלא קריאה בלבד. <b>אזבח</b> – אני מתכונן לזבוח.<b> אלך ואזבח</b> – בעתיד.<b> נלך ונזבח</b> – ביחד<b> אקטר אלך ואקטר נלך ונקטר אנסך אלך ואנסך נלך וננסך אשתחווה אלך ואשתחוה נלך ונשתחוה</b> – נזכרות חמש לשונות עבודה זרה. אעבוד, אזבח, אקטר, אנסך, אשתחוה כל אלו הלשונות של עבודה זרה ממש המנויות במשנה ו<b>. המדיח זה האומר נלך ונעבוד עבודה זרה</b> – לפי המפרשים שפירשו ברישא שכל המנויים הם דין מסית. הרי שבשורה האחרונה מתואר דין מדיח. מה ההבדל בין הרישא לסיפא? ברישא אומר נלך ונעבוד ואיננו מזכיר במפורש את שם עבודה זרה. אבל בסיפא נזכר במפורש שם עבודה זרה.
אם במשפט הקודם מתואר דין מסית הרי שלדעת משנתנו ההבדל בין מסית למדיח הוא שהמדיח אומר במפורש את שם עבודה זרה, שם של אל מסוים. ואילו המסית רק רומז 'יש יראה במקום פלוני', 'נלך ונעבוד'. לעיל (במשנה ד) הצענו הבדל אחר בין מסית למדיח, כפי שמבהירים התלמודים:
מסית אומר בלשון גבוה, והמדיח אומר בלשון נמוך. מסית שאמר בלשון נמוך, נעשה מדיח. ומדיח שאמר בלשון גבוה, נעשה מסית. מסית אומר בלשון הקודש, ומדיח אומר בלשון הדיוט. מסית שאמר בלשון הדיוט נעשה מדיח, ומדיח שאמר בלשון הקודש נעשה מסית (ירושלמי פ"ז הי"ב, כה ע"ד).
אם כן מסית מדבר בשפה גבוה, מקבילה לעברית וכפי שפירשנו לעיל.<sup class="footnote-marker">91</sup><i class="footnote">ראו אלבק למקום שפירש שלשון 'נמוך' זה בסתר ולשון 'גבוה' בפומבי, וכן הצעות נוספות, ואיננו רואים כל סיבה ל'התחכמות' ולמה לא לקבל את דברי התלמוד כפשוטם?</i>ואילו הבבלי הציע הסבר אחר.
אם נפרש שרשימת הפרטים אעבוד, נלך נעבוד, כל אלו אינם בבחינת מסית, יהא עלינו להסביר מה בין "נלך ונעבוד" לבין "נלך ונעבוד עבודה זרה". יהא עלינו להוסיף שהמסית לא רק מציע אלא משכנע ממש, אבל דווקא הבדל זה אינו במשנה. לפיכך נראה לנו, שלדעת משנתנו מסית הוא מי שאיננו אומר שם עבודה זרה במפורש. פרשני הבבלי מפרשים שהסיפא "נלך ונעבוד עבודה זרה" נאמר להרבה אנשים ואילו מסית הוא ליחיד או לקבוצה קטנה. ברם, למעשה הסבר זה מופיע רק במפרשי הבבלי, והתלמוד עצמו איננו מנמק את ההבדל בין מסית למדיח. מכל מקום הבחנה זו איננה מפורשת במשנה.
ייתכן שלדעת הבבלי ההבדל בין מסית למדיח הוא זה שהצענו, או כל הסבר אחר. ולדעת אלבק המשפט האחרון הוא מי שאומר בפרהסיה. שני ההסברים הללו מעמידים את ההבדל בין מסית למדיח על פרט שאיננו כתוב במשנה, ולכן הם בעיננו הסברים בעייתיים. יתר על כן כפי שראינו גם דין מסית שברישא איננו ביחיד. נדרשת אמירה לרבים (לפחות שניים ואולי יותר). אם כן גם מסית וגם מדיח הם ברבים.
החלק האחרון של המשנה הוא תוספת ממקור אחר (גלוסה) הבאה להבהיר פרט צדדי, דין הכמנה. אם אכן כך הוא אפשר שגם המילים המסבירות את ההבדל בין מסית ומדיח נועדו רק לשרשר את התוספת הזאת. ואם כך ניתן היה לטעון שבעצם מסית ומדיח חד הם.<sup class="footnote-marker">92</sup><i class="footnote">כך שמש, עונשין, עמ' 150 ואילך.</i> מבחינה ספרותית הטענה שהחצי השני של המשנה הוא תוספת אפשרי. עם זאת התוספת גם היא יצאה מידי תָנָאִים, ואין טעם לבטל את תוכנה. היא משקפת את ההבדל בין מסית לבין מדיח ואין כל סיבה ליצור מחלוקת מדומה בין הרישא לבין הסיפא בדבר משמעותם של המונחים. וכן משמע מהתוספתא שמסית ומדיח הן עבירות שונות (פ"ז ה"ב, עמ' 142).
בעיני מתבונן בן זמננו, או פרשן מימי הביניים<sup class="footnote-marker">93</sup><i class="footnote">שמש, עונשין, עמ' 155, בהסתמך על בעל פני משה "לישנא בעלמא".</i> אולי ההבדל שמוצע בין מסית למדיח נראה שולי. אבל מבחינה חברתית ההבדל גדול. מסית הוא איש פשוט, מן הסתם כפרי שכן. מדיח (לפי תנאים) הוא מתוחכם, בן העילית, משכיל ומן הסתם הלניסטי. בעיני תיאולוג בן זמננו ההבדל שולי, הסתה היא הסתה, ולא חשוב לאיזה פלח תרבותי-חברתי שייך המסית. אך בעיני חכם קדמון אלו מונחים שונים לתופעות חברתיות שונות. שתי תופעות שונות יש להן מכנה משותף אך אלו סכנות אחרות.

Mishnah 11

<small>עפ”י כתב יד קופמן</small>
<b>המכשף העושה מעשה</b> – מכיוון שלאו שאין בן מעשה אין לוקים עליו (לעיל פירושנו לפ"ז מ"ה) מסבירה המשנה שהמכשף שנסקל הוא רק שעושה מעשה. למעשה הכלל פרוץ למדי וכבר התחבטנו האם מגדף נחשב למעשה. על כל פנים לפי המשנה המכשף יכול לעשות מעשה כשפים אבל הדבר אסור. בדברי חכמים התנגדות לכישוף אבל גם הכרה בעוצמת הכישוף כבר קיימא. זאת בניגוד לאווירה בדברי גאונים, שהרמב"ם הוא ממשיכם המובהק "וכולם נשתוו על מעשי האוב הבל ותוהו ודברי כזב והתול".<sup class="footnote-marker">94</sup><i class="footnote">רד"ק לשמואל א סוף פרק כח, אוצר הגאונים לסנהדרין, עמ' תג. </i>
<b>לא האוחז את העיניים</b> – אחיזת עיניים היא איסור פחות חמור לא רק משום שאין בו מעשה, אלא משום שאין בו חריגה מהטבע, או יומרה לחריגה מעין זו.<b> רבי עקיבה אומר משם רבי יהושע שנים לוקטים קישואים</b> – קישואים הוא מונח למעשה כישוף שטיבו המדויק איננו ברור.<b> אחד לוקט פטור ואחד מלקט חייב</b> – פירוש:<b> העושה מעשה חייב</b> – מעשה של ליקוט קישואים כאמור ברישא.<b> והאוחז את העיניים פטור</b> – כי אין כאן כישוף אלא היתול.
על משנה זו מוסיפה התוספתא כנראה את הסיפור על בן סטדא. "וכן עשו לבן סטדא בלוד נימנו עליו שני תלמידי חכמים וסקלוהו" (פ"י הי"א; ירו', כאן כה ע"ג; יבמות פט"ז ה"ו, טז ע"ד; בבלי סז ע"א). אמנם לכאורה התוספתא ממשיכה את דין 'מכמינים לו עדים' שבמשנה הקודמת. אבל בן סטדא איננו מסית ולא מדיח אלא 'סתם' מכשף. מעניין שלשון המקרא עוסקת בנקבה. וגם חז"ל מעירים שסתם מכשף הוא אישה. ואף על פי כן המשנה נוקטת בלשון זכר. "אחד האיש ואחד האשה אלא שלימדתך התורה דרך ארץ, מפני שרוב הנשים כשפניות" (כה ע"ד). בהמשך הירושלמי מעשה בחכמים שנתקלו במכשף והוא כמעט לכד אותם. מכשף זה היה גם מין, מן הסתם נוצרי, וכבר ראינו שהנוצרים הקדמונים הואשמו בכישוף. בתלמוד הבבלי עוד סדרת סיפורים מעשי כישוף.
המעיין בספרות חז"ל על הכישוף תמה על שילובם של שני הקולות בנושא. מצד אחד ההלכה מתייחסת למכשף ולכישוף כאל עוון חמור ביותר, יחד עם עבודה זרה ומסית ומדיח. אמנם אלו לא הלכות למעשה, אך העוינות למכשף רבה. וסיפורו של שמעון בן שטח על תליית שמונים המכשפות הנכריות (לעיל פ"ו מ"ד), מעצים את הזוועה והעוינות. ומצד שני סיפורים פשוטים על מעשי כישוף מוצלחים יותר ומוצלחים פחות שנעשו על ידי יהודים טובים, ובמיוחד על ידי חכמים. המכשף או המכשפה הם יריב, אך היריבות קטנה ויש בה יותר תחרות מאשר יריבות. בצד ההתנגדות הכרה שאכן מעשי הכישוף יעילים. נגדם ניתן להשתמש בפרקטיקות נגדיות שהן למעשה כישוף 'לבן'. יש רוח טומאה ויש רוח טהרה. כולם נוקטים באותן שיטות. המיון מה הוא כישוף ומה מעשה קודש, הוא בעיקר מי הנוקט בדרכים אלו, ולשם איזו מטרה. כך למשל תיאור התרפים שאותם גנבה רחל. מצד אחד הם בפירוש כלי עבודה זרה (אבות דרבי נתן נוסח א פ"ח, עמ' 38).<sup class="footnote-marker">95</sup><i class="footnote">וכן אבות דרבי נתן נוסח א פל"ד, עמ' 99; נוסח ב פל"ח, עמ' 101, שם התרפים הם אחד משמות עבודה זרה. </i> ומצד שני גם במקדש היו תרפים (בבלי, זבחים פע ע"ב; ערכין טז ע"ב; ירו', יומא פ"ז ה"ג מד ע"ב ועוד). לא נרחיב בכך ונסתפק בתיאור של תרפים אלו כשילוב של כישוף ודרישה אל המתים.
למה נקרא תרפים? לפי שהן מעשה תורף, מעשה טומאה. וכיצד היו עושין? מביאין אדם בכור, ושוחטים אותו, ומולחים אותו במלח ובשמים, וכותבין על ציץ זהב, שם רוח טומאה. ומניחין הציץ <u>במכשפות</u> תחת לשונו, ומניחין אותו בקיר. ומדליקין לפניו נרות, ומשתחוים לו. ומדבר עמם בלחש.<sup class="footnote-marker">96</sup><i class="footnote">מדרש תנחומא ויצא יב; פרקי דרבי אליעזר (מהדורת חורב) פל"ה; מדרש ילמדנו (מאן), בראשית קלח.</i>
וכן:
... הדליק נרות ופנסין לשמה של רומי ולא הדליקו, לשמה של אלכסנדריא ולא הדליקו, לשמה של ירושלים והדליקו, הציף ספינות בנהר פרת לשמה של רומי ולא הלכו, לשמה של אלכסנדריא ולא הלכו, לשמה של ירושלים והלכו, שאל בתרפים זו עבודת כוכבים שלו, ראה בכבד, א"ר לוי כהדין ערביא דנכיס אימרא וחמי בכבדיה [תרגום: כערבי זה ששוחט כבש ורואה עתידות בכבדו]. בימינו היה הקסם ירושלים, היה קסמו של ירושלים בימינו (קוהלת רבה יב א).
התיאור מתייחס לאספסינוס שנעזר בפרקטיקות של כישוף לחיזוי עתידות. נזכרות פרקטיקות המיוחסות לכישוף, ראיית עתיד, ראייה בכבד, הדלקת נרות. וגם שומעים אנו ש'תרפים' הם ראייה בכבד. בכל אלה עולה שהכשפים הצליחו וסיפקו תחזית נכונה.
כל התיאורים המנוגדים מצויים בצוותא. מצד אחד מלחמת חורמה, ומצד שני אמונה פשוטה וקבלה של הכשפים. חז"ל רואים בכישוף תחרות. המון העם חי בדיסוננס זה באופן מתמיד.

Chapter 8



Mishnah 1

פרק ח עוסק כולו בבן סורר ומורה. העיסוק בנושא נובע מכך שהוא אחד מהנסקלין (פ"ז מ"ד), ולפי מבנה הפרק כל אחד מהפרטים נדון בקצרה, ובעיקר נדונה הגדרתו ההלכתית. בדיני בן סורר ומורה הרחיב העורך, מן הסתם משום שאין במשנה מקום אחר מתאים לעיסוק בו. מעבר לכך מתברר שהפרק הוא חטיבה ספרותית ייחודית שיש בה סדר ועריכה, ומגמות ספרותיות. כך גם היצירה המקבילה בתוספתא, במדרש ההלכה, ואחר כך בתלמודים.<sup class="footnote-marker">1</sup><i class="footnote">הוכשטין, בן סורר.</i>
נפתח בפסוקי התורה
דברים פרק כ"א, יח-כא
(יח) כִּי יִהְיֶה לְאִישׁ בֵּן סוֹרֵר וּמוֹרֶה אֵינֶנּוּ שֹׁמֵעַ בְּקוֹל אָבִיו וּבְקוֹל אִמּוֹ וְיִסְּרוּ אֹתוֹ וְלֹא יִשְׁמַע אֲלֵיהֶם.
(יט) וְתָפְשׂוּ בוֹ אָבִיו וְאִמּוֹ וְהוֹצִיאוּ אֹתוֹ אֶל זִקְנֵי עִירוֹ וְאֶל שַׁעַר מְקֹמוֹ.
(כ) וְאָמְרוּ אֶל זִקְנֵי עִירוֹ בְּנֵנוּ זֶה סוֹרֵר וּמֹרֶה אֵינֶנּוּ שֹׁמֵעַ בְּקֹלֵנוּ זוֹלֵל וְסֹבֵא.
(כא) וּרְגָמֻהוּ כָּל אַנְשֵׁי עִירוֹ בָאֲבָנִים וָמֵת וּבִעַרְתָּ הָרָע מִקִּרְבֶּךָ וְכָל יִשְׂרָאֵל יִשְׁמְעוּ וְיִרָאו.
דיני בן סורר ומורה חוזרים אצל יוספוס ללא תוספת משמעותית.<sup class="footnote-marker">2</sup><i class="footnote">קד' ד, 265-260.</i>
רוב הנושאים במסכת הם יצירה של התורה שבעל-פה המבוססת כמובן על המקרא. כך למשל הסנהדרין מופיעה במקרא (כאסיפת זקנים כמובן, ללא התואר סנהדרין), אך כל פרטי הדינים הם מתורה שבעל-פה. כך גם פרשת זקן ממרא היא חידוש של תורה שבעל-פה. היא פיתוח נרחב של הפסוק בתורה. לעומת זאת דין בן סורר ומורה כתוב במפורש בתורה, וספרות תורה שבעל פה הוסיפה לו רק מעט פרשנות והגבלה.
הדין כולו חריג במערכת העונשין היהודית. הענישה נראית בלתי מידתית. בסופו של דבר הבן מפר חוק ונוהג משפחתי אך לא עושה פשע המחייב הוצאה להורג. ואכן כפי שנראה להלן גם חז"ל התחבטו בטענה שהעונש בלתי מידתי. השאלה היא כבר ברובד המקראי, מה ראתה התורה לדרוש (לאפשר) עונש כה חמור. לפי דרכנו זו שאלה המופנית לתורה או לריבון עולמים שנתנה, וחכמים לא אמורים לעסוק בה, לפיכך גם איננה נושא לדיוננו. עם זאת ראוי להעיר על הסברו של הלברטל,<sup class="footnote-marker">3</sup><i class="footnote">הלברטל, מהפיכות פרשניות. </i> המדגיש את המהפכנות של חז"ל שבעצם עקרו את דין בן סורר ומורה.
ואכן בתחום המשפטי יש בדין בן סורר בתורה חידוש משפטי. בעולם הקדום רווחה התפישה שלאב שלטון מלא על בניו, שלטון זה כולל זכות להמיתו ובעיקר להביאו כקורבן.<sup class="footnote-marker">4</sup><i class="footnote">ראו ראבילו, שלטון האב.</i> בעולם הרומי הקדום בלטה האומה הפניקית בכך שייחסו לה הקרבת קורבנות אדם כנוהג קבוע. בספרות המחקר מצויים דיונים ארוכים ומלומדים הדנים בשאלה האם זו השמצה רומית נגד אויביהם, או שלפנינו דיווח היסטורי.<sup class="footnote-marker">5</sup><i class="footnote">ראו לעיל פירושנו לפ"ז מ"ד.</i> השאלה גם נקשרת לבעיה האם העולם היווני הקדום צידד בקורבנות אדם. לא נעסוק בשאלות כבדות אלו שכן אינן קשורות לשלטון האב אלא רק בעקיפין. הקרבת קורבן אדם של אחד מבני המשפחה הוא מקרה קיצון המבליט את שלטון האב. אבל מהותו של השלטון איננה הזכות להקריבו אלא הזכות להענישו.
את החידוש העיקרי בתחום זה חידשה כבר התורה. הוצאת הבן הסורר להורג נעשית במעמד משפטי ציבורי ולא כמעשה הנעשה בתחום המשפחה הפנימי. עם זאת חז"ל הרחיבו מאוד את המבנה המקראי. הם הרחיבו את תפקיד הקהילה. השינויים העיקריים הם:
1 הענקת תפקיד לקהילה כמי שמחליטה האם ההורים צודקים בתביעתם. בעוד במקרא אין לזקנים אלא תפקיד טקסי ולא נאמר שזכותם לקבוע את הדין ולמנוע הענשת הבן.
2 את מקום הציבור הכללי תופש בית הדין הפורמלי יותר (כלומר חכמים).
3 כל ההליכים נעשים במסגרת משפטית, עדים, התראה, הענשה "ייסרו אותו" וכן הלאה.
4 צמצום ההגדרה של מי שיכול להיהפך לבן סורר ומורה (צמצום בגיל, כמות האכילה, וכן הלאה).
5 התהליך כולו מכוון, לפי חכמים לרסן את זעמם של ההורים ואת חטאו של הבן. כך נפרש את מגמתה של משנה ה.
6 שידור שחטאו של הבן בעצם איננו גורר עונש מוות. הדבר ניכר באי הנוחות שמפגינה משנה ה' כלפי עונש המוות, וחתירה למצוא לו הנמקה שתעמוד במבחן המשפט ההלכתי והצדק ההלכתי.
חז"ל קיבלו מערכת זאת. מה שהם הוסיפו למערכת המקראית היא סדרת הגבלות מרמה שנייה, שיחד יוצרות מצב בו כמעט אי אפשר להוציא בן סורר להורג. בראשית המבוא עסקנו בעמדתם המסתייגת של חז"ל מענישה של הוצאה להורג. די בהסבר זה כדי להסביר את מדיניות חז"ל. יתר על כן דומה שמדיניותם של חז"ל נבעה גם מתחושת אי המידתיות של הענישה המוצעת.
המגבלות העיקריות שהוסיפו חז"ל הן:
1 האב והאם צריכים לפעול ביחד.
2 הבן צריך לפגוע באב ובאם במידה שווה.
3 הגדרת גיל מצומצמת מאוד.
4 צורך בהתראה ואזהרה מסודרת ומשפטית.
5 הוספה של עבירת גניבה (שאיננה במקרא), כתנאי להחלת דין בן סורר.
בנוסף נקבעו הגבלות נוספות, שנבעו כנראה רק מהכתוב המקראי, אך אין להן משמעות ממשית על נדירות התופעה. כך למשל שני ההורים צריכים להיות בעלי זרועות ולא גדמים, לא אלמים ולא עיוורים (מ"ד). בפועל ההשפעה של הגבלות אלו על תפוצת המקרים של בן סורר ומורה, מזערית.
לכל ההגבלות שהוצעו יש מקור מקראי אך דומה שהן נובעות מהרצון לצמצם את מספר המקרים האפשריים, וההישענות על המקרא היא אמצעי טכני וספרותי בלבד.
דין בן סורר ומורה חריג בהלכה גם בגלל העונש הבלתי מידתי, אך לא רק בגלל זה. לצורך הגדרת בן סורר נקבעו הגדרות גיל שאינן בנושאים אחרים. גם דין התראה חל עליו רק באופן חלקי. צריכה להיות אזהרה מסודרת וזו פרשנות 'הוגנת' לדרישה המקראית "וְיִסְּרוּ אֹתוֹ וְלֹא יִשְׁמַע אֲלֵיהֶם" חז"ל כאן הוסיפו רק ש"ייסרו אתו" הוא מעמד משפטי. ברם, עדיין אין כאן התראה לפני מעשה, כנדרש בתחומים אחרים. איננו מופתעים מכך משום שלעיל ראינו שבכלל ההתראה היא מרכיב הלכתי שחדר להלכה מאוחר יחסית. על כל פנים עדיין היעדרו ממסכת בן סורר הוא בבחינת חריג.
לעומת זאת חסרה הגדרה מדויקת מהי משמעות החטא. יש דיון חלקי בהגדרה של "זולל וסבא" אך לא מוסבר בהלכה האם הוא חייב להיות גם סורר גם מורה וגם זולל, או די באחד מהם. ובכלל מהו סורר, מהם גדרי עבירה זו. הדיון היחידי הוא על זולל (מזון מוצק) וסובא (יין – משנה ב). בפירושנו נראה שהמשנה מציעה כנראה כמויות מירביות, אך מצויות גם הגדרות אחרות. כגון שיאכל בחבורה של פוחזים, שיאכל בהסבה או ללא הסבה. אין הסכמה על התנאים ל'זלילה'. אי ההסכמה היא בבסיס. האם העוון הוא בכמויות? בהרכב המזון, בצורת הסעודה וכו'. מבחינה זו הפרק חסר פרטים מרכזיים. במהלך הפירוש נעלה כמובן את העדויות המשיבות על שאלה זו.
עיון במבנה הספרותי של הפרק מלמד שעיקרו הוא מתי הבן איננו סורר ומורה, כאילו רוצה העורך להדגיש שלא כל בן חצוף הוא סורר ומורה.
תוספת חשובה ביותר להגדרת הבן הסורר היא הרמיזות על עבריינות מינית. הבן הסורר מואשם במרומז בפריצת סדרי חברה ובמיוחד בתחום המיני. במשנה הרמזים לכך עדינים (פירושנו מ"א ומ"ד), אך במקבילות ובעיקר בבלי נושא זה מודגש.<sup class="footnote-marker">6</sup><i class="footnote">הוכשטיין, סורר ומורה.</i> הבן הסורר מוגדר לפי כושרו המיני (מ"ד), נושא שהוא בלתי רלבנטי, לכאורה, לפרק. על כל פנים הפרק משדר הגדרה כללית בלתי משפטית של ילד 'רע' או 'רשע' (מ"ה), פורע כל חוק וכל סדר משפחתי וציבורי. כפי שנראה בפירושנו למ"ד מגמה זו חזקה ומובהקת במדרש יותר מאשר במשנה:
כי יהיה לאיש בן. סורר, שתי פעמים. ומורה, שוטה. דבר אחר "סורר" <u>מין</u> שמורה לעצמו <u>דרך אחרת</u>. דבר אחר בשביל שאכל זה ממון אביו אמרת בן סורר ומורה ימות? אלא נידון על שם סופו... דבר אחר סורר על דברי אביו, ומורה על דברי אמו. סורר על <u>דברי תורה</u>, ומורה על <u>דברי הנביאים</u>. סורר על דברי עדים, ומורה על <u>דברי דיינים</u> (ספרי דברים ריח, עמ' 251).
דרך אחרת' הוא רמז לכפירה וחשד שהוא בבחינת 'מין'. והוא עובר על דברי נביאים ודיינים. על דבר תורה ועל דבר חכמים, כלומר לא רק חצוף אלא כופר ובועט בערכים המקודשים (משפחה, הלכה, רכוש, מינות ומיניות).
נוסיף עוד שכבר התוספתא יוצרת זיקה בין זקן ממרא, לבן סורר ומורה: "בן סורר ומורה, וזקן ממרא על פי בית דין, והמסית והמדיח, ונביא השקר, ועדים זוממין, אין ממיתין אותן מיד אלא מעלין אותן לבית דין הגדול שבירושלם" (פי"א ה"ז). במשנה זיקה זו חבויה במשחק המילים מורה-ממרא. ובתוספתא היא מפורשת. כך נוצר דימוי של גורם סכנה להנהגה הלאומית המסתמלת בסנהדרין שאת דבריה הזקן ממרה.
כאמור במשנה מובעת אי נחת מהעונש החמור. המשנה עצמה (מ"ה) מסבירה את העונש החמור בנימוק מיוחד "על שם סופו". בפירושנו למשנה נראה הסברים אחרים. ריבוי ההסברים הוא ביטוי לאי נחת מהענישה. ההסברים המוצעים במקבילות הן:
1 רצונו האמיתי של הבן שמעדיף למות 'זכאי' כלומר על חטא קטן.
2 טובה לעולם שימנעו ממנו הנזקים.
3 טובתו האמיתית של כל רשע שבעצם שואף למות כדי לכפר על חטאיו (למרות שהוא עצמו עומד ומצהיר על רצונו לחיות, ולהמשיך בחיי החטא).
4 אכן ראוי שההורים יסלחו לבן.<sup class="footnote-marker">7</sup><i class="footnote">ספרי דברים, ריח, עמ' 251;  בבלי סוטה לח ע"ב; סנהדרין פח ע"ב; ירו', סוטה פ"ד ה"ב, יט ע"ג. אין במימרה המלצה מפורשת לסלוח אך היא משתמעת מתוך ההמשך. בו מתנגד רבי יהודה בן בתירא לסליחה לזקן ממרא, וממליץ שלא יסלחו לו חבריו.</i>
לדעתנו, כל ההסברים הללו רחוקים מלשכנע.
ואכן חז"ל כבר קבעו ש"בן סורר ומורה לא היה ולא עתיד להיות. ולמה נכתב? לומר דרוש וקבל שכר" (תוס', פי"א ה"ו, בבלי עא ע"א). במקבילה בבבלי נוסף: "אמר רבי יונתן: אני ראיתיו, וישבתי על קברו".<sup class="footnote-marker">8</sup><i class="footnote">מסורת כזאת היא טופס ספרותי ומופיעה גם לגבי נגעי בתים. </i> יש בכך הערכה שהמצב שמתארת התורה והמשנה לא יתרחש. אבל הפרשה מלמדת דבר על דרכי ההתנהגות. הפרשה מציבה את גבולות הסדר של המשפחה והקהילה ומציבה סולם ערכים ברור שבו המסגרת ושמירתה הם צורך חברתי וקהילתי עליון. דין בן סורר ומורה עוסק בחריג. מטרתו העיקרית להערכתנו איננה טיפול בחריג, אלא שבדרך זו מתאר התנ"ך, ומציירים חכמים, את דמות המשפחה והחברה האוטופית. חיים במסגרת משפחה, סמכות האב, התנהגות מאופקת בתחום האוכל, ההגינות, צייתנות, וכן התנהגות סולידית בתחום הדתי והמיני הנרמז בפרטי הדינים (להלן).
כל אחת מהמשניות בפרק נסמכת על פסוק. משנה א על הפסוק "כי יהיה לאיש". משנה ב על הפסוק "זולל וסבא" (פסוק כ). משניות ג-ד על המילים בתורה "ותפשו בו אביו ואמו" (פסוק יט). משנה ה' ללא פסוק והיא משנת חתימה אגדית של היחידה. חתימות אגדיות מצויות לפרקים רבים ולמסכתות בש"ס.
סדר הפסוקים איננו סדר המקרא. ובכלל הפסוקים מובאים תמיד בסוף ההלכה (לאחר פירוטה). "שנאמר..." מבחינה זו שונה המשנה שלפנינו ממדרש הלכה רגיל שכן הטקסט איננו מתחיל בפסוק אלא בהלכה. יתר על כן הפסוק מנמק את ההלכה רק באופן כללי ולא בפרטי הפרטים שבהם עוסקת המשנה. אבל במשנה ד המבנה הוא כמו במדרש הלכה, ומכל מילה בפסוק, נדרשת הלכה אחרת. במסגרת זו אף נלמדות הלכות שונות מאותן מילים "בננו זה".
אם כן בפרק מרובים דברי מדרש והסתמכות על המדרש. אבל סדר הפרק איננו סדר הפסוקים. לפיכך ברור שהמשנה איננה פרק של מדרש הלכה. אפשר שבבסיס הפרק מדרש תנאי קדום, מעין זה שבספרי דברים.
בתוספתא חסרה התייחסות לרוב הפרטים שבמשנה והיא קצרה מהרגיל וכך נוסחה (פי"א ה"ו-ה"ז) לפי כתב יד ערפורט:
הלכה ו:
בן סורר ומורה לא היה ולא עתיד להיות ולמה נכתב לומר דרוש וקבל שכר ר' שמעון בן אלעזר אומר הבת ולא הבן אלא גזירת מלך היא בן סורר ומורה אפילו העלה על שולחנו כסעודת שלמה בשעתה אינו נעשה בן סורר ומורה עד שיתן לתוך פיו כשיעור או עד שיאכל בחבורה שהוא כיוצא בה.
הלכה ז:
בן סורר ומורה, וזקן ממרא, על פי בית דין. והמסית והמדיח, ונביא השקר, ועדים זוממין אין ממיתין אותן מיד, אלא מעלין אותן לבית דין הגדול שבירושלם. ומשמרין אותן עד הרגל, וממיתין אותן ברגל שנאמר 'וכל העם ישמעו ויראו ולא יזידון עוד', דברי ר' עקיבא. אמר לו ר' יהודה וכי נאמר וכל העם <u>יראו</u> ויראו? אלא לא נאמר אלא כל העם <u>ישמעו</u> ויראו. ולמה מענין את דינו של זה? אלא ממיתין אותו מיד. וכותבין ושולחין בכל המקומות 'איש פלוני נגמר דינו בבית דינו של פלוני ופלוני ופלוני עדיו, וכך וכך עשה וכן עשו לו.
כל מה שיש בתוספתא אין במשנה ולהיפך. מתבקשת המסקנה שבמקרה זה התוספתא והמשנה מלקטות את ההלכות מאותו קובץ קדום ומתחלקות בחומר בתיאום. מה שיש באחת אין בשנייה. זה אחד המודלים לזיקה הספרותית שבין המשנה והתוספתא, וזה המודל שבו נערכו שתי היצירות הללו למסכת נזיקין. ועסקנו בכך במבוא למסכת נזיקין.
במדרש ההלכה (ספרי דברים ריח-ריט, עמ' 251-250) מקבילות לכל המשניות וכל הפסוקים כמובן נדרשים ומופקים מהם הלכות.
ניתן להגדיר את הלכות חכמים בנושא בן סורר כ'צדק מאחה'.<sup class="footnote-marker">9</sup><i class="footnote">ראו המבוא למסכת נזיקין (בבא קמא).</i> תפקידם להשכין שלום, ורק במצב קיצוני הבן יוצא להורג. למעשה היחס הכללי של חז"ל לדין מיתה (הוצאה להורג) מונע קיומו הלכה למעשה. דנו בכך במבוא למסכת. מבחינת התפישה ההלכתית לפנינו חתירה לצדק עתידי (הבן נידון על שם סופו), בצד מאמץ ליישם צדק קהילתי וצדק מאחה.<sup class="footnote-marker">10</sup><i class="footnote">למונחים הללו ראו במבוא למסכת בבא קמא. </i> הצדק הקהילתי ניכר בהגדרת הבן הסורר כמי שמפריע לקהילה ולמשפחה המורחבת, והצדק המאחה מתבטא בריסון זעם ההורים.
בן סורר ומורה הוא אפוא דין אוטופי וגם כאן כמו בפרשת זקן ממרא שבה נעסוק להלן, לאוטופיה זו הייתה השפעה רבה על תרבות ישראל.
<small>עפ”י כתב יד קופמן</small>
<b>בן סורר ומורה מאמתי הוא נעשה בן</b> [<b>בן</b>]<b> סורר ומורה</b> – מהי הגדרת הגיל. כשם שבדיון על נערה מאורסה בפרק הקודם משנה ט מגדירה המשנה על מי חל הדין שבתורה, דין סקילה. משפט זה הולם את דרכה של היחידה הספרותית שבה אנו עוסקים, השאלה היא על מי חל הדין וזו שאלה החוזרת בכל חלקי החטיבה. <b>משיביא שתי סערות עד שיקיף זקן התחתון</b> – שיגדלו שערות סביב הערווה. כל טווח הגילים שבו נער יכול להפוך לבן סורר ומורה הוא מהתחלת גידול שיער של מטה, ועד שימלא השיער שם. ההסתמלות המינית חוזרת במקורות נוספים, כך הגדירו חכמים את גיל הנער. וכן: "תנוקת שהביאה שתי שערות או חולצת או מתיבמת. וחייבת בכל מצות האמורות בתורה. וכן תנוק שהביא שתי שערות חייב בכל מצות האמורות בתורה, וראוי להיות בן סורר ומורה. משיביא שתי שערות עד שיקיף זקן התחתון ולא העליון. אלא שדברו חכמים בלשון נקייה. תנוקת שהביאה שתי שערות אינה יכולה למאן, רבי יהודה אומר עד שירבה השחור" (נידה פ"ו מי"א). דומה שמשנת נידה מצטטת את משנתנו, שכן לצורך משנת נידה חשוב הגיל התחתון (ממתי הקטנה הופך לנערה) ואין חשיבות לגבול העליון (ממתי היא בוגרת). אך ניתן לטעון גם ההיפך. עצם הריבוד לפי סימנים מגדריים איננה חריגה. עם זאת נוצרת כאן השתמעות ספרותית שהבן הסורר אשם גם בעוונות בתחום ההתנהגות המינית.<sup class="footnote-marker">11</sup><i class="footnote">הוכשטיין, בן סורר ומורה.</i>
<b>לא את העליון</b> – המשנה מדגישה שאין הכוונה לזקן סביב הפנים.<b> אלא שדיברו חכמים בלשון נקייה</b> – חכמים אמרו זקן סתם, והמילה 'תחתון' היא פירוש של זקן, ולא השתמשו במינוח המפורש אלא בכינוי. <b>שנאמר כי יהיה לאיש בן בן</b> – (דברים כ"א, יח)<b> ולא בת</b> – המשנה מצטטת מדרש הלכה קדום, המצוי גם בספרי דברים ריח (עמ' 250-251), הדורש את כל הפסוק. בן ולא בת, בת איננה יכולה להיות בן סורר ומורה, גם אם מעשיה דומים לאלו שיתארו להלן.<b> בן ולא איש</b> – בכך מנומקת ההלכה שבמשנה, 'בן' ולא אדם מבוגר. לצורך העניין, מבוגר הוא שהקיף זקן של מטה. בירושלמי דרשה אחרת: "תנא רבי שילא בר בינא 'כי יהיה לאיש בן', לא שיהא הבן. אב מכיון שהוא ראוי לבוא על אשה ולעָבּרָה, היי די ליה אב ולא בן<sup class="footnote-marker">12</sup><i class="footnote">הרי הוא אב. </i> ואמרה התורה בן ולא אב" (כו ע"א). גם דרשה זו מחדדת את הקשר בין בן סורר ליכולתו המינית.
<b>הקטן פטור</b> – קטן מהבאת שני שערות<b> שלא בא לכלל המצות</b> – לכן הוא פטור מהגדרת בן סורר ומורה שכן אין במעשהו עבירה. ההגדרה ההלכתית של גיל בן סורר ומורה היא מצד אחד שגרתית ומצד שני מיוחדת מאוד. ייחודה בולט בהשוואה לגיל נערה מאורסה (לעיל פרק ז משנה ט ומקבילותיה). שם נדרש שתהא נערה ולא קטנה ולא בוגרת. הגדרה זו מצויה במקבילות. במשנה, ההגדרה קצרה עוד יותר. נערה, בתולה ובבית אביה בלבד. אבל עצם ההבדל בין הבת והבן איננו הגורם העיקרי. בדין נערה מאורסה ניתן לקצר שכן הוא נדון במסכת כתובות, בבן סורר מרחיבים מכיוון שאין מקום אחר במשנה בו נדון דינו.
ייחודה של ההגדרה במשנה בולט לאור סקירת ההתייחסות לגיל חיוב במצוות.
<b>גיל חיוב במצוות</b>
נפתח בכך שהקביעה שקטן פטור מהמצוות חוזרת פעמים רבות בהקשר להלכות מגוונות. זו קביעה כללית אם כי ראינו לגביה מחלוקת, ולדעת בית שמאי קטן חייב במצוות. אף מצויה עמדת ביניים שקטן חייב במצוות כשגדול עומד לידו.<sup class="footnote-marker">13</sup><i class="footnote">ראו פירושנו למגילה פ"ב מ"ג; חגיגה פ"ג מ"א; סוכה פ"ב מ"ח ועוד. </i> רק בתלמוד הבבלי איחדו את ההגדרות הנקודתיות לכלל גיל אחיד. הגיל האחיד נקבע באחת משתי צורות או 'בן שלוש עשרה' לבן ובת 'שנים עשר לבת'. או לפי הופעת סימני הבגרות המינית ובספרות חז"ל דיונים מהם סימנים אלו, וכיצד ניתן לבודקם.
בדרך כלל, בספרות התנאית, ההגדרה של קטן תלויה במידת כשרותו לקיים את המצווה הספציפית שעליה מדובר.<sup class="footnote-marker">14</sup><i class="footnote">ראו גילת, קטן, ופירושנו לחגיגה פ"א מ"א; מגילה פ"א מ"א ועוד. </i> קטן שיכול לעלות ברגל, חייב במצוות עלייה לרגל, אוכל לבד, חייב במצוות סוכה, וכן הלאה.<sup class="footnote-marker">15</sup><i class="footnote">ראו פירושנו למשניות שם שם, זאת בעקבות גילת. </i> בספרות התנאית הגיל האחיד נקבע רק לגבי מספר נושאים כגון נדרים,<sup class="footnote-marker">16</sup><i class="footnote">משנה, נידה פ"ה מ"ו ומקבילות וראו פירושנו לה. וכן לעניין נזיר (תוס', נזירות פ"ד הי"ג). </i> הפרשת תרומות<sup class="footnote-marker">17</sup><i class="footnote">משנה, תרומות פ"א מ"ג ופירושנו לה. למעשה משנת תרומות מוכיחה שהעמדה שיש גיל אחיד להגדרת קטן, מופיעה כבר בספרות התנאית, זאת בניגוד מה לגילת ולדרכנו ביתר המשניות. </i> ובעיקר למסגרת דיני אישות.<sup class="footnote-marker">18</sup><i class="footnote">משנה, יבמות פ"ז מ"ד; תוס', כתובות פ"ג ה"ח; נידה פ"ו מ"א.</i> בתחומים אלו נחלקים כבר התנאים בשאלה האם הזמן הקובע הוא הבאת שתי שערות או "עונת נדרים" (פירושנו לתרומות פ"א מ"ג). נראה שההגדרה של שתי שערות היא הקדומה יותר, ונזכרת כבר בפי תנאים קדומים (שם). עוד יש לומר שהקביעה שקטן איננו נחשב עוד לכזה החל מהשלב בו הביא שתי שערות נזכרת במקורות התנאיים ביחס לכמה תחומים נוספים, כיבום (יבמות פ"י מ"ט), בן סורר ומורה ותחומים נוספים,<sup class="footnote-marker">19</sup><i class="footnote"> ראו עוד ביבמות פי"ד מ"ב הדיון במשמעות המינוח קטנה, ומתי נישואיה נישואין. </i> אך רק כאן ובספרות האמוראית היא מופיעה כהגדרה כוללת לכל ההלכות (שתי שערות או גיל 12/13).
ההגדרה שבמשנתנו מופיעה כאמור גם במשנת נידה פ"ו מי"א. ושם היא 'מאוזנת', כלומר מופיעה הגדרת נערה בין תינוקת לבוגרת, וכן הגדרת הבן, ונאמר במפורש את אשר שנוי אצלנו:
תנוקת שהביאה שתי שערות, או חולצת או מתיבמת, וחייבת בכל מצות האמורות בתורה. וכן תנוק שהביא שתי שערות חייב בכל מצות האמורות בתורה, וראוי להיות בן סורר ומורה משיביא שתי שערות עד שיקיף זקן. התחתון ולא העליון, אלא שדברו חכמים בלשון נקייה. תנוקת שהביאה שתי שערות אינה יכולה למאן רבי יהודה אומר עד שירבה השחור.<sup class="footnote-marker">20</sup><i class="footnote">במשנת נידה נדון גם סימן תחתון וסימן עליון של נשים. </i>
אם כן לגבי בן סורר ומורה חרגה המשנה ממערכת הכללים הרגילה. לפי המערכת הרגילה בן סורר הוא מרגע שמבין גניבה מהי, ועד עולם. או עד צאתו ממשק האב. אולי אפילו נכון יהא לומר שאין כלל שאלה 'עד מתי'. מרגע שמבין מהי מרידה הוא התחייב, ועד מות הוריו (אביו). עצם הקביעה שיש גבול עליון היא חריגה. ברור למדי שהמשנה רוצה להעניק את הרושם שבן סורר ומורה קשור לתחום המיני, למרות שלתחום זה אין קשר הלכתי כלל.
בדרך ספרותית זו קובעת המשנה קביעה של התחום החברתי בו מצוי הבן הסורר (תחום המרד המיני).  על עצם הקישור הזה כבר עמדה הוכשטיין-קימבל אגב דיונה בעריכת החומר התלמודי.<sup class="footnote-marker">21</sup><i class="footnote">קימבל-הוכשטיין, בן סורר.</i>
המינוח 'זקן תחתון' ייחודי ומופיע במשנתנו ובמשנת נידה רק לגבי בן סורר ומורה. השערות של מטה הן חלק מההגדרה הכללית של בוגר "שתי שערות" אבל הרמז המיני המובהק 'יקיף זקן תחתון' יוחד לבן סורר ומורה. כפי שהראינו במבוא כל הדיון בבן סורר ומורה מתכתב עם שאלות של בגרות מינית, ואפשר שאכן רוצה המשנה לרמוז שסורר ומורה איננו רק זללן ובלתי ממושמע, עבריין הפוגע בסדר הפטריכאלי, אלא גם עבריין בתחום המין.
המשנה שלנו עוסקת בבגרות מינית, אך הניסוח הוא "פטור שלא בא לכלל מצות" או במקבילה בנידה "וחייב/ת בכל המצוות". ייתכן שהכוונה למצוות הנוגעות לעניין החליצה והייבום, אך נראה שעורך המשנה רואה לפניו כבר את ההלכה האמוראית האחידה. אם כן הניסוח שבמשנה שלנו עומד בניגוד למשניות האחרות שהבאנו, ונוקט בהלכה האמוראית המקובלת שקטן הוא עד גיל מסוים. מכאן יש להסיק שמשנתנו ומשנת נידה נערכו מאוחר יחסית, בסוף תקופת התנאים. אמנם לכל מצוה נקבע גיל חלות, אך לעניין עונשין הגיל הוא הגיל המירבי (הבאת שתי שערות).
כפי שהדגשנו במבוא הקצר, בעקבות קימבל-הוכשטיין. חז"ל מחדירים לדין בן סורר ומורה הגדרות מתחום המיניות. אף שבחטא עצמו אין כלל אזכור לחטאים מיניים. אך השיח ההלכתי שאוב ו'מתכתב' עם הלכות צניעות.
בבבלי אנו מוצאים עוד שני מועדים מקבילים: "תני רבי חייא: עד שיקיף עטרה. כי אתא רב דימי אמר: הקפת גיד, ולא הקפת ביצים" (סנהדרין, סח ע"ב). 'יקיף העטרה' הוא כינוי אחר להקפת אבר המין בשערות, ואולי שונה ממנו מעט. הקפת הגיד הוא כמובן פחות מהקפת הביצים. על כך אומר התלמוד: (שם סט ע"א): "אמר רבי כרוספדאי אמר רבי שבתי: כל ימיו של בן סורר ומורה, אינן אלא שלשה חדשים בלבד..." הבבלי רואה בכך סתירה למשנתנו, אך כפשוטו אין כאן אלא קביעת זמן לסימנים שבמשנה. כבר אמרנו שחכמים נוקטים בכמה שיטות לקביעות שיעורים. או על פי דוגמאות בטבע (כאגרוף, כמלא לוגמיו, שתי שערות, יקיף זקן וכו') או לפי זמן ומידה מוגדרים (שנים עשרה, שלושה חודשים, חצי שעה, טפח, אמה וכו'). יש להניח שככל שקביעת השיעור 'טבעית' יותר כך היא קדומה יותר, והניסוחים הכמותיים המשפטיים מאוחרים יותר וממוצעים יותר. יתרונם בהיותם קבועים קשיחים 'שקופים' ושפיטים.<sup class="footnote-marker">22</sup><i class="footnote">ראו פירושנו לכלים פי"ז.</i>
גם בירושלמי (כו ע"א) משערים שכל ימיו של בן סורר ומורה שישה חדשים. הם גם מציעים סימני בגרות מעט שונים. "מאימתי הוא מזיד? משתתפשט הכף. משל בשל הזרע מבפנים, השחירה הקדירה מבחוץ". במקום 'הקפת זקן' 'תתפשט הכף', הכף היא כנראה אותו זקן תחתון, ולדעת התלמוד זה סימן בגרות, והתלמוד מביא משל שהקדירה משחירה זה סימן שהזרעים התבשלו. הקדירה משחירה הוא רמז לזקן השחור המתפשט. קדירה משחירה לאחר זמן מה על האש, וזה סימן שהזרעים שבתוכה הבשילו. גם בירושלמי כמו בתלמוד הבבלי, בן סורר ומורה נקשר להתפתחות מינית. למרות שעבירותיו המפורשות הן בתחום אחר לחלוטין. לא בדקנו את הריאליה הרפואית של סימנים אלו.
עוד מן הראוי להדגיש שאמוראי בבל וארץ ישראל שיערו שהבדל הזמנים בין תחילת הבגרות לסיומה הוא מספר חודשים בלבד.
הגבלת גיל בן סורר ומורה משרתת את המטרה של חז"ל לצמצם את הדין מבלי לפגוע במארג החברתי והתיאולוגי של המעשה הנורא. הסלידה ניכרת אבל הביצוע מצומצם בתכלית. במשנה אין הגדרת זמן "שלושה חדשים" והתלמוד הוא שמאדיר ומעצים את המגמה התנאית.
המבנה ההלכתי המיוחד של דין סורר ומורה ברור. בדרך כלל החלוקה היא בין קטן שלא הביא שתי שערות, לבוגר שהביא שתי שערות (תרומות פ"א מ"ג; יבמות פ"ז מ"ד). רק לעניין בן סורר ומורה פותחה חלוקה לשלוש:
א. קטן שאיננו מספיק גדול להיות בן סורר ומורה.
ב. נער שעליו חלים דיני בן סורר ומורה.
ג. גדול ששוב אין דיני בן סורר ומורה חלים עליו.
גם לגבי אישה הדברים דומים במקורות התנאיים, בדרך כלל, החלוקה היא לקטנה ובוגרת, וחכמים פיתחו גם דרגת ביניים של נערה שאיננה קטנה ועדיין איננה בוגרת. כפי שראינו במבוא למסכת כתובות החלוקה לשלוש היא מאוחרת. לגבי קטן קיימת גם חלוקה אחרת לשלוש, אבל היא שונה מזו שלנו. החלוקה היא, עד בן תשע, מבין תשע ועד בגרות, ובוגר. חלוקה זו איננה מנוצלת לצרכי משנתנו. החלוקה לשלוש היא אפוא מיוחדת יוצאת דופן, וברור שבאה מצד אחד, למעט את מספר המקרים שבהם דין סורר ומורה יחול,<sup class="footnote-marker">23</sup><i class="footnote">ראו הצעתו של הלברטל בה עסקנו בקצרה במבוא למסכת. </i> ומצד שני היא מעבירה את דין בן סורר ממקומו במשפחה, לעניין התנהגות מינית.
מצב העניינים המתואר מעורר שתי שאלות:
א. מדוע נקטו חכמים בדרך זו הכוללת חידוש גדול של חלוקת הקטן לשלושה גילים במקום החלוקה הרגילה.
ב. אם כבר חילקו את גילאי הנער לשלושה, מדוע לא השתמשו בחלוקה ה'רגילה' בין קטן מגיל תשע, לגדול מגיל זה.
להערכתנו החלוקה של הגברים לשלוש קטגוריות של גיל מתבקשת מההיגיון הפרשני וההיסטורי. בן סורר ומורה צריך להיות קטן, כדי שיהיה חייב להבין את משמעות המרידה בקול אביו ואמו. לגדול בדרך כלל כבר אין הורים (בגלל תוחלת החיים הנמוכה) וגם אם יש לו הורים, הם אינם שולטים בו. בתקופת המקרא ובתקופה התנאית הרגילה החברה היהודית מבוססת הייתה על משפחות מורחבות.<sup class="footnote-marker">24</sup><i class="footnote">ראו רובין. </i> במשפחה מורחבת גיל הילד איננו משמעותי הוא נתון לשלטון האב (והאם) כל זמן שההורים חיים. על כן השאלה עד איזה גיל בן נחשב סורר איננה משמעותית.
קביעת גיל כזה הייתה מעוררת תחושה (מוצדקת) של הגזמה וחומרה יתרה, שלא לומר ממש אי צדק.
הלברטל מדגיש את המהפכה התנאית שבה דין בן סורר ומורה הופך למעשה מדין אקטואלי המבטא את שלטונו המוחלט של האב על ילדיו, לדין תיאורטי ולנתון לפיקוח משפטי. לדעת הלברטל נקטו חכמים בשתי דרכים עיקריות של פרשנות יוצרת.
א. העברת הסמכות מידי האב לידי בית הדין והמערכת המשפטית. כך הופך האב משליט לתובע.
ב. צמצום ההלכה על ידי מגבלות חיצוניות. כגון תקופת גיל מצומצמת, דרישה שהאב והאם יפעלו יחדיו, שתהיה גם גניבה וגם השתוללות, והפרת מרות וכו'.
אם אכן אנו צודקים הרי שההחלטות של חז"ל הבאות לביטוי במשנה ובתוספתא לא נועדו רק למטרות שתיאר הלברטל אלא הן נובעות גם מסיבות נוספות. מהשינוי החברתי במבנה המשפחה, ומהצורך להתאים את הלכת בן סורר לתנאי המשפט והצדק שלהם. עם זאת הבחירה לקבוע את גיל הנער ה'ראוי' להיות בן סורר ומורה היא בלתי רגילה במערכת המשפטית. הבחירה בקביעה לפי סימני מין ולא לפי הבנה מעידה ביתר שאת שחז"ל רומזים לכך שהבן הסורר ומורה חוטא גם בעבירות של פריצות מינית, כפי שהציעה הוכשטיין.<sup class="footnote-marker">25</sup><i class="footnote">הוכשטיין, בן סורר. </i>
אנו סבורים שהלברטל צודק בקביעותיו בדבר המטרה של ה'פרשנות' התנאית. אך הצבענו גם על מניעים ויעדים נוספים שעיצבו פרט זה בפסיקה.

Mishnah 2

<small>עפ”י כתב יד קופמן</small>
<b>מאמתיי הוא חייב</b> – בן סורר ומורה הוא מי שמוגדר כזולל וסובא. חז"ל הבינו שזלילה היא אכילת בשר. וסביאה שתיית יין. <b>משיאכל טרטימר בשר</b> – טרטימר הוא שלוש אונקיות כפי שמעידה הצורה טרטי שמשמעה שלוש ביוונית θριτμόριον tritemorion, וראו להלן. המנה הוא מידת משקל שמשמעותה הכמותית משתנה: 800-400 גרם (להלן). תרטימר הוא אפוא שלוש אונקיות או רבע מנה (במנה 12 אונקיות) פחות מ-150 גרם בשר, זו מנה קטנה מאוד במושגים של ימינו, אך בעולם הכפרי היהודי נחשבה כבר לזלילה. פירוש זה קשה מבחינה ריאלית שהרי למעשה אין כאן כמות מזון מופרזת. להלן בפירושנו לסוף משנה ג נציע פירוש אחר, לפיו הכמויות הנזכרות הן של סעודה רגילה. הבן נחשב ל'סורר ומורה' לא בגלל כמות המזון אלא משום שגנב משל הוריו, כמות מזון תקנית של סעודה רגילה. ואולי גם משום שאכל אותם בסעודה פורמלית וציבורית. אם כן לא הכמות יוצרת את הגדרת 'סורר ומורה' אלא העובדה שהמזון נאכל ללא רשות, ובמסגרת זלילה ולא במסגרת סעודה רגילה ומכובדת.
<b>וישתה חצי לוג יין באיטלקי</b> – היין הוא היין הרגיל, והמידה לוג היא מידה באיטלקי, כלומר בסטנדרט הרומי. הלוג הוא אחד חלקי 24 של סאה והסאה 13-10 ליטר בערך.<sup class="footnote-marker">26</sup><i class="footnote">ראו הנספח למסכת פסחים. </i> אם כן חצי לוג הוא פחות מכוס יין. <b>רבי יוסה אומר מנה בשר ולוג יין</b> – מידות גדולות יותר. הבבלי מסיק שמתוך שכפל רבי יוסי את המידה ביין, מן הסתם גם כפלה בבשר (ע ע"א). כנראה בבבל הייתה המידה 'תרטימר' בלתי מוכרת.
<b>מנה</b>
קשה לעקוב אחר משמעותו המדויקת של המונח "מנה".<sup class="footnote-marker">27</sup><i class="footnote">למען ההבהרה, במערכת המשקל הפיניקית-הלניסטית המנה מתחלק לשתי ליברות וברומית שתי ליטרות. בליברה ליטרה 12 אונקיות. המנה הפיניקי היה 450 גרם. היה גם מנה כבד יותר של 517 גרם. וזה גם המנה של שלהי תקופת המקרא ביהודה. כאמור היו גם מנים כבדים יותר. שלוש אונקיות הם רבע ליטרה. במערכת הרומית היו ליברה ואונקיה באותו יחס של אחד לשנים עשר. אבל השימוש במינוח 'מנה' פסק במנהל הרומי. עם זאת במזרח היווני-רומי ובמנהל העירוני המקומי היו להם מידות שונות לאותם מונחים.</i> המנה משמש בשני תפקידים עיקריים. המנה הוא מאה מטבעות של שקל (25 דינר, או סלע), או שהוא משקל בפני עצמו. באופן תיאורטי אמור היה משקלם של המטבעות להתאים למשקל המנה, אך בפועל היו ביניהם הבדלים. הבעיה השנייה היא שהמונח "מנה" שימש בכל ארצות אגן הים התיכון המזרחי, ברם, בכל מקום וזמן היה לו משקל שונה. המנה הוא מאה דינרים, ומשקל הדינר הוא ארבעה גרם בערך (400 גרם למנה). לפי חישוב זה, שישים מנה הם אפוא כעשרים וארבעה קילוגרם. מאידך גיסא, המנה הוא שתי ליברות, ובמזרח ההלניסטי המנה היה 450 גרם עד 660 גרם לערך, אך היה גם מנה כבד שמשקלו 840 גרם.<sup class="footnote-marker">28</sup><i class="footnote">קידר, משקלות ג, עמ' 27-28. ההבדל הוא בשיטות המשקל, ראו שם. מעבר לכך, המשקלות הקדומים לא היו אחידים.</i> במשנת שביעית נזכר המנה האיטלקי בקשר ליבול עץ תאנה ראוי שהוא 60 מנה. אפיפניוס בספרו על המידות והמשקלות (סעיף 51) אומר שהמנה המקראי הוא מטבע כסף, אבל מנה איטלקי מכיל 40 סטטר (ססטרציוס), שהוא 20 אונקיות והם ליברה ושני שליש. אפיפניוס מספר גם על מנים אחרים, זה של תבאי שהוא 60 סטטר (2.5 ליברה), ויש מנה של שתי ליברות ואף של ארבע ליברות. מכל הנתונים נראה להעדיף את תיאורו למנה האיטלקי, שהרי עליו המשנה בשביעית מדברת במפורש. אונקיה היא אחד חלקי 12 של ליברה,<sup class="footnote-marker">29</sup><i class="footnote">קידר, משקלות ג, עמ' 37; אפיפניוס, על המידות, סעיף 54.</i> הליטרה (ליברה) הרומית היא 330-325 גרם, ומאוחר יותר (מהמאה הראשונה ואילך) גם 360 גרם.<sup class="footnote-marker">30</sup><i class="footnote">קידר, משקלות ג, עמ' 37.</i> המנה הנדון כאן הוא אפוא 430-400 גרם. 400 גרם הם גם התוצאה היוצאת מחישוב המנה לפי 100 דינרים (לעיל).
במקביל אפשר לפרש את משנתנו במנה צורי שמשקלו כאמור נע בין 400 ל-600 גרם, ומנה כבד משקלו קצת יותר מ-800 גרם. כך הצענו בפירושנו לחולין פי"א מ"ב-מ"ג.
תרטימר הוא שלוש אונקיות, בירושלמי כאן כו ע"א קובע התלמוד "אמר רבי יוסי טרטימר חצי ליטרא הוא". נראה אפוא ששלוש אונקיות (שהם רבע ליברה-ליטרה בשיטה אחת) הם חצי ליטרה קלה יותר, של אותו מנה שמחולק לארבע ליטראות קלות. משקל הבשר לפי פרשנות זו רבע מנה ואפילו אם מדובר במנה הכבד זה לכל היותר 200 גרם בשר. כנראה משפט זה בירושלמי גרר את ההסבר הבבלי שרבי יוסי כפל מידותיו, והחצי שמופיע בירושלמי הפך מחצי ליטרה קלה, לחצי מנה כלומר פי ארבעה. על כל פנים בבבל המשקל לא היה מוכר כפי שאומר התלמוד במפורש, והתלמוד ידע שמשקל זה הוא חצי של משהו, והעביר את המידות הארץ ישראליות מבלי לדקדק בהן. הבבלי הונע על ידי היגיון פרשני "כפל במידות" יותר מאשר על ידי הכרת הריאליה.
כאמור המשנה הדגישה שהמידות הם ב'איטלקי'. גם משנת שביעית פ"א מ"ב מעריכה את גודל העץ לפי תנובתו במנה איטלקי. על כמה מהמשקלות הקדומים שנתגלו והגיעו לידינו היה כתוב "ליטרה איטלקית" או משקל אחר<sup class="footnote-marker">31</sup><i class="footnote">קידר, משקלות ד, עמ' 36, ועוד, וכן "רביעית יין באיטלקי" היא רביעית הלוג במידה האיטלקית, לא רביעית של יין הבא מאיטליה, שכן יין זה אסור כיין גויים (יין נסך), ראו פירושנו לפסחים פ"י מ"א. במקורות יש רמזים גם למנה במשקל שונה. כך, למשל, יוספוס אומר שהמנורה הייתה מאה מנה, ותרגומו ליוונית הוא טלנטון (קד', יד 106). הטלנטון היה 34.20 ק"ג (קידר, משקלות ד', עמ' 23), ולפי זה המנה הוא 342 גרם, וזה מנה קטן במיוחד. התוספתא, חולין פ"י ה"ד, עמ' 511, קובעת שיש להפריש ראשית הגז מחמש רחלות שמהן גוזזים "מנה מנה ופרס" (כך במשנה, שם פי"א מ"ב; עדיות פ"ג מ"ג) שהן (לפי המשנה שם) שבעים וחמישה סלעים. לפי זה מנה הוא 30 סלעים, שהם 120 דינר. המספרים אינם הולמים, והם משקפים את הנוהגים השונים באזורי משנה בארץ יהודה. </i> (איור 20). מנה איטלקי הוא אפוא מנה לפי שיטת המשקל הרומית, להוציא סוגי מנה אחרים שנהגו במזרח, וכן להוציא, מן הסתם, את המנה הנזכר במקרא. עם זאת, הצירוף "מנה איטלקי" הוא מיוחד במינו. המנה הוא משקל מזרחי, ובשיטה הרומית (האיטלקית) הוא לא נהג כלל. על כן אין הכוונה למנה איטלקי אלא למנה המזרחי, שמשקלו הוא לפי הסטנדרט הרומי, כלומר שתי ליברות-ליטרות רומיות, או ארבע כאלה.
המשנה מדברת רק על מרכיב אחד, מרכיב כמותי. אבל המקבילות מתייחסות גם למרכיב איכותי. "אינו חייב עד שיקח בשר בזול ויאכל, יין בזול וישתה, דכתיב זולל וסבא'. ואמר רב חנן בר מולדה אמר רב הונא: אינו חייב עד שיאכל בשר חי וישתה יין חי" (בבלי ע ע"א). בהמשך שם עוד הגדרות שכוונתן שהבן הסורר אוכל בשר גרוע, בצורה לא תרבותית, ושותה יין לא תקני. יין תקני הוא 'מזוג' ו'ישן'. ויין חי הוא מצד אחד יין משכר ולא תרבותי, ומצד שני גם זלילה בלתי מעודנת של יין גרוע שטרם התיישן. יין רגיל הוא מזוג. וכן: "אמר רב הונא: אינו חייב עד שיקנה בשר בזול ויאכל, יין בזול וישתה!" (עא ע"א). גורם המחיר איננו במשנה, אבל לדעת התלמוד הוא מבחין בין סעודה תקנית לסעודת פוחז, 'זולל וסובא'.
ברוח זו מתלבט גם הירושלמי: "אינו חייב עד שיאכלנו מהובהב. אכלו חי, כלב הוא. אכלו מבושל, בר נש הוא.<sup class="footnote-marker">32</sup><i class="footnote">בן אדם ולא בן סורר ומורה.</i> אכלו הסוקים מהו? גידים הרכים מה הן? רבי יוחנן אמר נימנין עליהן רבי שמעון בן לקיש אמר אין נמנין עליהן" (ירו', כו ע"א). לפי הירושלמי, הבשר צריך להיות גבולי. אם אינו מאכל אדם אין הבן נעשה סורר (זולל), ואם הבשר מבושל היטב אין זו זלילה אלא אכילה. בבבלי מצויה גם הדעה ההפוכה שבן סורר וזולל הוא רק מי ששותה יין תקני.
כנגד זה בתוספתא מגמה הפוכה: "בן סורר ומורה אפילו העלה על שולחנו כסעודת שלמה בשעתה, אינו נעשה בן סורר ומורה עד שיתן לתוך פיו כשיעור, או עד שיאכל בחבורה שהוא כיוצא בה" (פי"א ה"ו). בן סורר ומורה נבחן באכילתו, ובלבד שתהא במסגרת חבורה של אנשים כמותו. כלומר לא סעודת יחיד זללנית, אלא סעודת חבורה ציבורית.<sup class="footnote-marker">33</sup><i class="footnote">לנוהגי הסעודה ראו המבוא למסכת ברכות. </i> נראה שהתוספתא מתכוונת שהחבורה היא כזאת 'שהוא כיוצא בה' כלומר חבורה של פוחזים והוללים, ורק סעודה כזאת שהיא מסגרת של פריצות, מהווה סביבה של בן זולל וסובא. כמובן, סעודת מצווה איננה כזאת, וסעודת טריפות עלולה להיות סעודת פוחזים.
מטרת התלמודים להדגיש את מרכיב הזרות ופריצת הסדר. הכמות לבד איננה מספיקה, מן הסתם משום שהם הכירו ארוחות הכוללות הרבה יותר מזון מהנדרש להגדרת הסורר. על כן נדרשו להציע הסברים נוספים למהות פריצת הסדר. המשנה מעידה עד כמה צנוע הוא סל המזון היהודי הרגיל. כמויות קטנות כאלה היוו כבר פריצה של מסגרות החיים.
במבוא עמדנו על מגמתם של תנאים ואמוראים לצמצם את הסיכוי להעמיד בן סורר ומורה לדין. צמצום הגיל שהופיע במשנה א הוא דוגמה לכך. ברם, מתברר שבצד מגמת הצמצום קיימת גם מגמת הרחבה. אכילה של מזון בכמות כה מועטה כבר עילה להגדרת בן כזולל וסובא. אם כן שתי מגמות הן האחת מצמצמת את הענישה למקרים בלתי אפשריים. והשנייה מרחיבה את מעשה החטא לעבר כל פריצה של המסגרת התרבותית, שחז"ל חשבו אותה כ'ראויה'. לכך מצטרפת המגמה להעביר את הבן הסורר לתחום הפריצות המינית.
<b>אכל בעיבור החודש</b> – בעיבור החודש נערכה סעודת מצווה במעמד ציבורי. עמדנו על כך במבוא למסכת ראש השנה. <b>אכל מעשר שיני בירושלם</b> – עולי הרגל שהביאו עימם מעשר שני, צריכים היו לכלות במשך ימי הרגל (או בימים האחרים שבהם עלו) עשירית מהיבול השנתי. אסור להם למכור את האוכל ולקנות בו מוצרי צריכה שאינם מזון. התוצאה היא שהם נהנו מעודף מזון וקיימו סעודות מצווה גדולות למוזמנים רבים מבני ירושלים.<sup class="footnote-marker">34</sup><i class="footnote">ראו על כך במבוא למסכת מעשר שני.</i> בסעודה כזאת היה כמובן גם בשר קורבנות ואוכל בשפע, וטבעי הוא שבהזדמנות זו אוכלים כמויות יחסית דשנות של יין ובשר. <b>אכל נבילות וטרפות ושקצים ורמסים</b> – כל אלה אינם אוכל במשמעות ההלכתית, ואינם הופכים את אוכלם לבן סורר ומורה, גם אם אכל את הכמות הנדרשת.
זו כמובן תפישה הלכתית. אכילה היא רק מה שההלכה מגדירה כאכילה. אם הבן הסורר גם מרד ואכל איסור הוא ניצל. זו השתלטות של החשיבה הדתית על הפן המשפטי. תופעה זו רגילה בספרות חז"ל.<sup class="footnote-marker">35</sup><i class="footnote">ראו למשל בבא קמא פ"ז מ"ה ופירושנו לה. </i> <b>אכל דבר שהוא מצוה</b> – או<b> ודבר שהוא עבירה</b> – איננו נעשה בן סורר ומורה. זה הכלל והמשפטים הקודמים הם דוגמאות למצווה, ואוכל של עבירה (נבילות, טרפות, וכו').<b> אכל כל מאכל ולא אכל בשר</b> – או<b> שתה כל משקה ולא שתה יין אינו נעשה בן סורר ומורה עד שיאכל בשר וישתה יין</b> – בן מוגדר כזולל וסובא רק עקב אכילת בשר ושתיית יין.<b> שנאמר זולל וסובא</b> – (דברים כ"א) <b>אף על פי שאין ראייה לדבר זכר לדבר אל תהי בסובאי יין בזוללי בשר למו</b> – (משלי כ"ג כ). למשנה ראיה מפסוק והגדרה שגם היא מבוססת על מדרש. עם זאת ביסוד הפרשנות ההלכתית המציאות, בשר ויין הם מרכיבי סעודה חגיגית. למעשה, בן סורר נבחן לא לפי הכמויות בלבד. אלא עצם קיומה של סעודה חגיגית שלא עם הוריו, שלא במסגרת חגיגית. העבירה איננה האכילה אלא פריצת הסדר, קיום אורח חיים של אדם שאיננו מן היישוב.
זכר לדבר' הוא מינוח של דרשה המופיע קרוב לשמונים פעמים במקורות תנאיים ברובם בהקשר הלכתי או הלכתי למחצה. ברוב הפעמים ההפניה היא לפסוק שמחוץ לתורה, זאת בניגוד לדרשות ההלכתיות ה'רגילות' שרובן מבוססות על פסוקי התורה.<sup class="footnote-marker">36</sup><i class="footnote">לדרשות "זכר לדבר" המבוססות על פסוקי תורה, ראו תוס', שביעית פ"ז ה"ב; יבמות פ"ח ה"ה ועוד. </i> 'זכר לדבר' הוא אפוא כמו 'שנאמר', אך לעתים קיימת תחושה שהדרשה חלשה ורחוקה, ותוקף עדותה חלש. עם זאת ההבנה שהדרשה רחוקה מאפיינת גם דרשות רבות אחרות המשתמשות במִנוחים הרגילים 'שנאמר' 'הדה הוא דכתיב' וכיוצא באלו. כבר כתבנו במבוא הכללי לפירוש המשניות שלדעתנו בדרך כלל הדרשה היא מרכיב מסייע ומזכיר, כמו תפקיד הציטוט בתרבות בת ימינו.<sup class="footnote-marker">37</sup><i class="footnote">'בתרבות' להוציא התרבות ההלכתית ששם הציטוט הוא מרכיב מרכזי בכל טיעון הלכתי.</i> לפי פרשנות זו הדרשה איננה המקור להלכה ובתחום זה אין דרשות 'זכר לדבר' שונות במהותן מחלק גדול מהדרשות התנאיות (והאמוראיות).
עם זאת המינוח "אף על פי שאין ראייה" אבל זכר לדבר מדגיש שאכן לפנינו דרשה רחוקה מהרגיל. המינוח איננו מוקפד, כך למשל בפרק ט במסכת שבת לקט ערוך של משניות שהבריח המבריח את הפרק הן דרשות "זכר לדבר", חלק גדול יחסית מפסוקים מחוץ לתורה, אבל בחלק מהם המינוח הוא "שנאמר". "זכר לדבר" הוא אפוא מינוח לדרשה פחות חזקה, אבל אין הקפדה על המינוח, ואין גם מידרג ברור מתי הדרשה חלשה (מה שבבלי מכונה 'אסמכתא בעלמא') ומתי הדרשה איתנה.<sup class="footnote-marker">38</sup><i class="footnote">למונח ופרשנותו ראו רוזן צבי, זכר לדבר</i>

Mishnah 3

<small>עפ”י כתב יד קופמן</small>
המשנה בנויה בצורה ריבועית כשיש בה שני משתנים. גנב מאביו או מאחרים, אכל ברשות אביו, או ברשות אחרים. המבנה מלאכותי ואין בו צורך או יתרון הלכתי. כולו בא להדגיש שהבן הסורר חייב רק אם גנב ואכל שלא ברשות אביו. גנב רגיל (מאחרים) הוא גנב, ולא בן סורר ומורה.
<b>גנב משל אביו ואכל ברשות אביו</b> – 1. הבן הסורר אמנם גנב מאביו, אבל אכל בהיותו בבית אביו<b> משלאחרין ואכל ברשות אחרין</b> – גנב מאחרים ואכל בהיותו בתחום הדיור שלהם. מקרה זה מיותר. ברור שהוא גנב ולא חשוב היכן אכל, הרי הוא חייב על הגניבה בלבד.<b> משלאחרין</b> – גנב מאחרים.<b> ואכל ברשות אביו</b> – אביו אִפשר לו לאכול בביתו את האוכל הגנוב. <b>אינו נעשה בן סורר ומורה עד שיגנוב משלאביו ויאכל ברשות אחרים</b> – בן סורר הוא מי שגנב מאביו, ואכל מחוץ לבית, אחרת אין כאן בעצם גניבה, שהרי המזון נשאר בבית אביו. משנה ריבועית זו איננה נשענת על פסוק, והיא כאמור בסגנון ייחודי, אולי הובאה ממקור אחר.
<b>רבי יוסה ורבי יהודה אומרים<sup class="footnote-marker">39</sup><i class="footnote">בכמה מעדי הנוסח כולל עדים טובים רבי יוסי בר יהודה.</i> עד שיגנוב משל אביו ומשל אמו</b> – הלכה זו איננה סותרת את קודמתה ואין כאן מחלוקת. אלא כל תנא דיבר לגופה של הלכה מבלי שיהא מודע לדעה השנייה. הבנה זו של האמירה התנאית מלמדת על תופעה היסטורית-ספרותית. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם חלוקים, אבל אין כאן מחלוקת, אלא כל אחד ניסח את ההלכה בלשונו, והעורך לא רצה לוותר על הניסוח השונה. הר"ש למשנת פרה (פ"ב מ"ה) מסביר תופעה זאת בכך "שאדם חייב לומר בלשון רבו", ובשפתנו: העורך לא ערך ואיחד את המשנה, אלא הביא את שני הניסוחים המקבילים. אמנם בדרך כלל הסגנון שבו התנא הראשון (ת"ק או "חכמים") אומרים ניסוח סתמי ואחר כך נאמר "רבי פלוני אומר..." הוא סגנון של מחלוקת – אך לפעמים אין אלו אלא ניסוחים שונים, כדברי התוספתא: "הן הן דברי רבי שמעון הן הן דברי רבי יוסי" (כריתות פ"ג ה"ה, עמ' 565). בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן.<sup class="footnote-marker">40</sup><i class="footnote">כגון פ"ז מ"ט; כלים פט"ו מ"א; תוס', פ"ז ה"ג, עמ' 636; שם פי"א מ"ז (התוספתא שם פי"ב ה"ח, עמ' 640); סוטה פ"ח מ"ו; פ"ח מ"ז; גיטין פ"ט מ"ג; כתובות פ"ד מ"ו (לפי פירושנו); אולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; (תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב); כלים פכ"א מ"ג; פכ"ח מ"ז; זבחים י"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג; פ"י מ"ה; מקוואות פ"ה מ"ה; פ"ו מ"י; מכשירין פ"ב מ"ח; טהרות פ"ב מ"ו; עוקצין פ"א מ"א; תמורה פ"ג מ"ד; תוס', בכורות פ"ד ה"ה, עמ' 538, ועוד.</i>
יש לציין שרבי יוסי מציע הצעה שאין חולק עליה. בדרך כלל במשנה דעה שאין לה התנגדות מובאת בסתם (ללא ייחוס לחכם כלשהו). אכן במקבילה בספרי דברים (ריח, עמ' 252) מובאים הדברים בסתם. ייתכן שיש כאן שמץ מחלוקת בשאלה מה לומדים מהפסוק. ת"ק אומר עד שיגנוב משל אהביו ויאכל ברשות אחרים. ורבי יוסי ורבי יהודה מדגישים שיגנוב משל אביו ומשל אמו.
לדעתנו, המשפט האחרון "רבי יוסי ור' יהודה..." שייך למשנה הבאה, שהיא מפרטת את המחלוקת. המשנה איננה אומרת זאת במפורש אבל בהמשך במשנה הבאה דרשות על כך שהטענה לבית דין צריכה לבוא בשם אביו ובשם אימו.
הדרישה של חז"ל היא שהגניבה תהיה מהאב והאם. הדרישה לגניבה איננה מופיעה במקרא, אבל אפשר להבינה. שכן אם הוריו האכילו אותו מרצונם בכמויות המזון הנדרשות, הרי שהם חולקים באשמה, ואי אפשר להגדיר את הבן כ'סורר ומורה'. פרשנות זו מאפשרת להבין טוב יותר את כמויות האכל הקטנות שהזכרנו לעיל. אם הבן אכל ברשות כמויות מזון גדולות, איננו סורר ומורה. אבל אם גנב, כדי סעודה הוא נחשב ל'סורר ומורה'. כמויות המזון הנזכרות הן אפוא לא מזון מופרז, אלא סעודה רגילה.<sup class="footnote-marker">41</sup><i class="footnote">וכן מצויה הדרישה הזאת (שהזלילה תהיה של אוכל גנוב) גם בספרי דברים ריט, (עמ' 251).</i>
המשנה מניחה בפשטות שיש לאישה רכוש, וליתר דיוק יש בבית מזון השייך לה. התלמודים מקשים ובצדק, כיצד יש לאישה רכוש משלה, הרי כל שקנתה אישה קנה בעלה (בבלי נדרים כד ע"ב ועוד).<sup class="footnote-marker">42</sup><i class="footnote">המינוח בבלי, אך ההלכה עצמה תנאית. </i> במקרה זה השאלה קשה עוד יותר שכן מדובר במזון מוכן לאכילה, ומן הסתם הוא רכוש המשפחה כלומר רכוש הבעל. הירושלמי שואל זאת ומשיב: "וכל מה שיש לאמו לא משל אביו הם? אמר רבי יוסי ביר' בון תיפתר בהו דהות נסבה דיורין ועבדת שירו וגנב מינהון" (כו ע"ב). אם כן האישה היא מנהלת פונדק (מקבלת דיירים – נסבה דיורין), ומגישה סעודה (עבדת שירוי), והוא גנב את המזון מהפונדק שלה. הסבר זה עונה על השאלה כיצד יש לאישה מזון משלה, אך מציג ביתר בירור את האישה כבעלת עסק עצמאית שיש לה רכוש פעיל משלה.
הבבלי (עא ע"א) שואל שאלה דומה: "אמו מנא לה? מה שקנתה אשה קנה בעלה. אמר רבי יוסי ברבי חנינא: מסעודה המוכנת לאביו ולאמו". הבבלי צמוד להלכה העקרונית שלאישה אין רכוש משלה. אלא זו סעודה שהכין מישהו אחר לשניהם והיא מעין מתנה הניתנת לאישה. זו כמובן תשובה של הערמה משפטית, הרי המתנה הזאת שייכת, מבחינה משפטית לאיש שהרי כל מה שקנתה אישה קנה בעלה.
כמובן כל השאלה של התלמודים איננה משפטית. הרי ייתכן שיש לאישה רכוש משלה, רכוש שניתן לה במתנה או שירשה ממשפחתה. אבל ברור שמבחינה משפטית הדרישה לגניבה 'משל אמו' מצמצמת מאוד את הסיכוי שבכלל יהיה מי שיוגדר כבן סורר. אם כן המשנה המעלה דרישה זו "משל אמו" מצמצמת את הסיכוי לתפוצה רווחת של בן סורר. איננו יכולים לקבוע בוודאות האם המשנה העלתה את הדרישה הזאת מתוך הצורך המדרשי שכל הפרטים בפרשה יהיו זהים לאם כמו לאב (שניהם ירצו להביא את הבן לדין, יסרב לדברי שניהם, יגנוב משניהם וכו').<sup class="footnote-marker">43</sup><i class="footnote">ראו במבוא למסכת.</i> או שמא עולה הדרישה לגניבה משל האם כדי לצמצם את הסיכוי שיקרה מקרה כזה של בן סורר ומורה. כך או כך הסיכוי לבן סורר ומורה שיוצא להורג קָטֵן מאד.
מבחינה מעשית המשנה מניחה בפשטות שיש לאישה רכוש ואפילו מזון משלה. תירוץ הירושלמי מחריף את תמונת המצב. הוא מתאר אישה נדירה למדי, שהיא בעלת פונדק ועובדת בו עצמאית מבעלה. בפירושנו לכתובות (פ"ה מ"ה) דנו בנושא בהרחבה. שם ראינו שאכן חז"ל מתארים מציאות שבה יש לאשה רכוש משלה ובפועל היא עצמאית (מבעלה). וכן מקרים רבים שבהם האשה מנהלת את משק הבית, ועצמאית בפועל. זאת למרות המגבלות המשפטיות. זאת ועוד חז"ל כנראה הסתייגו ממצב בו האשה מנהלת עסקים, בין אם הם עסקים פרטיים, ובין אם הם עסקים של המשפחה. אבל החברה הייתה מגוונת יותר, לא תמיד ההנחיה של חכמים התקבלה, ולא תמיד היא התאימה למצב החברתי של משפחות מסוימות. יתר על כן כאשר היה הדבר חשוב לחכמים הם אפילו פתחו לכך פתח הלכתי רחב. כך למשל מותר לבעל להקדיש עצמו ללימוד תורה ו'להתנות' עם אשתו שהיא תשא בפרנסת הבית.<sup class="footnote-marker">44</sup><i class="footnote">"נושא אדם אשה על מנת שלא לזון, על מנת שלא לפרנס. ולא עוד אלא שפוסק עמה שתהא זנתו, ומפרנסתו ומלמדתו תורה. מעשה ביהושע בנו של ר' עקיבא שנשא אשה ופסק עמה על מנת שתהא זנתו ומפרנסתו ומלמדתו תורה" (תוס', כתובות פ"ד ה"ז). הברייתא מציגה את הבעל כמי שמתנה והזכות בידו. בפועל כמובן צריכה האישה להסכים להרעת תנאיה. איננו עוסקים במציאות זמננו, אך אי אפשר שלא להדגיש שהסדר זה קיים היום בחוגים מסוימים בחברה היהודית. עם זאת המקור הקדום המפורש לכך, שהוא המקור היחידי הרומז למצב כזה, איננו מנוצל בפולמוס סביב הסדר זה, וד"ל.</i>
במקרה שלפנינו המשנה מבטאת מצב 'רגיל' שבו יש לאישה רכוש, ונראה לנו שהמשנה מציגה מצב חברתי קיים, גם אם מבחינה משפטית הוא אפשרי רק בדוחק. כאמור הצגת מצב משפטי בלתי רגיל זה, כתנאי לבן סורר ומורה, מצמצמת את מספר המקרים האפשריים. העלינו גם את ההצעה שזו מטרת הדרישה, לצמצם את מספר האפשרויות ולהקשות על ביצוע ההלכה.

Mishnah 4

<small>עפ”י כתב יד קופמן</small>
<b>היה אביו רוצה ואמו אינה רוצה</b> – הפסוק אומר "ותפשו בו אביו ואמו" (כא יט). כפשוטו של מקרא וו זו עשויה להיות וו החיבור, אך גם וו החלוקה כלומר ותפשו בו אביו, או אמו. או: <b>אמו רוצה</b> [<b>ו</b>]<b>אביו אינו רוצה</b> – אחד ההורים איננו שותף למהלך הדין.<b> אינו נעשה בן סורר ומורה עד שיהו שניהן רוצין</b> – אכן הפרשה מדברת באופן נדיר בתורה על זוג ההורים כשותפים. זאת בניגוד לדרכה של התורה המדברת בלשון יחיד. בניגוד לדרכם מדגישים חכמים את תפקיד האם. לעומת זאת במערכות הלכתיות אחרות האישה מוצגת כדמות שולית. כאשר המדרש קובע שהאישה חייבת כמו האיש בדיני נזיקין. הרי ברור שהאיש הוא הנורמה ההלכתית והאישה כמוהו. אבל בראש ובראשונה חוקי התורה מדברים על גבר. כך למשל במדרש תנאי המצוטט הרבה בתלמוד במלואו או בחלקו:
אין לי אלא אנשים, נשים מנין?1. היה רבי ישמעאל אומר, הואיל וכל הנזקים שבתורה סתם ופרט הכתוב באחד מהם שעשה בו נשים כאנשים, אף פורט אני לכל הנזקים שבתורה לעשות בהם <u>נשים כאנשים</u>. 2. רבי יאשיה אומר, "איש או אשה", למה נאמר? אלא לפי שהוא אומר (שמות כא לג) "וכי יפתח איש בור", אין לי אלא איש, אשה מנין? תלמוד לומר "איש או אשה", השוה הכתוב אשה לאיש לכל הנזקין שבתורה. 3. רבי יונתן אומר, אינו צריך, והלא כבר נאמר (שמות כ"א, לד) "בעל הבור ישלם" (שמות כ"ב, ה) "שלם ישלם המבעיר את הבערה", הא מה תלמוד לומר "איש או אשה", לתלמודו הוא בא (מכילתא דרבי ישמעאל, משפטים, מסכתא דנזיקין, ו, עמ' 269).<sup class="footnote-marker">45</sup><i class="footnote">ראו עוד בבלי פסחים מג ע"א ועוד הרבה, בעיקר בתלמוד הבבלי, הרבה דרשות מסיקות מסקנה דומה (הכלת נשים), או הפוכה (הדרת נשים) ראו קמבל-הוכשטיין, וספראי הכלה והדרה. הבאנו דרשה אחת לדוגמה בלבד. </i>
משנתנו מגיעה למסקנה הפשוטה שאישה כאיש, אך ניסוחה שונה. האישה כאיש והאיש כאישה. אין במשנה כל ביטוי לכך שהאיש קודם או מהווה את הדגם ההלכתי. ההבדל הוא לא רק סגנוני אלא מבטא תפישה חברתית. לעניין בן סורר ומורה זוג ההורים מתפקד יחדיו. הם יחדיו הביטוי של המשפחה ושל הסדר התקין. תפישת המשפחה השלמה חוזרת גם להלן: "היה אחד מהן..." ולא 'היה אביו או אמו'.
<b>רבי יודה אומר אם לא היתה אמו ראויה לאביו</b> – המושג 'ראוי' נסוב לשני פירושים. האחד הוא פירוש הלכתי שיש כאן לאו כגון כוהן לגרושה. התנא מבין שלעתים מתחתנים בני זוג ומקימים משפחה בניגוד להלכה והקהילה איננה יכולה, אולי גם איננה רוצה, למנוע זאת מהם. אבל אפשר שאין הכוונה לפסול הלכתי, ולעבירה עליו (בדיעבד). אלא להבדלי מעמד הלכתי. למערכת היוחסין הבלתי הלכתית, שעליה דיברנו בין השאר לעיל פ"ג מ"א ופ"ד מ"ה.אם הפרשנות הראשונה נכונה הרי זו ראיה לכך שהלכות כהונה לא תמיד נשמרו, ולא נאכפו. <b>אינו נעשה ב</b>[<b>י</b>]<b>ן סורר ומורה</b> – אין כאן אביו ואמו, ואין שוויון בין השניים.
<b>היה אחד מהן</b> – מההורים<b> גידם או חיגר או אילם או סומא או חרש אינו נעשה בן סורר ומורה שנאמר ותפשו בו</b> – (דברים כ"א כ)<b> לא גידמים</b> – זו דרשה שההורים צריכים לתפוש אותו בידיהם. <b>והוציאו אותו</b> – זה המשך הפסוק<b> לא חיגרים</b> – שאינם יכולים להוציא וללכת.<b> ואמרו</b> – זה המשך הפסוק שם.<b> לא אילמים</b> – מהמילים 'אמרו' לומדים חכמים שההורים צריכים לומר את טענתם בצורה כרגילה. 
<b>בנינו זה</b> – זה המשך הפסוק שם.<b> לא סומים</b> – שאינם יכולים לראות ולהצביע. <b>איננו שומע בקולינו</b> – זה המשך הפסוק שם.<b> לא חרשים</b> – שהם יכולים לומר בוודאות שבנם איננו שומע בקולם. ההלכה הראשונית בקבוצה זו של הלכות מופיעה כאמור במשנה הקודמת. והדרשה "ותפשו בו אביו ואמו" מנמקת גם את הקביעה שהטענה לבית דין צריכה לבוא בשם אביו ואימו כאחד.
במקרה שלנו הגידם או החירש הוא אחד מההורים. ברם, במדרש (כו ע"ב) דרשה נוספת, מפרשת עגלה ערופה, שבה עולה שהגידם או החירש הם חברי בית הדין. "מגיד הכתוב כשם שזקני בית דין שלימין בצדק, כך הם צריכין להיות שלימין באיבריהן" (ירו', כו ע"ב; ספרי דברים, ריט, עמ' 252). במדרש אותה מסקנה אך הנימוק לכך שונה. חברי בית הדין צריכים להיות שלמים ומעוררי כבוד, ולא רק בעלי יכולת פיזית למלא את שליחותם. מרכיב הכבוד מתבטא גם באיסור על סומא, כולל הסומא באחת מעיניו לדון.
מעבר לדרשות השונות הנאמרות במפורש או רמוזות, ההורים צריכים להיות הורים רגילים, משפחה מלוכדת 'רגילה'.
<b>מתירין בו בפני שלשה</b> – המשנה מתארת את תהליך הפיכת בן נורמטיבי לבן 'זולל וסובא' או 'סורר ומורה'. פעם ראשונה מתרים בו, על חומרת המעשה<b> ומלקין אותו</b> – ומענישים אותו על עשיית הלאו, בעונש מלקות. <b>חזר וקילקל</b> – 'קילקול' הוא כל עבירה, אך מונח זה מתייחד לעבירות מין. במיוחד כשהוא אמור לגבי אשה.<sup class="footnote-marker">46</sup><i class="footnote">משנה, יבמות פ"י מ"ב; הוריות פ"ג מ"ז; תוס', בבא קמא פ"י ה"ו.</i> כשהוא מתייחס לגבר הרי שלעתים הוא עוסק בכל חטא שהוא (כגון תוס', ברכות פ"ו הי"ז). כבר רמזנו לעיל על כך שהבן הסורר קשור, בידי חכמים, להתנהגות מינית פרוצה. הבחירה בפועל קלקל גם היא מעניקה תחושה של פריצות מינית.
<b>ידון אותו בעשרים ושלשה</b> – עשרים ושלושה הוא מנין חברי בית הדין הרשאים להטיל עונש מוות (לעיל פ"א מ"ד).<b> אינו נסקל עד שיהו שם שלשה ראשונים</b> – בתוך בית הדין המורחב חייבים להיכלל חברי בית הדין הראשון. <b>שנאמר בנינו זה</b> – (דברים כ"א ב)<b> הוא שלקה בפניכם</b> – מהמילה 'זה' לומדים חז"ל שהבן הסורר צריך להתייצב בפני אותו בית דין, שבו נגזר עונשו לראשונה. הדרשה רחוקה, ואכן במקרא עצמו אין כל רמז לצורך בשני בתי דין ובתהליך של התראה. בדרך כלל במבנה היררכי של מערכת השיפוט. בית הדיון הראשון, קטן בערכו וכבודו מבית הדין שמעליו. המשנה מתארת מצב שונה בו בית הדין הראשון ממשיך בעצם לפעול, והוא רק מורחב לעשרים ושלושה חברים.
כאמור, הלברטל רואה בסדרת דרשות אלו ביטוי למגמה לצמצם את שלטון האב. מאב שליט, לבית דין המכריע. להערכתנו אף שהלברטל צודק במגמה העיקרית. אין זו המטרה היחידה של הדרשות. כפי שהדגשנו פעמים מספר מעניקים חכמים לבית הדין (כלומר לעצמם) יותר ויותר תפקידי ציבור. או בלשון אחרת נוטלים על עצמם יותר ויותר עולו של ציבור. הם מנסים לקדם את מעמדה של ההלכה כמורת דרך של האומה. במסגרת זו כמובן הם נדרשים גם לנהל את עסקי הציבור ואת מערכת הטקסים.<sup class="footnote-marker">47</sup><i class="footnote">ראו ספראי וספראי, חכמים ותפקידים. </i> אם כן ה'פרשנות' של חז"ל לפרשת בן סורר ומורה איננה משקפת רק את הירידה בשלטון האב. או אולי עדיף לנסח, שהפרשנות איננה משקפת רק תביעה לפיחות במעמדו המשפטי, אלא גם מנכיחה את חכמים כמי שמקבלים לידיהם את מה שבעבר היה סמכות האב. זאת במקביל לדרישה לשלב את החכמים כגוף המפעיל את מערכת הטקסים. בדרך דומה הם נקטו בפרשת סוטה. את תפקיד הכהן והבעל הקנאי, מחליף בית הדין.<sup class="footnote-marker">48</sup><i class="footnote">ראו המבוא למסכת סוטה. </i>
<b>ברח</b> – הבן הסורר,<b> עד שלא ניגמר דינו</b> – אי אפשר להעמידו לדין ללא נוכחותו הפיזית בבית המשפט. ייתכן שאף זו דרשה ל"בנינו זה" ואם אי אפשר להצביע עליו, איננו יכול להידון.<b> ואחר כך היקיף זקן התחתון</b> – ונהיה בוגר (לפי האמור במשנה א)<b> פטור</b> – משום שאיננו נחשב עדיין לגבר. <b>ואם משניגמר דינו</b> – הוחלט להורגו<b> ברח ואחר כך היקיף זקן התחתון חייב</b> – בזמן המשפט הוא צריך להיות 'בן', כלומר נער בלתי מבוגר. אבל אפשר שההוצאה להורג תידחה בגלל בריחתו, ופסק הדין איננו משתנה.
הספרי והירושלמי מביאים בהקשר של משנתנו דיון בשאלה האם בן סורר ומורה יכול לחזור בתשובה ולהקל בדינו (ספרי דברים ריח, עמ' 251; ירו', כו ע"ב) בשאלה עצמה איננה במשנה, וחשיבותה לחקר המשנה הוא בכך שהדיון על כך נמסר בשם 'זקני ירושלם'. וזו עדות קדומה לעיסוק בדיני בן סורר ומורה בימי הבית. ברם, עדיין איננו יודעים אם הפרשנות של חז"ל הייתה קיימת כבר אז, בכך עסקנו במבוא למסכת.

Mishnah 5

<small>עפ”י כתב יד קופמן</small>
המשנה מתמודדת עם השאלה המוסרית האם ראוי להרוג בן צעיר על חטאים כה קלים. הרי גניבה איננה עילה לעונש מוות. מעבר לכך קיימת השאלה האם ההורים יתבעו פסק דין כה חמור. בשאלות אלו עסקנו במבוא למסכת, והמשנה מציעה את ההסבר שלה לפרשה. אפשר לראות את משנתנו כמשנה רגילה הדנה בפרטי בן סורר ומורה, אבל אפשר לראותה כמשנת סיום ליחידה. כפי שכתבנו בראשית הפרק מסכתות רבות מסתיימות בסיום אגדי-מוסרי. דוגמה מובהקת לכך הן מסכתות יומא ותענית.<sup class="footnote-marker">49</sup><i class="footnote">לרשימה ודיון ראו פירושנו למסכת יומא פ"ח מ"ט.</i> הסיום האגדי בדרך כלל קשור לתוכן המסכת אך הוא רעיוני ואגדי. המשנה מהווה גם חולית קישור, מלאכותית מעט, לשתי המשניות הבאות ו-ז. יש להציע שמשנתנו היא סיום אגדי ליחידה, ועורך המסכת הכיר את היחידה בשלמותה ואגב משנת הסיום הביא עוד שתי משניות (הלכתיות-רעיוניות) בהם קיים רעיון דומה. מכל מקום המשנה שלנו איננה תוספת מאוחרת אלא עמדה כחלק מיחידת סורר ומורה, לפני עורך המסכת.
<b>בן סורר ומורה יידון לשם סופו</b> – פסק הדין החמור איננו נובע מהמעשה עצמו, אלא מכך שצפתה התורה את סופו של התהליך, ומניחה שמהבן הזה (בן כזה) יצמח פושע הראוי לפסק דין מוות.<sup class="footnote-marker">50</sup><i class="footnote">וכן "נידון על שם סופו מוטב ימות זכיי ואל ימות חייב" (ספרי דברים, ריח, עמ' 251).</i> <b>ימות זכיי ואל ימות חייב</b> – רוצה התורה להרוג את הפושע כהריגת מניעה לא כדי שלא יזיק, אלא שלא ימות (יומת) לאחר שפשע והרג נפש. ניתן לקרוא את הדברים בפשטות, אך דומה שמסתתרת בהם אמירה שהיום היינו מכנים אותה 'פטרנליסטית'. התורה יודעת מה יהיה הסוף ומבינה את הצרכים עוד לפני שהתבררו. התורה ובית הדין כשליחה, פוסקים עונש על מה שטרם נעשה מתוך הבנת העתיד והבנת צרכי האדם והתפתחותו. העונש על מעשה הסוררות נובע מהצורך לכבד הורים ולמנוע נזק להם. אך המעשה הנוכחי איננו מצדיק פסק דין כה קשה. אבל התורה מבינה את התהליך הצפוי ומונעת אותו.
אין צריך לומר שטיעון עתידי כזה אינו טיעון משפטי. המשנה מציעה הסבר פשטני לשאלה התיאולוגית. מדוע נענש בן סורר ומורה באופן כה חמור. הרי חטאו אינו כה חמור. במבוא עסקנו בשאלה זו ומנינו פתרונות דתיים אחרים לאותה שאלה. אין צריך לומר שהפתרון המוצע איננו עומד בביקורת משפטית. הרי בסופו של דבר לא התורה הורגת את הבן הסורר אלא בית דין. ובית דין אין לו אלא מה שכבר נעשה. לא 'יעלה על הדעת' להוציא להורג נאשם כהריגת מניעה. ההסבר הזה מתאים אולי להריגת גנב במחתרת אך לא לבן סורר ומורה הנהרג בבית דין. הקושיה הדתית היא קושיה אך אין כאן הסבר הלכתי אלא תשובה מוסרית והשאלה המשפטית שולית. בוודאי שאם היו חכמים צריכים לבצע את פסק הדין, נימוק זה לא היה מספיק.
הביטוי והרעיון 'על שם סופו' מופיע במשנה הבאה, ועוד פעם בתוספתא שבועות (פ"ג ה"ה, עמ' 449): "רבי אומר ממשמע שנאמר 'ושמעה' בין מפי עצמו בין מפי אחרים, הא מה תלמוד לומר 'כי תחטא' מגיד כי נקרא על שם סופו". בתוספתא על שם סופו מוסבר כביטוי על שם ההמשך העתידי, ואין מדובר בענישה על סמך טיעון כזה. במשמעות זו של לשון 'אנכרוניסטית' מופיע במונח גם בספרי (דברים כב, עמ' 33): "ויבאו עד נחל אשכל, מלמד שנקרא על שם סופו. כיוצא בו אתה אומר (שמות ג א) 'ויבא אל הר האלהים חרבה', מגיד שנקרא על שם סופו". במשמעות זו מופיע הצירוף גם במדרשי הלכה ואגדה נוספים. נמצאנו למדים שכטיעון הלכתי לפנינו מונח יחידאי. המונח יחידאי לא רק כמונח לשוני, אלא כתפישה דתית-הלכתית. כאמור במקרה שלפנינו לא ייתכן שהטיעון הוא משפטי. לעומת זאת במקרה הבא, הטיעון משפטי והגיוני.
<b>שמיתתן שלרשעין הנייה להן והנייה לעולם</b> – לכאורה הדרשה מתגלגלת לנושאים אחרים, לחובה להרוג את הרשע (להוציאו להורג בבית דין), או שימות בדרך הטבע. זו הנאה לרשעים שנמנעים מחטא, והנאה לעולם שלא יסבול ממעשי הרשעים. <b>ולצדיקים</b> – מיתתם של צדיקים<b> רע להן</b> – ברור שאדם איננו שואף לקרב את קץ ימיו. גם הרשע איננו מעוניין בקיצו. אבל עם זאת מותו הוא הנאה לו, שכן הנזק שנגרם לנפשו ולעתיד לבוא, גובר על ההנאה שהוא חש מחייו הנוכחיים. <b>ורע לעולם</b> – העולם סובל ממותם של צדיקים. במקרה זה ה'תורה' מציגה את עצמה במקומו של הרשע וקובעת לא רק מה טוב לעולם, אלא גם מה טוב לו. התורה קובעת את ה'טוב' ו'הרע' האמיתיים. להערכתנו זה המשך ישיר של המגמה ברישא. דין תורה הוא לטובת הבן הסורר שכן מיתת רשע טובה לו. זו הנמקה נוספת לדין סורר ומורה. הוצאתו להורג מבעוד מועד היא אפוא:
1 רצונו האמיתי של הבן שמעדיף למות 'זכאי' כלומר על חטא קטן.
2 טובה לעולם שיימנעו ממנו הנזקים.
3 טובתו האמיתית של כל רשע שבעצם שואף למות כדי לכפר על חטאיו (למרות שהוא עצמו עומד ומצהיר על רצונו לחיות, ולהמשיך בחיי החטא).
תוך כדי דיבור מחדדת המשנה את התחושה שהבן הסורר הוא חוטא ועבריין.
ההסבר הדרשני שבמשנה מופיע בתלמודים (ירו', כו ע"ב; בבלי עא ע"א) ובספרי דברים (רכ, עמ' 153). החזרה על הדרשה, תוך שינויים משניים<sup class="footnote-marker">51</sup><i class="footnote">הירושלמי למשל מבטיח או מאיים שעתיד הבן הסורר לבזבז עד גמר את נכסי אביו ואמו. </i> מעלה את השאלה האם אכן הייתה כל הדרשה במשנה, או שמא נמסר בה רק ההסבר הרעיוני, והדרשה היא תוספת מאוחרת למשנה. עם זאת היא מצויה בעדי הנוסח.
<b>יין ושינה לרשעין הנייה להן</b> – הרשעים אוהבים להשתכר ולישון<b> והנייה לעולם</b> – בהיותם שיכורים הם אינם מזיקים, וכן בשנתם.<b> ולצדיקים</b> – שתיית יין לצדיקים<b> רע להן</b> – השתייה נתפשת כשלילית, מביאה לחטא. <b>ורע לעולם</b> – כשרע לצדיקים רע לעולם. יתר על כן הצדיקים מביאים לעולם טוב, ובהיותם משותקים משכרות (או משינה) נמנע טובם מהעולם.<b> פיזור לרשעין</b> – בניגוד להתקבצות, לחיי חבורה.<b> הנייה להן</b> – לא ברור למה פיזור גורם להנאה. כנראה הדרשן ניסח את דבריו בצורה חרוזית ופיוטית ולא רצה לסטות מהמבנה האחיד. ואולי הנייה להן כיוון שהפיזור מונע מהם לחטוא והריכוז גורם לחטא. <b>והנייה לעולם</b> – כאשר הרשעים מכונסים נזקם גבר.<b> ולצדיקים רע להן</b> – הצדיקים אמורים לחיות ביחד ולהלן נרחיב בכך.<b> ורע לעולם</b> – כינוס בצדיקים יש בו ברכה, וממילא ריכוזם מונע מהעולם ליהנות מטובם. <b>כינוס לרשעים רע להן</b> – מגביר את כוח הרשע שלהם, והדבר רע להם רע במישור האמיתי, שהרי זה יגרום להענשתם.<b> ורע לעולם</b> – הנזק המצטבר מהריכוז רע ומזיק לעולם.<b> ולצדיקים הניה להן</b> – הריכוז טוב, מאפשר לימוד בצוותא, והשפעה טובה זה על זה.<b> והניה לעולם</b> – העולם נהנה מטוב הצדיקים כדלעיל<b>. שקט לרשעין רע להן</b> – השקט גורם להם להעצים את מעשיהם הרעים. זה רע להם שכן ייענשו על כך.<b> ורע לעולם</b> – כתוצאה מהתגברות מעשי הרשע.<b> ולצדיקים הניה להן והניה לעולם</b> – כינוס הצדיקים טוב לכל. הדרשה חוזרת במקבילות.<sup class="footnote-marker">52</sup><i class="footnote">ספרי דברים רכ, עמ' 253; אבות דרבי נתן נוסח א, פרק מ', עמ' 128. בספרי היא נמסרת כחלק מדיני בן סורר ומורה, אך באבות דרבי נתן היא מצויה כרעיון עצמאי "מיתה לרשעים נאה להם ונאה לעולם. לצדיקים רע להם ורע לעולם [שינה לרשעים נאה להם ונאה לעולם. לצדיקים רע להם ורע לעולם]. שקט לרשעים רע להם ורע לעולם. לצדיקים טוב להם וטוב לעולם". וכן במסכת כלה רבתי ו ד.</i>
המונח 'רע' לרשע הוא כפול. לעתים הוא פשוט נזק הנגרם לרשע כגון מפיזור הרשעים. לעתים 'רע' הוא מה שהרשע בעצם רוצה, רע לו, שכן חכמים הם היודעים שמה שטוב לו כרגע, הוא רע אמיתי. רע לעתיד לבוא או רע בעתיד בכלל, שכן גידול במעשי הרֶשָע נראה לרָשָע טוב, אבל אנו היודעים שבעצם זה רע. השימוש הכפול (וסותר מעט) במינוח 'רע' נובע לא מסיבה לשונית, אלא מכך שהתנא רוצה להעמיד את מעשי הצדיק כניגוד למעשי הרשע. טוּב לצדיק הוא טוּב תמיד (עכשיו ולעתיד). לעצמו ולעולם.
המשנה מעלה את התפישה שהצדיק בעצם קיומו ובמעשי הצדק שלו (שם כל מעשה שהוא עושה), ממש מטיב לעולם. אין צורך לצמצם את המשנה ללימוד תורה בלבד. הצדיק הוא מי שעושה מעשי צדק בכל תחום דתי.
ראשית המשנה עוסקת בבן סורר ומורה ושייכת לתוכן המשנה. לעומת זאת ההמשך הוא דרשה טהורה, מנותקת ממשנתנו. זה אופיין של הסיומות האגדיות למשנה ולתוספתא כפי שציינו לעיל.
<b>המשנה כיצירה פיוטית</b> 
משנתנו בולטת במבנה בעל משקל ומבנה פיוטי. היא יכולה להיאמר בליטניה, כאשר המוביל אומר "יין ושנה לרשעים" והציבור עונה 'רע לרשעים ורע לעולם' וכן הלאה. הלימוד כולו והשינון נעשו בקול רם ובמנגינה.<sup class="footnote-marker">53</sup><i class="footnote">כפי שהראינו במבוא הכללי לפירוש המשניות.</i> "מנין כשאדם יגע בתורה צריך להשמיע לאזנו? שנאמר והאזנת למצוותיו".<sup class="footnote-marker">54</sup><i class="footnote">דברים רבתי, נצבים ו, עמ' 120; השווה בבלי, עירובין נד ע"א; תנחומא, עקב ה; דברים רבה, ח ד. עדויות מאוחרות יותר, מימי הביניים, מוסרות על משניות שהיו בהן טעמים (רבינוביץ, להלן), ועדיין אנו זוכרים כתבי יד מעין אלו ששימשו בבתי המדרש של בני עדות תימן בירושלים שלפני מלחמת השחרור. על הלימוד בקול ראו להלן.</i> וכן "כל הקורא בלא נעימה ושונה בלא זמרה עליו הכתוב אומר 'וגם אני נתתי להם חֻקים לא טובים' וגו' " (בבלי, מגילה לב ע"א).<sup class="footnote-marker">55</sup><i class="footnote">ראו רבינוביץ, המשנה, עמ' 51.</i> אם כן, השינון במנגינה היה רכיב מרכזי בלימוד.
במהלך ה"שיעור" ולאחריו (ירו', ברכות פ"ד ה"א, ז ע"ד; תענית פ"ד ה"א, סז ע"ד) הוקדש זמן ניכר לשינון החומר הנלמד. השינון הוא חלק מהותי מתורה בלתי כתובה; את החומר הנלמד והנידון יש לשמר באמצעות הזיכרון של חבורת הלומדים. לא ייפלא אפוא שהוא חלק מדרכי הלימוד היסודיות בבית המדרש. יתרה מזו, חכמים הפכו את השינון לחלק מן האידאולוגיה של הלימוד. השינון נעשה בקול רם ובנעימה, ובזאת הוא הופך לטקסי בחלקו.
כל כן מצפים מהדרשן שיהא בעל קול נעים. "רבי יהודה אומר: מטופל ואין לו, ויש לו יגיעה בשדה, וביתו ריקם, ופרקו נאה, ושפל ברך, ומרוצה לעם, ויש לו נעימה, וקולו ערב, ובקי לקרות בתורה ובנביאים ובכתובים, ולשנות במדרש בהלכות ובאגדות" (תענית טז ע"א). החזן והדרשן קולו נעים ובקי, בשביל שידע כיצד לקרוא, ומה לדרוש, וקולו נעים משום שהלימוד הוא בנעימה.<sup class="footnote-marker">56</sup><i class="footnote">יש לציין שבמשנה שם, המרכיב של קולו נעים, אינו נזכר (משנה, תענית פ"ב מ"ב).</i> וכן במכילתא: "ומה תלמוד לומר 'משה ידבר', אלא מלמד שנתן הברוך הוא כח וגבורה במשה, והיה הקדוש ברוך הוא מסייעו בקולו. ובנעימה שהיה משה שומע בו, היה משמיע את ישראל. לכך נאמר משה ידבר והאלהים יעננו בקול" (מכילתא דרבי ישמעאל יתרו – מסכתא דבחדש פרשה ד, עמ' 216).<sup class="footnote-marker">57</sup><i class="footnote">כעינו מכילתא דרבי שמעון בר יוחאי י יט, עמ' 144.</i> לא רק שהלימוד היה בנעימה, אלא שהנעימה שבה משה לימד היא הנעימה שהקדוש ברוך הוא בעצמו בחר, ובה לימד. מן הסתם מגן בכך התנא גם על הנעימה שהוא מכיר מהחבורה של זמנו. הנעימה הופכת לקדושה.<sup class="footnote-marker">58</sup><i class="footnote">מאוחר יותר הנעימה הקדושה תופיע בספרות הסוד כמרכיב איממנטי.</i>
כך גם יש להבין את המדרש הארץ ישראלי "הגיע זמנה של תורה שתינתן, 'עזי וזמרת יה' (שמות ט"ו ב). אמר רבי ביבי 'זמירות היו לי חוקיך' (תהלים קיט נד). אמר רבי תנחומה, היגיע זמן שיעשו ישראל זמירה להקב"ה, 'עזי וזמרת יה'" (פסיקתא דרב כהנא פיסקא ה, החדש הזה ט, עמ' 94). לדעת רבי ביבי בשירת הים ביקשו בני ישראל את התורה. וההוכחה היא מהפסוק עזי וזמרת יה, ואין זמרת יה אלא תורה שנאמר 'זמירות היו לי חוקיך' התורה נקראת זמרה, מן הסתם משום שנאמרה ונלמדה בזמרה. בדוחק אפשר להסביר את המשפט לעניין הקריאה הליטורגית בתורה, אך כפשוטו בלימוד הכתוב מדבר.
ואכן לשון המשנה היא לעתים רבות קצבית, וזו דרכו של הפיוט הקדום.<sup class="footnote-marker">59</sup><i class="footnote">מירסקי, מחצבתן.</i> משנתנו היא דוגמה טובה לעריכה כזאת של משניות.
<b>צדיק יסוד עולם</b>
התפישה במשנה מעמידה במרכז העולם את הצדיק, כדמות אנושית, בניגוד להעמדת הצדקה כמרכיב מרכזי. כך למשל באבות פ"א מ"א העולם עומד של תורה, עבודה וגמילות חסדים, ולא על האיש העושה טוב. ואילו במשנתנו האדם הצדיק הוא היסוד. אפשר שראשיתה של התפישה כבר במקרא בדברי בעל משלי (י', כד-כה): "מְגוֹרַת רָשָׁע הִיא תְבוֹאֶנּוּ וְתַאֲוַת צַדִּיקִים יִתֵּן. כַּעֲבוֹר סוּפָה וְאֵין רָשָׁע וְצַדִּיק יְסוֹד עוֹלָם". ברם, הפסוק עמום. לא ברור שם מיהו הצדיק, ובעיקר אפשר להבין שהצדיק הוא קבוע, מיסודות העולם, בניגוד לרשע שהוא עובר וחולף בסערה.<sup class="footnote-marker">60</sup><i class="footnote">הרשע בא כסערה, שבסופו של דבר עוברת. או הרשע עובר מן הארץ בסערה המתחוללת.</i> "כעבור סופה ואין רשע". מכל מקום חז"ל הסבו את הפסוק לתפישה שהצדיק הוא הסיבה לבריאת העולם. כדברי המשנה באבות "בעשרה מאמרות נברא העולם. ומה תלמוד לומר, והלא במאמר אחד יכול להבראות? אלא להפרע מן הרשעים שמאבדין את העולם שנברא בעשרה מאמרות, וליתן שכר טוב לצדיקים שמקיימין את העולם שנברא בעשרה מאמרות" (פ"ה מ"א) במשפט זה באה לביטוי התפיסה שהרָשָע פוגע בטיבו הממשי של העולם, והצדיקים הם שמקיימים את העולם. אם שנינו בראשית מסכת אבות שהעולם עומד על שלושה דברים, "תורה, עבודה וגמילות חסדים", או על צדק, אמת ושלום, הרי שהם יסוד העולם וסוד (וזכות) קיומו, ומי שפוגע במידות אלו משחית את העולם.
בתוספתא למסכת סוטה (פ"י) פרק שלם המפרט את ההוכחות לכך שהצדיק מביא טוב למקום שבו הוא פועל, או לעולם כולו:
בזמן שהצדיקים באין לעולם, טובה באה לעולם, ופורענות מסתלקת מן העולם. וכשנפטרין מן העולם, פורענות באה לעולם, וטובה מסתלקת מן העולם.
בזמן שהרשעים באין לעולם, פורענות באה לעולם. וטובה מסתלקת מן העולם. וכשמסתלקין מן העולם, טובה באה לעולם, ופורענות מסתלקת מן העולם. ומניין שכשהצדיקים באין לעולם, טובה באה לעולם, ופורענות מסתלקת מן העולם? שנאמר "ויקרא את שמו נח לאמר זה ינחמנו" וגו'. ומניין כשנפטרין מן העולם, פורענות באה לעולם, וטובה מסתלקת מן העולם? שנאמר "ואין איש שם על לב". ואומר "יבא שלום ינוחו על משכבותם" וגו'. "הולך שלום אל הקבר". ואומר "ואתם קרבו הנה בני עוננה" וגו'. ומניין שכשהרשעים באין לעולם, פורענות באה לעולם, וטובה מסתלקת מן העולם? שנאמר "בבא רשע בא גם בוז" וגו.' ומניין שכשמסתלק מן העולם – טובה באה לעולם, ופורענות מסתלקת מן העולם? שנאמר "ובאבד רשעים רנה" וגו'. ואומר "למען ישוב ה' מחרון אפו" וגו'.
בהמשך הפרק סדרה ארוכה של דוגמאות כגון שהמבול המתין עד למותו של מתושלח הצדיק (ה"ג), אברהם הביא טובה לעולם (ה"ה), וכן יצחק (ה"ו), יעקב (ה"ז) וכו' וכו'. גם בפרק הבא בתוספתא שם (פי"א) סדרת דוגמאות נוספת. מרים (ה"א), משה (ה"ב) ועוד. חותמת את הסדרה רחל (שם שם הי"ג).
וכן:
... וכן אתה מוצא בכל מקום שהצדיקים הולכים, ברכה באת לרגלם. יצחק ירד לגרר, ברכה באת לרגליו. שנאמר "ויזרע יצחק". ירד יעקב אצל לבן, ברכה באת לרגליו. שנאמר "נחשתי ויברכני ה' בגללך". ירד יוסף אצל פוטיפר, ברכה באת לרגליו. שנאמר "ויברך ה' את בית המצרי בגלל יוסף". ירד יעקב אצל פרעה, ברכה באת לרגליו. שנאמר "ויברך יעקב את פרעה". במה ברכו? שנמנעו ממנו שני רעב שנאמר... אמר רבי אלעזר ברבי שמעון רואה אני את דברי רבי יוסי מדברי אבה. שזה הוא קדוש השם, שכל זמן שהצדיקים בעולם ברכה בעולם, נסתלקו צדיקים מן העולם נסתלקה ברכה מן העולם. וכן אתה מוצא בארון האלהים שירד לבית עובד אדום הגתי ונתברך בשבילו. שנאמר "ויגד למלך דוד לאמר ברך ה' את בית עובד אדום ואת כל אשר לו בעבור ארון האלקים". והלא דברים קל וחומר. ומה ארון שלא נעשה לא לשכר ולא להפסד, אלא לשברי לוחות שבו,<sup class="footnote-marker">61</sup><i class="footnote">הקל וחומר מבוסס על תפישה שאין קדושה בחפצי קודש. זה חידוש בפני עצמו, והוא מתקשר להתנגדותם של חז"ל לתרבות מקומות הקודש וחפצי הקודש ראו הנספח למסכת ברכות. </i> נתברך בשבילו. קל וחומר לצדיקים שבעבורם נברא העולם... (ספרי דברים לח, עמ' 76-77).
שלשה צדיקים היו יסוד עולם, אדם הראשון ונח ואברהם" (מדרש תהילים לד א).
כביכול אין שמחה לפני המקום באבדן שלרשעים, קל וחומר באבדן שלצדיק. ההוא שהיה שקול כנגד הכל, שנאמר וצדיק יסוד עולם (משלי י', כה) (מכילתא דרבי שמעון בן יוחאי, לפט"ו א, עמ' 72).
וכבר היה רבי יושב ודורש שילדה אשה במצרים ס' רבוא נענה תלמיד אחד מלפניו ואמר לו רבי מי גדול העולם או הצדיק? אמר לו הצדיק... (מכילתא דרבי ישמעאל בשלח, מסכתא דשירה פ"ט, עמ' 146).
צעד נוסף באותו כיוון צועד בעל ספרי דברים:
דבר אחר "כימי השמים על הארץ", שיהו חיים וקיימים לעולם ולעולמי עולמים וכן הוא אומר (ישעיהו ס"ו, כב) "כי כאשר השמים החדשים" וגו'. והלא דברים קל וחומר. ומה שמים וארץ שלא נבראו אלא לכבודם של ישראל, חיים וקיימים לעולם ולעולמי עולמים. קל וחומר לצדיקים, <u>שבעבורם נברא העולם</u>" (ספרי דברים מז, עמ' 106-107).
לא רק שהצדיקים מביאים טובה, כל הטובה בזכותם אלא שבשבילם נברא העולם. זאת במקביל לדרשות אחרות (מנוגדות או משלימות) שהעולם נברא בשביל התורה או בשביל ישראל. רוח דומה של הערצת הצדיק נושבת בסדרה ארוכה של מקורות.<sup class="footnote-marker">62</sup><i class="footnote">ספרי במדבר קיז, עמ' 134; ספרי דברים מז, עמ' אבות דרבי נתן נוסח א פל"ט, עמ' ס; "צדיקים שולטים בכל העולם כולו" (ספרי דברים שו, עמ' 333), בראשית רבה י, ט, עמ' 86; בבלי כאן עב ע"א; יומא לח ע"ב; חגיגה יב ע"ב; גיטין סא ע"א; סנהדרין קיג ע"א; חולין צב ע"א ועוד הרבה.</i>
במקורות התנאיים הצדיק הוא מונח כללי, ואין ביטוי לדרך שבה זוכה אדם לתואר זה. ברם בחלק מהמקורות האמוראיים עולה במפורש שצדיק הוא לומד התורה או בעיקר לומד התורה. אולי ניתן לנסח שרק דרך לימוד תורה מגיע אדם לצדיקות. כגון עמדתו של רבי שמעון:
מי הם מצדיקי הרבים? רבי שמעון אומר אילו החכמים. רבי נחמיה אומר אילו גבאי צדקה. רבי יהושע אומר אילו מלמדי תינוקות. רבי מנחם בן רבי יוסי אומר אילו החנוונים המעשרים פירותיהם כראוי ומאכילין את ישראל. עליהם הוא אומר "ומצדיקי הרבים ככוכבים לעולם ועד" (שמחות דרבי חייא פ"ג ה"ח, עמ' 224).
אם כן מצדיקי הרבים אינם באופן אוטומטי חכמים, ורק לפי דעה אחת הם החכמים.<sup class="footnote-marker">63</sup><i class="footnote">כנגד זה מיוחסת לאותה מסכת מימרה אחרת. "והצדיקים כיצד הן באין? באהבה, שהן מעמידין את העולם במעשיהן הטובים. וכיצד הן נפטרין? באהבה..."(שמחות דרבי חייא, פ"ג ה"ב, עמ' 220). כאן צדיקות איננה לימוד תורה אלא מעשי אהבה בחברה. המסכת הזאת איננה ממש מקור אחד, אלא היא אוסף של ציטוטים מדברי ראשונים, המיוחסים למסכת שמחות, ואבדו מגוף המסכת שבידינו. אפשר שאלו חיבורים שונים. </i> במדרש אמוראי אחר הצדיקים הם חסידים: "לפיכך אמרו חכמים. כשם שהצדיקים הראשונים חסידים, כך היו בהמתן חסידה כמותן" (אבות דרבי נתן נוסח א, הוספה, פרק ד, עח ע"א). אם כן הצדיק הוא החסיד והטיפוס המובהק של חסיד צדיק כזה, הוא רבי חנינא בן דוסא. החסידים הללו הם אותה קבוצה בה דנו בפירושנו מסכת אבות, והם חוגים בשולי בית המדרש, ואולי אפילו אופוזיציה לבית המדרש. הם ראו במעשי צדקה את הנתיב המרכזי לעבודת ה' והסתייגו מעט מהצגת לימוד התורה כדרך העיקרית לעבודת ה'.<sup class="footnote-marker">64</sup><i class="footnote">ראו למשל פירושנו לאבות פ"ב מ"ה; ספראי, דרך ארץ; ספראי, חסידים; הנ"ל, משנת חסידים; ספראי וספראי, חסידים. משנת סוטה פ"ט מט"ו היא משנת חסידים כפי שהראינו בפירושנו לה. שם מוצגת שרשרת המידות הטובות שאחת מביא לשנייה. הצדיקות איננה מופיעה, וכנראה היא זהה לחסידות המופיעה שם כדרגה אחת לפני רוח הקודש ותחיית המתים. המשנה עצמה איננה משנה אלא ברייתא. אבל כנראה משקפת את השקפת העולם של אותם חסידים. היא מיוחסת לרבי פנחס בן יאיר שהיה חכם ומאחרוני החסידים, ומובן שכדרכם של חסידים לימוד התורה איננו נזכר שם כתכונה או מרכיב באישיותו של הצדיק. </i>
וכן: "מה שעירים הללו יורדים על העשבים, ומעלים אותם. ויש מהם אדומים, ויש מהם ירוקים, ויש מהם שחורים, ויש מהם לבנים. כך דברי תורה. יש בהם בני אדם חכמים, בני אדם כשרים, בני אדם צדיקים, בני אדם חסידים" (ספרי דברים שו, עמ' 339). אם כן צדיקים לחוד, חסידים לחוד, וחכמים (יודעי תורה) לחוד, וצדיקים אינם סתם לומדי תורה, אלא טיפוס אחר של עבודת ה'. המדרש הוא קריאה לתפישה פלורליסטית של ריבוי גוונים. דרכים מספר לעבודת ה', ולימוד תורה הוא רק אחד מהם.<sup class="footnote-marker">65</sup><i class="footnote">ראו בראשית רבה פרשה ד ח, עמ' 31.</i>
במקביל כבר במקורות התנאיים מזוהים הצדיקים דווקא עם לימוד תורה. כך ראינו בדברי רבי שמעון לעיל. נימה זו מצויה כבר במעט מקורות תנאיים נוספים, אך לא במפורש אלא במרומז כגון: "אשריכם הצדיקים שאתם מחבבין את התורה, לקיים מה שנאמר 'מה אהבתי תורתך כל היום היא שיחתי'..." (תוס', זבחים פ"ב הי"ז, עמ' 483). ביטוי לעמדה כזאת יש במדרש תנאי אחר, שחלקו צוטט לעיל.
דבר אחר "כימי השמים על הארץ", שיהו חיים וקיימים לעולם ולעולמי עולמים וכן הוא אומר (ישעיהו ס"ו, כב) "כי כאשר השמים החדשים" וגו'. והלא דברים קל וחומר ומה שמים וארץ שלא נבראו אלא לכבודם של ישראל, חיים וקיימים לעולם ולעולמי עולמים. קל וחומר לצדיקים שבעבורם נברא העול". רבי שמעון בן יוחי אומר הרי הוא אומר (ישעיהו ס"ה, כב) "כי כימי העץ ימי עמי" ואין עץ אלא תורה שנאמר (משלי ג', יח) "עץ חיים היא למחזיקים בה" והלא דברים קל וחומר ומה התורה שלא נבראת אלא לכבודם של ישראל הרי היא קיימת לעולם ולעולמי עולמים. קל וחומר לצדיקים שבעבורם נברא העולם" (ספרי דברים מז, עמ' 107-106).
הדברים אינם נאמרים במפורש. וההשוואה היא בין תורה לבין הצדיקים. אבל לדעת רשב"י ניתן להבין שהצדיקים עוסקים בתורה. ובעל הרישא ובעל הסיפא שניהם מדברים על אותו צדיק, והוא העוסק בתורה.
במקורות אמוראיים הרעיון שהצדיק עוסק בתורה מפורש הרבה יותר. "אלא צדיקים יושבין ועוסקים בתורה ועטרותיהן בראשיהן ונהנין מזיו השכינה במאכל ומשתה" (אבות דרבי נתן הוספה ב לנוסח א, עמ' 152). וכן מתואר רבי אליעזר הלמדן כ'צדיק' (בבלי תענית כא ע"א), וכן רבי יוסי בן אליעזר בנו של רבי שמעון בן יוחאי הוא "פרי צדיק עץ חיים" (בבא מציעא פה ע"א). וכן: "ר' ישמעאל אומר הצדיקים שקיבלו את התורה שנתנה מהררי אל, את עושה עמהם צדקה עד כהררי אל. אבל רשעים שלא קיבלו את התורה..." (בראשית רבה פרשה לג ח, עמ' 299-298). אם כן הצדיקים הם העוסקים בתורה. וכן "אשריהן הצדיקים שהן מרבים את התורה, ורודפין שלום לישראל" (בראשית רבה פרשה צ יג, עמ' 1221). סתם מעשי צדיקים הם ריבוי התורה, כלומר לימודה. וכן מדרשים אמוראיים נוספים.<sup class="footnote-marker">66</sup><i class="footnote">ויקרא רבה פרשה כז א, עמ' תריג; דברים רבתי וזאת הברכה; שיר השירים רבה ג ג ועוד. נסיים מקבץ זה במימרא ממסכת כלה רבתי פ"ו ה"ד: "אמר רב אחא, אין הצדיקים נפטרין מן העולם, אלא בעון ביטול תורה, דכתיב 'וזאת התורה אשר שם משה'".</i>
<b>השיכרות</b>
משנתנו מניחה שהרשעים שותים יין וישנים, זאת בניגוד לצדיקים. סתם שתיית יין איננה משנה את מצב הרשעים, ובוודאי שגם לצדיקים מותר לשתות יין. טענת התנא היא נגד שכרות. אין בתורתנו איסור על כך, אך שכרות נחשבה למידה מגונה. אין במקורות הרבה דיונים על השכרות. ועם זאת היחס אליה ברור. כך למשל במדרש הבא:
עובדא הווה בר נש דהוה אליף למשתי תרי עשר קסטין דחמר בכל יומא ויומא יומא חד אישתי חד עשר קסטין דמיך ולא אתא שינתא קם בחשוכה אזל לגבי קפילא. א"ל זבין לי חד קיסטא. א"ל לא פתחנא לך דהוא חשוכה וצרי לי מן נטוריא תלה עיניה וחזא נוקבה בתרעה. א"ל הב לי מיניה בהדין נוקבא את מפני מלגאו ואנא שתי מלבר עבד ליה כן אישתי ודמיך קדם תרעה עברין עליה נטוריא סבורני' דהו (ויקרא רבה יב א, עמ' רמג-רנו).
דרשה ארוכה ומורכבת בגנות השכרות. השכרות גורמת לאנשים לפעול בצורה מתועבת ומבחינה בין 'בני אנוש' המתנהגים כחוק וכהלכה, לבין ההולכים אחר יצרם בלבד. היא גורמת לבני אדם לעבור על דיני נידה, לתלמיד חכם לטעות, לעוני, לאבד צלם אנוש וכן הלאה. בתוך הדרשה הארוכה משולבים סיפורי מעשה על שיכורים מכורים שבני ביתם עמלו לשוא לגמלם. במישור ההלכתי השיכור פסול מלעבוד במקדש, ומללמוד, וכמובן מלהורות הוראה. וכן מנוע מעשיית מספר מצוות, הקשורות לשתי המצוות הנזכרות. באופן פרקטי הגבלות אלו אינם מכבידות אך במישור הסמלי אלו שתי מצוות מרכזיות, שניים מעמודי ההלכה, שצריך להרבות בהם ככל האפשר. כן אסור לו להשתתף במצוות נוספות כולל כל אלו שמצריכות הבנה (כגון להפריש תרומות, תרומות פ"א מ"ו) ועוד.
במקביל עולה ההסתייגות משכרות בהיבטים רבים נוספים. כגון האיסור להרבות ביין אחר סעודת פסח<sup class="footnote-marker">67</sup><i class="footnote">פסחים פ"י מ"ב ופירושנו לה. </i> וכן ביטויים נוספים.
עם זאת במדרשים כמה סיפורים על שכורים כרוניים, דבר המעיד שהתופעה לא הייתה בלתי מוכרת בחברה היהודית, וכמובן נחשבה גם למאפיין של החברה הרומית (איור 21).

Mishnah 6

<small>עפ”י כתב יד קופמן</small>
המשנה חורגת מדין בן סורר, אבל היא מובאת אגב ההסבר הרעיוני הזהה המנוסח במונח "ידון על שם סופו"
<b>הבא במחתרת</b> – גנב הבא במחתרת עליו נאמר בתורה <b>(שמות כ"ב, א-ב)</b> 
(א) אִם בַּמַּחְתֶּרֶת יִמָּצֵא הַגַּנָּב וְהֻכָּה וָמֵת אֵין לוֹ דָּמִים.
(ב) אִם זָרְחָה הַשֶּׁמֶשׁ עָלָיו דָּמִים לוֹ שַׁלֵּם יְשַׁלֵּם אִם אֵין לוֹ וְנִמְכַּר בִּגְנֵבָתוֹ.
המשנה מתקשה כנראה בהבנת הרקע הדתי לעונש החמור. מהפסוק במשנה משמע שהגנב נענש במוות ללא משפט. ונשאלת השאלה הפשוטה מדוע עונשו כה חמור? הרי ב'סך הכל' זו גניבה או גזילה, ועונש מוות הוא מופרז בהקשר זה. שאלה נוספת היא מדוע לא נדרש הליך משפטי מסודר. זאת בניגוד לבן סורר ומורה שכל התפתחות בדינו מתרחשת בבית דין פורמאלי. שאלה נוספת שתועלה בהמשך הצגת המקורות מדוע לא נזכר דין התראה. גם לגבי בן סורר ומורה נשאלה שאלה זו, והמקורות מניחים, כפי שראינו, בפירושנו למשנה ד, שאכן נדרש תהליך של התראה בבית דין. ורק לאחר התראה פורמאלית ניתן להעמיד לדין, ולהעניש את הבן שסרח. במקרה של גנב במחתרת הסבר כזה בלתי אפשרי.
<b>ידון על שם סופו</b> – הסבר המשנה לעונש החריג הוא שהגנב במחתרת נידון כאמצעי מניעה. אם הוא יתגלה יגיב באלימות וייתכן שיהרוג את הבעל. לכן מוטב שימות זכאי ולא ימות שוגג. הסבר כזה קשה במקרה זה, וגם במקרה של בן סורר ומורה הוא בעייתי. וכי מניין הביטחון שאכן הנאשם יפשע עד כדי כך? האם אי אפשר שיחזור בו ולא יעבור על עבירות חמורות. כל גנב קטן הוא רוצח בכוח? השאלה שאלה, אך היא בבחינת קושיה על ההיגיון של חכמים. במסגרת פירושנו איננו צריכים לתהות על ההיגיון של חכמים אלא להבינו ולפרשו.
בסופו של דבר חכמים לא נדרשו לקבוע מה דינו של בן סורר ומורה, וגם לא את דינו של הבא במחתרת. אלא להסביר הסבר כלשהו לדין תורה. 'על שם סופו' של הבא במחתרת, איננו דומה ל'סופו' של הבן הסורר. בדין הבא במחתרת מדובר בפעילות מונעת באמצע התרחשות. 'סופו' המסוכן עשוי להתחולל מיד. ואילו בבן סורר סופו פחות ברור, הרבה יותר משוער.
למעשה חכמים מבטאים בהסבר מצוקה, מבחינתם אין אפשרות להסביר שדין תורה מוטעה. רק בדוחק יכולים היו לבחור בהסבר 'היסטורי', שהתורה מדברת במקום ובזמן שאין דין ואין דיין. כל אדם לעצמו, וכל אחד מגן על רכושו. ב'מערב הפרוע' ההיסטורי, אכן הצורך להתגונן ולהגן על רכוש במחיר הריגה מובן. אך עדיין במסגרת משפטית שאותה הכירו חכמים הזכות להרוג נחשבת, בעיני חכמים, ל'בלתי מידתית'. לפיכך נדרשת ההנמקה "על שם סופו". נראה שהמינוח הועבר מדין בן סורר ומורה, שכן במקרה שלפנינו (גנב במחתרת) ניתן היה גם לנסח זאת בצורה פחות שיפוטית ופחות נבואית. כגון שאם הגנב נכנע אין להורגו. כלומר לפרש כך את האמור בתורה: "אִם זָרְחָה הַשֶּׁמֶשׁ עָלָיו דָּמִים לוֹ" שאם נכנע נחשב כמי שזרחה עליו השמש. או שמותר להפתיעו או בדרך פרשנות פחות מוחלטת. כגון שרק אם אין לבעל ברירה, הוא (הבעל) רשאי להגן על רכושו בנפשו (של הגנב). לפיכך נראה שההסבר הועתק מדין בן סורר ומורה והוא במידה מסוימת צדקני. ההריגה באה לטובת העבריין וכדי להצילו מעבירה. ניתן לטעון שבמקרה זה גם להגן על בעל הבית, שלא יפָּגָע על ידי הגנב, ברם לא זה הטיעון שבמשנה. הסבר כזה יעלה להלן.
<b>היה בא במחתרת ושבר את החבית</b> – גרם לנזק כספי לא כולל הגניבה עצמה.<b> אם יש לו דמים</b> – המינוח במשנה תלוי במקרא. בתורה נאמר "אִם זָרְחָה הַשֶּׁמֶשׁ עָלָיו דָּמִים לוֹ" זהו המקרה של "יש לו דמים" כלומר אסור להורגו, ולכן חייב על הנזק שגרם. <b>חייב</b> – בדמי החבית.<b> אין לו דמים</b> – זה המקרה שעליו נאמר בתורה "וְהֻכָּה וָמֵת אֵין לוֹ דָּמִים"<b> פטור</b> – מדמי החבית שהזיק שכן חייב מיתה. לפנינו הסבר חילופי לתורה, שבו אין צורך בנימוק "על שם סופו", ובעצם ההסבר החדש עוקר את הפסוק מפשוטו (כפי שהבינו אותו חכמים במשפט הקודם במשנה).
בעל כרחה מסבירה למעשה המשנה שדין המוות איננו מופעל על ידי בעל הבית, אלא הגנב במחתרת נתפש, ואף על פי שנתפש פטור מדמי הנזק שכן חייב מיתה ובמקרה כזה מטילים עליו עונש אחד בלבד, את החמור יותר. לו היה מדובר שגנב שנהרג בשעת מעשה ודאי שהוא פטור מדמי הנזק (בין אם מותר להרגו ובין אם אסור להורגו) שכן הוא מת ואיננו יכול לשלם.
כפי שאמרנו מלשון תורה ניתן להבין שהגנב במחתרת נהרג בשעת הגניבה כדי למנוע ממנו לממש את איום הגניבה, ומשום שקשה לעצור בידו ללא קטטה אלימה וסיכון רב. אבל המשנה מניחה שהגנב מובא לדין, ולכן השאלה מדוע נגזר עליו עונש מוות, קשה הרבה יותר מאשר לו היה מדובר בהריגה ספונטנית אגב התגוננות.
עד כאן הסבר משנתנו.
במקורות אחרים מוצע הסבר אחר. הבא במחתרת נהרג בשעת הפריצה. מותר להרגו משום שכל הליך אחר של מעצר מסוכן. בעל הבית מתגונן ומותר לו להתגונן מדין "הבא להורגך השכם להרגו (בבלי ברכות נח ע"א ומקבילות אמוראיות). כך למשל בתוספתא שבת פט"ו הי"ז:
ר' אחא אמר משם ר' עקיבא. הרי הוא אומר "אם במחתרת ימצא הגנב..." וגו'. בעל הבית מהו, ודיי או ספק? הוי אומר ספק. אם הורגין נפש להחיות נפש בספק, דין הוא שידחו את השבת להחיות נפש בספק. הא לא נתנו מצות לישראל אלא לחיות בהן. שנאמר "אשר יעשה אותם האדם וחי בהם" וחי בהן ולא שימות בהן, <u>אין כל דבר עומד בפני פקוח נפש חוץ מעבודה זרה, וגלוי עריות, ושפיכות דמים</u>.
הסבר זה שהליך מעצר יעורר התנגדות אלימה מופיע גם בבבלי כאן (עב ע"א).
אם כן בעל הבית מצוי בספק סכנה. ספק משום שאם ינסה לתפוש את הגנב, עלול הגנב להורגו. מותר לו להרוג נפש בגלל ספק הסכנה שבו הוא מצוי. המשפט האחרון הוא סכמתי ואיננו מגוף המימרא. דווקא במקרה זה הוא בעייתי שכן בעל הבית איננו סתם מחלל שבת בגלל הספק, אלא הורג נפש (של הגנב). וממילא עולה השאלה כיצד מותר לו להרוג נפש (בודאי) בגלל ספק סכנת נפשות. בהקשר הנוכחי ההסבר, בעייתי.
במדרש ההלכה מובא דין גנב במחתרת במסגרת דיני פיקוח נפש:
כבר היה רבי ישמעאל ורבי אלעזר בן עזריה ורבי עקיבא מהלכין בדרך, ולוי הסדר<sup class="footnote-marker">68</sup><i class="footnote">מסדר המשניות או סָדָר בעל מקצוע העוסק בסרידות = רשתות.</i> ורבי ישמעאל בנו של רבי אלעזר בן עזריה מהלכין בדרך אחריהם. ונשאלה שאלה זו בפניהם. מנין לפיקוח נפש שדוחה את השבת? נענה רבי ישמעאל ואמר, הרי הוא אומר, (שמות כ"ב, א) "אם במחתרת ימצא הגנב". ומה זה הוא, ספק שבא לגנוב,<u> ספק שבא להרוג</u>? והרי דברים קל וחומר, ומה שפיכות דמים, שמטמא את הארץ ומסלקת את השכינה, הרי היא דוחה שבת, קל וחומר לפיקוח נפש, שדוחה את השבת; נענה רבי אלעזר בן עזריה ואמר..." (מכילתא דרבי ישמעאל כי תשא, מסכתא דשבתא א, עמ' 340-341; בבלי יומא פה ע"א).<sup class="footnote-marker">69</sup><i class="footnote">אותו עיקרון המוסב אחרת, ראו מרקוס ב כז-כח.</i>
לתנאים האחרים הסברים אחרים למקור הדין שפיקוח נפש דוחה את השבת ואת כל המצוות שבתורה. אבל הדין עצמו ברור. במדרש הסבר נוסף מפותח יותר מהתוספתא. הגנב במחתרת הוא ספק גזלן ספק רוצח. הרי בעל הבית לא יודע למה הגנב חותר ובא, ומותר לו לחשוש שמא כוונת הבא במחתרת לרצוח. זה הסבר מתוחכם יותר מהתוספתא הקובעת בפשטות שיש כאן ספק דיני נפשות. את התוספתא הסברנו בחשש שהגזלן יאבק בבעל הבית, ועתה מוסבר שהספק עמוק יותר, אולי הוא רוצח מלכתחילה.
המדרש סבור שאם הגנב בא רק לגנוב אין להורגו. שכן מבחינה משפטית נזק של גניבה איננו מצדיק הריגה. אבל הבא במחתרת הוא ספק רצחן ורק משום כך ניתן להרגו. המדרש מתעלם מזכותו של בעל הבית להגן על רכושו. יש כאן חשש ממוני מול דיני נפשות, ונזק כספי איננו מצדיק הריגה. ואילו משנתנו מניחה שמותר לאדם להגן על רכושו בכל מחיר, ובמסגרת זו לא רק להתגונן עד מותו של המאיים אלא גם להקדים ולהורגו. זו התפישה אותה מכנים אנו 'קדושת הרכוש הפרטי', ויש בה היגיון משפטי וחברתי.
דין הבא במחתרת נזכר במדרש, אך הוא איננו מטרת הדיון. מטרת הדיון היא דין חשש (ספק) פיקוח נפש, ונעשה שימוש בעקיפין בדין גנב הבא במחתרת. הטיעון קשה ומתעלם מכך שספק נפשות מצדיק הריגה ודאית. זהו אפוא לימוד בעייתי, אבל מהדין משמע שהבא במחתרת נידון לא על שם סופו, אלא על היותו ספק נפשות. בכך חולק המדרש על משנתנו.
בתוספתא ההסבר של המדרש משוקע בתוך ההלכה כהגבלה על הזכות להריגת הגנב הבא במחתרת.
הבא במחתרת: אם בא להרוג מצילין אותו בנפשו, בא ליטול ממון אין מצילין אותו בנפשו.<sup class="footnote-marker">70</sup><i class="footnote">הירושלמי משתמש בדרשה זו לכיוון אחר. מותר לאדם להיכנס למטרת שלום לשטחי חברו, ואין להורגו. אלא אם בא, במובהק, למטרת גניבה. </i> ספק בא להרוג, ספק בא ליטול ממון, אין מצילין אותו בנפשו. שנאמר "אם זרחה השמש עליו דמים לו". וכי עליו בלבד חמה זורחת? והלא על כל העולם כולו זורחת? אלא מה זריחת השמש שלום הוא לעולם, כך הן כל זמן שאתה יודע שיש שלום הימנו, בין ביום ובין בלילה, אין מצילין אותו בנפשו. יותר על כן אמר ר' אליעזר בן יעקב היו שם כדי יין וכדי שמן ושברן בשעה שהוא חותר חייב" (פי"א ה"ט).
אם כן הבא במחתרת לעתים איננו בחזקת ספק, אלא ניתן לברר האם כוונתו רק לגנוב או שהוא רצחן. ורק במקרים של ספק הוא נהרג מדין ספק 'הבא להורגך השכם להורגו'. מה שבמדרש הוא רעיון להוכחת הטיעון שספק נפשות מצדיק עבירה, הופך עתה לעובדה משפטית. המבנה בתוספתא נראה 'שכלול' משפטי של ההסבר המדרשי לפיקוח נפש. ההבחנה בין גנב הבא לעניין ממון לבא במחתרת על מנת לרצוח הוא כמעט בלתי אפשרי. בפועל אין להמית סתם גנב. ופריצה איננה מצדיקה הריגה. בכך חוזרת התוספתא מהדין הכתוב בתורה ושנוי במשנה, ומעקרת אותו מתוכנו.
בתוספתא גם הסבר נוסף או משלים: "הרודף אחרי חבירו מצילין אותו בנפשו. כיזה צד מצילין אותו בנפשו, קוטע לו אחד מאיבריו ואם אינו יכול לעמוד בו מקדים והורגו" (פי"א ה"י). מותר להרוג מי שגורם לחשש הריגה. אין הצדקה להורגו אלא בדלית ברירה, רצוי לקטוע אחד מאבריו. ואם אי אפשר מותר להרגו. אך רק אם הוא רודף להרגו. סתם פורץ איננו כזה.
בירושלמי דרשה דומה הממשיכה את דרשת המכילתא והתוספתא שהבאנו:
תני רבי ישמעאל זה אחד משלשה 'מקריות'<sup class="footnote-marker">71</sup><i class="footnote">'מקראות', כלומר פסוקים או נושאים.</i> שנאמרו בתורה כמשל "אם יקום והתהלך בחוץ על משענתו". "אם במחתרת ימצא הגנב". "אם זרחה השמש <b>עליו</b> דמים לו". וכי עליו לבדו החמה זורחת? והלא על כל באי העולם זורחת החמה. אלא מה זריחת החמה מיוחדת שהוא שלום לכל באי העולם, כך כל זמן שאת יודע שאת שלום ממנו, בין ביום ובין בלילה, ההורגו נהרג. פעמים שהוא בא לגנוב פעמים שהוא בא להרוג, אמרת שאם בא לגנוב וודאי והָרָגו, ההורגו נהרג, פעמים שהוא בא להרוג נהרג, מיכן את דן לפיקוח נפש (ירו' כו ע"ג).
אם כן ספק מצדיק הריגה (כמדרש המכילתא), אבל עצם הכניסה לתחום אדם אחר, למטרת שלום, איננה נחשבת לחדירה לרשות הפרט, ואיננה מצדיקה הריגה.
אם כן לפנינו סדרת הסברים המשקפים אי נוחות מדין הגנב הבא במחתרת, הכתוב בתורה. חלקם מקבלים את הדין הכתוב בתורה ללא עוררין, וחלקם מצמצמים אותו בפרשנות יוצרת. הירושלמי שציטטנו הזכיר אפשרות כזאת, ועלתה בו הטענה שעצם החדירה לרשות אחר, ללא חשש סביר לכוונת הריגה איננה מצדיקה הריגה. משמע ממנו שגם חדירה לרשות הפרט לכוונת נזק כספי, איננה מצדיקה הריגה.
עד עתה אין בהסברים את הרעיון הפשוט שהגנב חדר לרשות הבעלים, והגנה על הטריטוריה והרכוש האישי מצדיקה הריגה. תפישה כזאת של קדושת הרכוש האישי מצויה בעולם הקדום ועד ימינו. היא איננה מופיעה במקורות שהבאנו עד עתה כהסבר למקרא, ובירושלמי היא אף נדחית ברמז.
עם זאת בירושלמי גם ביטוי מה לדעה שכל חדירה לרכוש פרטי, מצדיקה תגובה אלימה. "תני רבי שמעון בן יוחי, אפילו חוץ למחתרת אין לו דמים. לפי שממונו של אדם חביב עליו כנפשו, חמי ליה אזיל בעי מיסב ממוניה מיניה, וקאים עלוי וקטליה" (כו ע"ג – תרגום: רואהו הולך ובא לקחת ממונו ממנו ועומד עליו והורגו). אם כן אין כלל דין מיוחד לבא במחתרת. כל גנב או גזלן מצדיק התגוננות אלימה. וכן טוען שם רב הונא והתלמוד מסביר שבמקרה של גניבה או גזילה אין לבעל חובה שלא להרוג "רב הונא אמר נטל את הכיס, והפך את פניו לצאת. והלך לו ועמד עליו והרגו, אין ההורגו נהרג. מה טעמא דרב הונא? 'כי יחם לבבו' " (שם שם). אם כן הגנב מסתכן בנפשו ותגובה אלימה מותרת משום שהנגנב כועס עד למאוד. מבחינה משפטית אין כאן היתר מפורש להרוג גנב. אבל ההורג איננו בר עונשין.
בהמשך הסוגיה בירושלמי שם עוד עדות ברוח זו שכל הנכנס לשטח חברו מסתכן. ניתן היה לפרש את הירושלמי בפשטות כגישה משפטית שונה. אך דומה שלפנינו לא רק שינוי הלכתי אלא מהפכה בתפישה של חיי חברה וקהילה. מקהילה סולידרית לקהילה שבה כל יחיד מסתגר. ודאי שבחצר השותפים אי אפשר להרוג כל מי שחדר לתחום חברו. בחברה שבה כל מבקש עזרה נחשב לפולש, קשה לקיים יחסי חברה. זו מהפכה בתפישת החברה ובתודעת הקהילה. ויש לבדוק האם באמת משתקפת בהלכות אלו התפישה החברתית שתיארנו, או שזו דיאלקטיקה משפטית בלבד.
מאידך גיסא לחכמים ברור שבמחתרת הוא כינוי כניסה לכל שטח פרטי, כולל חצרו, גנו וקרפיפו (מכילתא דרבי שמעון בן יוחאי כב א, עמ' 191; ירו', כאן כו ע"ג; בבלי, סנהדרין עב ע"ב).
התפישה שכל חדירה לרשות הפרט מצדיקה הריגה, ושאדם רשאי להגן על שטחו באלימות בלתי מבוקרת, אופיינית לקהילות לאומיות,<sup class="footnote-marker">72</sup><i class="footnote">למשל היא מקובלת מאד ביחסים בין עמים. וכן ביחסים בין עמים בעלי טריטוריה לשכנים חמדנים. </i> ולמערכות חברתיות סגורות שבהן יחסי השכנות מצומצמים. החברה היהודית של ימי הבית השני, המשנה והתלמוד היא חברת איכרים בעלת תודעה קהילתית. מותר לאדם להיכנס לתחום חבריו למרעה בלתי מזיק, מותר לו ללקט בשדה חברו שאריות, ואולי אף מותר לעובר אורח ללקוט בשדה אחר. זו איננה חברה שבה ניתן להצדיק הרג בשל חדירה לרשות אחר שאין עימה נזק מכוון ואלים. אפילו נזק כספי איננו מצדיק חבלה ותגובה אלימה. זו קהילה שיש בה סולידריות. אחריות הדדית, וסיוע לזולת היא דרך המלך של החברה, ושיטת המגורים של החצר המשותפת אופיינית לה. בחברה כזאת גנב הבא במחתרת הוא אמנם עבירה, תקלה חמורה, אך איננה הצדקה להריגה, ולכן הקושי המשתקף בהסברי חכמים.
כפי שציינו לעיל, דין הבא במחתרת בעייתי גם מכיוון שאיננו כולל התייחסות לשאלת ההתראה. הבבלי (עב ע"ב) מתרץ זאת בטענה מעניינת: "אם כן מה תלמוד לומר מחתרת – מחתרתו זו היא התראתו". אם כן במקרה זה אין צורך בהתראה שכן מדובר מעשה מתוכנן.

Mishnah 7

<small>עפ”י כתב יד קופמן</small>
<b>אילו שמצילים אותן בנפשן</b> – 'מציל בנפשו' הוא כינוי 'מכובס' לדין שמותר להרוג את הפולש. התפישה הרעיונית המקופלת במילים אלו מבוססת על דין "נידון על שם סופו מוטב ימות זכיי ואל ימות חייב" (ספרי דברים ריח, עמ' 250, לעניין בן סורר ומרה) מי שעומד לחטוא מותר ל'הציל אותו' כלומר למנוע ממנו בכוח (באלימות) לבצע את זממו. חכמים סבורים שהם יודעים מה טוב לאדם, מותר לכפות על אדם לבחור בטוב. ואם ייהרג יינצל מהרע. בניגוד לדתות אחרות שלא היססו להוציא כופרים ומינים להורג, ביהדות הרשימה של עבירות שמותר למנוע אותן באלימות (בהרג) קטנה. כפי שראינו בנספח למסכת שקלים חכמים נמנעו מאכיפת מצוות. אמנם מבחינה עקרונית הם מטיפים לכפייה על מצוות. אבל בפועל לא נהגו כן. אולי בגלל היעדר כוח וחשש מפגיעה בלכידות הקהילה. מכל מקום אין להרוג אדם המתכונן לחלל שבת. דינו, ברמה התיאורטית-משפטית הוא מלקות או מוות, ורק בית דין רשאי להטיל עליו את העונש לאחר שחטא. אבל בעבירות מסוימות מותר להורגו כדי למנוע עבירה. ההנמקה איננה להגן על הזולת או על החברה, אלא למנוע ממנו לחטוא.
קל לראות כיצד תפישה כזאת תוביל להיתר להרוג עבריין שלא בבית דין (בלינץ' ציבורי או פרטי). אבל בהלכה זכות ההריגה מוגבלת ביותר. כל זאת גם ברמה העקרונית (המשפטית והתיאורטית), בפועל לא עסקה הקהילה היהודית בכפייה דתית אלא במקרים מיוחדים.
<b>הרודף אחר חבירו להורגו</b> – מותר להרוג את הרודף כדי להציל נפש. אבל כאמור המשנה מדגישה לא את ההגנה על הנרדף, אלא את ההגנה על הרודף, למנוע ממנו לחטוא.<b> ואחר הזכור</b> – הרודף אחר חברו כדי לקיים עימו יחסי מין זכריים (הומוסקסואליים). משתמע שההיתר הוא רק כשהרודף מתכונן לבצע את זממו בכפייה (הרודף אחר...). ואם נעשים היחסים בהסכמה קיים עונש מוות בידי שמים, ואין למנוע את המעשה באלימות ואולי בכלל אין להתערב בחטא הפרטי.<b> ואחר נערה מאורסה</b> – הרוצה לאנוס נערה מאורסה.<b> אבל הרודף אחר הבהמה</b> – לשכב עימה משכב בהמה, אין להצילו בנפשו. ברובד המשפטי ההלכה מוקשה. הרי דין שוכב עם בהמה כדין משכב זכר שנאמר:
וְאֶת זָכָר לֹא תִשְׁכַּב מִשְׁכְּבֵי אִשָּׁה תּוֹעֵבָה הִוא.
וּבְכָל בְּהֵמָה לֹא תִתֵּן שְׁכָבְתְּךָ לְטָמְאָה בָהּ וְאִשָּׁה לֹא תַעֲמֹד לִפְנֵי בְהֵמָה לְרִבְעָהּ תֶּבֶל הוּא" (ויקרא י"ח, כב-כג):
אם כן דין שניהם שווה. למה הבחינה המשנה בין שני הדבקים? בכך ניכר הפער בין הרמה המשפטית לרמה החברתית המשקפת את המציאות. ההריגה מכונה 'להציל בנפשו', וכאילו מטרת ההלכה באמת להגן על הפושע מעצמו. אבל למעשה רוצה ההלכה להגן על הנרדף, 'והמציל בנפשו' הוא כינוי המשקף פרשנות תיאורטית ורעיונית, אבל לא מציאות, והרקע החברתי שונה. הבהמה איננה בת כפייה ואין צורך להגן עליה. אבל זכר או נערה מאורשה, או סתם נרדף הם מסכנים, והחברה מתירה מעשים חריגים, ובלתי מבוקרים על ידי בית דין, כדי להצילם, להציל עשוק מיד עושקו. מימרה זו היא רמזור התרעה לחוקרים, לא להתפתות ולקבל את ההנמקות ה'מוסרניות' כמות שהן. לעתים מתחת להנמקה המוסרית מסתתרת טיעון אחר ארצי ופשוט יותר. רק מכלול המקורות עשוי אולי לספק מידע על כוונת המחוקק.
<b>והמחלל את השבת</b> – המחלל שבת הוא עבריין אבל איננו רודף אחרים. לפיכך איננו סכנה חברתית. יש מצווה תיאורטית (שבימי חז"ל כמעט שלא בוצעה) להענישו, אך אין חיוב לסכן את נפשו כדי להצילו. וגם כאן לא ברור בכלל עד כמה חלה החובה על השכן או על החברה למנוע את החטא. <b>והעובד עבודה זרה</b> – כפי שנראה במבוא למסכת עבודה זרה, עובד עבודה זרה נחשב לעבירה חמורה ביותר, סכנה ליחד היהודי הלאומי. אבל עם זאת אין למנוע זאת ממנו. החוטא נענש (ברמה התיאורטית) אך אין לנהוג בו מנהג לינץ'. <b>אין מצילין אותן בנפשן</b> – העבירה חמורה, אך איננה מצדיקה הריגת מנע. רק עבירה בפועל מאפשרת העמדה מסודרת לדין.
במשנה הקודמת ראינו שהמשנה מסבירה את דין הבא במחתרת בנימוק אחד (מוטב שימות זכאי...) אבל במקורות המקבילים משווים אותו לבא לרצוח. למעשה ההיתר להרוג את הבא במחתרת לפי המדרש והתוספתא הוא משום שהבא במחתרת נחשב כרודף אחרי חברו להרגו. או משום שאם ייתפש עלול להרוג את בעל הבית, או משום שמלכתחילה הוא בא לרצוח. משנה ו שללה הסבר זה. אבל העורך שריכז את כל המשניות סבר כנראה שיש בסיס להסבר זה. עצם ריכוז המימרות וסידורם כקבוצה מוכיח שלעורך הייתה מגמה 'הלכתית'.<sup class="footnote-marker">73</sup><i class="footnote">אנו מניחים מירכאות סביב למילה 'הלכתית' משום שאין כאן הלכה למעשה אלא הצהרה עקרונית, שהרי מבחינתם של חכמים כל הנושא תיאורטי. בימיהם לא קבעו את דיני הנפשות. </i> גוף המימרא במשנה משמיע הסבר אחד, והעורך שסידר את המימרות רמז בעצם העריכה על פרשנות אחרת, מנוגדת ברמה העקרונית.

Chapter 9



Mishnah 1

<small>עפ”י כתב יד קופמן</small>
<b>ואילו הן הנישרפין</b> – לעיל פ"ז מ"א נמנו ארבע מיתות בין דין, וכבר בפרק שם החלה המשנה לפרט, כיצד מבצעים את העונשים הללו (מ"ב-מ"ג), ובמשנה ד "ואילו הן הניסקלים" עתה היא ממשיכה ב"אלו הם הנישרפין" ובהמשך אלו הם הנהרגים בחרב. אם כן הפרקים ז- עד סוף המסכת הם חטיבה אחת שלתוכה הוחדרו סטיות על דין סורר ומורה, ונספחיו. יחידה זו כוללת את כל מסכת מכות, כפי שנָראה.
<b>הבא על אשה ובתה</b> – עם כל אחת מהן לחוד רשאי הוא להינשא עם אחת מהן, אך כמובן לא עם שתיהן. המשנה מניחה בפשטות שבפועל איננו מוצא להורג. אחרת לא הייתה לו הזדמנות לבוא על השנייה. עונש המוות בו דנים הוא אפוא אפשרות תיאורטית, שבעצם איננה מצויה כלל במרחב הריאלי.
כאמור לעיל פ"ז מ"ד נמנתה רשימת הנשרפים, וזו זהה בעקרון לרשימה של חייבי כריתות (כריתות פ"א מ"א). הרשימה של משנתנו איננה מופיעה כמובן ברשימת הנסקלים, אבל כל הפרטים שבמשנתנו מנויים כסדרם במשנת כריתות. בשאלה איזו רשימה מקורית עסקנו בפירושנו לכריתות ולעיל פ"ז מ"ד. עונש השריפה נקבע במפורש בתורה (ויקרא כ', יד): "וְאִישׁ אֲשֶׁר יִקַּח אֶת אִשָּׁה וְאֶת אִמָּהּ זִמָּה הִוא בָּאֵשׁ יִשְׂרְפוּ אֹתוֹ וְאֶתְהֶן וְלֹא תִהְיֶה זִמָּה בְּתוֹכְכֶם".
<b>ובת כהן</b> – גם דינה נאמר במפורש בויקרא כ"א, ט: "וּבַת אִישׁ כֹּהֵן כִּי תֵחֵל לִזְנוֹת אֶת אָבִיהָ הִיא מְחַלֶּלֶת בָּאֵשׁ תִּשָּׂרֵף". כפי שהסברנו בפירושנו לעיל פ"ז מ"ב דין זה נהג למעשה. אין סיבה לפקפק במעשה בתוספתא ובמקבילות: "אמר ר' אלעזר בר' צדוק, תינוק הייתי והייתי רכוב על כתיפו של אבא. וראיתי בת כהן שזינתה, והקיפוה חבילי זמורות ושרפוה. אמרו לו תינוק היית ואין עדות לתינוק (פ"ט הי"א). כן מספר התלמוד הבבלי: "אימרתא בת טלי בת כהן שזינתה הואי, אקפה רב חמא בר טוביה חבילי זמורות ושרפה". שתי המסורות נוגדות את ההלכה של חז"ל,<sup class="footnote-marker">1</sup><i class="footnote">כך לגבי צורת השריפה, וכך לגבי עצם המשך הדין בבבל שאין בה דיני נפשות. </i> ולכן יש להניח שהן משקפות מציאות של דין בנואפת, אולי דין שאיננו מסודר, כלומר בית דין של צדוקים בירושלים. רבנו חננאל גרס כן בבבלי (נב ע"ב): "רב יוסף אמר בית דין של צדוקים היה [דלא גמירי גזירה שווה]<sup class="footnote-marker">2</sup><i class="footnote">המצוי בסוגריים הוא כנראה תוספת של רבנו חננאל עצמו. </i>" בפירושנו לפרק ז אימתנו הסבר זה.
<b>ויש בכלל אשה ובתה</b> – בהגדרה זו נכללים מקרים נוספים כגון:<b> בתו</b> – הוא בא על אשה (אשתו) וביתה.<b> ובת בתו</b> – וכן <b>ובת בנו בת אשתו ובת בתה ובת בנה חמותו ואם חמותו ואם חמיו</b> – כל אלו יש בהם איסור של "אשה ובתה". מעניין שבתורה המינוח הוא אישה ואמה, וחז"ל נוקטים במינוח שווה מבחינה משפטית (אישה ובתה), אך שונה מבחינה סגנונית. זו עדות למסורת לימודית חיה בבית המדרש. אנו משערים שאמנם דיני נפשות לא נהגו, אך דיני ניאוף וזנות נשמרו גם בתקופה הקדומה. לכך סדרת עדויות, אך בעיקר מוכח הדבר מנוהגיהן של חברות מסורתיות אחרות וממעט העדויות שאספנו במבוא. גם כאשר מערכת המשפט טרם כוננה, וטרם הוסדרה, ננקטו צעדי ענישה נגד נשים שסרחו דרכן. כך היה גם בכפר הערבי המסורתי, בחברה הערבית והבדווית עד זמננו, וכן בתתי חברות אחרות.
<b>ואלו הן הנהרגין</b> – השיטה השלישית להרוג. סתם הריגה היא בסיף (לעיל פ"ז מ"ג).<b> רוציח</b> – רוצח. דיני רוצח נרמזים במשנה בדיונים על דיני נפשות (פ"א מ"ד), אבל רק כאן הם נידונים בפירוט. המינוח רוצח הוא מקראי (במדבר ל"ה, טז), ודינו מוות שנאמר (במדבר ל"ה):
(טז) וְאִם בִּכְלִי בַרְזֶל הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ.
(יז) וְאִם בְּאֶבֶן יָד אֲשֶׁר יָמוּת בָּהּ הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ.
(יח) אוֹ בִּכְלִי עֵץ יָד אֲשֶׁר יָמוּת בּוֹ הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ.
(יט) גֹּאֵל הַדָּם הוּא יָמִית אֶת הָרֹצֵחַ בְּפִגְעוֹ בוֹ הוּא יְמִיתֶנּוּ.
(כ) וְאִם בְּשִׂנְאָה יֶהְדָּפֶנּוּ אוֹ הִשְׁלִיךְ עָלָיו בִּצְדִיָּה וַיָּמֹת.
(כא) אוֹ בְאֵיבָה הִכָּהוּ בְיָדוֹ וַיָּמֹת מוֹת יוּמַת הַמַּכֶּה רֹצֵחַ הוּא גֹּאֵל הַדָּם יָמִית אֶת הָרֹצֵחַ בְּפִגְעוֹ בוֹ.
(כב) וְאִם בְּפֶתַע בְּלֹא אֵיבָה הֲדָפוֹ אוֹ הִשְׁלִיךְ עָלָיו כָּל כְּלִי בְּלֹא צְדִיָּה.
קבלת חכמים ופרשנותם היא שדינו בסיף (הריגה).
<b> ואנשי עיר נידחת</b> – פרשת עיר נידחת נאמרה בדברים י"ג, ושם נאמר שיש להכות את בני העיר לפי חרב (דברים י"ג טז)<b>.</b> מכאן ממשיכה המשנה בהסבר דיני רוצח, ולאחר מכן (פ"י מ"ד) בדיני עיר נידחת. מבנה זה הולם את המבנה ביחידה הראשונה בחטיבה זו. גם ביחידה הקודמת לאחר הרשימה (פ"ז מ"ד) של הנסקלין<b>,</b> הסבירה המשנה את כל אחת מהעבירות והגדירה מיהו הבא על אמו, מיהו מגדף, מהם גדרי מכשף, ומהם גדרי בן סורר ומורה (בהרחבה יחסית גדולה). כך גם ביחידה זו. <b>רוצח שהכה את רעהו בין באבן בין בברזל</b> – המונח להכות 'הכה' מקביל להריגה. הכאה באבן מופיעה בדיני רוצח בבמדבר ל"ה יז, והכאה בברזל נזכרת שם בפסוק טז. המשנה צמודה אפוא לפרשה זו בספר במדבר, למרות שדיני רוצח מופיעים גם בפרשיות משמות ומדברים.<sup class="footnote-marker">3</sup><i class="footnote">ראו במבוא למסכת.</i>
(טז) וְאִם בִּכְלִי בַרְזֶל הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ.
(יז) וְאִם בְּאֶבֶן יָד אֲשֶׁר יָמוּת בָּהּ הִכָּהוּ וַיָּמֹת רֹצֵחַ הוּא מוֹת יוּמַת הָרֹצֵחַ.
<b>וכבש עליו לתוך המים</b> – הטביע במים. פרט זה איננו כלשונו במקרא.<b> או לתוך האור</b> – שרפו. <b>ואינו יכול לעלות משם</b> – עצם ההפלה למים או לתנור אין בה דין רצח, שכן הנפגע יכול לצאת מן המקום המסוכן. אך אם מנע את יציאתו (היחלצותו של הנפגע), הרי זה רצח לכל דבר. הוא הדין אם אין לנפגע דרך מילוט. הסברנו את המילה יכול שמוסבת על אחד משנים. א. הרוצח איננו יכול להצילו. ב. הנרצח איננו יכול להציל עצמו. <b>ומת חייב</b> – המשנה מגדירה את הרציחה בשני שלבים כרונולוגיים. א. הכנסה לסכנה, ב. מניעת יציאה ממנה. <b>דחפו לתוך המים או לתוך האור</b> [<b>ו</b>]<b>אם יכול הוא לעלות משם ומת פטור</b> – הכנסה למצוקה אין בה כדי 'רציחה'. זו בברור הגדרה של המונח רציחה, כמו הגדרת המונחים ביחידה הקודמת מהו המגדף, או באיזה גיל נעשה בן סורר ומורה.
<b>שיסה בו את הכלב שיסא בו את הנחש</b> – והנחש הרג את האיש<b> פטור</b> – המשסה הכלב והנחש הם עצמאיים ופגיעתם מזיקה בפני עצמה. המשסה מסייע לנזק (להריגה) אך איננו הגורם לה. לעניין נזיקין הדין מעט שונה. הכלב והנחש נחשבים לשור מועד והבעלים שלהם חייבים לשומרם, ואם לא עשו כן הם חייבים בנזק שלם (בבא קמא פ"ב מ"ג; פ"א מ"ד). אלא שעד כאן אלו דיני בעלות. במשנתנו מדובר על המשסה ולא על הבעל. לבעלים חובת שמירה, לסתם אדם אין חובת שמירה, ושיסוי איננו הריגה בפועל.<sup class="footnote-marker">4</sup><i class="footnote">ראו בבלי בבא קמא כד ע"ב</i>
זו כמובן גישה מקילה להלכות הריגה (מקילה על ההורג).
אין במשנה דיון האם המשסה חייב לפחות בנזק שגרם. הדיון הוא רק בהריגה. מהעונש על כך הוא פטור. האם חייב בתשלומים? זו שאלה מעשית והמשנה מתמקדת בדין רצח בלבד, מבלי לשית ליבה להסתעפויות המעשיות.
<b>הישיך בו את הנחש</b> – החזיק את הנחש בידו וקירבו אל גוף הנפגע.<b> רבי יהודה מחייב</b> – משום שהאדם גרם לפגיעה. <b>וחכמים פוטרין</b> – עדיין הנחש הוא שנשך ואין זו פעולה אוטומטית אלא תלויה ב'החלטה' של הנחש,או אולי הם פוטרים כי לאדם הייתה אפשרות להציל עצמו.
המשנה איננה מסבירה את היסוד המשפטי המדוקדק ואף לא את המקרה המדויק. האם המזיק (ההורג) נתן את פי הנפגע ממש לפיו של הנחש? או שמא פעולתו הייתה עקיפה יותר. רש"י למשל מסביר: "שנטל את הנחש בידו והגיע פיו ליד חבירו עד שנכנסה לתוכו ונשכו ומת" (רש"י לבבא קמא כג ע"ב).<sup class="footnote-marker">5</sup><i class="footnote">ראו תוספות לבבא קמא נו ע"א ד"ב אילימא. רשב"א לבבא קמא כו ע"ב טוען שאם נתן את יד הנפגע לפי הנחש חייב גם בנזיקין, ומשנתנו אפוא בשיסה בו את הנחש. לא נרחיב במסורת הראשונים שכן אנו מעדיפים את פירוש הספרא למשנה (להלן). ראשונים התקשו למה פטור מנזיקין במקרה כזה, ראו שיטה מקובצת לבבא קמא נו ע"א ולא נדון כאן בנזיקין. כפי שאמרנו משנתנו מתעלמת מעניין הנזיקין, ורק הבבלי מזכיר את שאלת תשלומי הנזיקין. השאלה עצמה כמובן מתבקשת, אך המשנה איננה עוסקת בה.</i>
הבבלי מסביר את היסוד המשפטי: "לדברי ר' יהודה – ארס נחש בין שיניו הוא עומד, לפיכך מכיש בסייף ונחש פטור, לדברי חכמים – ארס נחש מעצמו מקיא, לפיכך נחש בסקילה ומכיש פטור". הארס נמצא מוכן ובעצם הרוצח רק תיזמן את האירועים והמציא את היד לפי הנחש. לפי זה רבי יהודה מחייב על גרימת מוות בעקיפין וחכמים דורשים המתה ממש. לדעת רבי יהודה הארס בעצם נמצא וההורג הביא את היד אל הארס, ולכן חייב. לדעת חכמים הנחש מכיש מרצונו ולכן המביא את היד של הנפגע אל הנחש לא גרם להריגה ממש, שכן הדבר תלוי עדיין ב'רצונו' ו'החלטתו' של הנחש.<sup class="footnote-marker">6</sup><i class="footnote">היום יודעים אנו שמבחינה ריאלית הארס אמנם מצוי בבלוטות הסמוכות לשיני הנחש, אך פעולת ההכשה עצמה היא 'רצונית'.</i>
אם כן המחלוקת מצומצמת רק לנשיכת נחש ורבי יהודה לא חולק על הרישא הקובעת שחייב רק אם מנע מהנפגע להיחלץ.
בספרא נשענת ההלכה על דיוק מדרשי "השיך בו את הכלב, השיך בו את הנחש תלמוד לומר 'ועשה' " (ספרא אמור פרק כ ה"ה, קה ע"א). אם כן על הריגה חייב רק הרוצח ממש בעשייתו, ולא הגורם הריגה בעקיפין.<sup class="footnote-marker">7</sup><i class="footnote">בילקוט שמעוני (תרנ"ח) לפסוק זה (ל"ה טז) מוצע ניסוח להבחנה זו והיא "מעשה יד": יכול אפילו אמר לו המתן לי כאן בחמה ונשתרב, המתן לי בצינה ונצטנן. שיסה בו את הכלב, ושיסה בו את הנחש, תלמוד לומר 'מום'. ומה ראית לרבות את אלו ולהוציא את אלו. אחר שרבה הכתוב ומיעט מרבה אני את אלו שהן מעשה ביד, ומוציא אני את אלו שאין מעשה ביד". </i> ורבי יהודה 'מסתפק' כנראה בגרימת מוות בעקיפין, וחולק, מן הסתם על כל המשנה (להלן).
בספרי זוטא לה הדרשה קטועה:
1. ומנין את מרבה שהכהו בראש הקורה, או בראש התורן של ספינה? תלמוד לומר או בכלי עץ. "יד" שאמר בכלי עץ, מגיד ששיערו את היד, ואת הכלי, ואת המכה, ואת מקום המכה. אם כדיי להמית, ואם אינה כדיי להמית. 2. אמר ר' שמעון והלא כלי ברזל מיוחד הורג בכל מקום. ומנין אתה מרבה הדוחה את חברו לתוך המים? או לתוך האור? או שהשיך בו את הנחש? (ספרי זוטא לה טז, עמ' 333).
הדרשה הראשונה מרבה את צורות ההריגה בכל כלי שהוא. הדרשה השנייה של רבי שמעון היא שגם האשם בהריגה בעקיפין חייב כגון דוחף למים דוחף לאש, או השיך בו נחש חייב. אמנם הדרשה איננה שלמה, אך ברור שחייב. אם כן רבי שמעון כרבי יהודה במשנה. ושניהם מחייבים אדם שתיזמן את ההריגה גם אם לא גרם לה בפועל וגם אם לא יצר מצב שהנפגע איננו יכול לחלץ עצמו.
חכמים מפרידים בין דחיפה לאש וסיוע להכשת נחש. רבי שמעון איננו מפריד הפרדה זו וכן רבי יהודה כפי שפירשנוהו.
עם זאת ניתן לפרש ששלוש דעות לפנינו, חכמים, רבי יהודה החלוק רק על השכת נחש, ורבי שמעון.
<b> המכה את חבירו בין באבן בין באגרוף</b> – אלו שתי הדוגמאות בשמות פרק כ"א, יח: "וכִי יְרִיבֻן אֲנָשִׁים וְהִכָּה אִישׁ אֶת רֵעֵהוּ בְּאֶבֶן אוֹ בְאֶגְרֹף וְלֹא יָמוּת וְנָפַל לְמִשְׁכָּב".<b> ועמדוהו למיתה</b> – הרופאים העריכו שימות.<b> היקל מימא שהיה</b> – הנפגע היקל, כלומר החל להבריא<b> לאחר מיכן היכביד ומת</b> – לאחר זמן מצבו החמיר. השאלה היא האם הוא מת מחמת מכה ראשונה, באופן ישיר. או שמא מיתתו נובעת מסיבה אחרת.<b> חייב</b> – לדעת תנא קמא. ואילו:<b> רבי נחמיה פוטר</b> – מדין מוות. <b>שרגלים לדבר</b> – רגליים לדבר הוא מונח לראיה שאיננה ממש ראיה משפטית. לדעת רבי נחמיה העובדה שהחל להבריא מהווה סיוע לטענה שהמת לא נפח את נשמתו רק בגלל המכה, אלא מסיבה אחרת. לפנינו דרשה לשמות פרק כ"א, יח-יט העוסקת גם היא ברוצח: להלן נציע הצעת פרשנות אחרת.
(יח) "וְכִי יְרִיבֻן אֲנָשִׁים וְהִכָּה אִישׁ אֶת רֵעֵהוּ בְּאֶבֶן אוֹ בְאֶגְרֹף וְלֹא יָמוּת וְנָפַל לְמִשְׁכָּב.
(יט) אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ וְנִקָּה הַמַּכֶּה רַק שִׁבְתּוֹ יִתֵּן וְרַפֹּא יְרַפֵּא".
המשנה מצויה גם בנזיר פ"ט מ"ד. נפתח בהיבט הפרשני הטהור. הסברנו את דברי רבי נחמיה על בסיס הטיעון "רגלים לדבר". כלומר שאלו דברי רבי נחמיה וכן פירש בעל תוספות יום טוב לנזיר וראשונים אחרים.<sup class="footnote-marker">8</sup><i class="footnote">כך פירש רב האי לפי שיטה מקובצת לבבלי סנהדרין סה ע"ב. אבל בעל אוצר הגאונים לנזיר (עמ' 203) הביא בשם גאונים (מצוטט מתוך הספר 'ברית יעקב') ש'רגלים לדבר' הוא נימוקם של חכמים. </i> אבל רמב"ם פירש ש'רגלים לדבר' הוא הנימוק לדברי חכמים, וכן הציעו סיעת ראשונים אחריו ולפניו.<sup class="footnote-marker">9</sup><i class="footnote">ראו אוצר הגאונים הנזכר בהערה הקודמת. </i> וכן בירושלמי הצעת ניסוח או פרשנות אחרת של המשנה: "כיני מתניתא רבי נחמיה פוטר וחכמים מחייבין שרגלים לדבר" (ירו', סנהדרין פ"ט ה"ג, כז ע"א; נזיר פ"ט ה"ה, נז ע"ב). כלומר ש"רגלים לדבר" שהוא חייב, שכן הרפואה הייתה זמנית. עוד הצעה בירושלמי לפרש את המחלוקת על בסיס אומדן אחד או שני אומדנות.
אם כן בירושלמי נוסחה ש'רגלים לדבר' הוא הנימוק לדברי חכמים. וכרגיל בירושלמי 'כיני מתניתא' היא פרשנות. הירושלמי הכיר את הנוסח לפיו המילים 'רגלים לדבר' מופיעים אחר דברי רבי נחמיה, אבל עדיין הירושלמי לא קבע שמשמעות המשנה היא שהנימוק הוא לדעת רבי נחמיה. גם בנוסח המקורי ניתן לפסק. "<b> ... חייב. רבי נחמיה פוטר</b> –<b>שרגלים לדבר</b>".
<b>רגלים לדבר</b>
המשניות בפרק ט' בסנהדרין מונות מספר הלכות המבוססות על הטיעון של "רגלים לדבר" בכולן הנימוק הוא לאיסור. על כן נראה לנו שגם במשנה ד בנזיר (ובמשנתנו) 'רגלים לדבר' הוא הנימוק של המחייב (חכמים). עוד נביא להלן סדרת מקבילות לדברי רבי נחמיה, ובאף אחת מהן אין הנימוק 'רגלים לדבר' מופיע. על כן דעתנו יש עדיפות ברורה להצעתו של רמב"ם, שהנימוק הוא לשיטת חכמים.
מן הראוי להעיר שאם הטיעון מתאים לשתי הדעות המנוגדות, רגליים לדבר שהטיעון אינו ריאלי. אלא שאנו (וכבר הראשונים) אינם מבינים אותו כהלכה.
עצם ההכרעה שהמכה היא שגרמה, לאחר זמן, למוות היא אומדנה, והטיעון שההחמרה לאחר הקלה זמנית קשורה למכה הקודמת היא אומדן שני. הניסוח של 'אומדן' הוא ניסוח אחר ל'רגלים לדבר'. עריכת המשנה מרמזת כאמור לפסוקים בספר שמות. כלומר, המשנה מתייחסת בעצם לפסוק "אם יקום והתהלך בחוץ" ומצב זה הוא המתואר במשנה. ואכן כך גם בתוספתא "ועוד זו דרש ר' נחמיה. 'אם יקום והתהלך בחוץ על משענתו ונקה המכה' וכי עלת על לב שיהא זה מהלך בשוק וזה נהרג על ידיו? אלא אפילו מת מחמת מכה ראשונה פטור" (בבא קמא פ"ט ה"ז). אם כן לרבי נחמיה ברור שהקלה זמנית מובילה לפטור בכל מצב.
במשנת בבא קמא פ"ח מ"א הבחנה מפורשת אם מחמת המכה מת חייב ואם לא פטור. זו בעצם דעתם של חכמים כאן. הקישור דין "על משענתו" למשנתנו עולה גם מהתוספתא לסנהדרין (פ"ט ה"ה-ה"ז) שבה צירוף הדיון ממשנת בבא קמא וממשנת סנהדרין העוסקת ברוצח:
בדיון זה על מערכת היחסים בין דיני נפשות ודיני ממונות מצינו עמדת ביניים בין תנא קמא ורבי נחמיה:
1. המכה את חבירו ואמדוהו למיתה, אומדין אותו לחיים. לחיים, אין אומדין אותו למיתה. אמדוהו למיתה, חייב מיתה ופטור מן המומין. אמדוהו לממון, חייב ממון, ופטור מן המיתה. 2. אמדוהו למיתה והיקל ממה שהיה, אומדין אותו לממון שנייה. 3א. מאימתי נותן לו, משעה שהכהו. 3ב. אמדוהו לחיים ומת, משלם נזק וצער, ריפוי, שבת ובשת ליורשין. 4. אמדוהו למיתה והקל ממה שהיה, והכביד ומת, אומדין אותו, אם מחמת המכה הראשונה מת הרי זה חייב, ואם לאו הרי זה פטור. רבי נחמיה אומר אפילו מת מחמת מכה ראשונה פטור. ועוד זו דרש רבי נחמיה, 'אם יקום והתהלך בחוץ על משענתו ונקה המכה', וכי עלת על לב שיהא זה מהלך בשוק וזה נהרג על ידיו?! אלא אפילו מת מחמת מכה ראשונה פטור (תוס', בבא קמא פ"ט ה"ה-ה"ז).
ההלכה הראשונה קובעת שאומדנה אינה יכולה להחמיר. אם אמדו שהוא ימות – אפשר לשנות את האומדנא לאחר שהחלים קמעא. אבל אם אמדוהו לחיים – אי אפשר לשנות את האומדנה. האומדנה הראשונית חשובה, כפי שנקבע בסעיף הרביעי. סעיף 2 קובע שאם אמדו אותו למיתה והחלים, מבצעים אומדנה שנייה על גובה הנזק הכספי. סעיף 3 עוסק בשאלות משניות (מתי משלמים, מה משלמים). סעיף 4 דן במקרה שלנו. הייתה אומדנה ראשונה למוות, והייתה אומדנה שנייה לחיים, ולבסוף החולה מת. תנא קמא סבור שמבצעים אומדנה רפואית לאחר המוות, ומחליטים אם מחמת מכה מת או בגלל אירוע אחר, ורבי נחמיה פוטרו, מן הסתם בגלל הנימוק במשנה ש"רגלים לדבר".
עמדתו של תנא קמא בתוספתא איננה במשנתנו, והיא אפוא עמדה שלישית, עמדת ביניים.
כך גם שנינו במדרש ההלכה לשמות:
אמדוהו למיתה והיק[ל מ]מה שהיה, הכביד ואחר כך מת. אומדין אתו אם מחמת מכה ראשונה מת הרי זה חייב, אם לאו הרי זה פטור. רבי נחמיה אומר בין כך ובין כך הרי זה פטור, שנאמר "אם יקום והתהלך ב[חוץ]" אמר רבי נחמיה: אם לאו מה עלתה על לבי? שיהא זה מיטייל בשוק וזה בא ונהרג?! אלא אפילו מחמת מכה ראשונה מ[ת] הרי זה פטור (מכילתא דרבי שמעון בר יוחאי, לפרק כא יט, עמ' 174).
לרבי נחמיה נימוק הגיוני מדוע יש לפטור מעונש מוות את המכה, כאשר חל שיפור במצבו של הנפגע. הנימוק הוא חלק ממדרש ההלכה לשמות, ומופיע ככזה גם בתוספתא ה"ז. משנתנו אינה כוללת את מלוא הנימוק ומחליפה אותו בביטוי המשרשר את משניות פרק ט בנזיר, "שרגלים לדבר".<sup class="footnote-marker">10</sup><i class="footnote">לעומת זאת אפשטיין, מבוא, עמ' 480, מניח שביטוי זה אינו חלק מדברי רבי נחמיה אלא דווקא סיכום של דברי התנא קמא. כך הוא מבין את הירושלמי לאתר (נח ע"א), "כיני מתניתין". </i> האמוראים, בעקבות תנא קמא ובניגוד לרבי נחמיה, הגדירו זאת "אין אומד אחר אומד" (סנהדרין עח ע"ב). המקורות התנאיים, מכל מקום, אינם רואים סתירה בין דרשת הכתוב לבין נימוק הגיוני.
במשנתנו מחלוקת תנא קמא ורבי נחמיה משובצת כמובן, תוך התעלמות מההיבט של דיני נזיקין, זאת כפי שפירשנו במהלך המשנה לעיל.
דומה שנוכל לסכם ולעקוב אחר גלגולה של הלכה זו בספרות התנאית בארבעה או חמישה שלבים:
א. מחלוקת תנא קמא ורבי נחמיה:
1. חייב/פטור + מדרש הלכה.
2. אם מחמת המכה הראשונה מת חייב ואם לאו פטור.
ב. משנה סנהדרין: מחלוקת תנא קמא ורבי נחמיה + "שרגלים לדבר".
ג. פרק "שרגלים לדבר" כיחידה ספרותית הלכתית עצמאית (נזיר פ"ט).
ד. שילובו של הפרק במסגרת משנה נזיר.
במשנתנו יש מחלוקת על תקפות האומדנה, אבל במשנת גיטין יש מקרה דומה: "זה גטך מהיום אם מתי מחולי זה, ועמד והלך בשוק, וחלה ומת. אומדין אותו, אם מחמת חולי הראשון מת הרי זה גט, ואם לאו אינו גט" (פ"ז מ"ד)<b>.</b> לפי המשנה שם תקפות הגט תלויה באומדנה הרפואית, ואיש אינו מפקפק בה. הבבלי מדגיש הלכה זו תוך השוואה ללשון הכתוב ששם מדובר בהולך על משענתו, ואצלנו (משנת גיטין) בסתם אדם שמת לאחר מחלה. כפשוטו אין דין גיטין כדין נפשות, והא ראיה שרבי נחמיה פוטר אפילו אם האומדנה ברורה, אלא שלדעתו גם אם יש אומדנא סבירה אין זה רצח ישיר, אלא תוצאה עקיפה בלבד.<sup class="footnote-marker">11</sup><i class="footnote">ספראי, גבוה. לשיטת הבבלי אין במשנת גיטין "אומד אחר אומד", אך הסבר זה איננו ביתר המקבילות.</i> לעומת זאת בגיטין תקפות הגט תלויה בגמירות הדעת. השאלה איננה רפואית טהורה, אלא למה התכוון הבעל, ולכך מספיקה אומדנה, והיא מחליפה את פרשנותו של הבעל עצמו שכבר אינו יכול לפרש את עצמו. עם זאת הדמיון בין המקרים (מיתה וגט) גדול יותר מאשר התירוץ המפריד, ואולי לפנינו גישות שונות לאותו נושא (מחלוקת).
במשניות אין פירוט מי הם ה"אומדים" ובאילו כלים משפטיים הם משתמשים. יש מקום להשערה שהיה זה מנגנון שפעל מטעם הקהילה היהודית. כידוע הייתה לקהילה מערכת שיפוט אוטונומית שהופעלה על ידי מועצת הקהילה.<sup class="footnote-marker">12</sup><i class="footnote">ספראי, גבוה.</i> בין השירותים העירוניים הנזכרים במקורות נמצא גם הרופא המומחה או 'מומחה לרבים' (ויקרא רבה פרשה כו ה, עמ' תקצז<sup class="footnote-marker">13</sup><i class="footnote">בנוסח הדפוס "קמיע מומחה", אבל בכתב יד ד שם: "רופא מומחה".</i>; בבלי, עבודה זרה כז ע"א; כח ע"א). במקורותינו סתם "מומחה" הוא מומחה לבית דין, כלומר שקיבל מינוי וסמכות עירונית.<sup class="footnote-marker">14</sup><i class="footnote">בשני המקורות רק "רופא מומחה", והביטוי "מומחה לבית דין" לקוח ממשנת בכורות פ"ד מ"ה, ראו ספראי, הקהילה, עמ' 165. ראו לעיל הדיון בסמיכה, עמינוח, מומחים.</i> בפפירוסים ממצרים אנו שומעים על תפקידם של רופאים עירוניים. אדם שנפגע בידי חברו פונה (בכתב) ללוגיסטס וזה פונה (בכתב) לרופא ומבקש ממנו (או מורה לו) לבדוק את פלוני בביתו. הרופא מדווח על מצב הפציעה. מסתבר שדיווח זה נעשה במסגרת הבירור המשפטי, ומן הסתם שימש גם לאישור מחלה וגם לאומדנה באשר לתשלום ומהות הפגיעה. אם הסדר זה פעל בקהילה היהודית הוא בוודאי היה משוכלל פחות ופורמלי פחות. אבל אפשר בהחלט שזה היה מתפקידיו של רופא מומחה, ולשם כך נדרשה ההכרזה עליו כמומחה פורמלי.
המחלוקת במשנה (סנהדרין ונזיר) קשורה גם למחלוקת בפרשנות הפסוק "אם יקום והתהלך בחוץ על משענתו" (שמות כ"א, יט). " 'אם יקום והתהלך'. שומע אני בתוך הבית? תלמוד לומר 'בחוץ'. אי בחוץ שומע אני אף בשוקים? תלמוד לומר '[אם יקום והתהלך בחוץ] על משענתו'. על בוריו. זה אחד משלשה דברים שהיה ר' ישמעאל דורש בתורה כמין משל..." (מכילתא דרבי ישמעאל, משפטים, מסכתא דנזיקין ו, עמ' 270). רבי ישמעאל מפרש שהמוכה הבריא והוא על בוריו, וממילא אם אחר כך נפל ומת, רגלים לדבר שמת שלא מחמת המכה הראשונה.<sup class="footnote-marker">15</sup><i class="footnote">עמדה זו חוזרת בסדרת מקורות, בתרגום אונקלוס, וכנראה גם בתרגום יונתן המשתמש במונח 'מורניתיה' כתרגום ל'משענתו'. וכן ירו', כתובות פ"ד ה"ד, כח ע"ג; ירו', נזיר פ"ט ה"ה נח ע"א, מכילתא דרבי שמעון בן יוחאי כאי ט, עמ' 174; ספרי דברים רלז, עמ' 269 ועוד.</i>
בבבלי (כתובות לג ע"א) דרשה אחרת הנלמדת מפסוק זה, והיא שהנאשם נאסר בבית סוהר עד שמתברר אם הנפגע החלים. משמע מכאן שהחלמה חלקית איננה פוטרת את המכה. זו כנראה דרשה בשיטת חכמים שבמשנת סנהדרין. שהחלמה חלקית או זמנית איננה פוטרת את המכה כלל. " 'אם יקום והתהלך בחוץ על משענתו ונקה המכה', וכי תעלה על דעתך שזה מהלך בשוק וזה נהרג? אלא מלמד שחובשין אותו, ואי מית – קטלינן ליה, ואי לא מית – שבתו יתן ורפא ירפא; "אי מית... " הוא כמובן תוספת הסבר של הסתמא המאוחרת של הגמרא. הבבלי לסוגייתנו (עח ע"ב) אף מנסה לדייק שתחילת הדרשה היא לשיטת חכמים. ברם, מאחר שלפנינו מצויה כל הדרשה (בזכות מדרשי ההלכה שבידינו), ברור שהצעת ההסבר של התלמוד מנוגדת למדרשי ההלכה. עם זאת היא משקפת את אשר עולה מהתלמוד לכתובות, וברור גם מהמשנה, שיש מי שחולק על רבי ישמעאל ועל רבי נחמיה הממשיך בדרכו.<sup class="footnote-marker">16</sup><i class="footnote">בירו', כתובות שהבאנו בהערה הקודמת עולה שהדרשה 'על בוריו' מיוחסת לרבי נחמיה במקביל לייחוסה במדרשי ההלכה לרבי ישמעאל. </i>
אם כן לסיכום הפן ההלכתי, יש מחלוקת במשנת סנהדרין ונזיר על אחריתו של המכה במקרה שהחל ריפוי ובכל זאת הנפגע מת. רבי ישמעאל פוטר בריפוי זמני, וחכמים מחייבים. דומה שמשנתנו קרובה יותר לדעת חכמים, בניגוד לרבי ישמעאל ורבי נחמיה.
משנת סנהדרין ומשנת בבא קמא עוסקות אפוא במקרים דומים. משנת בבא קמא קובעת את העיקרון "אם מחמת המכה". משנת סנהדרין מתחבטת בדיוק באותה שאלה, ומתקשה להגדיר כיצד יודעים אנו שמחמת המכה מת. ואכן בתנאי הרפואה של העולם הקדום פגיעה באיברים פנימיים, או במוח. הייתה בלתי ניתנת לאבחון. אם כן משנת בבא קמא עונה תשובה בלתי מעשית, שאיננה מספקת לדיין כלי פסיקה. היא תיאורטית בלבד. בפועל אולי זה מה שהיה, אי ידיעה. לעומת זאת משנת סנהדרין קובעת פסיקה ברורה (או יותר נכון מחלוקת ברורה), אלא שהפסק שלה תמוה. וכי יוצא אדם להורג על סמך אומדן? נראה שהמחלוקת היא בעצם על דיני ממון, והועברה לדין רציחה (מיתה מחמת המכה) אגב העברה זו הפכה דעת חכמים לאבסורדית. אם כן שתי המשניות עוסקות ברמה התיאורטית, אבל ברמות שונות.
משנת בבא קמא קובעת קביעה בלתי ניתנת לבירור. ומשנת סנהדרין מכריעה הכרעה מעשית אבל בלתי אפשרית בחיי המעשה.
סוגיית הבבלי בכתובות מזכירה אפשרות של מאסר. הרחבנו בכך מעט במבוא למסכת נזיקין.

Mishnah 2

<small>עפ”י כתב יד קופמן</small>
<b>נתכוון להרוג את הבהמה והרג את האדם</b> – הגדרת רוצח כוללת שני מרכיבים. ראשית מעשה הריגה, והשני הוא כוונת זדון. לפי התורה אם הרוצח לא התכוון הוא נחשב לרוצח בשגגה. הגדרה זו כוללת גם רשלנות. התורה מרחיבה את המונח כוונה באומרה "וזֶה דְּבַר הָרֹצֵחַ אֲשֶׁר יָנוּס שָׁמָּה וָחָי אֲשֶׁר יַכֶּה אֶת רֵעֵהוּ בִּבְלִי דַעַת וְהוּא לֹא שֹׂנֵא לוֹ מִתְּמֹל שִׁלְשֹׁם" (דברים י"ט, ד)<b>.</b> לפי הגדרה זו רוצח הוא רק מי שמכיר את הנרצח, ועשה משנאה. אבל חז"ל העבירו את ההגדרה למונחים ברורים יותר של כוונה. כל כוונת הריגה היא רצח, ורק טעות היא רצח בשגגה. <b>לנכרי והרג את ישראל</b> – הייתה כוונת הריגה, אך לא כוונה להרוג את הישראלי הזה. תפישת המשנה שהריגת נוכרי איננה רצח, ולכן אין כאן כוונת הריגה במסגרת דין רצח. במקרה כזה (הריגת נוכרי) הרוצח פטור, או נענש בעונש אחר שאיננו מוות. כך גם שנינו במסכת בבא קמא שישראל שהזיק נוכרי פטור (פ"ד מ"ג) רשימה זהה מצויה בתוספתא:
נתכוין להרוג את הבהמה והרג את האדם לנכרי והרג בן ישראל לנפלים והרג בן קיימא חייב בכופר ופטור מן המיתה ולעניין הנזקין ר' יהודה מחייב ור' שמעון פוטר שנ' "כי יגח" עד שיתכוין ליגח. ואם היה תם פטור מן הכופר ופטור מן המיתה המית גוי בן שמונה פטור מן הכופר ופטור מן המיתה (תוס', בבא קמא פ"ד ה"ו).
וכן: "נתכוון להכות את זה והיכה את זה ר' יהודה מחייב, ור' שמעון פוטר. ומודה ר' יהודה שאם נתכוון להרוג את הבהמה והרג את האדם, לנכרי והרג בן ישראל לנפלים והרג בן קיימא שהוא פטור" (פי"ב ה"ד). וכן בירושלמי: "נתכוון להרוג את הבהמה והרג את האדם. לנכרי והרג את ישראל, לנפלים והרג בן קיימא – פטור" (בבא קמא פ"ח ה"ו, מו ע"א).
ניסוח המשנה מראה שבעצם המשנה איננה מזכירה את מרכיב ההתראה. מרכיב ההתראה מייתר את הצורך להעריך את כוונתו של ההורג. הרי ברור שבמסגרת ההתראה יש להזהירו על עצם ההריגה והוא צריך לאשר במפורש את כוונתו ותוכניתו, ולוודא שהוא יודע ומכיר את העונש. להלן נראה שבמקבילות למשנה (כגון תוס', כאן פי"א ה"ד), מושתל מרכיב ההתראה לתוך הדין של המשנה.
כפשוטו המשנה איננה סבורה שההתראה היא תנאי ולא יעבור. ובמבוא ראינו שגישה זאת קיימת במשניות. שיערנו שהיא הלכה קדומה, אך בעצם אי אפשר לתארך אותה.
כאמור לעיל, בבבא קמא פ"ד מ"ו נדון מעמד הנוכרי לעניין נזיקין. ראינו שהמשנה סבורה שהמזיק נוכרי פטור. אבל הצגנו גם דעות אחרות שהמזיק נוכרי חייב, או שפטור מדיני שמים וחייב בדיני אדם. שם המחלוקת (השינוי האמוראי מדין משנה) הוסברה במסגרת מערכת דיני שכנות. אי אפשר היה לקיים מערכת שכנות בין יהודים לנוכרים, תוך עיוות מוסרי, ופער חברתי כזה בין נוכרי ליהודי. לו הייתה ההלכה המפלה את הנוכרי מתבצעת ושָלֶטֵת, נוכרים היו מסרבים להידון בפני בית דין שיש בו יהודים. ספק גם אם השלטון היה מעניק לרשויות היהודיות אוטונומיה כזאת שתכלול חוק כזה. בפירושנו לבבא קמא ראינו שאפילו המקורות היהודיים מרמזים לבעיה זו.  אם כבעיה תדמיתית ואם כבעיה המסכנת את האוטונומיה היהודית ברמה המנהלתית-פורמלית.
אם הייתה למערכת ההלכתית איזה שהוא קשר למציאות, היו דיני האפליה הבוטים משתנים. ואכן כך מצאנו. השינוי וריכוך היחס לנוכרי הוא בדיני נזיקין, אך לא בדיני הריגה שכן אלו לא עברו את ה'עידון' של מבחן המעשה. השינוי ההלכתי הוא אפוא תוצאה הכרחית של המפגש עם המציאות. לעומת זאת דיני מיתה נשארו 'בטהרתם התיאורטית' הם לא התמודדו עם תנאי מציאות. ההתמודדות היחידה של מערכת דיני הריגה ההלכתית הייתה עם המוסר המתבטא בפסוק "שֹׁפֵךְ דַּם הָאָדָם בָּאָדָם דָּמוֹ יִשָּׁפֵךְ כִּי בְּצֶלֶם אֱלֹהִים עָשָׂה אֶת הָאָדָם" (בראשית ט', ו).
חז"ל הרחיבו בביאור הפסוק ועמדו על משמעותו הדתית הנאצלה. האדם הוא צלם ה' והפוגע בנפש, פוגע בצלם האל "ממעט את הדמות" (בראשית רבה פרשה לד יד, עמ' 326) או "מבטל את הדמות" (תוס', יבמות פ"ח ה"ז) וכן הלאה.<sup class="footnote-marker">17</sup><i class="footnote">בראשית רבה פרשה ט יד, עמ' 327-325; שמות רבה פרשה ל טז; ועוד.</i> במישור הדרשני (האמוראי) פסוק זה הוא הבסיס לטענה שבני נח הצטוו על הדינים,<sup class="footnote-marker">18</sup><i class="footnote">בראשית רבה שם שם; סדר עולם רבה פ"ה מיליקובסקי, סדר עולם, עמ' 107-102. מיליקובסקי עוסק בבעיות חשובות שאינן בתחום דיוננו זה. בבבלי סנהדרין נז ע"ב, מפורש שרוצח אחד מבני נח נענש במיתה, אך בפרוצדורה שטחית יותר מזו שבה ישראל נדון. כפי שהראה מיליקובסקי הדעה שהפסוק מדבר על 'דינים' מופיעה כבר במקורות תנאיים. </i> כלומר יש בכך הכרה שהפסוק איננו מתייחד לבני ישראל דווקא, ואיננו מצטמצם בהם. אבל ברמה ההלכתית (שהיא כאמור תיאורטית) הפסוק צומצם לישראל בלבד. כך למשל "כיזה צד ראוהו שהרג את הנפש אמרו לו הוי יודע שהוא <u>בן ברית</u> ונאמר 'שופך דם האדם באדם דמו ישפך' אף על פי שאמר יודע אני, פטור. עד שיאמר יודע אני, ועל מנת כן אני עושה".<sup class="footnote-marker">19</sup><i class="footnote">תוס', כאן פי"א, פי"א ה"ד; מכילתא דרבי ישמעאל משפטים, מסכתא דכספא כ, עמ' 326-327; ספרי זוטא לה יב, עמ' 332. ירו', סנהדרין פ"ה ה"א, כב ע"ד; בבלי כאן עב ע"ב.</i> אם כן ההתראה שעליה דיברנו לעיל כוללת את המשפט שהנרדף הוא 'בן ברית' ואם אינו בן ברית לא חלה עליו ההגדרה. שופך דם האדם, במישור הדרשני מתייחס אפוא רק לישראל. אבל אותו מישור דרשני הוא הבסיס לחייב את בני נח להקפיד על דיני הריגה. "דמו ישפך".
ההגדרה 'בצלם אלוקים' פורשה אפוא במדרש בדרכים שונות. כל פעם לפי הצורך הרעיוני של הדרשן וההדגשים שלו.
אגב על ברייתא זו הסתמכנו בכותבנו לעיל שהמשנה איננה כוללת את מרכיב ההתראה, אבל במקבילות מרכיב זה מושתל להלכה.
מכל מקום כמעט בכל המקורות עולה במפורש שישראל שהרג נוכרי פטור מכל עונש. קול אחר מעט מופיע במדרש מאוחר אחר: "לא סוף דבר [ישראל] שהרג את גר, אפלו הרג עבד כנעני שהוטבל לשם עבדות, הרי זה נהרג. שנאמר 'וכי יכה איש את עבדו או את אמתו, נקם ינקם'... ולא היו מתרים בו 'אם תהרוג נכרי תיהרג' שהרי זו התראה שאיננה אמת" (משנת רבי אליעזר פ"ט, עמ' מא). ובהמשך שם:
אבל ההורג את הגר קודם מתן תורה, הרי זה נהרג בבית דין. שנאמר שפך דם האדם באדם דמו ישפך. משניתנה התורה, נאמר "וכי יזיד איש על רעהו להרגו בערמה", [על רעהו], לא על הגוי. איסי בן יהודה אומר, לא שההורג את הגוי פטור, אלא פטור מדיני אדם וחייב בדיני שמים. ואף כשהיינו בארצנו לא היינו ממיתים אותו, אלא דינו בידי שמים.
אם כן הפסוק שופך דם האדם, אכן עוסק בכל אדם, לאו דווקא מבני ישראל, שהרי הפסוק ניתן לפני שבני ישראל היו קיימים. אבל התורה צמצמה את הפסוק מפרשת בראשית לישראל בלבד. איסי בן יהודה מכיל על דיני רצח את ההגבלה שמצאנו גם בדיני נזיקין. שעד כאן דין תורה, אבל ההורג גוי חייב מדיני שמים.
המקור התנאי של מדרש זה הוא בספרי במדבר קס, עמ' 216 העוסק בדיני עיר מקלט: " 'לבני ישראל', אין לי אלא לבני ישראל, לגרים מנין? תלמוד לומר "ולגר" [לתושב מנין? תלמוד לומר] "ולתושב" בתוכם". או כשם שהגר הוא גולה על ידי ישראל כך ישראל גולה על ידו של גר...". אם כן במצווה נכללים גרים<sup class="footnote-marker">20</sup><i class="footnote">ברייתא זו שייכת לקבוצת מקורות גדולה שבה מוטל ספק האם הגר כישראל ראו פירושנו לקידושין פ"ד מ"א.</i> אך לא נוכרים. אבל בעל המדרש הבתר אמוראי (משנת רבי אליעזר) מטה את הדרשה התנאית, ואת הפסוק לרעיון נוסף.
וכן במדרש מאוחר עוד יותר בלקח טוב לפסוק בבמדבר (קסב) " 'לבני ישראל ולגר ולתושב בתוכם תהיינה שש הערים האלה'. כנעני שהרג את ישראל בין בשוגג בין במזיד נהרג. וישראל שהרג את הכנעני בין מזיד בין בשוגג (נהרג) ומה תלמוד 'ולגר ולתושב בתוכם תהיינה שש הערים האלה'. מלמד שלא היו קולטות עד שהופרשו כולם".
נראה שבתקופת ימי הביניים חשו חכמים בעיוות הדין, אולי בגלל לחצם של שכנים נוכרים מלומדים שהכירו את תורת ישראל, ולפיכך בגלל הלחץ החיצוני, או הלחץ המוסרי-פנימי 'עידנו' את ההלכה התלמודית. אבל בספרות התנאים והאמוראים ישראל שהרג נוכרי פטור.
<b>לנפלים והרג בן קיימה פטור</b> – התכוון לזרוק אבן ולהרוג נפל, והרג ולד. הנפל הוא תינוק שנולד טרם זמנו ונפטר בלידה. המקרה בעייתי. שכן אם התכוון להרוג נפל מת הרי ברור שאין זו הריגה, דינו כמו מי שהתכוון לזרוק אבן סתם. אין זאת אלא שהנפל עדיין מפרפר, אך ברור שאין לו סיכוי לחיות, או שהוא בעל מום שלא ניתן לתיקון, (גורלו נגזר). מדוע הריגתו של נפל כזה איננה נחשבת לרצח לכל דבר? אין להסביר שהוא פטור כי לא התכוון להרוג את זה שנהרג. לו על כך הייתה המשנה מדברת הייתה קובעת בפשטות שאם נתכוון להרוג אדם א' והרג אדם ב' הוא פטור. הקושי נובע מכך שהגוסס נחשב לחי, כך מבחינה הלכתית תיאורטית.<sup class="footnote-marker">21</sup><i class="footnote">ראו לכך שמחות פ"א ה"א, עמ' 97 ומקבילות.</i> אבל בפועל גם חכמים ידעו שרוב גוססין למיתה (בבלי, כאן עח ע"א; קידושין עא ע"ב).
<b>ניתכוון להכותו על מתניו ולא היה בה כדי להמית</b> – המכה התכוון להכאיב ולהזיק בלבד. <b>על מתניו והלכה לה על ליבו ומת</b> – התכוון למכה קשה אבל במקום שאין בו חשש מיתה. <b>והיה בה כדי להמית על ליבו</b> – אבל המכה פגעה במקום חיוני ומת. כלומר הייתה כוונת נזק, אבל לא כוונת מיתה. לעל דובר בכוונת מיתה של אחר (שאיננה גוררת עונש מות), ועתה בכוונת נזק שגם היא אסורה אך איננה גוררת עונש מוות. ברור שבמקרה במשנה לא הייתה התראה, והמשנה איננה מכירה במרכיב זה כתנאי לעונש.<b> נתכוון להכותו על ליבו והיה בה כדי להמית על ליבו</b> – נתכוון להרוג ואם היה מצליח אכן השני היה נהרג מהמכה.<b> והלכה לה על מתניו ולא היה בה כדי להמית על מתניו</b> – המכה פגעה אך במקום שלא היה בו כדי להמית. <b>ומת</b> – בכל זאת הנפגע מת, למרות שהמכה לא הייתה אמורה לגרום לתוצאה כזאת.
<b>ניתכוון להכות את הגדול ולא היה בה כדי להמית את הגדול</b> – אילו הגדול היה סופג את המכה קרוב להניח שלא היה מת ממנה.<b> והלכה לה על הקטן והיה בה כדי להמית את הגדול</b> – ברוב עדי הנוסח המשפט הזה חסר והוכפל בשל הדומות.
<b>והלכה לה על הקטן והיה בה כדי להמית את הקטן</b> – אבל המכה פגעה בקטן, שכוחו מועט כלומר המכה נחשבת למכה של כוונת מות. המכה פטור משום שלא התכוון להכות מכה שיש בה מוות שכן כיוון לגדול. בפועל אומדנות אלו כמעט בלתי אפשריים. <b>ומת</b> – פטור. בדפוס נוספה מילה אחרונה זו (פטור), וזו השלמה נכונה מבחינה הלכתית, אך מיותרת מבחינת סגנון המשנה. <b>נתכוון להכות את הקטן והיה בה כדי להמית את הקטן</b> – הכוונה והביצוע היו של הרג.<b> והלכה לה על הגדול</b> – המכה החטיאה,<b> ולא היה בה כדי להמית את הגדול –</b> המכה לא הייתה יכולה לגרום להרגשל אדם מבוגר. <b>ומת</b> – המבוגר <b>פטור</b> – כי הכוונה והמעשה לא היו מכוונים לאותה מטרה. הקטן (שהמכה כוונה אליו) לא מת, והמבוגר מת ממכה שאין בה כדי להרוג.
<b>נתכוון להכות על מתניו</b> – אם המכה הייתה פוגעת במתניו <b>והיה בה כדי להמית על מתניו</b> – היה הנפגע מת (וההורג חייב מיתה).<b> והלכה לה על ליבו ומת</b> – חייב הפוגע משום שאם הייתה המכה פוגעת במתניו היה מת, קל וחומר כאשר פגעה המכה בליבו. בוודאי שיש כאן גם כוונה לרצוח וגם רצח בכוונה. אמנם אין זהות מוחלטת בין הכוונה למעשה, אבל ההבדלים בין הכוונה לביצוע, טכניים. <b>נתכוון להכות את הגדול והיה בה כדי להמית את הגדול</b> – הייתה כוונת רצח<b> והלכה לה על הקטן ומת</b> – אם את הגדול הייתה המכה הורגת קל וחומר את הקטן. אם כן הייתה כאן מכה שיש בה להרוג, וכוונת רצח.<b> חייב</b> – ההורג מיתה.<b> רבי שמעון אומר אפילו נתכוון להרוג את זה והרג את זה פטור</b> – צריכה להיות זהות מוחלטת בין התוכנית (הכוונה לביצוע) ואם אין זהות כזאת ההורג פטור. כאמור מדברי חכמים מסתבר שאם התכוון להרוג את זה והרג אחר חייב.
למעשה, תנא קמא מבחין בין שלושה מרכיבים:
1 כוונה ראשונית להרוג אדם.
2 כוונה ספציפית שהמעשה הזה יהרוג.
3 ביצוע של הכוונה, מכה שיש בה כדי להרוג את מי שאכן נהרג.
רבי שמעון דורש זהות בין בין הכוונה (2) לביצוע (3). כלומר שהכוונה תהיה להרוג בצורה מסוימת, או אדם מסוים. כל אי זהות הוא סיבה לפטור. הסברנו שרבי שמעון מדבר על הסיפא (בבלי עט ע"א). וכך הדין גם בתוספתא שכבר ציטטנו: "נתכוון להכות את זה והיכה את זה" ר' יהודה מחייב ור' שמעון פוטר. ומודה ר' יהודה שאם נתכוון להרוג את הבהמה והרג את האדם, לנכרי והרג בן ישראל, לנפלים והרג בן קיימא, שהוא פטור" (פי"ב ה"ד).
כאמור ההלכה תיאורטית, ובכל זאת, גם ברובד התיאורטי, מפתיעה ההבחנה המוחלטת בין חייב ופטור. מדובר באדם שהתכוון להרוג, ביצע את זממו, והרג. ואף על פי כן הוא פטור, משום שכוונתו איננה הולמת בדיוק את המעשה. הוא החטיא מעט (ועדיין הרג), או הרג אחר. אף אם מבינים אנו שאי אפשר להרוג אותו, עדיין תמוה מדוע לא ננקט עונש אחר, פחות חמור. כגון מאסר וכפי שראינו לעיל חכמים הכירו עונש כזה בחיי המעשה.<sup class="footnote-marker">22</sup><i class="footnote">לעיל משנה א' וראו דיוננו במבוא. </i> יתר על כן אם גרם גם נזק איננו משלם פיצוי כספי כי הוא 'חייב' מיתה. ומיתה איננו חייב מנימוקים פורמליים. ברובד המקראי השאלה ברורה. לקהילה של תקופת המקרא אין מערכת ענישה וכל שביכולתה הוא לבחור בין מוות לבין פטור, שכן כפרה כספית גם היא נתיב פסול. אבל מדוע חכמים אינם מעדיפים עונש ביניים?
דומה שהדרך היחידה להבין את הרובד העקרוני תיאורטי הוא בהתנגדות או בהסתייגות מעונש מוות. חכמים סבורים שרצח הוא פשע בלתי נסלח, והריגת הנאשם גם היא פשע. אין הם מרשים לעצמם להתנגד לדין מקרא, אך מטילים עליו סייגים המבליטים שמותר להרוג רק במקרה חריג ביותר, מעבר לכל ספק.
במשנת מכות פ"ב מ"א נפגוש שיטה הלכתית אחרת ושפה הלכתית שונה. ובמבוא למכות נדון במרחב שבין שוגג למזיד בנושא הלכתי זה (של הריגה).

Mishnah 3

<small>עפ”י כתב יד קופמן</small>
משניות ג-ה עוסקות ביחס בין המיתות השונות, ומשנה ד נגררת אחריהן אגב הזכרת ה'כיפה' שבמשנה ד. משניות ג-ה הן אפוא יחידה אחת מלוכדת
<b>רוצח שניתערב באחרים כולם פטורין</b> – מספר אפשרויות לפרש את המשנה. ומספר האפשרויות הרב מעיד למעשה שהמשפט בעייתי. השאלה נדונה בשני התלמודים (ירו', כז ע"ב; בבלי, עט ע"ב).
<u>הראשונה</u>: "התערב בן כשרים" היה רצח אבל זהות הרוצח בלתי ידועה. ברור שהוא אחד מעשרה אך לא מיהו במדויק. מקרה כזה מציאותי, אך מיותר, שהרי בוודאי אי אפשר לדון אדם כרוצח, בלי זיהוי ברור, מבלי לברר את כוונתו כאמור במשנה לעיל, אם כן מה באה המשנה לומר? הבבלי אף מקשה מההמשך על מי מטיל רבי יהודה חובת מאסר, הרי כל אחד נהנה מחזקת חפות. מעבר לכך אין במשנה רמז לדין התראה.
האפשרות <u>השנייה</u> היא שהרוצח נדון והוצא פסק דין, וברח ועתה לא ניתן לזהותו. במקרה כזה מובן (בקושי) למה יש צורך לומר שפטור, ועדיין הדין נראה מיותר, וכי נהרוג אדם בגלל ספק? אבל מעבר לכך המקרה בלתי מציאותי בעליל. אם אדם נידון בבית דין, אי אפשר לזהותו בציבור? כיצד הצביעו עליו העדים כאשם? לדעתנו אכן ההלכה בלתי מציאותית, והיא באה רק לגרור את שני ההמשכים. את תשובתו של רבי יהודה למצב של רוצח שאי אפשר להוציאו להורג. וכן את הכלל השני שבמשנה.
אפשרות נוספת שמעלים בתלמודים הוא שמדובר בשור שהרג. בשפתנו המשנה היא העברה ממשנת בבא קמא העוסקת בדין שור מזיק שהתערב בעדר ובלתי ניתן לזיהוי. כיום תירוץ מעין זה נתפש כהצעה האופיינית למחקר בן זמננו, ולומדי תורה מהזרם המסורתי היו מסתייגים ממנו. אך התלמוד כנראה לא חשש מפירוש כזה, שהיום היה נתפש לעתים כקרוב ל'אפיקורסות'. התירוץ מעיד גם על הקושי בהבנת המשנה כפשוטה, והוא סביר, שכן גם המשנה הקודמת מצויה במשנת בבא קמא (פ"ד מ"ו), והצענו שהיא מתאימה יותר בהקשר שם והועברה לכאן מתוך רצון להבליט את עמדתם האידאית של חכמים. אפשרות נוספת המסתעפת מהצעה זו היא שמדובר בשור שנגמר דינו וברח ובלתי ניתן לזהותו. בשולי פירוש זה נעיר שרועי צאן ובעל בית לעדר יודע לזהות שור מסוים ללא קושי, אך בעיני מתבונן בלתי מקצועי מהצד 'כל השוורים דומים'. הסבר כזה, בין אם הוא הסבר למשנה בין אם הוא הסבר אמוראי בלבד, משקף גישה בית מדרשית האופיינית לציבור מנותק מגידול בהמות יום יומי. על פן זה עמדנו במבוא למסכת נזיקין.
אפשר שאכן המקרה תיאורטי גם מבחינה מציאותית, וגם מבחינה הלכתית. אין בעיה ריאלית בזיהוי הרוצח (וגם לא בזיהוי שור נגח), אלא שהמשנה רוצה להביא את שתי הדעות בהמשך, זו של רבי יהודה הפותחת אפשרות לעונש חילופי פחות חמור, ויותר מעשי, של מאסר. והשני ששור שחייב מיתה נתערב בין שוורים אחרים החייבים מיתה, והשאלה היא באיזה מיתה יש להמיתם. גם זו הלכה תיאורטית ובלתי מעשית, אך מעלה דיון תיאורטי המוכר מ'סביבת' הקורבנות, האם מותר להביא קורבן מעולה יותר מאשר קורבן החובה.
<b>רבי יהודה אומר כונסין אותו</b> – את הרוצח שאי אפשר להוציאו להורג. <b>לכיפא</b> – כיפה, והוא לפי ההקשר בניין מעין בית סוהר.
עבור קוראי עברית מודרנית ברור שכיפה היא מבנה שבראשו קשת, גג קמור. אבל במקורות משמעות זו איננה כה ברורה. הכיפה נזכרת כבגד של אישה (כתובות פ"ה מ"ח) ושם משמעו סרט בד על המצח (איור 22).<sup class="footnote-marker">23</sup><i class="footnote">הכיפה או הכפה היא בגד מובהק של אישה. הירושלמי לעניין אחר מסביר: "כהדא כיפה דהיא משויא גבינתה" (ירו', שבת פ"ה ה"ג, ז ע"ב – תרגום: ככיפה זו שהיא משווה את הגבינים, או שהיא מונחת על הגבינים). גבינים הם גביני העיניים. הכיפה היא "כיפה שלצמר" (ירו', שבת פ"ה ה"ד, ז ע"ג; בבלי, נז ע"ב; חולין קלד ע"א ומקורות רבים נוספים). אמנם לרוב זהו בגד ראש של אישה (תוס', סוטה פ"ג ה"ג; בבא קמא פי"א ה"ח; נזכרת גם כיפה של זקנה, משנה, כלים פכ"ט מ"א; תוס', כלים בבא בתרא פ"ו ה"י, עמ' 596), אך מצאנו גם כיפה כבגד של הגבר. הציץ של הכוהן הגדול היה מונח על כיפה (בבלי, חולין קלח ע"א, וראו פירוש רבנו חננאל לשבת נז ע"ב). בהקשר זה פירש רבנו חננאל שהכיפה היא פס של צמר הכרוך על המצח מעל הגבינים, ועליו היה מונח הציץ. תפקידו למנוע את תזוזת הציץ ואת ההזעה עקב החיכוך בין העור למתכת של הציץ. פירוש זה מחבר את כל המסורות. כלומר, זהו פס בד הקשור על המצח ואוסף את השערות לבל תישמטנה על העיניים, על כן הכיפה מופיעה כבגד שאינו מחובר ממש לגוף (זבים פ"ד מ"א; תוס', פ"ד ה"ד, עמ' 679). בפסלי ראש ובציורי ראש מופיע לעתים קרובות פס של בד סביב הראש, הוא הוא הכיפה. כל זאת בניגוד לכמה מפירושי הראשונים אשר התאימו לחלק מהמסורות כגון הפירוש באוצר הגאונים, עמ' 55, שכיפה היא פאה נוכרית. פירוש זה מתאים לדברי התלמוד בשבת נז ע"ב, אך לא לסוגיית הירושלמי בשבת או לגמרא בחולין קלח ע"א.</i> הכיפה מופיעה כבניין בהקשר של מבנים מסגנון רומי. בהקשרים אלו אותם נראה להלן הכיפה היא סתם מבנה שצורתו וצורת הגג שלו בלתי קבועה. כך יש להבין את משנתנו. הכיפה במשנה היא בית סוהר ולא חשוב כיצד הוא מקורה. דוגמאות נוספות לכך יובאו להלן. אבל לעתים הכיפה היא גג מקומר קשת או גג בצורת קשת. כך למשל הביטוי כיפת השמים או כיפת הרקיע "העלה אותו למעלה מכפת הרקיע" (בראשית רבה מד יא, עמ' 432; תנחומא שופטים יא; ובדומה לו דברים רבתי דברים יד ועוד<sup class="footnote-marker">24</sup><i class="footnote">בראשית רבה פרשה ו יז, עמ' 48 ומקבילות רבות.</i>).
וכן "למה הדבר דומה לכיפה של אבנים, כיון שנתרערעה אחת מהן נתרערעו כולן" (ירו', מועד קטן פ"ג ה"ו, פג ע"ג; סנהדרין פ"י ה"א, כז ע"א) הכיפה כאן היא גג מקומר שאם אבן אחת יוצאת ממקומה כל המבנה מתערער ונופל. וכן "וכבש היו עושים מהר הבית להר המשחה, כיפין על גבי כיפין. וכיפה כנגד האוטם, מפני קבר התהום. שבו כהן השורף את הפרה ופרה וכל מסעדיה יוצאין להר המשחה: " (פרה פ"ג מ"ז). התיאור במשנה מתאר מעין גשר קשתות ובון שתי קומות. כל חלק בגשר מקומר כקשת, ובסיס הקומה השנייה של הגשר הם ראשי הקשתות של הקומה הראשונה (איור 23). במבנה כזה גם אם קבור מת מתחת לגשר אין ההולך על הגשר נטמא שכן הטומאה איננה בוקעת דרך האבנים אלא יוצאת מצידי הקשת. במשנת עבודה זרה הלכה חשובה לעינייננו: " אין בונין עמהם בסילקי, גרדום, ואצטדיא, ובימה. אבל בונים עמהם בימוסיאות ובית מרחצאות. הגיעו לכיפה שמעמידין בה עבודה זרה אסור לבנות" (עבודה זרה פ"א מ"ז). מותר להשתתף בפרויקט בניה שמטרותיו אזרחיות, ואסור להשתתף בפרויקט בנייה שמטרותיו דתיות, או לשם הוצאה להורג. בסיליקה משמשת כמקום שיפוט וכן גרדום להוצאה להורג. הבימה היא מושב השליט, והאצטדיון משמש למשחקי הרג (אדם חיה, או אדם נגד אדם). כל אלה אסור להשתתף בבנייתם. אבל מותר לבנות בית מרחץ עם נוכרים (עם השלטון) עד שמגיעים לכיפה. כאן הכיפה היא נישה (כוך) מקמרי שבו רגילים היו להציב פסלים.
זו גם המשמעות במשנת תמיד ומידות המתארות מבנה אחד בבית המקדש "ובית הניצוץ היו עליות והרובים שומרים שם. בית המוקד כיפה. ובית גדול היה, מוקף רובדים של אבן. וזקני בית אב ישנים שם" (תמיד פ"א מ"א; מידות פ"א מ"ח).<sup class="footnote-marker">25</sup><i class="footnote">במידות, התיאור מתייחס לבית המוקד והוא כנראה בית הניצוץ.</i> אילולא הכרנו את המונח כיפה ניתן היה לפרשו כגג סתם, אבל לאור המקבילות שהבאנו ברור שמדובר בגג מקומר. במספר מקורות נוסף מופיע הכיפה בהקשרים דומים ורק בזכות המקורות שהבאנו (ודומיהם) ברור שמדובר בגג כיפתי.<sup class="footnote-marker">26</sup><i class="footnote">למשל, תוס' עירובין פ"ב ה"ה; מכשירין פ"א ה"ו, עמ' 673 ועוד.</i> כן מסופר על חכמים שהיו מהלכים ב"פלטיותא" בציפורי, כלומר ברחוב ובו טורי עמודים. אבל כשהגיעו לכיפה פרש אחד מהם שהיה כהן, שכן תחת הגג יש חשש לטומאת מת (ירו', ברכות פ"ג ה"א, ו ע"א, וכעינו בירו', נזיר פ"ז ה"א, נו ע"א). כאן הכיפה היא גג כלשהו, אולי במקרה זה מדובר בגג קעור, אבל מבחינת ההלכה אפשר לפרש שמדובר בגג בעל צורה כזאת או אחרת.
במספר מדרשים אמוראיים מסופר "'יפה נוף משוש כל הארץ'. אמר רבי יוחנן אף כיפה של חשבונות היתה חוץ לירושלים. וחשבנותיהם היו יוצאים ועושים חוץ לירושלים תחת אותה הכיפה מחוץ לעיר, והיו אוכלים ושותים ושמחים בתוך העיר" (פסיקתא רבתי מא). המקור לסיפור תמוה זה הוא במדרש אחר: " 'ספקו עליך כפים כל עוברי דרך שרקו ויניעו ראשם'. ר' יוחנן בשם רבי שמעון בן יוחאי אמר, כיפה של חשבונות היתה חוץ לירושלים, וכל מי שהיה חשבון גדול היה הולך לשם, בשביל שלא יצר לו אדם בירושלים" (איכה רבה א טו). המדרש איננו מסגיר את התפקיד של הכיפה. מה פתאום יקבלו לוויים מקלט כזה? נראה שמדובר בבית סוהר, שבו כלאו פושטי רגל. המדרש מדגיש את ההנאה מהיעדר הלחץ אך למעשה מדובר בכלא, כמו הכיפה במשנתנו. המדרש בפסיקתא רבתי כבר הפך את המקום הנורא לאחד משבחי ירושלים.
אם כן הכיפה היא גג קעור כמו כף היד.
בטיבו של בית הסוהר המדובר נדון בסוף משנה ה.
<b>וכל חייבי מיתות</b> – שונות זה שריפה וזה סקילה. <b>שניתערבו זה בזה ידונו בקלא</b> – במיתה היותר קלה. במשנה מתארת מציאות תיאורטית מספר נאשמים שנדונו להורג כל אחד בעבירה נפרדת. להערכתנו זה המקרה שנדון ברישא. הוא כמובן בלתי מציאותי, אך כך גם כל המסכת. אפשר גם שהמשנה היא לדעת הסובר שכל רוצח נדון במיתה שבה הרג את הנרצח. אך עדיין עירוב נאשמים בעבירות שונות הוא בלתי מציאותי.<sup class="footnote-marker">27</sup><i class="footnote">שמש, עונשים עמ' 35-56.</i>  <b>הניסקלים בנשרפים</b> – חייבי סקילה שהתערבבו בחייבי שריפה, זו דוגמה לכלל הקודם. <b>רבי שמעון</b> [<b>אומר<sup class="footnote-marker">28</sup><i class="footnote">וקיים בכל עדי הנוסח הטובים ונשמט בטעות.</i></b>]<b> ידונו בסקילה שהשריפה חמורה וחכמים אומרים יידונו בשריפה שהסקילה חמורה</b> – המחלוקת היא איזו מיתה חמורה יותר. <b>אמר להן רבי שמעון אילו לא היתה שריפה חמורה לא ניתנה</b> – כעונש במפורש בתורה<b> לבת כהן</b> [<b>שזינת</b>]<sup class="footnote-marker">29</sup><i class="footnote">המילה נוספה על ידי מעתיק מאוחר, וקיימת גם בעדי הנוסח האחרים. מבחינת התוכן כמובן שרק בת כהן שזינתה דינה בשריפה, אך מבחינת הסגנון אין בתוספת צורך. </i><b> –</b> כאמור לעיל במ"א<b>. אמרו לו אילו לא היתה סקילה חמורה לא ניתנה למגדף ולעובד עבודה זרה</b> – לעיל משנה א. ההנחה היא שמיתה שנזכרה בתורה היא חמורה יותר. <b>הנהרגים</b> – בסייף שהתערבבו <b>בנחנקים רבי שמעון</b> [<b>אומר<sup class="footnote-marker">30</sup><i class="footnote">גם מילה זו נוספה על ידי מעתיק מאוחר, היא קיימת בעדי הנוסח האחרים וברור שנשמטה. </i></b>]<b> בסייף</b> – לדעתו סייף קל<b>. וחכמים אומרים בחנק</b> – שהחנק חמור.
הנימוק שמיתה מסוימת מופיעה בהקשר כלשהו איננו משכנע כלל. לכל עבירה דין מוות משלה ואין בכך כדי לציין האם מגדף חמור מנואף או מעיר נידחת. אך בפעם הראשונה שהנימוק מופיע בשם רבי שמעון הוא ריאלי. בת כהן בשריפה וסתם נואפת בסקילה. אם יש לבת כהן דין מיוחד, מן הסתם הוא חמור יותר ממעשה דומה של בת ישראל. הווה אומר, הטיעון הראשון הוא טיעון שקול והגיוני במסגרת מדרשית, אבל יתר הטיעונים, לשני הצדדים, הם כבר טכניים ומנותקים מכל היגיון, אפילו מדרשי.
סדר המיתות לפי חומרתן (החמורה יותר למעלה)
הצגנו את ארבע המיתות בסדר חומרה יורד. אבל המשנה מדברת למעשה בשתי זוגות שריפה-סקילה, הריגה-חניקה. היא קובעת מה חמור יותר בכל זוג, אך איננה קובעת איזה זוג חמור יותר. בבבלי דיון האם סקילה חמורה מחנק או ההיפך (נ ע"ב-נא ע"ב), ואילו במסורת ארץ ישראל פשוט ש"סקילה חמורה שבמיתות" (תנחומא בובר פ ע"ב), וכך ערכנו את הטבלה.<sup class="footnote-marker">31</sup><i class="footnote">בתנחומא המודפס וירא ט, פסקה זו חסרה, ויש בה מקבילה למשנתנו. </i> וכן יוצא מהמשנה לעיל פ"ז מ"ט שהסדר הוא שריפה, סקילה חנק<sup class="footnote-marker">32</sup><i class="footnote">ראו עוד פירושנו להלן פ"י מ"ד.</i> (הריגה איננה נזכרת שם). מהתוספתא משמע שזו עמדתו של רבי יוסי "ר' יוסי אומר קלה שבמיתות חנק" (פי"ב ה"ה<sup class="footnote-marker">33</sup><i class="footnote">ראו עוד פירושנו לפי"א מ"א.</i>). ואכן כמה מהלכות המשנה מיוחסות בתוספתא לרבי יוסי. אבל במשנה הבאה עולה שהתנא הסתמי איננו רבי יוסי. לפיכך ייתכן שאכן לפנינו מחלוקת תנאית הבאה לביטוי גם במחלוקת בין התלמודים.
טעמם של החולקים לא התבהר. בעינינו כל המיתות דומות זו לזו ונראה שהנימוקים מדרשיים. כל השאלה היא תיאורטית. היא תבוא לביטוי או במקרה הבלתי מציאותי של ערבוב, או כאשר אדם התחייב בשתי מיתות על מעשים שונים (המשנה הבאה). בבבלי (פ ע"ב; קידושין לב ע"א) מופיע נימוק נוסף שהשריפה נפוצה יותר ולכך היא קלה יותר.
הבסיס של המשנה שלנו היא המשנה בפרק ו מי"א. שם התברר שארבע מיתות בית דין מתחלקות לשתי קבוצות:
נסקלים ונשרפים – חמור יותר
נהרגים ונתלים (חנק) – חמור פחות
החומרה היא כנראה תלויה בחומרת העבירה ולא בחומרת העונש, שכן הקביעה איזו מיתה קלה יותר נראית בעינינו חסרת חשיבות ממשית. אם כן במשנה מבוססת על אותה חלוקה, וחכמים ורבי שמעון נחלקים בחלוקה הפנימית מה יותר חמור בכל אחד מהזוגות. מן הדין היה לברר מדוע עבירות מסוימות נחשבות לחמורות יותר, ומה התוצאות של תפישה כזאת.
הגרסה במשנתנו היא לפי מסקנת הגמרא בשני התלמודים (ירו', פ"ז ה"א, כד ע"ב; בבלי פ ע"ב; קידושין לב ע"א). אבל רמי בנו של רב חזקיה הציע לגרוס ההיפך (שלדעת רבי שמעון סקילה חמורה, הצעה המבוססת לא על נוסח שהיה בידו אלא על היגיון – מספר החייבים באותה מיתה),<sup class="footnote-marker">34</sup><i class="footnote">משנתנו נזכרת גם ביבמות ב ע"ב; סנהדרין מ ע"א; נ ע"א, בגרסתה כלפנינו.</i> כלומר האמורא מוכן לשקול תיקון נוסח של מקור תנאי, בשל שיקולים הגיוניים (בעיניו) שהרי דברי התנאים בוודאי הולמים את ההיגיון המוחלט (במקרה זה את ה'היגיון' האמוראי, לפי אמת מידה שהאמוראים קבעו).
המשנה מניחה בפשטות שנידון במיתה החמורה. זה העיקרון היחידי במשנה זו שאין עליו מחלוקת, וכן בתוספתא פי"ב ה"ו. המחלוקת היא רק מהי המיתה החמורה. אבל בתוספתא גם:
חייבי מיתות חמורות שנתחייבו בחייבי מיתות קלות, ממיתין אותן בקלה שבהן. ר' יוסי אומר, קלה שבמיתות חנק. וכן היה ר' יוסי אומר נידון בזיקה הראשונה שבאתה עליו. כיזה צד? הבא על חמותו והיא אשת איש הייתה חמותו והיא נעשית אשת איש נידון בשריפה היתה אשת איש ואחר כך נעשית חמותו נידון בחנק (פי"ב ה"ה).
אם כן הולכים אחר המיתה הראשונה. המדובר לא במקרה של 'התערב' אלא במקרה של מי שנתחייב שתי מיתות כאחד. אנו מניחים שזו הייתה השאלה שגררה את כל הדיון על חומרתן היחסית של עונשי המיתה. שאלה זו מופיעה במפורש במשנה הבאה.
לרבי יוסי מייחסת התוספתא שתי דעות, האחת לגבי זיהוי המיתה הקלה, והשנייה באיזו מיתה נדון מי שמצבו מסופק. כפי שנראה להלן, במשנה הבאה, המשפט של רבי יוסי, מוסב במשנה על הלכה אחרת.

Mishnah 4

<small>עפ”י כתב יד קופמן</small>
<b>מי שניתחייב בשתי מיתות בית דין</b> – על שני מעשים שונים. <b>ידון בחמורה</b> – דוגמה לכך:<b> עבד עבודה</b> – אין הכוונה לעבודה זרה, שכן זו תמיד גוררת סקילה (לעיל פ"ז מ"ו) אלא יש לגרוס "עבר עבירה" וכך בעדי הנוסח הטובים (<b>מפ</b>, <b>מל</b> ובעדים מאוחרים) <b>שיש בה שתי מיתות ידון בחמורה</b> – גם במשנה הקודמת וגם במשנה הראשונה במסכת. הופיע כלל ואחריו דוגמאות. ממבט ראשון נראה כאילו לפנינו שני כללים או שתי הלכות מקבילות, אבל השנייה דוגמה לראשונה. <b>רבי יוסה אומר ידון בזיקא ראשונה שבאת עליו</b> – במעשה הראשון שעשה.  במשנה ברור שרבי יוסי עסק במי שנתחייב שתי מיתות על מעשה אחד.
בתוספתא חוזרים דברי רבי יוסי (לעיל), אבל התוספתא מדברת במי שנתחייב מיתה חמורה והתערב בחייבי מיתות קלות. ואז מובאים דברי רבי יוסי. בתוספתא שלפנינו "וכן היה רבי יוסי אומר", כלומר שאכן לא אמר את דבריו על הנושא של המשנה הקודמת, אלא על משנתנו, אבל עורך התוספתא סבור שבשתי המשניות זו אותה עמדה. ההמשך בתוספתא שכבר ציטטנו הוא: <b>"</b>כיזה צד? הבא על חמותו והיא אשת איש. הייתה חמותו והיא נעשית אשת איש, נידון בשריפה. היתה אשת איש ואחר כך נעשית חמותו, נידון בחנק" (פי"ב ה"ה). אם כן רבי יוסי עוסק במקרה של משנתנו. אבל עמדה זו חלה, לפי התוספתא גם על המשנה הקודמת.
עוד נלמד מדברי רבי יוסי, שה'עבירה' ('עבודה') במשנה איננה עבודה זרה, אלא כל חטא אחר. ומדובר שעשה את שני המעשים כאחד. לפיכך יש לפרש ש'זיקה ראשונה' איננה העבירה הראשונה בסדר כרונולוגי, אלא הקרבה המשפחתית הראשונית. כלומר מי שניסח 'זיקא ראשונה' כבר התכוון דווקא לדוגמה שבתוספתא. כלומר שעריכת המשנה הכירה את הדוגמה שבתוספתא.<sup class="footnote-marker">35</sup><i class="footnote">ליחס שבין המשנה לתוספתא ראו בקצרה במבוא לפירוש המשניות. ובמבוא למסכת נזיקין. </i>
כידוע בדרך כלל גולדברג ואפשטיין רואים בתוספתא רובד ספרותי מאוחר למשנה. ואכן לעתים קרובות המונח 'כיצד' מסגיר רובד ספרותי וכרונולוגי מאוחר. לעתים אנו מכנים מצב זה משנה תוספתאית.<sup class="footnote-marker">36</sup><i class="footnote">בעקבות משה וויס, משנה תוספתא. </i> אבל במקרה שלפנינו ניתוח המינוח וההלכה מוכיח ששני החיבורים הכירו האחד את השני או על כל פנים הכלל במשנה נוסח לפי הדוגמה ולא ההיפך. כך שיערנו היה גם היחס בין המשנה לתוספתא בכל 'מסכת נזיקין'.
הווה אומר את היחס בין המשנה לתוספתא יש לברר כל פעם מותך החומר המופיע ולא להתבסס על היקשים כלליים, או על הניסוח.

Mishnah 5

<small>עפ”י כתב יד קופמן</small>
<b>מי שלקה ושנה</b> – כלומר עבריין כרוני שחוזר וחוטא. לא נאמר שהוא חוזר על אותה עבירה. <b>בבית דין כונסין אתו לכיפא</b> – בית סוהר כאמור במשנה ג.<b> ומאכילין אותו שעורים</b> – לפי התיאור במשנה זה מעין עונש. טיבו לא ברור. משעורים מכינים קמח ואוכל תקין לכל דבר אם כי באיכות נמוכה יותר מקמח חיטים. ייתכן שמכינים שעורים שרויים במים זמן רב, שגורמים לתהליכי תסיסה. זאת מתוך אמונה שבכך ייגרם קלקול קיבה. <b>עד שכריסו ניבקעת</b> – זה כמובן תיאור ציורי. כנראה הכוונה ליציאת אויר מהפה ומחורים של מטה. הכוונה שבית הסוהר איננו סתם עונש מאסר אלא גם דרך לאכילה בלתי נכונה.מהבבלי יוצא שנהגו כך גם בחייבי מלקות, (פא ע"ב) ומהירושלמי למקום משמע שנהגו כך במי שהתקשו להתרות בו על המעשה וכך נמלט מעונש המוות.<sup class="footnote-marker">37</sup><i class="footnote">ראו עוד ליברמן, משניות.</i>
<b>ההורג נפשות שלא בעדים</b> – ואי אפשר להוציאו להורג או להגלותו (אין האשמה במיתה בשוגג).<b> כונסין אותו לכיפא ונותנין לו לחם צר ומים לחץ</b> – מאסר בתנאים קשים. במקרה זה אין אזכור להאכלת שעורים במגמה לקצר את חיי האסיר. ייתכן שגם ברישא אכילת ה'שעורים' לא נועדה לקצר חיי אסיר, אלא ביטוי אחר ללחם צר ומים לחץ. ורק בעריכה מאוחרת נוסף המרכיב האגדי-ספרותי של 'כריסו נבקעת'. הבבלי מנסה לתאם בין הנוסחאות "אמר רב ששת: אידי ואידי נותנין לו לחם צר ומים לחץ עד שיוקטן מעיינו, והדר מאכילין אותו שעורין עד שכריסו מתבקעת" (פא ע"ב). ההסבר ספרותי וקשה לראות בו הליך של עונש מתוכנן.
המשנה מציגה מצב של רוצח שאי אפשר להוציאו אבל אין ספק שאינו חף מפשע. המשנה איננה נותנת את הדוגמה הפשוטה יותר, שמסיבות טכניות-פרוצדורליות, אי אפשר להרשיעו. הדוגמה הבולטת ביותר היא שלא התרו בו, או שלא התרו בו בהתאם לכלל ההלכתי.<sup class="footnote-marker">38</sup><i class="footnote">הבבלי עמל להכניס את ההתראה לגוף המשנה, וההסבר הדחוק רק מבליט את העובדה שהיא נעדרת מהמשנה. </i> בתוספתא שתי ברייתות מקבילות: "מתרין בו ושותק, מתרין בו ומרכין בראשו, מתרין בו פעם ראשונה ושנייה ובשלישית, כונסין אותו לכיפה. אבא שאול אומר אף בשלישית מתרין אתו, וברביעית כונסין אותו לכיפה ומאכילין אותו לחם צר ומים לחץ" (פי"ב ה"ז). אם כן עונש המאסר בא במקרה שהתרו בו אבל הוא לא 'קיבל' את ההתראה ולא ענה בתשובה הטקסית למחצה 'אף על פיכן עושה אני'. אבא שאול הוא מחכמי הבית, ואם נקבל את ייחוס המימרא הרי שעונש בית הסוהר צמח ממצב כזה של היעדר התראה.
עם זאת תחושתנו היא שלפנינו ניסיון של התוספתא להסביר טוב יותר, כיצד יודעים אנו שאכן לפנינו רוצח. וגם רצון להחדיר את מרכיב ההתראה. במשניות הקודמות מרכיב זה נעדר מהמשניות של הפרק, ותמהנו על כך. על כן מתבקשת המסקנה שההלכה הקדומה לא הכירה במרכיב ההתראה, ולכן איננו מופיע בפרק, ורק התוספתא משלימה את המבנה הפורמלי ומחדירה מרכיב זה להלכה. מצד שני כאמור אבא שאול הוא חכם קדום.
מכל מקום לפי התוספתא עונש בית הסוהר נועד לרוצחים שלא הורשעו בגלל פגמים 'טכניים' בהליך הראיות.
ההלכה השנייה בתוספתא חוזרת למקרה הראשון של המשנה "כיוצא בו חייבי מלקיות שלקו ושנו, מלקין אותן פעם ראשונה ושנייה, ובשלישית כונסין אותן לכיפה. אבא שאול אומר אף בשלישית מלקין אותן וברביעית כונסין אותן לכיפה ומאכילין אותו שעורים עד שכריסו נבקעת" (פי"ב ה"ח).
החידוש או הנקודה שבה אבא שאול חולק היא שמענישים אחרי מעשה שלישי, ולא אחרי מעשה שני.
בית הסוהר איננו מרכיב בהלכות עונשים. הוא איננו נזכר במאות ההלכות במסכתות נזיקין. וכבר הערנו מספר פעמים שבהלכה של חז"ל יש חייב ויש פטור, ואין עונשי ביניים או עונשים חלקיים. גם עונש המאסר איננו מידתי. בדרך הטבע גם לא כל מי שלקה ושנה ושילש, דינו אחיד. מן הסתם יהיה הבדל באורך המאסר לפי תנאי העבירה.
מבחינה היסטורית השאלה היא האם אכן לפנינו מוסד קיים שחז"ל הכירו בעיירה היהודית, עונש שהאופציה לשימוש בו קיימת. או שמא זו מסגרת תיאורטית. מזכרת שההשראה לקיומה מגיעה מהמציאות בפוליס או ממסורת מקראית. ואכן במלכים א כ"ב, ז מצווה המלך לכלוא בבית כלא את הנביא מיכיהו "כֹּּה אָמַר הַמֶּלֶךְ שִׂימוּ אֶת זֶה בֵּית הַכֶּלֶא וְהַאֲכִילֻהוּ לֶחֶם לַחַץ וּמַיִם לַחַץ עַד בֹּאִי בְשָׁלוֹם" (וכן בדברי הימים ב י"ח, כו). הביטוי "לחם צר ומים לחץ" מופיע פעם נוספת במקרא.<sup class="footnote-marker">39</sup><i class="footnote">ישעיהו ל', כ, ומהתנ"ך או מהמשנה הועבר למדרשים נוספים.</i>
מצד שני בספרות חז"ל שומעים אנו מעט על שימוש בבית הסוהר.<sup class="footnote-marker">40</sup><i class="footnote">ראו בבלי יבמות סד ע"ב ששם נפסקת הלכה כרבי, ומבואר ש'רבי' הם דברי משנתנו. משמע שם שגם זה הנוהג, וגם יש מי שחולק על המשנה. </i>
חז"ל מונים את שירותי הציבור החיוניים לעיר שאין לדור בעיר בלעדיהם. אחד מהם הוא "בית דין מכין וחובשין".<sup class="footnote-marker">41</sup><i class="footnote">ירו', קידושין פ"ד, סו ע"ד; בבבלי, סנהדרין יז ע"ב נאמר "שאין ת"ח רשאי לדור בתוכה" על נוסח זה חוזר בעל פרק דרך ארץ פ"א. לענייננו נוסח זה מבטא ביתר שאת את תביעתם של חכמים שבעיר יהיה בית דין כזה. הנוסח הנכון הוא ללא ספק 'חובשין' ולא 'עונשין' כמו בכמה מנוסחאות הבבלי כך הנוסח בירושלמי ובמדרש הגדול, לשמות יח כא, עמ' שסה ובנוסחאות עיקריות בבבלי.</i> הביטוי 'חובשין' מעיד על עונשי מעצר ומאסר. ברם, בהלכה אין עונש זה מצוי. החבישה בבית סוהר מצויה כמובן במשפט ובנוהל הרומי, ומספר עדויות לכך גם בספרות חז"ל. ברם, בהלכה זו מדובר במאסר אותו יזם בית הדין העירוני.<sup class="footnote-marker">42</sup><i class="footnote">עונש מאסר מופיע כמה פעמים במקורותינו. ברם, בכל הפעמים אין מדובר בהלכה למעשה. בבבלי נזכר מאסר של רוצח במזיד (בבלי, כתובות לג ע"ב; סנהדרין עח ע"ב) וכן עונש מאסר לעובדי אלילים בעיר נידחת (שם, סנהדרין קיב ע"א). דין רוצח כמו גם דין עיר נידחת לא הופעל הלכה למעשה בזמן התלמוד. חשובה יותר היא עדות המכילתא לפיה חובשין את המכה עד שהמוכה ירפא (במכילתא דר' ישמעאל, נזיקין ו, עמ' סא 2), אך גם כאן המדובר במעצר עד שיתברר שהמוכה לא מת ואין למכה דין רוצח. וראו עוד ספראי הקהילה, עמ' 86.</i>
בית סוהר יהודי נזכר במספר הלכות נוספות. כך למשל קובעת המשנה שמי שאמור לצאת מבית אסורין רשאים להימנות עליו לקרבן פסח<sup class="footnote-marker">43</sup><i class="footnote"> משנה, פסחים פ"ח מ"ו.</i> ובירושלמי מפרש ר' יוחנן "מתניתא בשחבשוהו ישראל אבל אם חבשוהו גויים..." (ירו', פסחים פח, לו ע"א). כן נקבע שמי שהשתחרר מבית השבי רשאי להסתפר בחול המועד.<sup class="footnote-marker">44</sup><i class="footnote">משנה, מועד קטן פ"ג משניות א-ב ומקבילות.</i> ובירושלמי דנים האם חל הדבר גם על מי שחבשוהו ישראל.<sup class="footnote-marker">45</sup><i class="footnote">ירו', מועד קטן פא ע"ג.</i> חבישה בבית סוהר נזכרת גם בבבל, ושם האוסר הוא ראש הגולה ואין לכך עניין לדיוננו.<sup class="footnote-marker">46</sup><i class="footnote">ירו' בבא בתרא טו ע"ב, לעונש מאסר שמטיל ראש הגולה ראה עוד בבלי, ערובין ע"ב; בבא קמא נט ע"ב.  –  </i> כל אחת משתי מימרות עשויה לכאורה להיות תיאורטיות או אולי לשקף את ימי הבית בלבד. ברם, צירופן מעיד כי מדובר בתופעה רגילה.
בפירוש הפרקים עד עתה, עמדנו על המרכיב התיאורטי שבמסכת. דומה שבמשנה זו צץ הפן המציאותי, ואכן הפתרון שמציעה איננו מעוגן בתפישה הלכתית. חסר בו גם המרכיב הכמותי, לכמה זה אוסרים את העבריין. הניגוד בין עונש זה לעונשים ההלכתיים מלמד, לדעתנו, שמדובר בפעולת ענישה מציאותית. כנראה מצד בתי הדין של המערכת העירונית, שפעלו מתוך זיקה להלכה, אך לא בכפיפות ובתיאום איתה. עוד נוסיף שמבחינה מעשית בית הסוהר מחייב החזקה, וקשה להניח שלבית המדרש או לחכם היה מנגנון לתפעול בית הסוהר. עם זאת ייתכן שבאופן בלתי פורמלי, בית הסוהר פתח שעריו (יותר נכון סגר את שעריו על) מי שהחכם המקומי הנערץ ביקש.
בעיר היהודית פעל אפוא בית דין בעל כוח וסמכות לאסור אנשים. בית דין זה לא דן לפי דיני ישראל, אלא לפי מערכת דין אחרת והשתמש גם בעונשי מאסר. חכמים לא רק שלא התנגדו לכך, אלא המליצו על הקמתו ותבעו מבני העיר להקימו. עסקנו בכך בהרחבה במבוא לסדר נזיקין, והסתמכנו, בין השאר, על דיון קצר זה.
מצד שני עדיין קיימת האפשרות שכל האזכורים הם תיאורטיים וגם המשפט במשנתנו הוא בעצם ציטוט של הפסוקים ממלכים ודברי הימים.

Mishnah 6

<small>עפ”י כתב יד קופמן</small>
<b>הגונב את הקסוא</b> – הקסוה היא כלי המקדש. בהקשר לכך מצטט הבבלי (פא ע"ב) את המשפט "וְעַל שֻׁלְחַן הַפָּנִים יִפְרְשׂוּ בֶּגֶד תְּכֵלֶת וְנָתְנוּ עָלָיו אֶת הַקְּעָרֹת וְאֶת הַכַּפֹּת וְאֶת הַמְּנַקִּיֹּת וְאֵת קְשׂוֹת הַנָּסֶךְ וְלֶחֶם הַתָּמִיד עָלָיו יִהְיֶה" (במדבר ד', ז). הפסוק לא נהיר עד תומו. האם הלחם הוא על הקשות, או על השולחן, על כל פנים נראה שמדובר בסל או במגש שעליו החלות. הקסווה איננה דווקא כלי שרת, היא כלי מתכת יקר ומופיע גם במקורות אחרים.<sup class="footnote-marker">47</sup><i class="footnote">ראו ספר השטרות לרבי יהודה ברצלוני, נספח ג. </i> אבל בהקשר של המשנה מדובר במי שגנב מהמקדש, אחרת לא היה נענש בעונש מוות. התרגומים הארמיים מתרגמים את המילים הללו בצורתם העברית 'קשותא דנסכא' (או בכתיב דומה). בתרגום השבעים התרגום הוא σπένδει,.
הירושלמי מסביר שקסוא היא קיסטא (כז ע"ד). בתרגום יונתן מתרגמת הקיסטא את המילה 'הין<sup class="footnote-marker">48</sup><i class="footnote">בגודל ההין עסקנו בפירושנו לעדיות פ"א מ"ו.</i> והתרגום מוסיף שהין הם 12 לוג כלומר שני קבים. כלומר שהקסוה הייתה כלי בנפח זה של שני קבים (12 לוג). מידה זו של ההין חוזרת במקורות אחרים. כפי שנראה להלן היו מסורות שונות על גודל ההין, אבל מכל מקום זו מידת נפח של כלי לשתיית יין. וכן במדרש (ויקרא רבה פרשה יב א, עמ' רנ) מסופר על פלוני שיכור שהיה שותה שנים עשר קסטים ביום.
לפי זה מדובר בכלי יין שמונח על שולחן לחם הפנים וממילא יש להניח שהוא מכיל את הלבונה, שכן אין עוד כלי לנוזל על השולחן במקדש. על כל פנים גם הירושלמי מדגיש שגנב כלי שרת. "רב יהודה אמר כלי משל בית המקדש".
העובדה שאין תרגום ארמי למונח, והיעדרו הכמעט מוחלט מספרות חז"ל מלמדת שהכלי לא היה מוכר, ולפנינו בעצם מונח מקראי לכלי שנשכח. למה בחרה המשנה דווקא בכלי זה כדוגמה? יש להניח שזה היה המעשה. אמנם עונש מוות לא היה מסור לדייני ישראל. אבל בעולם הקדום כולו דין מחללי קודש היה מוות. בשל עול פחות חמור כבר היה ההמון מוציא את מחלל הקודש למוות, כפי שגם נראה להלן, אין סיבה אפוא שלא לפרש שלפנינו זיכרון היסטורי עמום על מעשה שהיה. כך למשל הרומאים הוציאו להורג חייל שלהם ששרף ספר תורה בשעת מהומה.<sup class="footnote-marker">49</sup><i class="footnote">מלח' ב 231.</i> מעשה כזה חמור פחות מגניבה מהמקדש.
אמנם מבחינה הלכתית ב'סך הכל' מדובר בגניבה של רכוש הקדש, והעונש על כך הוא החזר ממון ועוד חומש (תרומות פ"ו מ"ד; בבא קמא עו ע"א ועוד) ותו לו. אבל משפט לחוד ותחושה דתית לחוד. גניבה מהמקדש איננה סתם כגניבת הקדש, למרות הזהות המשפטית שבין שני המעשים. הבבלי (פא ע"ב) חש כמובן בשאלה ומצא פסוק המחייב מיתה על מעשה כזה. אבל אילו היה חייב מיתה לא היה צורך בהמלצה על מעשה לינץ' ("קנאים פוגעים בו"). אלא להיפך היה הנאשם מובל לבית דין לדיון מעמיק. אין כאן אפוא עונש משפטי אלא מצב שבו נדרשת התערבות המונית.
עד כאן דרך פירוש אחת. היא מותירה אותנו תמהים מדוע הוזכרה דווקא הקסווה, וההסבר האפשרי הוא שזה היה המעשה. ברם, ייתכן שיש לחפש פתרון אחר. בברייתא בבבלי המסבירה את נוהג ניסוך המים בסוכות:
1. דתניא, רבי יהודה אומר: שני קשוואות היו שם, אחד של מים ואחד של יין, של יין פיה רחב, של מים פיה קצר, כדי שיהו שניהם כלין בבת אחת, שמע מינה! 2. 'מערבו של מים'. תנו רבנן: מעשה בצדוקי אחד שניסך על גבי רגליו, ורגמוהו כל העם באתרוגיהן. ואותו היום נפגמה קרן המזבח, והביאו בול של מלח וסתמוהו, לא מפני שהוכשר לעבודה אלא מפני שלא יראה מזבח פגום" (בבלי, סוכה מח ע"ב).
אם כן קשוה הוא המונח לשני נקבים של ניקוז שהיו על המזבח. והגמרא מספרת את המעשה בכהן גדול שבמקום לנסך את המים והיין כנדרש, ניסך את המים על רגליו, ועורר מהומה גדולה במקדש, כמסופר במשנה בסוכה פ"ד מ"ט. בפירושנו למשנה זו הבאנו, בעקבות חוקרים קודמים, את המקבילה ביוספוס המספרת על הכהן הגדול הוא המלך ינאי שביצע את ניסוך המים שלא כהלכת הפרושים, שכן הצדוקים עליהם נמנה התנגדו למעמד ניסוך המים.
הגונב את הקסווה הוא אפוא רמז לינאי מחלל הקודש. עדיין המונח 'גונב' קשה שכן ינאי לא גנב אלא חילל קודש. אך המעשה במשנה כאן רומז לאותו מעשה במשנה סוכה. על כל פנים הבבלי רומז לפסוק בבמדבר "וְלֹא יָבֹאוּ לִרְאוֹת כְּבַלַּע אֶת הַקֹּדֶשׁ וָמֵתוּ" (במדבר ד', כ). פסוק המדבר לא על גניבה אלא על חילול הקודש.<sup class="footnote-marker">50</sup><i class="footnote">כך הציע, דרום, המקלל.</i>
<b>והמקלל בקוסם</b> – מקלל הוא מי שאומר קללה כלפי האל. המפרשים מסבירים שהנאשם קילל את ה' בשם עבודה זרה, על פי הבבלי (פא ע"ב) "תני רב יוסף: יכה קוסם את קוסמו. רבנן, ואיתימא רבה בר מרי, אמרי: יכהו קוסם לו ולקונו ולמקנו".<sup class="footnote-marker">51</sup><i class="footnote">רמב"ם פירש מקלל את השם בשם עבודת גילולים.  לדעת דרום, המקלל, הקוסם הוא בלעם והכוונה לישו. בלעם נהרג על ידי פנחס, והקנאים פוגעים בן הוא רמז לאותו מעשה. הפירוש חריף אך אנו מהססים האם בלעם היה כינוי לישו הנוצרי כבר בספרות התנאים. ראו דברינו להלן פ"י מ"ג. </i> אבל המשנה והתלמוד אינם מדברים על עבודה זרה אלא על קוסם, כלומר על שימוש בשם מאגי לקללת ה'. בידינו קמיעות של קללה. קללה נגד פלוני (המוצג כרע כמובן) או כלפי כל מי שיעשה נזק לבעל הקמיע. המשנה מדברת על קמיע מאגי אחר, כתוב, שבו קללה נגד האל עצמו. בעיני חז"ל הפנייה המאגית פסולה מכל וכל. קוסם הוא עבריין, אבל בפועל בחברה היהודית, פנייה למאגיה, הייתה תופעה חברתית מוכרת. וכנראה לא רק נסבלת, על ידי חכמים, אלא רווחת. אבל פנייה מאגית כנגד ה' נתפשה כבר כחילול הקודש. במקרה זה קשה לדעת האם מדובר במעשה שהיה בו הצהרה דתית. נציין שבכל העולם הקדום לא מצאנו קמיעות המופנים נגד האלים או המלאכים. כן מסביר גם הירושלמי "המקלל בקסם, כגון אילין נפתאי דמקללין לקנייך קיינך קנווך" (כז ע"ד – אותם נבטים המקללים "קנייך..." כלומר קונך הוא שם ה' קונה שמים וארץ).
ההלכה במשנה מלמדת על יחס מעורב כלפי המאגיה. אילו סברו חכמים שהמאגיה איננה תקיפה כלל, לא היה מקום להריגה על ניצולה. בפ"ז מי"א מוצע להרוג את כל העושה קסם, אבל כפי שאמרנו בפירושנו בפועל תופעה כזאת של עשיית קסמים הייתה מקובלת גם אם חכמים הסתייגו ממנה בדרך סמויה או גלויה. לכאורה אם כל מעשה קסם מחייב שריפה, מה מיוחד יש בעושה מעשה קסם נגד ה'? זו שאלה מטרידה רק מההיבט המשפטי. ואילו הנושא שלפנינו חברתי. בעיני חז"ל הקסם נסבל, ועל כל פנים כוחו רב. בחברה היהודית הוא היה נפוץ וחכמים הביעו התנגדות לו. אבל במקרה זה נתפש הקסם כיציאה נגד בורא עולם.  אין מענישים אלא תופעות שיש בהם חשש נזק לחברה, וההתנגדות לקסם מסגירה גם אמונה בכוחו.
<b>והבועל ארמית</b> – בת נוכרים. מן הסתם התופעה הייתה נפוצה ברמה כלשהי. בכל מקום שבו הייתה חברה מעורבת, מן הסתם אירעו תופעות כאלו. בתורה יש איסור כללי על נישואי תערובת, אבל כאן אין מדובר בנישואים אלא במעשים מיניים מזדמנים. גם בעילת בת ישראל נאסרה אבל האיסור של פנוי הבא על פנויה קטן למדי. לדעת אחד החכמים זו 'זימה' (תוס', קידושין פ"א ה"ד; ירו', יבמות פ"ז ה"ח ח ע"ב; בבלי יבמות סא ע"ב) אך אין בה לאו ואפילו לא מלקות. האישה אולי פסולה לכהונה, והמעשה בוודאי מגונה, אך לא יותר מזה. פנוי הבא על פנויה שאיננה בת ישראל ובוודאי אין זה מעשה ראוי ומכובד, אך האיסור מאוד חלקי. בירושלמי:
תני רבי ישמעאל זה שהוא נושא גויה, ומוליד בנים, מעמיד אויבים ממנה למקום. כתיב וירא פינחס בן אלעזר בן אהרן הכהן מה ראה ראה את המעשה ונזכר להלכה הבועל ארמית הקנאים פוגעין בהן. תני שלא ברצון חכמים. ופינחס שלא ברצון חכמים? אמר רבי יודה בר פזי ביקשו לנדותו, אילולי שקפצה עליו רוח הקודש ואמרה "והיתה לו ולזרעו אחריו ברית כהונת עולם". וגו' מה טעמא דרבי עקיבה נאמר כאן מות יומת ונאמר להלן כל הקרב הקרב אל משכן יי' ימות וגו'..." (ירו', כז ע"ב).
המסורת בירושלמי שונה מהמשנה, היא איננה מדברת במעשה חד פעמי אלא בנישואים, והבעיה ההלכתית היא העמדת בנים לא יהודים. המשך הירושלמי מרתק.
לדעת הירושלמי המעשה במשנה הוא כעין מעשהו של זמרי (למרות שזמרי לא עשה כן במסגרת נישואים), ובעצם ההלכה מתנגדת ל'פסק הדין' של הקנאים. מעשה ההרג הוא נגד רצון חכמים, "שלא ברצון חכמים". הירושלמי שואל האם ייתכן שפנחס עשה שלא כהלכה? ובעצם עונה שאכן לא היה הדבר כהלכה, ואף רצו לנדותו, אלא שבת הקול הגנה עליו. ועם זאת הגמרא מנוסחת כך שמי שיקרא אותה במהירות יבין שפנחס עשה כהוגן, וכך ראוי לעשות. הגמרא מצליחה בעזרת ניסוח עמום, גם להורות שאין לעשות כן כיום, וגם שלא לפגוע בכבודו של פנחס.
מובן שהירושלמי משקף כאן התפתחות הלכתית, לא את עמדת המשנה (שכך ראוי לעשות), ובוודאי שלא את עמדת המקרא.
החכם יודע שהעונש על מעשה הרג הוא הריגה, אך אפילו הביקורת על פנחס איננה גוררת העמדה לדין ועונש מוות, אלא רק נידוי. יתר על כן רוח הקודש הגנה על פנחס, אבל עצם המעשה אסור.
רוח דומה לדרשה של רבי ישמעאל יש בספרי דברים (קעא, עמ' 218-217):
לא ימצא בך להזהיר בית דין על כך... דבר אחר מעביר בנו ובתו באש זה הבועל ארמית ומעמיד ממנה בן אויב למקום. עונש שמענו אזהרה לא שמענו. תלמוד לומר "לא ימצא בך מעביר בנו ובתו באש" רבי יהודה אומר זה שהוא מעביר בנו ובתו לעבודה זרה וכורת עמה ברית שנאמר (ירמיה לד יח) "העגל אשר כרתו לשנים ויעברו בין בתריו".
אם כן בית דין צריך לדאוג שלא יהיו חוטאים כאלה. והחטא עצמו הוא או עבודה זרה ממש, או נישואים עם נוכרית.
<b>קנאים פוגעים בהן</b> – המשנה ממליצה על לינץ' בלתי משפטי. כאמור בירושלמי מוצגת הלכה זו "שלא כרצון חכמים". כפי שראינו לעיל גם המעביר זרעו למולך ודינו מוות (פ"ז מ"ד). וכבר הצענו שם שהיו תנאים שפירשו שהמעביר זרעו למולך הוא מי שמתחתן עם נוכרית.<sup class="footnote-marker">52</sup><i class="footnote">ראו פירושנו למגילה פ"ד מ"ט.</i> מעבר לשאלה ההלכתית מה דינו של 'מעביר זרעו למולך' ברור שעצם ההשוואה בין הנושא בת נוכרים לבין עובד עבודה זרה מלמדת על חומרת המעשה ועל הסכנה שחכמים מייחסים לנישואי התערובת.
ההלכה כמובן חריגה שהרי אין כאן מעשה בית דין. לכאורה דווקא החריגות מלמדת שמדובר בנוהג מוכר, או בזיכרון היסטורי של מעשה שהיה. התלמוד הבבלי מצרף למשנתנו עוד מקרים של הוצאה להורג בשל עוונות 'פעוטים יחסית' שנדונו בתקיפות (באלימות) משום שהשעה הייתה צריכה לכך. בימי גזירות השמד או בימים אחרים. במבוא עסקנו בכך.<sup class="footnote-marker">53</sup><i class="footnote">המדובר באחד ש'הטיח את אשתו' (בעל אותה, אולי שלא כדרכה) תחת תאנה. ומעשה באחד שרכב על סוס בשבת ב'ימי היוונים' או בימי השמד (גזירות הדת בימי מרד בר כוכבא).</i> בכך מבהיר התלמוד שהקביעה 'קנאים פוגעים בו' איננה הלכה אלא חריג. ייתכן מאוד שכל המשפט איננו הלכה אלא 'זיכרון' של סיפור פנחס. זהו הסבר מדרשי-הלכתי למעשה פנחס. פנחס הוא הקנאי והמדרש מנמק את מעשה פנחס. המעשה נזכר כאן כאחד מרשימה של מעשי לינץ' מותרים ורצויים.
מהמקבילות לא נשמע שבנישואי תערובת יש מחויבות פלילית, ובעיקר לא איסור כה חמור שעליו צריך להזהיר ש"לא ימותו", כגון "מי שיש לו אח מכל מקום זוקק את אשת אחיו ליבום ואחיו לכל דבר חוץ ממי שיש לו מן השפחה ומן הנכרית... וחייב על מכתו ועל קללתו ובנו לכל דבר חוץ ממי שיש לו מן השפחה ומן הנכרית" (משנה, יבמות פ"ב מ"ה). לנישואי תערובת הייתה כמובן התנגדות, אך לא בתחום הפלילי, להוציא את משנתנו ואת המימרות שהבאנו שגם הן בתחום הרעיוני והחברתי ולא בתחום הפלילי. הבבלי מתחבט בנושא ויש שם הצעה שאכן העונש משפטי:
כי אתא רב דימי אמר: בית דינו של חשמונאי גזרו: הבא על הגויה חייב עליה משום נשג"א (נדה, שפחה, גויה, אשת איש). כי אתא רבין אמר: משום נשג"ז: נדה, שפחה, גויה, זונה. אבל משום אישות – לית להו [אין להם – אין משמעות הלכתית]. ואידך: נשייהו ודאי לא מיפקרי.<sup class="footnote-marker">54</sup><i class="footnote">והשני? (מה דעת האמורא השני?), נשיהם בודאי אינן מופקרות. כלומר הנישואים תקפים.</i> אמר רב חסדא: הבא לימלך – אין מורין לו (בבלי, סנהדרין פב ע"א; משנת רבי אליעזר פי"ח<sup class="footnote-marker">55</sup><i class="footnote">וכעינו "קשה הוא חילול השבת שהוא אחד משלוש עבירות שמגלגלין בהן על עושיהן את כל העונות הראשון והאחרון. ואלו הן: המשעבד בר ישראל, והבא על הגויה, והמחלל את השבת" (מדרש תנאים דברים ה טו, עמ' 23). וכן "ארבע מדות טובות עשו נושאי נשים נכריות: 1. כשחזרו. גירשו את נשותיהן, וכפפו את יצרן, שנאמר 'יעמדו נא שרינו לכל הקהל'. 2. וריחקו את בניהן ועשו אותן כממזרים, שנאמר 'ועתה נכרת ברית לאלהינו להוציא כל נשים נכריות'. 3. והקריבו קרבן אשם על כל ביאה וביאה, שנאמר 'ויתנו ידם להוציא נשיהם על, אשמותם' אינו אומר אלא, 'אשמתם'. 4. והתודו לפני הקב"ה על עונותיהם, [שנאמר] 'ויען שכניה בן יחיאל מבני עילם' " (משנת רבי אליעזר פי"ח).</i>).
לפירוש השני עונש המיתה אינו משפטי, ובבית משפט אין הוא נענש. לפי הדעה הראשונה אכן עונשו מיתה. כך או כך, הגישה במשנה שלנו (ובתורה) היא חריגה. אין הוא חייב מיתה, הוא חייב בקרבן ואינו לוקה. כל זה מעיד על מעמד מיוחד. גם הירושלמי העוסק בנושא באופן פחות מפורט מגדיר את המונח "קנאים פוגעים בו" "שלא כרצון חכמים" (ירו', סנהדרין פ"ט הי"א, כז ע"ב).
לתלמודים יש מסורת שאחת מגזרות יח דבר הייתה על בנות נוכרים (ירו', שבת פ"א ה"ד, ג ע"ג; בבלי, שבת יז ע"ב). דנו בכך ארוכות בפירוש המשנה בשבת (פ"ג מ"ד). איננו משוכנעים שאכן המסורת התלמודית מוסרת רשימה היסטורית של מחלוקות שהוכרעו במעמד זה (שהרי לא ייתכן שפעם היה מי שהתיר את בנותיהם). אם נקבל את הרשימה שבתלמודים כהיסטורית הרי יש לפרש שגזירות אלו הוחמרו והודגשו במעמד זה, ועל כך לא הייתה מחלוקת. בפירושנו למשנה זו (שבת פ"א מ"ד)  הצענו שהמשנה מתכוונת לרשימת הלכות שונה. עם זאת המסורת התלמודית יש לה מן הסתם בסיס. היא מעידה שאי שם שבתקופת המרד, הוחלט על החמרת היחס כלפי נוכרים ונקבעו (נוסחו) גדרים להרחקה מהם. מכל מקום  'גזירה' שלא לשאת בנות נוכרים היא פשט המקרא ועדיין אינה הופכת את השאלה לנושא משפטי, שעוסקים בו בתי דין הלכה למעשה. דיון בעל אופי משפטי יותר יש במשנת כריתות פ"ב מ"ד (ופירושנו לה) סביב שפחה נחרפת, שמבחינה משפטית היא למעשה נוכרית שהתחתנה עם בן ישראל.
מצד שני בפועל האווירה סובלנית יותר. כך למשל בירו', יבמות פ"ב ה"ו, ד ע"א:
רבי יוחנן אמר בשם רבי שמעון בן יוחי כתיב לא תתחתן בם וכתיב כי יסיר את בנך מאחרי בנך מישראל קרוי בנך ואין בנך מגויה קרוי בנך אלא בנה. יעקב איש כפר נבוריה אזל לצור אתון שאלין ליה מהו מיגזר בריה דארמייתה בשובתה? וסבר מישרי לון מן הדא "ויתילדו על משפחותם לבית אבותם". שמע רבי חגיי אמר ייתי אייתוניה דילקי. אמר ליה מאיכן אתה מלקיני? אמר ליה מן הדא דכתיב "ועתה נכרות ברית לאלהינו". אמר ליה מן הקבלה את מלקיני? אמר ליה... וכתורה יעשה. אמר ליה מן הדא אורייה? אמר ליה מן ההיא דאמר רבי יוחנן בשם רבי שמעון בן יוחי, כתיב "לא תתחתן בם" וכתיב "כי יסיר את בנך מאחרי" בנך מישראל קרוי בנך, ואין בנך מגויה קרוי בנך אלא בנה" (וכן ירו', קידושין פ"ד הי"ב, סד ע"ד; בראשית רבה ז ב, עמ' 51; פסיקתא רבתי יד; קוהלת רבה ז).
תרגום:
1 רבי יעקב איש כפר נבוריא הלך לצור באו שאלו אותו מהו למול בנה של ארמית בשבת סבר להתיר להם מן [פסוק] זה "ויתלדו על משפחותם לבית אבותם".<sup class="footnote-marker">56</sup><i class="footnote">כלומר שהייחוס הולך אחר האב. </i>
2 שמע רבי חגיי אמר יביאוהו שילקה. אמר לו מהיכן את מלקני? אמר לי מזה שכתוב "ועתה נכרות ברית לאלהינו. אמר לו מהקבלה את מלקיני? אמר לו "וכתורה נעשה".
3 [אמר לו רבי יעקב] מזה ההוראה? אמר לו מאותה שאמר רבי שמעון בן יוחאי...
לדיון זה שלושה היבטים:
הרובד הראשון הוא הרובד המשפטי המתאר ויכוח כאילו הלכתי פנים יהודי. לרבי יעקב מנבוריא מיוחסת הדעה שבן תערובת נדון אחר אביו. וחייב מילה כיהודי. רבי חגי זועם על הפסק, ורוצה להלקות את רבי יעקב. ונאחז בפסוק מספר עזרא י', ג: "וְעַתָּה נִכְרָת בְּרִית לֵאלֹהֵינוּ, לְהוֹצִיא כָל נָשִׁים וְהַנּוֹלָד מֵהֶם בַּעֲצַת אֲדֹנָי וְהַחֲרֵדִים בְּמִצְוַת אֱלֹהֵינוּ וְכַתּוֹרָה יֵעָשֶׂה" אם כן התוקף של דבר קבלה זה (הכתוב בספר עזרא ואיננו דבר תורה) הוא כעין דברי תורה. רבי יעקב ממשיך למחות ורבי חגי (או יותר נכון העורך של הסוגיה) מסמיך את ההלכה על דברי רשב"י שבן הנוכרית איננו כבן ישראל. הוויכוח הוא האם המותר לעשות לו ברית בשבת.
הרובד השני הוא היסטורי. מהמקבילות עולה שרבי יעקב זה היה מין, יהודי נוצרי, וסבר שגם לא יהודי חייב בברית מילה. אין כאן ויכוח הלכתי רגיל, אלא מדיניות נגד 'פסיקה' נוצרית-יהודית.<sup class="footnote-marker">57</sup><i class="footnote">עיר-שי, רבי יעקב.</i> הרובד השלישי הוא ספרותי-היסטורי. מעבר לוויכוח עם המינים העורך מתאר מציאות של בן לנישואי תערובת והדיון הוא האם יש לראות בו צאצא השייך לחברה היהודית. עצם תופעת נישואי התערובת כמובן איננה רצויה, אך האיסור חלש, ומעבר לכך מתברר שההורים מעוניינים לצרפו לעדת ישראל. דווקא חכמים מסתייגים מכך.
המשנה ממליצה על משפט שדה מהיר ואלים. שני התלמודים מסתייגים מכך. הירושלמי מתאר את מעשה פנחס כפעולה שלילית שרק בדיעבד זכתה לאישור משמיים, ובניגוד לדעת חכמים. בבבלי בפשטות: "אמר רב חסדא: הבא לימלך – אין מורין לו. איתמר נמי, אמר רבה בר בר חנה אמר רבי יוחנן: הבא לימלך – אין מורין לו. ולא עוד אלא, שאם פירש זמרי והרגו פנחס, נהרג עליו. נהפך זמרי והרגו לפנחס, אין נהרג עליו, שהרי רודף הוא" (פב ע"א). אם כן הקנאים פוגעים אבל אסור לחכמים להמליץ או להוביל את המעשה. ובעצם מבחינה משפטית, פנחס פושע, ואילו הרגו זמרי היה זמרי פטור מעונש שכן התגונן. וכמובן כל זה רק בשעת מעשה (למנוע עבירה), אך לא כעונש לאחר מעשה. לאחר שנגמר המעשה אסור לקנאים לבצע את זממם. מבחינה מעשית דין הקנאים נשלל ומוגבל בדרך של פרשנות יוצרת. אין הוא היתר אלא בשעת מעשה בלבד.
קשה לדעת האם לפנינו הסתייגות של המערכת המשפטית מקיום מערכת ענישה ללא הליך משפטי מבורר, או אולי הבנה שהמעשים הללו חמורים, אך אינם בתחום האכיפה האנושי. ואולי חכמת זקנים המתנגדים להליך בלתי מבוקר. כך או כך הדין במשנה משקף מציאות של חברה דתית 'זורמת' והכרה בפעולות לינץ', והתלמודים מסתייגים מכך. עם זאת העלינו את ההצעה שגם ברובד התנאי בעצם אין כאן קביעה הלכתית ולא זיכרון היסטורי, אלא פרשנות מדרשית בניסוח הלכתי למעשה פנחס.
שאלה זו של נישואי תערובת ליוותה את עם ישראל ומלווה אותו עד היום. מבחינה משפטית האיסור רעוע, אבל מבחינה חברתית זה היה איום מרכזי וקיומי, והמערכת החברתית היהודית ראתה בו ובצדק, את האויב מס' 1 להמשך הקיום היהודי. ביטוי לכך יש במדרש האגדי המאוחר על בנו הכהן של רבי ישמעאל בן אלישע כהן גדול שהיה מוכן למות ובלבד שלא לקיים יחסי אישות (מזדמנים) עם מי שחשב שהיא נוכרית.<sup class="footnote-marker">58</sup><i class="footnote">בבלי, גיטין נח ע"א; איכה זוטא א כב ומקבילות.</i>
ספרי עזרא ונחמיה מדגישים פן זה של התנגדות לנישואי תערובת. בספרים אלו התנגדות נמרצת לנישואים עם שומרונים ועם 'עמי הארץ', התנגדות ללא פשרות. ומצד שני שומעים אנו על רבים שחטאו בכך. בשני הספרים הללו אין הסבר מדוע נאסרו הנישואים והאם, במונחים של הלכת חז"ל, מדובר בנוכרים או בצאצאי ישראל. 'עמי הארץ' ואולי גם השומרונים הם לפחות ספק צאצאי ישראל ושאלה משפטית זו איננה עולה בספרות חז"ל. במקביל השאלה איננה עולה גם בספר רות ולא במדרשים סביב ספר זה. כמובן ניתן לפרש שרות התגיירה, אך לא התנ"ך מדגיש זאת, ולמעשה גם לא ספרי המדרש.<sup class="footnote-marker">59</sup><i class="footnote">ראו עוד מסכת גרים פ"ג ה"ו.</i>
היחס לנישואי תערובת מדגים אפוא את מעמדה החלקי של ההלכה במערכת היהודית. ההלכה איננה מוצאת ביטוי משפטי לחומרת האיסור. לא ההלכה הובילה את היחס לנישואי תערובת אלא הרקע החברתי הריאלי, וההלכה המשפטית מאחרת אחרי הנוהג החברתי והאידיאולוגיה החברתית.
<b>כהן ששימש בטומאה</b> – חייב מיתה כמובן.הבבלי (פב ע"א) מתחבט האם חייב מיתה בידי שמים. הוויכוח בעל חשיבות עקרונית רבה. האם הדין במשנה מחליף את ההלכה העקרונית. במישור הדתי מיתה בידי שמיים חמורה בהרבה מענישה אנושית. ומצד שני במישור המעשי מיתה בידי שמיים היא למעשה ויתור על מערכת ענישה, ואילו המשנה דורשת מיתה ממש. לעומת זאת אם הכהן ששימש בטומאה אינו חייב מיתה בידי אדם, הרי, שפסיקה זו במשנה היא כמו יתר הפסיקות החמרה רבה מעבר לדין הפורמלי. בתלמוד הבבלי זו שאלה. בתוספתא ההלכה ברורה: "אחד כהן גדול ואחד כהן הדיוט ששימשו שחרית שלא רחוץ ידים ורגלים חייבין מיתה שנאמר בבאם אל אהל מועד ירחצו וגו'" (תוס', יומא פ"א הי"ח). ואכן זה פשט התורה ככתוב בהמשך הפסוק "ולא ימתו" ואם כך כשאינם רחוצי ידים ורגלים, קל וחומר כשהם טמאים ממש. וגם הבבלי מביא דרשה זו בהמשך (כאן פג ע"א).
<b>אין אחיו הכהנים מביאין אותו לבית דין אלא פירחי כהנה מוציאין אותו חוץ לעזרה ומוציאין את מוחו בגיזרין</b> – על חילול הקודש העונש הוא לינץ' ולא הליך משפטי. הדגש הוא שהעושים כן הם פרחי כהונה, צעירים חמומי מח ולא הליך משפטי מסודר. איננו יודעים אם אכן אירע אי פעם מצב כזה. אך המשנה מבטאת מצד אחד נחרצות ומצד שני הכרה באין האונים של המערכת המשפטית.
פרחי כהונה הם הצעירים. כך, למשל, הם מופיעים כמי שמטפסים ועולים לראות את הקישוטים בתקרת המקדש (משנה, מדות פ"ג מ"ח), הם גם המטפסים על עמודי התאורה במקדש למלאם בשמן" (משנה, סוכה פ"ה מ"ב<sup class="footnote-marker">60</sup><i class="footnote">לבירור הנוסח ראו פירושנו למשנה שם וראו יומא פ"א מ"ז.</i>), והם גם מי שניסו להתגרות בפרושים ומנוע את הקפת המזבח בערבות בשבת,<sup class="footnote-marker">61</sup><i class="footnote">ראו פירושנו לעיל, מ"ה. </i> והם החשודים באי שמירה על צניעותה של אישה (תוס', סוטה פ"א ה"ז).
<b>זר ששימש במקדש רבי עקיבה אומר בחנק וחכמים אומרים בידי שמים</b> – זר כמובן דינו חמור מכהן טמא. אך בין שני המעשים (כהן טמא וזר ששימש במקדש) אין כל מכנה משותף. אלו שני מעשים איומים. באחד נדון הדין המשפטי הבלתי מעשי, ובשני המציאות. יש להניח שבפועל אם אירע מעשה כזה גם השלטונות הרומיים היו מגבים עונש של לינץ', שכן חילול הקודש היה מעשה חמור ביותר בכל מקדש שהוא. ביטוי אגדי לכך יש במעשה המיוחס לימי הבית.
ההוא ארמאה דהוה סליק ואכיל פסחים בירושלים. אמר, כתיב "כל בן נכר לא יאכל בו, כל ערל לא יאכל בו" ואנא הא קאכילנא משופרי שופרי. אמר ליה רבי יהודה בן בתירא, מי קא ספו לך מאליה? אמר ליה לא! כי סלקת להתם אימא להו, ספו לי מאליה. כי סליק אמר להו, מאליה ספו לי. אמרו ליה, אליה לגבוה סלקא. אמרו ליה, מאן אמר לך הכי? אמר להו, רבי יהודה בן בתירא. אמרו: מאי האי דקמן? בדקו בתריה ואשכחוהו דארמאה הוא, וקטלוהו. שלחו ליה לרבי יהודה בן בתירא, שלם לך רבי יהודה בן בתירא, דאת בנציבין ומצודתך פרוסה בירושלים (פסחים ג ע"ב – תרגום: אותו נוכרי [ארמי] היה עולה ואוכל פסחים [קרבן פסח] בירושלים. אמר כתוב "כל בן נכר לא יאכל בו" ואני אוכל מהטוב שבטוב. אמר לו רבי יהודה בן בתירא: האם נתנו [הוסיפו] לך מהאליה? אמר לו, לא. [אמר לו החכם] כאשר תעלה לשם תאמר להם. תנו לי מהאליה. כאשר עלה לירושלים אמר להם תנו לי מהאלה. אמרו לו האליה עולה לגבוה [מוקרבת] אמרו לו מי אמר לך כך [לבקש את האליה] אמר להם רבי יהודה בן בתירה. אמרו מה זו שלפנינו? בדקו אחריו ומצאוהו ארמי והרגוהו. שלחו לו לרבי יהודה בן בתירא שלום לך רבי יהודה בן בתירא שאתה בנציבין ורשתך פרוסה בירושלים).
ספק אם המעשה אירע במציאות. בין השאר משום שרבי יהודה בן בתירה שפעל בנציבין היה מצעירי דור יבנה. אבל האווירה במדרש היא שעל חילול הקודש משלם אדם בגופו.
סביב המקדש היה כידוע סורג שעליו כתובות שאיימו בעונש מוות על כל נוכרי הנכנס למקדש, זו האווירה המתוארת במשנה וגם במעשה האגדי בתלמוד הבבלי.
ברשימת הנחנקים להלן בפי"א המשמש בקודש איננו מופיע לפיכך מסתבר שהמשנה שם איננה מהלכת בדרכו של רבי עקיבא. בתלמוד הבבלי דרשות לאישוש שני הצדדים (פד ע"א):
זר ששימש במקדש. תניא, רבי ישמעאל אומר: נאמר כאן "והזר הקרב יומת", ונאמר להלן "כל הקרב הקרב אל משכן ה' ימות", מה להלן בידי שמים אף כאן בידי שמים. רבי עקיבא אומר: נאמר כאן, "והזר הקרב יומת" ונאמר להלן "והנביא ההוא או חלם החלום ההוא יומת", מה להלן בסקילה – אף כאן בסקילה. רבי יוחנן בן נורי אומר: מה להלן בחנק, אף כאן בחנק.
אם כן חכמים של משנתנו הם רבי ישמעאל, ולרבי יוחנן בן נורי מיוחסת עמדתו של רבי עקיבא.

Chapter 10



Mishnah 1

<b>הקדמה</b>
הפרקים הקודמים נשאו אופי חיצוני משפטי, אבל במהלך העיון בהם הערנו שהאופי המשפטי הוא מרכיב חיצוני בלבד. למחבר ברור שאין מערכת משפטית העומדת מאחורי ההלכות הללו. הן לא רק שאינן מתקיימות אלא גם לא נועדו להתקיים בעולם מציאותי. זאת בניגוד להלכות קרבנות למשל, שאף הן לא נוהגות כיום (בימי חיבור המשנה). אך אמורות להיות נוהגות הלכה למעשה.
הפרק הנוכחי הוא רעיוני בלבד. עיקרו ניסיון לתחום מי בפנים ומי בחוץ. כאשר מי ש'בחוץ' הוא מי שכופר בעיקרי היהדות. הפרק הוא אפוא בעל חשיבות אידיאולוגית או תיאולוגית מרכזית. תפקידו להגדיר את הקווים האדומים המבחינים בין יהודים עבריינים לבין יהודים שאינם פעילים במערכת היהודית בכלל. הפרק הקודם עסק בהתווית הגבול הבלתי ברור בין כישוף להתנהגות דתית, והציג את הכישוף כעבודה זרה. זו הגדרה פרקטית של קו הגבול. עתה עוסקת המשנה בגבולות הרעיוניים של השיח היהודי. מה מצוי מחוץ למערכת היהודית. וממילא השיח המרחיק מגדיר מהי יהדות אמיתית בתפישתם של חכמים.
צדק אפוא הרמב"ם שהקדים לפירוש הפרק מעין מבוא המסכם את התפתחות תורה שבעל פה, עקרונותיה החשובים ובסיסה הרעיוני. עם זאת הרמב"ם הלך צעד נוסף שאיננו במשנה, בניסיונו לנסח את עקרונות היהדות ניסוח מעין משפטי, בדמות הפרקים הקודמים. דומה שעורך המשנה נמנע מצעד כזה. או אולי צריך לנסח שהעורך נמנע במודע ממכשלה אידיאולוגית זו. לפרק אין אופי משפטי, לבית דין אין בו כל חלק וכל תפקיד. לחוטאים הנזכרים אין כל ענישה בבית דין ארצי. בכלל, הפרקים הקודמים דיברו על מעשה והיעדר מעשה. רק לאו שיש בו מעשה מגיע לבית דין. ואילו הפרק שלנו לא רק שאיננו עוסק במעשים, אלא עוסק בהצהרות אמונה פנימיות. חסרות בו הגדרות משפטיות כמו למשל כיצד הופך אדם רגיל ל'מי שאומר אין תחיית המתים'. האם עליו לומר זאת בהצהרה פומבית, או די בכך שיחשוב כך כדי להוציאו מחוץ לתחום. האם ההצהרה צריכה להינתן בפני שני עדים, או בעשרה. מה בינו לבין 'מסית' או 'מדיח' וכן שאלות משפטיות דומות. האם הוא חייב בהתראה, מה דינו של בור שפשוט איננו אומר כלום, אך איננו מאמין? על שאלות כאלה אין משנתנו מנסה לענות. היא עוסקת במרכיב הרעיוני-תיאולוגי בלבד.
גם המונחים שבהם אנו משתמשים 'מחוץ לתחום' אינם במשנה. יש במשנה שלל הגדרות למי שמצוי 'בפנים' או בחוץ 'יש לו חלק בעולם הבא', 'עומדים בדין' 'אינם עתידים לעלות' ועוד. נעסוק בהגדרות אלו כל אחת במקומה, אך באופן כללי אלו מונחים ל'פנים' ו'חוץ'. מבלי שהוגדר מה המסלול ה'רגיל' שלאחר המוות.
נשאלת השאלה מדוע חרגה המשנה מסדרה, ובאמצע הדיון של חייבי מיתות בית דין (בין הנשרפין לנחנקין) עוסקת המשנה בדינים שעליהם עונש משמים. להערכתנו שתי תשובות לכך:
א. הרצון להציג את העונש משמים כחלק ממערכת הענישה. כשם שעונש משמים הוא עונש דתי על חטא דתי, כך כל מערכת הדין והענישה.
ב. במבוא למסכת עמדנו על כך שכל הדיון בחייבי מיתות הוא קריאה אוטופית. חלום לעתיד לבוא של שלטון יהודי עצמאי, שלטון שיגביל הוצאה להורג אך לא מתוך חוסר האונים כלפי השלטון הזר, אלא מתוך תקיפות ועצמאות. מתוך בחירה למעט בהריגה. אך מתוך יכולת חוקית להשליט את שלטונם של חכמים ושל ההלכה. בתוך מערכת אוטופית זו פרק זה הוא שילוב של הריאליה בחלום. בתחום הריאלי אין לחכם כוח לשרור ולהשליט את מערכת העונשין ה'צודקת' וה'אמיתית'. הוא נאלץ אפוא להשתמש בסנקציה החמורה, מבחינתו, הרבה יותר, והריאלית (מבחינת אמונתו) והיא העונש משמים.
<small>עפ”י כתב יד קופמן</small>
בכמה עדי נוסח מתחילה המשנה במשפט שאיננו בכי"ק
<b>כל ישראל יש להם חלק לעולם הבא שנאמר</b> <u>(ישעיהו ס')</u><b> ועמך כולם צדיקים לעולם יירשו ארץ נצר מטעי מעשי ידי להתפאר</b> – נראה שהמשפט הוא תוספת הבאה ל'אזן' את ההמשך ושלא לפתוח בצורה 'שלילית', באלו שאין להם חלק לעולם הבא. ברם, מבחינת מבנה החטיבה הספרותית פתיחה זו איננה מתאימה. יחידותיה של החטיבה מתחילות במשפטים "אלו הן הנהרגים", "אלו הם הנחנקין" לקבוצה זו מתאימה הפתיחה "אלו שאין להם חלק לעולם הבא" המשפט חסר בחלק מעדי הנוסח הטובים אך מופיע בכתב יד פרמא, ללא הפסוק הנלווה.
<b> ואילו שאין להן חלק לעולם הבא</b> – במסגרת החטיבה הספרותית החלקים מתחילים במשפט אלו הם הנהרגים (ודומה). היחידה הזו מונה את אלו שלא רק דינם מיתה אלא מיתה החמורה ביותר, מיתה גם לעולם הבא. אין כאן ענישה בבית משפט, כמו ביחידות הקודמות, אבל במסגרת החטיבה מצטייר הגירוש מעולם הבא כמיתה בפני עצמה, מן הסתם חמורה יותר. לפי המשנה משמע שגם חוטאים וחייבי מיתה בידי בית דין (קטגוריה שהיא כאמור תיאורטית בפני עצמה), יש להם חלק לעולם הבא. העולם הבא הוא מקום שכר טוב, וכולם זכאים לו לאחר שכיפרו על חטאם, להוציא מספר מקרים יוצאי דופן. חסר במשנה הסבר בסיסי מהו 'חלק' בעולם הבא. כפשוטו יש בעולם הבא שכר טוב ושכר רע. וניתן אולי להבין מהפרק ששלב השכר הרע הוא זמני, הרשעים נמצאים בגיהנום זמן מה, אבל אחר כך הם זוכים לעולם שכולו טוב, או שרובו טוב. כל מרכיב הגיהנום (העונש לרשעים, או השאול לרשעים) איננו מופיע במשנה שלנו. כל ישראל זוכים לעולם הבא חוץ מעבריינים מועדים, ותו לא.
נראה שמותר לנו להשלים את השקפת העולם של המשנה מתוך המקבילות, ולפחות מתוך המקבילות התנאיות. הגיהנום נזכר בעשרות רבות של עדויות מדברי תנאים ואמוראים כאחד,<sup class="footnote-marker">1</sup><i class="footnote">לא נעסוק כאן בשאלה האם רעיון הגיהנום בפרט, וחיי עולם הבא בכלל, מופיעים בתנ"ך. בתנ"ך מופיע ה'שאול' (שאֹל) ושאלת משמעותו של המונח איננה מתחום דיוננו. חז"ל התלבטו כיצד לשלבה במערכת הבריאה ראו למשל תוס', ברכות פ"ה הל"א.</i> וסביר להניח שגם עורך המשנה הכליל אותו בהשקפת עולמו. התיאור במדרש משלים את המשנה: "דבר אחר 'וכפר אדמתו עמו'. מנין אתה אומר שירידתם של רשעים לגיהנם כפרה היא להם? שנאמר (ישעיהו מ"ג, ג) 'נתתי כפרך מצרים כוש וסבא תחתיך מאשר יקרת בעיני נכבדת ואני אהבתיך'" (ספרי דברים שלג, עמ' 383). אם כן הרשעים יורדים לגיהנום לזמן מסוים, ושם מתכפרים עוונותיהם. וכן כל הרשעים. הרשימה במשנה שלנו היא של מספר חריגים, שאפילו השהות בגיהנום איננה מזכה אותם בכפרה ובחיי העולם הבא. אמנם במדרש ספרי לא נאמר מה דין הרשעים לאחר הכפרה, מה הועילה להם 'כפרתם' ויש להשלים את המדרש לפי משנתנו, כפרתם מהווה אישור כניסה לחיי העולם הבא.
עמדה זו מופיעה במפורש במשנה אחרת:
אף הוא [רבי עקיבא] היה אומר חמשה דברים של שנים עשר חדש. משפט דור המבול שנים עשר חדש, משפט איוב שנים עשר חדש. משפט המצריים שנים עשר חדש, משפט גוג ומגוג לעתיד לבא שנים עשר חדש, משפט רשעים בגיהנם שנים עשר חדש. שנאמר (ישעיהו י"ט, סו) "והיה מדי חדש בחדשו". רבי יוחנן בן נורי, אומר מן הפסח ועד העצרת. שנאמר "ומדי שבת בשבתו' (עדיות פ"ב מ"י).
במערכת במשנה עדיות חמישה פריטים, והמספר חמישה איננו מקרי אלא משקף קבוצה סגורה שלכל מרכיביה תכונה משותפת.<sup class="footnote-marker">2</sup><i class="footnote">ראו למשל פירושנו לכלאים פ"ג מ"א; פ"ה מ"ה; שביעית פ"י מ"ה ועוד הרבה, וכעינו חמישה חברים הם חבר מנהיגותי או ארגוני, ראו פירושנו לעיל פ"א מ"א. </i> המשנה מייחסת לרבי עקיבא מערכת דתית סדורה, ניתן להגדירה כתיאולוגיה מובנית. לפי מערכת זו, הרשעים נשפטים במשך שנים עשר חודשים, כל אחד כראוי לו. ניתן להשלים את המשנה בעדיות לפי משנתנו. לאחר מכן נגמר המשפט והעונש, זוכה הרשע לחיי עולם הבא. משנתנו (סנהדרין) איננה מזכירה את שלב המשפט, ומשנת עדיות איננה מזכירה את שלב חיי העולם הבא. לפי המשנה בעדיות רבי יוחנן בן נורי חולק וסבור שמשפט הרשעים רק חמישים יום מפסח ועד עצרת. גם במשנה ג אצלנו נזכרים בני דור המבול, כרשעים מיוחדים, ובכך מתגבש עוד יותר השילוב בין משנתנו למשנת עדיות. הקביעה שמשפט רשעים בגיהנום שלושה חודשים חוזר במקורות נוספים.<sup class="footnote-marker">3</sup><i class="footnote">בסדר עולם פרק ג, עמ' 227'; חיבור של עמדת משנת עדיות והתוספתא שלנו, וברור שזו הרכבה של מסורות שונות ומנוגדות.</i>
עיון מדוקדק יותר במשנת עדיות מעלה תהייה האם באמת לפנינו מערכת סדורה, או סדרת משפטים בודדים, רעיונות שכל אחד לעצמו. אם דור המבול נשפטים שנים עשר חודש, במה הם שונים משאר רשעים? כך או כך משנת עדיות משלימה את משנתנו. אם משנת עדיות איננה מציגה מערכת סדורה אלא ריכוז של משפטים בודדים שנאמרו כל אחד לגופו. אולי אסור לנו לנסות לצרף משניות שונות ולצרף נושאים שונים, אלא יש לקרוא כל משפט מקוטע לעצמו. משנתנו מדברת על עולם הבא, ואיננה מזכירה את הגיהנום, ואין כאן אזכור של פרט מתוך מערכת אלא של פרט מנותק, ובכלל לא הייתה לחז"ל בשלב זה מערכת סדורה של תוכנית ענישה ושכר לעולם הבא.
במדרש אחד נאמר:
מטרונא שאלה לר' יוסי בן חלפתא. אמרה לו מה הוא דין דכתיב "ומי יודע רוח בני האדם העולה היא למעלה", אמר לה אלו נשמותיהן של צדיקים שהם נתונות באוצר. שכן אביגיל אמרה לדוד ברוח הקדש "והיתה נפש אדוני צרורה בצרור החיים" וגו', יכול אף של רשעים כן? תלמוד לומר 'ואת נפש אויביך יקלענה בתוך כף הקלע'. אמרה ליה ומהו דין דכתיב 'ורוח הבהמה היורדת היא למטה לארץ'? אמר לה אלו הן נשמותיהן של רשעים שהן יורדות לגיהנם למטה שנאמר "ביום רדתו שאלה האבלתי כסתי עליו את תהום' וגו.'"<sup class="footnote-marker">4</sup><i class="footnote">קהלת רבה (וילנא) פרשה ג ד"ה א [כא] מי בניסוח קצת אחר: מדרש זוטא – קהלת (בובר) פרשה ג ד"ה [כא] מי יודע.</i>
אם כן בספרות חז"ל שתי גישות. האחת מייעדת את הגיהנום לרשעים לעולמי עד, והשנייה רואה בגיהנום תקופת ביניים ותקפת כפרה וזיכוך. רק לעברייני על אין חלק לעולם הבא. המחלוקת היא גם על תפקיד הגיהנום, גם על גורל הרשעים. <u></u>
הגישות השונות באות לביטוי גם בהלכה הבאה בתוספתא (פי"ג ה"ב):
דבר אחר 1. 'שורש' זה נשמה, ו'ענף' זה הגוף. ובני רשעי גוים לא חיין ולא נידונין. 2. ר' אליעזר אומר כל גוים אין להם חלק לעולם הבא, שנאמר "ישובו רשעים לשאול כל גוים שכחי אלהים". "ישובו רשעים לשאולה", אילו רשעי ישראל. 3. אמר לו ר' יהושע אילו אמר הכתוב "ישובו רשעים לשאולה כל גויים" ושותק הייתי אומר כדבריך. עכשיו שאמר הכתוב "שכחי אלהים" הא יש צדיקים באומות שיש להם חלק לעולם הבא".
המחלוקת היא האם סתם נכרי הוא בחזקת אותם שאין להם חלק בעולם הבא. אי אפשר לצרף את התנאים השונים לאסכולות מוסדרות. אך רבן גמליאל קרוב לשיטת רבי אליעזר, המרחיבה את רשימת אלו שאין להם חלק בעולם הבא.
רבן גמליאל ורבי אליעזר מהלכים שניהם בנתיב דתי הקרוב לשיטת בית שמאי שבתוספתא הבאה (פי"ג ה"ג):
בית שמאי אומרים שלש כיתות הן: 1. אחת לחיי עולם 2. ואחת לחרפות ולדיראון עולם אילו רשעים גמורים, 3. שקולין שבהן יורדין לגיהנם ומצטפצפין ועולין הימנה ומתרפאין שנאמר "והבאתי את השלישית באש וצרפתים כצרף את הכסף ובחנתים כבחון את הזהב הוא יקרא בשמי ואני אהיה לו לאל". ועליהן אמרה חנה "ה' ממית ומחיה מוריד שאול ויעל". ובית הילל אומרים "רב חסד" – מטה כלפי חסד ועליהן אמר דוד "אהבתי כי ישמע י"י", ועליהן נאמרה כל הפרשה.
אם כן בית הלל הם מקור דרכו של רבי יהושע, כל הרשעים מזדככין בגיהנום "מצטפצפין" ונרפאים לאחר שהות זמנית בגיהנום. רק עברייני על נידונים לגיהנום לעולם. לדעת בית שמאי רוב הרשעים נידונים לגיהנום ורק 'שקולין שבהם' מזדככים בגיהנום זמני. בסוף משנה ב נחזור לעניין הגישות השונות שבמשנתנו.
וכן בתוספתא, בשיטת בית שמאי: "פושעי ישראל בגופן, פושעי אומות העולם בגופן, יורדין לגיהנם ונידונין בה שנים עשר חודש. ולאחר שנים עשר חודש נפשותן כלה, וגופן נשרף, וגיהנם פולטתו ונעשין אפר, והרוח זורה אותן ומפזרתן תחת כפות רגלי הצדיקים. שנאמר 'ועשותם רשעים כי יהיו אפר תחת כפות רגלי צדיקים ליום אני עושה אמר י"י צבאות'" (פי"ג ה"ד). אם כן הרשעים נידונים בגיהנום ושם גופם ונשמתם כלות. והצדיקים מגיעים לעולם הבא. המשפט בתוספתא סותר את המשנה, שכן לפי המשנה כל ישראל זוכים לעולם הבא ורק רשעים מיוחדים נידונים בגיהנום, ולפי התוספתא כל הרשעים בגיהנום ורק צדיקים זוכים לחיי עולם הבא. התוספתא מכירה בבירור את שני המושגים (עולם הבא, וגיהנום), אך מציעה חלוקה בין השניים ולא שילוב כמו במשנת עדיות.
וכן "מכאן אמרו חכמים כל זמן שאדם מרבה שיחה עם האשה גורם רעה לעצמו ובוטל מדברי תורה וסופו יורש גיהנום" (אבות פ"א מ"ה). גיהנום 'יורשים' כלומר לזמן מרובה ולא כתהליך זמני. כן מלמד המשפט שגם על עבירה קלה יחסית (שאפילו איננה איסור תורה), נענשים בגיהנום נצחי.
מכל מקום במקורות חז"ל גם דעה אחרת, שלפיה המתים נידונים לגיהנום או לעולם הבא. אלו שני 'מקומות' חלופיים, ומי שנדחה מהאחד מגיע ל'מקום' השני לעולמי עד, אולי עד תחיית המתים ואולי גם אחרי כן. כגון: "דבר אחר בהנחל עליון גוים, כשהנחיל הקדוש ברוך הוא עולם לאומות חלקם בגיהנם שנאמר (יחזקאל ל"ב, כב) 'שם אשור וכל קהלה שמה נסיכי צפון וכל צידון' (יחזקאל ל"ב, ל), 'שמה אדום מלכיה' (שם ל"ב, כט). ואם תאמר מי נוטל עשרם וכבודם של אלו? הוי אומר אלו ישראל 'יצב גבולות עמים' " (ספרי דברים שיא, עמ' 352).<sup class="footnote-marker">5</sup><i class="footnote">ראו עוד ספרי דברים שכ, עמ' 367.</i> הנוכרים מקבלים את חלקם בגיהנום. וישראל בעולם הבא או במקום אחר, ואין אזכור לרשימת החריגים במשנה. וכן: "תלמידיו של אברהם אבינו אוכלין בעולם הזה ונוחלין בעולם הבא שנאמר (משלי ח') להנחיל אוהבי יש ואוצרותיהם אמלא אבל תלמידיו של בלעם הרשע יורשין גיהנם ויורדין לבאר שחת שנאמר 'ואתה אלהים תורידם לבאר שחת אנשי דמים ומרמה לא יחצו ימיהם ואני אבטח בך'" (אבות פ"ה מי"ט). אם כן עולם הבא הוא בניגוד לגיהנום, אבל החלוקה דיכוטומית ונצחית או שם או שם.
כן בתרגום יונתן לבראשית ג', כד:
עַד לָא בְּרָא עַלְמָא בְּרָא אוֹרַיְיתָא וְאַתְקִין גִינְתָא דְעֵדֶן לְצַדִיקַיָיא, דִיֵיכְלוֹן וְיִתְפַּנְקוּן מִן פֵּירֵי אִילָנָא, עַל דִי פְּלָחוּ בְּחַיֵיהוֹן בְּאוּלְפַן אוֹרַיְיתָא בְּעַלְמָא הָדֵין וְקַיְימוּ פִּקוּדַיָא. אַתְקִין גֵיהִנָם לְרַשִׁיעַיָיא, דִמְתִילָא לְחַרְבָּא שְׁנִינָא אָכְלָה מִתְּרֵין סִטְרִין, אַתְקִין בְּגַווָהּ זִיקוּקוּן דִינוּר וְגוּמְרִין דְאֵשָׁתָא לְמִידַן בְּהוֹן לְרַשִׁיעַיָיא דְמָרְדוּ בְּחַיֵיהוֹן בְּאוּלְפַן אוֹרַיְיתָא. טַבְתָא הוּא אוֹרַיְיתָא לְפַלְחָהּ מִן פֵּירֵי אִילַן חַיָיא דְאַתְקְנָהָא מֵימַר דַיְיָ לְנַטוֹרְהָא דִיהֵי קְיָים וּמְטַיֵיל בִּשְׁבִילֵי אָרְחָא דְחַיֵי לְעַלְמָא דְאָתֵי [תרגום: עד לא ברא עולם, ברא תורה, והתקין גן של עדן לצדיקים שיאכלו ויתפנקו מפירות עציה על אשר עבדו בחיהם בתלמוד תורה בעולם הזה וקיימו מצוות, התקין גיהנום לרשעים, שמשולה לחרב שנונה אוכלת משני צדדים. התקין בתוכה ניצוצות אש וגחלי אש, לדון בהם רשעים אשר מרדו בחייהם בתלמוד תורה].
הבאנו את התרגום לא רק כדוגמה נוספת מתוך שלל מקורות קרובים, אלא גם להראות שהמושגים גן עדן ועולם הבא נתפשים כאותו מושג. במקורות אחרים זהות זו פחות ברורה.
משנתנו מופיעה בכמה מדרשים עם הרחבות שנביאן במקומן, והדבר מעיד על מרכזיותה.<sup class="footnote-marker">6</sup><i class="footnote">תנחומא בובר מצורע א; תנחומא הנדפס שם (מצורע א); במדבר רבה פרשה יד א; מדרש תהילים ה ט; משנת רבי אליעזר פ"ה; שם פי"ח ועוד. </i>
<b>האומר אין תחיית המתים</b> – כידוע תחיית המתים איננה נזכרת במפורש בתורה, אבל ברור שעבור חכמים זה עיקר תורה מרכזי. יוספוס מתאר את הצדוקים כמי שאינם מודים בתחיית המתים. אפשר אפוא שהמשפט בא להוציא את הצדוקים מחזקת 'כל ישראל'. <b>ואין תורה מן השמים</b> – הצדוקים הואשמו גם בכך שאינם מודים בתורה שבעל פה. ניסוח כזה הוא כמובן פולמוסי. הם הודו בתורה שבעל פה, אלא שלא הודו שחכמים הם המוסרים והמשלשלים את התורה שבעל פה. המחלוקת בין פרושים לבין הצדוקים הייתה לא על עצם קיומה של תורה שבעל פה ערטילאית. אלא על מקור הסמכות ועל הבלעדיות (מונופול) שדרשו חכמים לעצמם, על המסורת ועל זכות הפרשנות והפיתוח.אפשר לומר שהשאלה לא הייתה האם יש תורה שבעל פה. אלא מי מוסמך למוסרה ולפרשה. ובפשטות המחלוקת היא על תוכנה של אותה תורה שבעל-פה. חז"ל בהציגם את הצדוקים כמי שאינם מודים בתורה שבעל-פה מקצינים את עמדת היריב. זו צורת ויכוח רגילה בכל התקופות. עמדת היריב מוקצנת עד לגיחוך. כך קל יותר למחוץ את הצד השני.
לכאורה המשנה איננה מדברת במפורש על התורה שבעל פה, וכפשוטו מדובר ב'תורה' סתם כלומר בתורה שבכתב. הכופר המדובר נראה אפוא כמי שכופר בעצם מצוות התורה שבכתב. כלומר חולק על עצם היהדות, על כלל מצוותיה ועולמה הדתי. פירוש כזה קשה משתי סיבות. האחת שאיננו מכירים כופרים יהודיים שכפרו בכל התנ"ך. השומרונים, הנוצרים, וודאי האיסיים – קיבלו את התורה כמקור סמכות, הם חלקו לא על מוצאה האלוקי, אלא על פרשנותה. כמובן עדיין ניתן לתאר שחכם המתאר את עמדתם יראה בה כפירה בתורה. אפשר להניח שעבור חכם ההבחנה המודרנית בין הפרשנות שאנו נותנים לתורה, לבין התורה עצמה, בלתי קיימת. עם זאת הדגש במשנה הוא על תורה 'מן השמים' ולא על 'אין תורה' סתם.
מי ש'טען' שהתורה איננה מן השמים הם עובדי האלילים, ובעיקר אנשי התרבות ההלניסטית שחלקו על כל עיקרי היהדות.
בספרות חז"ל המונח 'תורה' הוא כוללני, לעתים הוא אמנם בא בניגוד לדברי חכמים (דברי סופרים) אבל בדרך כלל הוא כינוי לכלל היהדות או לכלל המצוות ועולם הלימוד והעשייה. כמו בביטוי הידוע במשנת אבות פ"א מ"א "על שלושה דברים העולם עומד על התורה...". אם כן במשנתנו האומר שהתורה איננה מן השמים הוא או הצדוקי או סתם כל נוכרי.
<b>ואפיקורס</b> – אפיקורוס היה פילוסוף יווני ידוע שהביע ספקות בקיום האלים. כבר בספרות היוונית,<sup class="footnote-marker">7</sup><i class="footnote">גייגר, אפיקורוס. ראו אבות פ"ב מ"ג "ודע מה שתשיב לאפיקורוס". ליבס, אפיקורוס, הציע לפרש במשמעות מילולית, בן ברית. ראו שרביט, פירוש, עמ' 83. </i> ואחר כך בספרות חז"ל, הוא הפך משום מה לאב-טיפוס של כופר. ייתכן גם שחז"ל ייחדו את שמו לכפירה מסוג מסוים, בסגנון הפילוסופיה היוונית, האומר שכלל אין אלוקים בעולם.
<b>רבי עקיבה אומר אף הקורא בספרים החיצונין</b> – גם הוא בכלל מי שאין לו חלק בעולם הבא. המושג 'ספרים חיצונים' איננו ברור. כל הוגה בחוכמת ישראל הגדיר אחרת את המונח בהתאם לשיקול דעתו, והשקפת עולמו בשאלה מה יכולה היהדות להכיל, ומה נחשב מחוץ לתחום. למעשה לדעתנו זו שאלה של ביטחון עצמי ושל סובלנות. מי שמצמצם את הגבולות יגדיר שכל מה שאיננו תורה הוא חיצון, וככל שהמגדיר יותר בטוח בעצמו, כך יאות להרחיב את גבולות הלימוד המותר.
למעשה ניצבות לפנינו שתי שאלות:
1 מה כוונת המשנה, היכן שרטטה המשנה את גבול הסובלנות וההכלה היהודית?
2 כיצד הסבירו זאת התלמודים ומה היה גבול הסבלנות וההכלה שלהם?
נפתח בפשט המשנה. המשנה מחברת את הקורא בספרים חיצוניים עם העושה מעשה רפואה מאגית. שכן ההמשך הוא "הלוחש על המכה" נראה אפוא שבעיני המשנה הספרים החיצוניים הם אותם ספרי קמיעות ורפואות מאגיות. מעין ספר הרזים המאוחר יותר. או כתבים גנוסטיים-מאגיים שאנו מכירים מהמאות השלישית-הרביעית ואילך. אין הכוונה לתרבות יוונית, אלא לספרים פנים יהודיים, שאנו מכירים כמובן בתקופה הבתר תלמודית. נראה אפוא שספרים כאלה היו מוכרים כבר במאה השנייה, אך לא נשמרו. חז"ל התנגדו להם, ואולי גם זו הסיבה שלא נשמרו. עד כאן פשט המשנה. מה אומרת המשנה על ספרים אחרים, אוונגליונים נוצרים, ספרי עבודה זרה? מחזות הלניסטיים. על כך אין תשובה במשנה.
הבבלי (ק ע"ב) מציע כמה אפשרויות, המשקפות בעיקר את גבולות היהדות שהבבלי שרטט: "'רבי עקיבא אומר: אף הקורא בספרים החיצונים וכו''. תנא: 1. בספרי מינים. רב יוסף אמר: 2. בספר בן סירא נמי אסור למיקרי. אמר ליה אביי: מאי טעמא?... 3. אמר רב יוסף: מילי מעלייתא דאית ביה דרשינן להו".
שני פירושים בתלמוד. האחד שהכוונה לספרי מינים, זה הסבר מעין זה שהצגנו כפשט המשנה. אלא שהמשנה מתמקדת במאגיה, ואילו הבבלי מרחיב את ההגדרה (או מצמצם את היהדות) לזו שאין בה 'מינות'. מן הסתם גם ספרי המאגיה נתפשו כמינות, וההבדל בין מה שראינו כפשט משנה, לבין הבבלי הוא יותר בסגנון מאשר במהות.
<b>בן סירא כספר חיצוני?</b>
ההסבר השני שאפילו ספר בן סירה אסור בקריאה מרחיב מאד את הגדרת המינות, ובמקביל מצמצם את מרחב ההכלה של היהדות. בן סירא שייך למה שמכונה היום 'ספרות חיצונית'.<sup class="footnote-marker">8</sup><i class="footnote">אין כמובן כל קשר בין המינוח המודרני 'ספרים חיצונים' למינוח הקדום 'ספרים חיצוניים'. כיום 'חיצוני' הוא חיצוני למקרא, ועדיין חיבורים רבים הם כשרים וראויים, 'לבוא בקהל' אף שאינם נכללים במקרא. </i> זה חיבור יהודי לחלוטין באופיו, אין בו אמירות שהיהדות הפרושית מתנגדת להם. הוא איננו נכלל באסופת המקרא ואולי ראוי לכנותו ספר חול, בניגוד לכתבי הקודש, אך קשה למצוא פגם בספר עצמו בתוכנו או במגמתו. הוא הרבה יותר מתאים לרוח היהדות לתקופותיה מאשר חיבורים כקוהלת או יחזקאל שיש בהם סתירות (לפחות לכאורה) להלכות ידועות. כבר הבבלי מתלבט מה פגם מצאו חכמים בספר בן סירא ומציע חמש הצעות שונות, ומצטט חמישה פסוקים מהחיבור.
לכל אחד מארבעת הציטוטים הראשונים מוצא הבבלי מקבילה בספרות חז"ל, כלומר שאין הם סיבה לפסילת החיבור, ולא להגדרת הקורא בו כ'רשע'. לציטוט החמישי אין דחיה, אך למען האמת אין בו גם כל חטא של ממש. ואכן רב יוסף מצהיר שחכמים לא נמנעו מלהשתמש בספר בן סירא "למילי מעלייתא" כלומר לדברים ראויים. אם כן הקורא בספר בן סירא איננו רשע ואיננו מין, ובכך נסוג רב יוסף מההסבר המרחיב את המונח ספרים חיצוניים.
לא נעסוק כאן במפורט במסורת הבבלית של בן סירא נסתפק בכך שמתוך חמשת הציטוטים, שלושה בארמית ושניים בעברית. הציטוטים בארמית הם ברמה תרבותית נמוכה (עממית) ועוסקים בנושאים חסרי חשיבות עקרונית כגון ההסבר הראשון "משום דכתב [ביה] לא תינטוש גילדנא מאודניה, דלא ליזיל משכיה לחבלא. אלא צלי יתיה בנורא, ואיכול ביה תרתין גריצים" (תרגום: לא תטול עור [אפילו] מאוזנו [של דג] מפני שהעור הולך לאיבוד. אלא צלה אותו על האש ואכול בו שתי חלות [השתמש בו להטבלת שתי חלות])<sup class="footnote-marker">9</sup><i class="footnote">כך פירש רש"י.</i>. המימרא עממית, אך התלמוד גם מציע לה דרשה שלא יבעול אדם שלא כדרכה. זהו כבר נושא בעל חשיבות רבה יותר, אך דווקא בתלמוד הבבלי הוא שנוי במחלוקת, והבבלי מכריע שכל מה שאדם רוצה לעשות באשתו הוא רשאי לעשות: "אמר רבי יוחנן בן דהבאי, ד' דברים סחו לי מלאכי השרת: חיגרין מפני מה הויין? מפני שהופכין את שולחנם" (נדרים כ ע"א). רבי יוחנן זה היה תנא. ובהמשך הסוגיה משמע שאמנם גם התלמוד מסתייג מ'הפיכת השולחן" אבל הדבר מותר לחלוטין. "אמר רבי יוחנן: זו דברי יוחנן בן דהבאי, אבל אמרו חכמים! אין הלכה כיוחנן בן דהבאי, אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח – אוכלו, צלי – אוכלו, מבושל – אוכלו, שלוק – אוכלו; וכן דג הבא מבית הצייד" (שם שם),<sup class="footnote-marker">10</sup><i class="footnote">גם במימרא המיוחסת לבן סירא, הדג הוא משל לדרכי ההתנהגות בעת יחסי אישות בין בעל לאשתו. </i> ובהמשך שם סיפור מעשה הממחיש את הפסיקה בניגוד לרבי יוחנן בן דהבאי. אמנם המימרא מיוחסת לרבי יוחנן אמורא ארץ ישראלי, אך איננה במקורות הארץ ישראליים, וכפי שמקובל במחקר מימרא המופיעה רק בתלמוד הבבלי, גם אם בשם תנא או אמורא ארץ ישראלי אמורה לשקף בעיקר את יהדות בבל. אין לנו עדויות הלכתיות ברורות על דרכם של בני ארץ ישראל בנושא אינטימי זה.<sup class="footnote-marker">11</sup><i class="footnote">מצד שני גם מקורות ארץ ישראל וגם מקורות בבל מאוחדים בדעה שאין להוציא זרע לבטלה.</i> ברם, בפיוטים לפרשה על ער ואונן ברור שהם חטאו בכך שלא קיימו עם תמר יחסי אישות רגילים. כלומר שבין בני ארץ ישראל רווחה התנגדות למנהגי בעילה שלא כדרכה.<sup class="footnote-marker">12</sup><i class="footnote">רבינוביץ, יניי, עמ' 225: "חטאים ואחור נסוגים, פרועים בכל אשר ניסוגים". דומה שרבינוביץ החמיץ את משחק הלשון הרמוז.</i> אין זה נושא דיוננו אך העמדה המיוחסת לבן סירא (התנגדות לבעילה שלא כדרכה), מופיע גם המרכיב בפולמוס הערבי נגד יהודי מדינה.<sup class="footnote-marker">13</sup><i class="footnote">מזוז, יהודי מדינה.</i> ליהודים אלו מיוחסת עמדתו של התנא, כמו בן סירא ובניגוד לבבלי.
שלוש המימרות בארמית אינן בספר בן סירא שבידינו, וגם אינן מתאימות לא לשפה בה נכתב הספר (עברית) ולא לרמתו התרבותית ואופיו הפואטי. לעומת זאת שתי המימרות העבריות מופיעות בבן סירא שבידינו. המימרא הראשונה היא: "בת לאביה מטמונת שוא, מפחדה לא יישן בלילה, בקטנותה – שמא תתפתה, בנערותה – שמא תזנה, בגרה – שמא לא תינשא, נישאת – שמא לא יהיו לה בנים, הזקינה – שמא תעשה כשפים". ועל כך מעיר הבבלי: "הא רבנן נמי אמרוה. "אי אפשר לעולם בלא זכרים ובלא נקבות, אשרי מי שבניו זכרים, אוי לו למי שבניו נקבות" המימרא המיוחסת לבן סירא מצויה בספר בן סירא שבידינו:
בן סירא מב ט
בת לאב מטמנת שקר  –    –   ודאגתה תפריע מומה
בנעוריה פן תגור [תמאס]  –    –   ובעולה פן תשנא
בבתוליה פן תפותה [תחל]  –     –  ובבית בעלה לא תשטה [ועל אישה תשטה]
בבית אביה פן תהרהה [תזריע]  –   ובבית אשה פן תעצר
אם כן הבבלי הוסיף לציטוט המקורי את החשש מכשפים, וכל יתר החששות מופיעים. עם זאת לא רק שהעדפת הבן על הבת מצויה בספרות חז"ל (לא רק בציטוט שמביא הבבלי) אלא שאין בדברים המיוחסים לבן סירא כפירה או עבירה. יש בהם תיאור, מעט הומוריסטי, אך מציאותי לחלוטין. לא ברור מה פסול מצאו בו חכמים? אפילו לכאורה. גם הטיעון "חכמים אמרוה", מופרז. המרחק בין מימרת חז"ל לדברי בן סירא, רב למדי.
הציטוט העברי השני הוא: "מנע רבים מתוך ביתך ולא הכל תביא אל ביתך" והא רבי נמי אמרה..." וגם הסבר זה בבלי שולל שכן הוא מצוי בדברי רבי (בצורה רחוקה למדי). הלשון מתאימה לסגנונו של בן סירא. הצורות 'רבים' ו'מנע' תדירות בחיבור, אך הפסוק הקרוב ביותר הוא י"א, כט: "לא כל איש להביא אל בית ומה רבו פצעי רוכל".
אם כן סקירה קצרה זו מצביעה על שלוש מסקנות:
1 התלמוד בבלי הכיר חיבור שכונה בן סירא, חלקו קרוב לחיבור שאנו מכירים בשם זה, אך חלקו בארמית בעל אופי אחר לחלוטין. מן הסתם היו אלו שני חיבורים שאוחדו במהלך גלגולי הספרים.
2 הבבלי מתנגד לספר זה אך איננו מציג סיבה ממשית להתנגדות.
3 עבור הבבלי כל ספר שאיננו מקראי נחשב לספר חיצוני שאסור באיסור חמור לקרוא בו. העורך משאיר את האיסור למרות שמתקשה למצוא לו נימוק ממשי.
גם בירושלמי דיון על ספרים חיצונים (כח ע"א): "רבי עקיבה אומר אף הקורא בספרים החיצונים כגון סיפרי בן סירא, וסיפרי בן לענה. אבל סיפרי המירס וכל ספרים שנכתבו מכאן והילך הקורא בהן כקורא באיגרת. מאי טעמא? 'ויותר מהמה בני היזהר וגו' ' להגיון ניתנו, ליגיעה לא ניתנו" הירושלמי מבדיל אפוא בין ספרות 'נויטרלית' שמותר לקרוא, אך כמובן היא חייבת להיות שולית, מותר לקרוא בה, אך לא לעיין בה. מותר להגות בה ("להגיון ניתנו") אך לא ללימוד מעמיק ("ליגיעה לא נתנו"). ספרי המירס הוא הומירוס,<sup class="footnote-marker">14</sup><i class="footnote">בפסיקתא זוטרתי לפרשת אמור הנוסח הוא "ספרי מוכסין", והוא תיקון סופר שכבר לא הכיר את ספרי הומירוס אף שהיו מקובלים באירופה הנוצרית, בשכנותו של מחבר פסיקתא זוטרתי. </i> בספרות הפרשנית הועלו הצעות שונות, והפרשנים שלא הכירו את הספרים ניסו להבין את טיבם מתוך המשנה. הכוונה כמובן לשירתו של הומירוס, מחבר המיתולוגיה היוונית הידוע בכל העולם העתיק. חיבורו הוא הבסיס העיקרי לשחזור המיתולוגיה היוונית. בתרבות היוונית זכתה שירה זו להוקרה והערצה, והחיבור נחשב מעין ספר קודש, אם כי לא במובן היהודי של המושג. חיבורי הומירוס ידועים היו לחכמים, ובמדרש: "ואל יהו קורין בהם כקורין בספרי מירס, אלא יהיו קורין בהם והוגין בהם, ונוטלין עליהן שכר כנגעים ואהלות" (מדרש תהילים, א ח, ה ע"א). בכל המקורות הללו אין התנגדות לקריאה בספר, אלא שאין אלו כתבים חשובים, וודאי שאינם מקודשים.
אין צריך לומר שסיפורי הומירוס הם אליליים במהותם. חשוב לציין שלמרות תוכנם האלילי של החיבורים, והנוכחות המוחשית של אלים ובני אלים במאורעות, אין במקורות התנגדות לקריאתם. מעניין להשוות את יחס הכנסייה הנוצרית ליחסם של חכמים. אבות הכנסייה הנוצרית, אף על פי שנאבקו נגד האלילות, קיבלו את הכתבים הללו, הכירו אותם, השתמשו בהם והניחו ששומעי לקחם מכירים אותם. עבורם הם היו "כתבי חכמה" נטולי אליליות, שכן הם היו התשתית התרבותית של העולם היווני-רומי.
אם משנתנו אכן מתכוונת לספרי הומירוס הרי שחכמינו אימצו, יחס שונה מזה של הכנסיה הנוצרית למיתולוגיה האלילית. חכמים מתנגדים לספרות המיתולוגית ופוסלים אותה מכול וכול. הספרים הללו מובאים כדוגמה לספרות פסולה ומשחיתה. לעומת זאת אם נקבל את גישת הירושלמי הבאה לביטוי גם במדרש תהילים, ספורי המיתולוגיה הם דוגמה לספרות זרה נויטרלית. סיפורי הומרוס הרוויים אלילות, ומתארים את המיתולוגיה היוונית, נחשבים לספרים נויטרלים. ספרים פסולים הם בן סירא, וכן ספרי בן לענה. מדוע הם נפסלו לא זכינו לשמוע. לא ברור האם סוגיית הירושלמי מתייחסת לספר בן סירא שבידינו או לספר אחר. גם ספר בן לענה אבד ואיננו יודעים מהו כלל.
דברי הירושלמי מובאים גם במדרש קוהלת רבה (יב א) "'ויותר מהמה בני הזהר', מהומה, שכל המכניס בתוך ביתו יותר מכ"ד ספרים מהומה הוא מכניס בביתו, כגון ספר בן סירא וספר בן תגלא, ולהג הרבה יגיעת בשר, להגות ניתנו ולא ליגיעת בשר ניתנו". המדרש איננו מתייחס לספרים החיצוניים אבל הוא בבירור עיבוד של המימרא בירושלמי.<sup class="footnote-marker">15</sup><i class="footnote">קוהלת רבה הוא מדרש המושפע בעיקר מהבבלי. ראו הירשמן, קוהלת עמ' 107-58. המדרש שהבאנו מצטרף לראיות שהביא הירשמן למערכת הקשרים בין קוהלת רבה והירושלמי. אין בכך לקבוע שאין לקוהלת רבה קשר לבבלי. להערכתנו ברור שהמדרש נערך בארץ ישראל, אך יש בו כבר השפעות בבליות, הוא אפוא 'מאוחר' למאה החמישית או השישית ומשקף חדירה של תלמוד בבלי לארץ ישראל. </i> המדרש שולל כל יגיעה (עיון מעמיק) במה שאיננו בתנ"ך (כד ספרים). אם אכן כל העושה כן אין לו חלק בעולם הבא, הרי שהכוונה היא להתנגדות לכל ספר המתיימר להיות ספר קודש, ואיננו בתנ"ך. דווקא סיפורת 'סתם' מותרת בקריאה, למרות תוכנה האלילי, אך לא ספרים המתיימרים להיות ספרי קודש. מן הסתם הכוונה לעשרות החיבורים שנמצאו במערות מדבר יהודה ובספרות האפוקריפים שנשמרה במסגרת הקנון הנוצרי כגון ספר היובלים, ספר חנוך, ואולי גם ספרי מקבים ודומיהם.
ניתן לנחש שההתנגדות היא לכל מסלול למידה שאיננו בית מדרשי, לכל חיבור החשוד כמשקף את תורת כתות קומראן, ולכל הכתיבה החוץ מקראית.
מעניין לעקוב אחר פירוש המונח 'ספרים החיצוניים', וספרי 'מינים' בספרות ימי הביניים. אין בה עדות לתקופת המשנה, אך היא מלמדת רבות על העולם היהודי הפנימי ועל גבולות ההכלה שלו. כך למשל רש"י לסנהדרין מסביר שספרי מינים הם ספרי 'גלחים', כלומר ספרי הכמרים הנוצריים. זו עדות ישירה לעולמו של רש"י ולא פרשנות לבבלי או למשנה.
היחס לספר בן סירא מאלף. ספר בן סירא מופיע כספר קרוב ליהדות. פסוקים ממנו נדרשים בספרות חז"ל, ואף על פי כן בתלמודים הוא סמל המינות. גישה אחרת מופיעה בתוספתא ידים העוסקת בשאלה מהם ספרי הקודש. ספרי הקודש מוגדרים כאלו המטמאים את הידיים. וכן שנינו: "הגליונים וספרי המינין אינן מטמאות את הידים. ספרי בן סירא, וכל ספרים שנכתבו מכאן ואילך, אינן מטמאין את הידים" (פ"ב הי"ג, עמ' 683). אינם מטמאים את הידים, כלומר אינם ספרי קודש, אך צריך להזכיר שאין הם קדושים שכן נזכר שם שם ה'.
במשנתנו ספרים חיצוניים דינם חמור בהרבה. אסור ללמוד בהם והלומד נחשב לרשע שיצא מהמסגרת היהודית. הגליונים וספרי מינים אינם בקטגוריה זו.
לדעתנו, ספרי מינים הם ספרים חוץ-יהודיים שיש בהם שם ה'. ייתכן שהכוונה לספרות החיצונית המוכרת לנו, או אף לספרי כתות מדבר יהודה. הגדרתם כ"ספרי מינים" מצביעה על כך שאין מדובר בכל הספרים החיצוניים המוכרים לנו, שכן לא כולם ספרי מינים בהכרח, אבל אינם ספרי קודש. ה"גליונים" הם כנראה האוונגליונים הנוצריים שיש בהם פסוקים ולמרות זאת אינם קדושים.
בתוספתא קודמת (ידים פ"ב הי"א, עמ' 683) נזכר הגיליון שהוא דף חלק בספר התורה שלא כתוב עליו דבר, ואילו בברייתא שמצוטטת כאן מדובר בחיבור שכתוב עליו שם ה' (בבלי, שבת קטז ע"א). הבבלי ממשיך: "רבי מאיר קרי ליה און גליון, רבי יוחנן קרי ליה עון גליון" (שם). המדובר אפוא באוונגליונים הנוצריים שחכמי ישראל דורשים את שמם לגנאי.
בהמשך הסוגיה בשבת מסופר על ויכוח אנטי-נוצרי מובהק שגם בו נזכר אותו גיליון. נראה שפירוש הבבלי הוא הפירוש המילולי של המילה. מעניין שפירוש זה והשימוש במילה "אוונגליון" אינם בירושלמי, אף שהיה קרוב יותר להתרחשויות הנוצריות מהתלמוד הבבלי שהתחבר בבבל הפרסית והכיר רק מעט נצרות בשוליה המערביים של האימפריה הפרסית-פרתית. חשוב עוד יותר שהנוצרים אינם מתוארים כמינים רגילים; הם מהווים קבוצה בפני עצמם.
בנוסף לספרי המינים מוזכר בברייתא גם ספר בן סירא שהיו שרצו לצרפו לספרי הקודש, והוא אף משמש כבסיס למספר קטן של דרשות, אך לא התקבל לנוסח התנ"ך שלנו. בתוספתא ידיים בן סירא הוא ספר נסבל, איננו ספר קודש, אך ראוי להזכירו כחיבור המצוי על גבולם של כתבי הקודש. גם על ספרי המינים (האוונגליונים) צריך לומר שאינם ספרי קודש. אבל אין בברייתא שבתוספתא ידיים איסור. מעניין שסביב דיון זה בספרים שאינם כתבי קודש נזכרים שוב 'ספרי המירס' (ידיים פ"ד מ"ו).<sup class="footnote-marker">16</sup><i class="footnote">בכתב יד קופמן וספרי מירון – בעדי הנוסח הטובים "המירס".</i>
הסברי התלמוד והדוגמאות הניתנות, מושכים את לומד המשנה לעבר פרט כזה ואחר, אך עלולים לגרום להחמצת התמונה הכוללת. ספרים חיצוניים הם פשוט הספרים של החיצונים. ה'חיצונים' הם מושג ברור, המוגדר על דרך השלילה.
האומר איני עובר לפני התיבה בצבועין, אף בלבנים לא יעבור. בסנדל איני עובר, אף יחף לא יעבור. העושה תפלתו עגולה סכנה, ואין בה מצוה. נתנה על מצחו או על פס ידו, הרי זו דרך המינות. ציפן זהב ונתנה על בית אונקלי שלו הרי זו דרך החיצונים (מגילה פ"ד מ"ה). פירשנו משנה זו במקומה וראינו שרובה עוסק במנהגי כתות שונות. רש"י שם מפרש בפשטות "בני אדם שהולכים אחרי דעתם חוץ מדעת חכמים". מסתבר שיש להבחין בין 'דרך המינות' ל'דרך החיצונים'<sup class="footnote-marker">17</sup><i class="footnote">ר"ן על הרי"ף מגילה טו ע"ב. </i>. ה'חיצונים' אינם מינים. דברי רבי עקיבא אינם מתפרשים אלא שאין לקרוא בספר בן סירא כקורא בספרי המקרא שאין ספר בן סירא ספר מאסופות המקרא אלא שייך לספרי החיצוניים. דרך החיצונים של משנת מגילה כנראה פירושו שאין זה דרך החכמים ויש להימנע מדרך זו, אך אינם מינים. בפירושנו הצענו שההתנגדות היא לנוהג הלבוש ההלניסטי, ופירוש זה מתאשר מפירוש המילה 'חיצוניים'.
יצוין שבספרות המעשים מופיע מונח חדש "יצא את עולמו". ליברמן הראה שמשמעות המונח שפלוני התנצר או השתמד לעבודה זרה. כך גם מתואר עשו כמי "שיצא עולמו עמו" (בראשית רבה פרשה סג, עמ' 699). איבד עולמו הוא מי שאיבד את העולם הבא שלו, אבל המונח הזה מופיע רק במשנת עבודה זרה פ"ד מ"ז כמכוון לעובד אלילים, או למי שפרש מהשתייכתו לעולם היהודי.
בספרות היהודית בימי הביניים כבר לא הכירו את ספר בן סירא. ראשונים ניסו לנחש מה טיבו והתחבטו בכך. מצד אחד יש ממנו דרשות משל היה ספר קודש. ומצד שני בפרשנות למשנתנו הוא נחשב כספר חיצוני ופסול. התחבטות זו מצויה מחוץ לתחום דיוננו. אגב כך שרטטו ראשונים את גבולות ההכלה של היהדות לפי דעתם.
זהו פרק מעניין בהבנת היהדות התקופות השונות, ובאופן טבעי חכמים מצאו בהלכה שלנו כר לפתח עליו את השקפת עולמם הדתית-חברתית.
<b>והלוחש על המכה</b> – והמשנה מדגימה <b>ואומר כל המחלה אשר שמתי במצרים לא אשים עליך כי אני ה' רפאך</b> – (שמות ט"ו, כו). הוו כאן איננה וו התוספת אלא וו הפירוש. הלוחש על המכה הוא למעשה מעין מתפלל ואומר פסוק המדבר על רפואה. המשנה איננה מסבירה מה חטאו החמור של אדם כזה. מעשהו דומה להפליא למתפלל. המפתח טמון במינוח 'לחש'. 'לחש' איננו הניגוד לקול רם, אלא לאמירה בעלת אופי מאגי. להלן נרחיב בכך. <b>אבא שאול אומר אף ההוגה את השם באותותיו</b> – איסור על הגיית השם המופרש מובן ובספרות חז"ל הגבלות על אמירת השם המפורש. ומצד שני גם היתרים מוגבלים לאומרו ולהשתמש בו, עסקנו בכך בפירושנו ליומא פ"ו מ"ב.
<b>המאבק באנשי המאגיה</b>
האיסור להגות את השם המפורש ברור אך איננו מצדיק הפיכתו של המשתמש בשם המפורש לאחר מהעבריינים החמורים שחטאם בל יכופר ועונשם כה חמור. להערכתנו האיסור מכוון לא נגד המעשה עצמו אלא נגד הנוהגים בכך. בספרות הקמיעות שימוש רצוף בשם המפורש. אזכרתו היא מקור כוח ומאפשרת קפיצה והצצה לעולמות עליונים, גילוי הרז, וכמובן גם ריפוי פלאי, ניצחון וכן הלאה.
כך למשל בספר הרזים נזכרים המלאכים השונים אליהם פונים, ובשבת פונים לה' עצמו, אך שמו איננו נזכר, אלא רק כינויו (פרק הרקיע השביעי).<sup class="footnote-marker">18</sup><i class="footnote">מרגליות, ספר הרזים, עמ' 109-107. גם מבחינת רמתו הלשונית, וצורת כתיבתו, ספר הרזים כתוב ברמת ביניים בין ספרי מאגיה, לכתבי חכמים. </i> לכל שעה ולכל יום מלאך ממונה, וביום השבת המלאכים מפנים את מקומם כשרים, לטובת השגחה ישירה ומלאה של האל עצמו. האל איננו נזכר בשמו, ספר הרזים הוא אפוא ספר העומד באמצע הדרך בין מאגיה שחכמים התנגדו לה, לבין דרכם של חכמים.
אבל בקמיע ממירון "בשם ה' נעשה ונצליח" (אנו כותבים ה' במקום השם המפורש י—ה---ו—ה)<sup class="footnote-marker">19</sup><i class="footnote">נוה ושקד, קמיעות, עמ' 43.</i>. בקמיע מטבריה "בשם הוא יזות (או יוות?) יה יה דהוה על ציצא דאהרון כהנא רבה" (שהיה על ציץ אהרון הכהן הגדול).<sup class="footnote-marker">20</sup><i class="footnote">נוה ושקד, קמיעות, עמ' 50.</i> בקמיע אחר: "משבעת רוחא בשמה דאהיה אשר אהיה",<sup class="footnote-marker">21</sup><i class="footnote">נוה ושקד, קמיעות, עמ' 57. וכן בקמיע מאירביד (שם עמ' 95).</i> וכן הלאה. מופיע שם אם כי לא בדיוק השם המפורש אלא כינוי קרוב.
גם בספרות ההיכלות נעשה שימוש אינטנסיבי בשם המפורש. זה של ארבע אותיות, זה של ארבעים ושתיים אותיות וזה של שבעים ושתיים אותיות. בספרות עצמה כמעט לא מופיע השם עצמו, אך הרוצה לצפות במרכבה מוזמן לטהר עצמו, לנהוג מנהגי טהרה וייחוד ולהזכיר את השם.
השימוש בשמות האל עורר אפוא את התנגדותם של חז"ל. עם זאת ולמרות זאת, ההתנגדות של חכמים לא עקרה את המאגיה מהחברה, ואפילו לא מבית המדרש. ספר הרזים מבטא שמירה על ההנחיות של חז"ל ואילו ספרות הקמיעות מעידה עד כמה ההתנגדות של חז"ל לא התקבלה בציבור.<sup class="footnote-marker">22</sup><i class="footnote">בוהק, מאגיה, עמ' 314-305.</i>
כאמור, המונח 'לחש' הוא מונח מאגי מובהק. הפורמולה שכתובה בקמיע היא לחש. כך בקמיע מהגניזה הכותרת היא "לוחשא דאדמה" או "לוחשא למכנשא כל עמא גבך".<sup class="footnote-marker">23</sup><i class="footnote">נוה ושקד, קמיעות עמ' 193 ועוד.</i> וכן בצלחות ההשבעה מבבל.<sup class="footnote-marker">24</sup><i class="footnote">מונטגומרי, קמיעות, מס' 5. </i> המונח 'ללחוש' מופע גם בסוגיית הבבלי כאן קא ע"א.
אם כן המשנה ממשיכה את הקו שסומן ברישא. היהדות אמורה להקיא מקרבה את הנוהגים במעשי מינות, קוראי ספרות מינית וכיתתית, החולקים על בסיס אמונתם של הפרושים ומינים אחרים. המשנה שלנו משקפת התנגדות נחרצת למנהגים שרווחו בחברה היהודית.
במחקר המודרני ההבחנה בין מאגיה לתפילה מהווה בעיה מחקרית קשה.<sup class="footnote-marker">25</sup><i class="footnote">ראו פרקי המבוא אצל הררי, כשוף,; בוהק, מאגיה. </i> ההגדרה בין שתי תופעות דתיות אלו קשה להגדרה, ואפשרויות הפלפול רבות. אבל לחכמים עצמם היה הדבר ברור. המשנה מציגה קו ברור שהיה מובן לחכמים. התפילה נאותה (מצווה) והמאגיה פסולה. לנו כיום אולי קשה להבין מהו הגבול, ומה מצדיק ומכונן אותו. אבל לחכמים הדבר היה ברור.
החוקר המודרני והפוסט מודרני מתקשה לקבל את ההבחנה, ואולי אף מתקומם נגדה. אבל השאלה, האם אנו רואים את ההבחנה כמוצדקת? היא שאלה פסולה מבחינה מחקרית. לחכמים הייתה תשובה ותפקידנו להבין אותה. השאלה האם ההבחנה שמציעים חכמים נראית בעיננו נכונה ומוצדקת עשויה להישאל על כל קביעה דתית אחרת (הלכה אחרת) במשנה. חיבור זה שאותו אנו כותבים איננו בא לעסוק אלא בשאלה הפרשנית. למה התכוונו חכמים. והשאלה האם צדקו בעינינו, היא חסרת ערך. כמו גם חסרת ערך בכל תחום מחקר.
על בסיס זה קל להבין גם את ההתנגדות לפסוק "כל המחלה אשר שמתי במצרים" פסוק זה מופיע בקמיעות. אמנם הפסוק מופיע בתורה הקדושה, אך השימוש שעשו בו כותבי הקמיעות הרתיע את חז"ל. במקרה זה הפסוק מופיע על קמיעות שומרוניים,<sup class="footnote-marker">26</sup><i class="footnote">הפסוק מופיע בקמיע השומרוני מחורבת כוסיה. ראו זרטל, עין כושי, כן מופיע הפסוק בקמיע השומרוני מגלילות ראו לוי, גלילות; רייך קמיעות עמ' 297; וכן טבעת מאזור שכם (רייך, קמיעות, עמ' 300). רייך מונה תשעה קמיעות שומרוניים עם פסוק זה מתוך 21 קמיעות הידועים לנו. אין זה הפסוק הנפוץ ביותר בקמיעות, ובאופן כללי יש לציין שבקמיעות השונים חוזרים אותם פסוקים בחלק גדול מהקמיעות. </i> ואולי הוא מכוון במיוחד או גם נגד השומרונים. בירושלמי: "אבא שאול אומר אף ההוגה את השם באותותיו רבי מנא אמר כגון אילין כותאי דמשתבעין (ירו', כח ע"ב). אפשר להבין שהדוגמה "כמו הכותים האלה", מתייחסת לשומרונים ואכן בקמיעות השומרוניים מופיע לעיתים השם המפורש<sup class="footnote-marker">27</sup><i class="footnote">כגון רייך, קמיעות 1, 3 5 ועוד. </i> ולעתים כינוי בלבד. אבל גם ייתכן שדברי רבי מנא נאמרו על המשפט במשנה המזכיר את הפסוק "כל המחלה...".
לעומת זאת במקבילה בבבלי "תנא: ובגבולין, ובלשון עגה" (קא ע"ב). לא ברור מהי לשון עגה, והאם היא מותרת או אסורה.<sup class="footnote-marker">28</sup><i class="footnote">ראו חידושי הרשב"א והריטב"א לסנהדרין כאן.</i>
וידר הציע לקשר בין לשון עגה ל'ספר ההגי'. ספר ההגי מופיע בספרות קומראן כספר שיש בו הלכות או רעיונות משיחיים והוא בנוסף לספר התורה. הוא מופיע במגילת דמשק ובקטעים נוספים. חוקרי קומראן הציעו דרכים שונות להבנת המונח.<sup class="footnote-marker">29</sup><i class="footnote">ראו וידר, קומראן, עמ' 251-215. למונח לשון ההגי ראו אלגבין, קומראן וספרות רבה נוספת. ברית דמשק 10:6; 13:2; 14:7-8;4.418 ועוד.</i> למרות המאמץ המחקרי הרב טרם נפתרה השאלה. אבל על כל פנים זה ספר כיתתי חשוב שבני הכת אמורים ללמדו. אם אכן עגה היא הגא אזי ברור שהאמוראים פירשו שהספרים החיצוניים האסורים הם 'ספר ההגי' והכוונה לכתבי קומרן, או לחלק מהם.<sup class="footnote-marker">30</sup><i class="footnote">וידר הציע קישורים נוספים כגון הקשר למילה הגיון, ועוד קישורים שלא נרחיב בהם. בספרות חז"ל נזכר גם ספר 'והיא' הוא אחד משלושה ספרים מוגהים 'שנמצאו בעזרה' ספרי דברים שנו, עמ' 423; מסכת סופרים ו, ד; גנזי שכטר א, עמ' 428 ועוד. ברם, ברור שהספר כונה 'והיא' ולא 'והגא' כעולה מהטקסט שבמדרש.</i>
כתבי כתות קומראן אינם נזכרים במפורש בספרות חז"ל. ועדיין ניתן גם לפרש שבגבולין התירו לקרוא בספרים אלו.
בתוספתא מצטרף לרשימה איסור נוסף. "ר' עקיבא אומר המנענע קולו בשיר השירים בבית המשתאות ועושה אותו כמין זמר, אין לו חלק לעולם הבא. אבא שאול אומר משום ר' עקיבא אף הלוחש על המכה. שנאמר 'כל המחלה אשר שמתי במצרים לא אשים עליך', ורוקק אין לו חלק לעולם הבא" (פי"ב ה"י). אפשר להבין שהרוקק הוא איסור לעצמו. ואכן ידוע לנו על שיטת ריפוי כזאת ברקיקה. כך מסופר על רבי מאיר שחיפש אישה שתירוק על עינו (דברים רבה פרשה ה טו ומקבילות). לפי הסיפור נעשה הדבר כדי להשכין שלום בין אישה לבעלה, אך אגב סיפור (אגדי) זה שומעים אנו על הפרקטיקה הרפואית הרגילה שהצריכה 'מומחיות'. אם כן רקיקה שייכת לתחום הרפואה הנחשב ריאלי ובתוספתא הוא נחשב למאגיה. כך גם מסופר שרבי יוחנן נזקק למכשפה שתירוק על עינו, המכשפה התנתה את הטיפול בשמירה על סודיות הפרקטיקה, ורבי יוחנן הפר את שבועתו. בסיפור זה הרקיקה היא פרקטיקה של מכשפה, פרקטיקה שאין בה איסור אך היא בתחום המאגיה האפורה.
אבל התלמודים מסבירים "רב אמר ובלבד ברוקק" (ירו', כח ע"ב) וכן הבבלי (קא ע"א) מסביר שהמדובר באותו מעשה, אסור לירוק ולהזכיר את השם המפורש כאחד "אמר רבי יוחנן: וברוקק בה, לפי שאין מזכירין שם שמים על הרקיקה". שני התלמודים קובעים שאפילו על צרעת אין רוקקים. מכל מקום המשנה איננה מזכירה את הרקיקה עצמה. וכפשוטו הגיית השם המפורש היא איסור אחד, ורקיקה גם היא אסורה בהיותה, בעיני חז"ל, פרקטיקה מאגית. עם זאת המשנה איננה מזכירה אותה, ומהסיפורים שהבאנו ברור שהיו חכמים שנזקקו לרפואה זו. כפי שרמזנו מן הדין גם לציין שהגבול בין 'רפואה' לרפואה, ובין 'רפואה' למאגיה איננו ברור. הוא תלוי פרשנות חברתית והקשר חברתי. מבלי להבין את ההקשר החברתי ההבדלים עמומים והפן המשפטי איננו מסביר את ההבדלים.
במשנתנו חמישה או שישה עבריינים שהמכנה המשותף שלהם הוא התנהגות כיתתית. בתוספתא נוסף: "הוסיפו עליהם 7. הפורק עול 8. והמיפר ברית 9. והמגלה פנים בתורה וההוגה את השם באותותיו שאין להם חלק לעולם הבא" (פי"ב ה"ט). הברייתא ערוכה על דברי רבי עקיבא, ללא המשפט המשלים של אבא שאול. ובמשנה שלפנינו התוספת של אבא שאול נכנסה לתוך המשנה.
משנתנו והתוספתא יחדיו מופיעות בצורה אחרת במשנת אבות: "רבי אלעזר המודעי אומר המחלל את הקדשים, והמבזה את המועדות,<sup class="footnote-marker">31</sup><i class="footnote">מספר ראשונים גרסו "המחלל את המועדות". ברור שזה תיקון ואין לו עדות בנוסחים, והרשב"ץ מספר על ראשונים כרבנו יונה שכך גרסו (או תיקנו) את המשנה. הרשב"ץ עצמו מפרש שהמבזה הוא המגלה פירושים שאינם אליבא דהלכתא. ספק רב אם בתקופת התנאים כבר נהגה מדיניות כזאת של צנזורה ודוקטרינה סגורה. רמב"ם פירש שעובר בפרהסיה על מצוות. זה עוון חמור, אך אין הוא נקשר לגילוי פנים דווקא. ראו דיונו והצעותיו של שרביט, פירוש, עמ' 85-84.</i> והמלבין פני חברו ברבים, והמפר בריתו של אברהם אבינו עליו השלום, והמגלה פנים בתורה שלא כהלכה אף על פי שיש בידו תורה ומעשים טובים אין לו חלק לעולם הבא" (אבות פ"ג מי"א). זכינו להסביר את המשנה במקומה וראינו שהכוונה לסדרת מינים. בספרי במדבר שנינו:
כי דבר ה' בזה זה צדוקי, "ואת מצותו הפר" זה אפיקורוס. דבר אחר, "כי דבר ה' בזה" זה המגלה פנים בתורה, "ואת מצותו הפר" זה המפר ברית בשר. מיכן אמר רבי אלעזר המודעי: המחלל את הקדשים, והמבזה את המועדות, והמפר בריתו של אברהם אבינו, אף על פי שיש בידו מצות הרבה, כדיי הוא לדחותו מן העולם. אמר כל התורה כולה אני מקבל עלי חוץ מדבר זה זהו "כי דבר ה' בזה " (קיב, עמ' 121).
הפסוק מדבר על מגדף ה', והכתוב מכנה את הפעולה בשורש בז"ה. המדרש מקשר בין פרשנות זו ומשנת אבות.
אם כן, מבזה המועדות הוא מסוג המינים, כמו צדוקי ואפיקורוס.<sup class="footnote-marker">32</sup><i class="footnote">ראו גם פירושנו אבות פ"ב מי"ד.</i> צדוקיות היא מינות יהודית (כך חז"ל רואים אותה), ואפיקורסות היא מינות הלניסטית שפרטיה אינם ברורים ועסקנו בכך לעיל. צירופם מופיע במשנתנו וכאמור גם בספרי. ביזוי מועדות הוא מינות אחרת. הניחוש הטוב ביותר להבהרת המושג הוא כתות מדבר יהודה; לאלו היה לוח שנה שונה ולפיו יצאו החגים במועדים אחרים; כמו כן היו להם חגים נוספים שחז"ל לא חגגו (ביכורי שמן, ביכורי יין). אפשר גם כמובן שהכוונה לצדוקים. הם הכירו בלוח השנה של חז"ל, אך דרשו שחג הביכורים יחול ביום א' וממילא גם קיוו שפסח יחול בשבת כדי שהספירה של שבעה שבועות תתחיל ותסתיים במוצאי שבת. כך היה חג השבועות של הפרושים חל במועד המקובל על הצדוקים.<sup class="footnote-marker">33</sup><i class="footnote">ניהול המקדש היה לפי אורחות הפרושים, והצדוקים קיוו אפוא שיימנע מהם הצורך לחגוג במקדש את שבועות לפי מועד שאינו מקובל עליהם. </i> הצדוקים גם לא הכירו בחלק מהלכות החג הפרושיות, כגון ניסוך המים, שמחת בית השואבה ואולי גם ימי מועד נוספים.<sup class="footnote-marker">34</sup><i class="footnote">בספרי זוטא, טו לא, עמ' 287, מופיעה דרשה אחרת שאין בה רמזים כיתתיים.</i>
אותו פסוק, "דבר ה' בזה", משמש את מחבר ברית דמשק הכיתתי כדי לרמז ל"ישראל" (הצדוקים והפרושים) שאינם שומרים את דברי הנביאים, כלומר אינם מקבלים את נביאי האיסיים ואת התוספות שלהם לתורה כדברי ה', "הם ספרי הנביאים אשר בזה ישראל את דבריהם".<sup class="footnote-marker">35</sup><i class="footnote">ברית דמשק, עמ' 7 שורות 20-15. המסורת של הספרי והקישור למשנת אבות חוזרים במקורות בהבדלים משניים שאינם עניין לפרשנותנו. הירושלמי כבר לא קישר את ביזוי המועדות למינות. אגב הסוגיה משמע שהוא הבין ש"ביזוי מועד" הוא מי שאיננו מבשל ביום טוב משום שאיננו רוצה בכך (ירו', פסחים פ"ו ה"ב, לג ע"ב), כלומר מחמיר על עצמו ואינו מקבל את ההקלות שעליהן החליטו חכמים. אפשרות הבישול מוצגת כקיימת והוא לא מנצלה, ברם, ייתכן שראשיתו של הפירוש במי שסירב לנצל את האפשרות משום שחשב שאין לבשל ביום טוב גם לצורך סעודת החג. הלכה כזאת מתאימה לכתות מדבר יהודה, אך איננה מוכרת מכתביה. הבבלי מדגיש: "כל המבזה את המועדות – כאילו עובד עבודה זרה" (פסחים קיח ע"א). ברור שגם הוא ראה בכך עוון כבד, אך אין בכך עדות לטיבו. זו כאמור דרכם של התלמודים להדגיש את הפן המשפטי ולא את הפן ההיסטורי-חברתי, שבזמן האמוראים כבר היה זיכרון רחוק, וחף מכל פולמוס.</i>
פורק עול – הירושלמי מפרש את התוספתא: "<b>...</b>הפורק עול זה שהוא אומר יש תורה ואיני סובלה. המיפר ברית זה שהוא מושך לו ערלה. המגלה פנים בתורה זה שהוא אומר לא ניתנה תורה מן השמים. ולא כבר תניתה האומר אין תורה מן השמים? תנא רבי חנניה ענתוניא קומי [לפני] רבי מנא זה שהוא עובר על דברי תורה בפרהסיא" (פאה פ"א ה"א, טז ע"ב). אם כן הפורק עול הוא, הנזכר באבות, ובתוספתא הוא יהודי שפורש מחברת מקיימי מצוות לא מטעמים אידיאולוגיים אלא מטעמי נוחות, או יותר נכון מהקושי לסבול את המצוות.
המפר ברית שבתוספתא שלנו הוא "והמפר בריתו של אברהם אבינו" שבמשנת אבות (פ"ג מ"א). לכאורה זה שלא מל את עצמו או את בנו. הירושלמי פירש שמדובר במושך ערלתו. אמנם קודם הטלנו ספק במקוריות של הפירושים, אבל אין זאת אומרת שהפירושים מאוחרים תמיד. במקרה זה רגליים לדבר שזה הפירוש המקורי. מי שלא מל את בנו דינו מוות בידי שמים, ולא היה צריך רבי אלעזר למנותו. אבל המושך בערלתו אינו עובר עבירה פורמלית, וכך מפרש כאמור הירושלמי בפאה את "מפר הברית".<sup class="footnote-marker">36</sup><i class="footnote">כן משמע מהבבלי, סנהדרין לח ע"ב; מד ע"א.</i> המדובר באנשים שנימולו כהלכה, אך מעוניינים להופיע "בציבור" ללא חזות יהודית. ייתכן שאפשר לדקדק יותר. הרי בדרך כלל יכול אדם להסתיר את מילתו בלבושיו, קל להחביאה ולא צריך לשם כך פעולות מסובכות ואולי כירורגיות. ברם, הבעיה מעיקה על התושבים של ערי הפוליס המעורבות. הם משתתפים בבית המרחץ וחפצים להיראות כנוכרים, ומתכחשים בכך למוצאם הלאומי-דתי. כמו כן, הם אולי משתתפים בגימנסיון או באירועים דומים שבהם ההופעה היא בעירום. המדובר, אפוא, ביהודים המצויים בתהליך התייוונות (הלניזציה), תהליך של התבוללות (אסימלציה) והתכחשות למוצא היהודי.
המימרה מתאימה במיוחד לרבי אלעזר המודעי. התלמודים מספרים שבימי בן כוזיבא היו רבים שמשכו בערלתם ונימולו שנית (ירו', שבת פי"ט ה"ב, יז ע"א; בבלי, יבמות עב ע"א). כלומר, יהודים שהחלו להתבולל משכו בערלתם וחזרו בתשובה. בזמן המרד של בר כוכבא, הם נימולו שנית, והתלמודים מספרים שאף הולידו.<sup class="footnote-marker">37</sup><i class="footnote">מבחינה מעשית אי אפשר למשוך בערלה לאחר פריעה, ולדעת רובין זו הוכחה שבמאה הראשונה ביצעו את המילה ללא "פריעה" (בניגוד להלכה הרווחת כיום, ומזה מאות שנים לפחות). ראו רובין, מושך בערלתו. </i> אם כן, המסורות היהודיות מספרות על תהליך התייוונות שנפסק בעקבות המרד. בבתא, גיבורת המכתבים שנמצאו במערות מדבר יהודה, היא דוגמה לכך. היא חיה לפי הנוהגים המקובלים בפוליס של צוער, ולפחות חלק מהמסמכים שלה מעידים על הזדקקותה לערכאות של נכרים וכתיבת שטרות לפי החוק היווני-רומי. אבל היא השתתפה, לפחות באופן פסיבי, במרד בר כוכבא, ברחה עם הפליטים ונספתא כיהודייה.<sup class="footnote-marker">38</sup><i class="footnote">קשה להתאפק ולא לרמוז למקבילות מהמאה העשרים של תופעה זו. </i> כל זאת בניגוד ל"אחר", אלישע בן אבויה, שהשתמד, מתואר כעשיר הלניסטי<sup class="footnote-marker">39</sup><i class="footnote">לפי המקורות הוא מתואר כרוכב על סוס (ירו', חגיגה פ"ב ה"א, עז ע"ב; בבלי, שם טו ע"א), תופעה שהייתה רווחת בעיקר במרחב החברתי ההלניסטי-רומי, ראו בר, הסוס. אין בכך אישור לסיפור עצמו, אלא שכך תיארו לעצמם אמוראים את דמותו של הכופר – כעשיר הלניסטי. זו עדות לתופעה הכללית שהייתה מוכרת לחכמים (היקפה והכרונולוגיה שלה בלתי ברורים).</i> ונשאר בכפירתו.
רבי אלעזר המודעי השתתף במרד והיה מהמעגל הקרוב לבר כוכבא, והוא מטיף אפוא נגד ההתבוללות, תופעה שהמרד בא לעצור. נסיים במדרש התנאי: "...יצאו המשומדים שאינן (בני) [מקבלי] ברית שהרי הפרו ברית וכן הוא אומר זבח רשעים תועבה" (ספרא, ויקרא דבורה דנדבה, פרשה ב ה"ג, ד ע"ג). מכל מקום, יש לציין שפשט הפסוק מדבר על הפרת ברית כללית (הברית בין ה' לעמו), ואילו חז"ל צמצמו זאת לברית המילה בלבד. אם כן, המפר ברית מכוון נגד המתבוללים שהכיר רבי אלעזר המודעי בתקופתו.
ה"<u>מגלה פנים בתורה</u>" מופיע במשנת אבות ובתוספתא שלנו. לאור דברינו ברור ש"המגלה פנים"הוא עוון חמור מסוג העוונות הכיתתיים, או שהוא אמונה כיתתית מוגדרת. נפתח במצב הטקסטואלי של משנת אבות. בסידורי המזרח, ספרד ואשכנז, בדפוסים וכן בשני קטעי גניזה הקרובים לנוסח הדפוסים (26, 65) נוסף "שלא כהלכה"; כלומר מגלה הפנים הוא המפרש את התורה שלא כראוי, כלומר שלא כדעת חז"ל. ברור שאין הכוונה לחכם הדורש דרשה נקודתית שונה, לכל חכם "שמורה" זכות המחלוקת, אלא למי שעושה כן באופן שיטתי ומערכתי או שאינו מקבל את כל מערכת הפרשנות המדרשית בכללותה. מבחינה זו המילים "שלא כהלכה" מיותרות, והן בבירור תוספת הבהרה למשנת אבות. ואכן בתוספתא שלנו מילים אלו אינן.
גם "מגלה פנים" הוא, מן הסתם, מונח שבראשיתו נועד להגדיר את הצדוקים.<sup class="footnote-marker">40</sup><i class="footnote">ראו שמש וורמן, נסתרות.</i> ברם, בהמשך תקופת התנאים והאמוראים כבר הפך המונח לכינוי כללי יותר המבטא את האיום מבפנים של מי שבא מבית המדרש ומסיק מסקנות החורגות מהקונצנזוס. השאלה היא אם אכן היו חוגים שהיוו איום קונקרטי על שיטת הלימוד של חכמים גם אחרי ימי הבית השני, או שהכינוי כללי. לאור כל דברינו ייתכן בהחלט שהמושג "מגלה פנים" שבמשנתנו כוונתו למשמעות הראשונה של כת מינית, צדוקיות או קבוצה אחרת.
כפי שציטטנו לעיל הירושלמי בפאה מפרש את התוספתא: "<b>...</b> הפורק עול זה שהוא אומר יש תורה ואיני סובלה. המיפר ברית זה שהוא מושך לו ערלה... המגלה פנים בתורה זה שהוא אומר לא ניתנה תורה מן השמים. ולא כבר תניתה האומר אין תורה מן השמים? תנא רבי חנניה ענתוניא קומי [לפני] רבי מנא זה שהוא עובר על דברי תורה בפרהסיא" (פאה פ"א ה"א, טז ע"ב). אם כן, הפירוש הפשוט הוא שמגלה פנים כופר במערכת הלגיטימציה של חז"ל (אין תורה מהשמים). בשלב שני, בגלל הכפילות (בין המשנה לתוספתא), הירושלמי מפרש שעובר על דברי תורה בפרהסיה. עבורנו הכפילות איננה בעיה או מכשול פרשני, ונותרנו עם הפירוש הראשון, שעבור הירושלמי הוא הפשט, שהכוונה לכופר בלגיטימציה של התורה.
גם הבבלי (סנהדרין צט ע"ב) מסביר את מונחי המשנה ש"מגלה פנים" הוא המבזה תלמיד חכם, או עבריין כמנשה שהרבה לחטוא אך חטאו המדויק לא התברר במקורות. התלמודים, ואולי כבר התוספתא, משקפים שלב שבו אבדה המשמעות הכיתתית, ונותרה רק התחושה שמדובר באיום גדול על עיקרי אמונה.
הרשימה של שלושת העבריינים הללו (פורק עול, מפר ברית ומגלה פנים) חוזרת בעוד מקורות כרשימת "עברייני העל" (מכילתא דרבי ישמעאל, מסכתא דפסחא בא, ה, עמ' 15; ספרי במדבר, קיא, עמ' 116 ועוד), וכן אלו הם שאין התשובה מכפרת להם (ירו', יומא פ"ח ה"ז, מה ע"ב; שבועות פ"א ה"ו, לג ע"ב; בבלי, שם פה ע"ב; שבועות יג ע"א, ועוד).<sup class="footnote-marker">41</sup><i class="footnote">במסורות האמוראיות מטשטש ייחודן של עבירות אלו. העובר על אחת מהמצוות דינו כעובר על שלוש המצוות העיקריות הללו. ניכרת החרפת המאבק בתהליך נטישת המצוות, העבירות הכיתתיות המיוחדות הופכות לדוגמה לכלל העבירות. </i> הבבלי (סנהדרין צט ע"ב) מקשר את שתי הרשימות, זו שבמשנתנו וזו שבתוספתא סנהדרין, ואכן שתיהן רשימות של "עברייני על" או "עבריינים אידאולוגיים" (להלן), אך אלו רשימות שונות בפרטים. בתלמוד הבבלי (שם) שמות הגנאי כבר מתערבבים: "דבר ה' בזה" זה "מגלה פנים". הקודים השונים מתאחדים, וייתכן שמלכתחילה לא היה ההבדל ביניהם גדול.
רשימת "עברייני העל"
לא נעסוק כאן בתהליך ההתבוללות ובקטלוג הכפירות שבמשנתנו ומקבילותיה. נציין בקצרה שחכמים יוצאים נגד:
1. צדוקים – מגלה פנים (כופר בתחיית המתים);
2. כתות מדבר יהודה – מבזי המועדות (הכופרים בלוח השנה ו/או ברשימת המועדים);
3. יהודים מתבוללים הלניסטיים – מפרי ברית;
4. מאגיה (לוחש על המכה, הוגה את השם באותיותיו);
5. כפירה באל (אפיקורוס);
6. כפירה בתורה מן השמים.
על כל אלה נאמר שאין להם חלק בעולם הבא, וכן במסכת אבות "אף על פי שיש בידו מעשים טובים אין לו חלק לעולם הבא" (אבות פ"ג מי"א)<sup class="footnote-marker">42</sup><i class="footnote">בנוסחאות הדפוס ובסידורים בבליים נוסף "תורה ומעשים טובים".</i>.
בתוספתא מחלוקת על המשנה
קטנים בני רשעי ארץ, אין להם חלק לעולם הבא. שנאמר "הנה היום בא בוער כתנור והיו כל זידים וכל עושי רשעה קש" דברי רבן גמליאל. ר' יהושע אומר באין הן לעולם הבא. להלן הוא אומר "שומר פתאים י"י", ולהלן הוא אומר "גודו אילנא וחבלוהי ברם עיקר שרשוהי בארעא שבוקו" (דניאל ד', כ) [תרגום: קצצו האלין וחבלו בו, אבל עיזבו עיקר שרשיו זה ציטוט]. אמ' רבן גמליאל מה אני מקיים "אשר לא ישאיר להן שורש וענף" אמר לו שאין המקום מניח להן מצוה ושירי מצוה להם ולאבותיהם לעולם (סנהדרין פי"ג ה"א).
משנתנו היא אפוא משנת רבי יהושע, ורבן גמליאל מרחיב את רשימת אלו שאין להם חלק לעולם הבא, גם לסתם עבריינים ובני עבריינים.
ברשימה של המשנה בולטים גם הנעדרים ממנה. עובדי האלילים אינם מופיעים בה, דומה שהם מצויים מחוץ למעגל ההתייחסות. בוודאי היו גם יהודים שחטאו בעבודת אלילים, על כך עדויות רבות ונעסוק בכך גם אנו במבוא למסכת עבודה זרה, אך מבחינת משנתנו הם מחוץ למעגל היהודי. ההלניזם איננו אויב ואין צורך להילחם בו. ניתן להתייחס אליו באדישות.<sup class="footnote-marker">43</sup><i class="footnote">רק התלמודים מחדירים אותו למשנה (ספרי המירס), ואף במשנה הוא רק אחד מהנוספים לגוף המשנה.</i> גם הנצרות איננו נזכרת, לכל היותר היא נרמזת בשם הכללי של מינות (שאיננו מופיע במשנה). בספרות המחקר הוצע לראות במאבק האנטי נוצרי אחד המניעים המרכזיים לספרות האגדה. לדעתנו יש בכך הפרזה רבה עד למאוד, ומשנתנו היא דוגמה לכך. הנוצרים קיימים והם יריב, אך לא יריב חשוב מקללים אותם בבית הכנסת,<sup class="footnote-marker">44</sup><i class="footnote">פירושנו לברכות פ"ד מ"ג.</i> ומתנגדים לנוסח תפילה העשוי להתפרש, אולי, נוצרי.<sup class="footnote-marker">45</sup><i class="footnote">ראו פירושנו לברכות פ"ה מ"ג; מגילה פ"ד מ"ט. גם במקרה זה הפירוש האנטי-נוצרי הוא רק אחת מההצעות. </i> אך המאמין במשיח הנוצרי איננו בכלל אלו שאין להם חלק בעולם הבא. אבל בתוספתא נוספו גם מינים אלו: "אבל המינין<sup class="footnote-marker">46</sup><i class="footnote">נוצרים יהודיים ומינים אחרים. </i> והמשומדים והמסורות<sup class="footnote-marker">47</sup><i class="footnote">מלשינים.</i> ואפיקורסין ושכפרו בתורה ושפורשין מדרכי ציבור<sup class="footnote-marker">48</sup><i class="footnote">פירשנו שהם האיסיים. ראו פירושנו לברכות פ"ד מ"ד ושם יש לגרוס 'פרשת (במשמעות של פרושת) הציבור' משרש 'פרש' ולא 'פרשת העיבור, זאת בעקבות הנשקה, והבאנו את דבריו בפירושנו למשנה שם.</i> ושכפרו בתחיית המתים..." (פי"ג ה"ד-ה"ה; בבלי ראש השנה יז ע"א).
במשנתנו חסר גם ביטוי לגן העדן. במשנה עצמה גם הגיהנום איננו נזכר, וראינו שרק במקבילות תנאיות הוא מופיע, ובתוספתא הגיהנום מופיע כניגוד לעולם הבא, אך לא במשנה. גן העדן והגהינום מופיעים במקורות התנאיים המדרשיים, אך במשנה הם מופיעים רק פעם אחת. במשנת הסיום של מסכת אבות (ושל סדר נזיקין כולו) "יהודה בן תימא אומר הוי עז כנמר וקל כנשר ורץ כצבי וגבור כארי לעשות רצון אביך שבשמים. הוא היה אומר עז פנים לגיהנם, ובשת פנים לגן עדן. יהי רצון מלפניך ה' אלהינו שתבנה עירך במהרה בימינו ותן חלקנו בתורתך". כאמור נראה שלפחות בחלק מהמסורות קיימת זהות בין גן העדן ל"חיי העולם הבא", ועדיין יש לחקור האם אכן לפנינו תפישה אחת או שאלו מושגים נפרדים שאוחדו למקשה דתית אחת.

Mishnah 2

<small>עפ”י כתב יד קופמן</small>
<b>שלשה מלכים וארבעה הדיוטות אין להן חלק לעולם הבא</b> – לפנינו רשימה שמית של "עברייני על". במידה מסוימת הרשימה סותרת את המשנה הקודמת. שכן אין היא מונה סוגי חטאים אלא אישים שונים, שחטאם כללי יותר, אי הליכה בדרך ה' או עבודה זרה. אפשר כמובן שהנמנים ברשימה מדגימים את החטאים שבמשנה א, אך פשוט יותר להבין את שני המשניות כניסוחים נפרדים. אין כאן מערכת תיאולוגית סדורה, אלא שתי מימרות, האחת אישית והשנייה עקרונית, ואין צורך לחפש התאמה בין השתיים. שלושה מלכים וארבע הדיוטות (אנשים פשוטים) סך הכל שבעה אנשים מספר ספרותי. בתוספתא (פי"ב <b>הי"א)</b> ארבעה מלכים ונוסף אחז.
עוד בטרם דיון יש להעיר שבדיונים הפרטניים בכל אחד מהרשימה נראה שיש מי שמוצא שיש לחוטא זכות והוא נוחל עולם הבא, או שחזר בתשובה, או שכלל איננו חוטא. ויש החולקים על קבוצה מתוך הרשימה או על כולה. כך בירושלמי (כט ע"ב):
דורשי רשומות אמרו כולהם יש להם חלק לעולם הבא. מה טעמא? 'לי גלעד ולי מנשה אפרים מעוז ראשי יהודה מחוקקי מואב סיר רחצי על אדום אשליך נעלי'. 'לי גלעד', זה אחאב מלך ישראל שנפל ברמות גלעד. 'לי מנשה', כשמועו. 'אפרים מעוז ראשי', זה ירבעם בן נבט אפרתי. 'יהודה מחוקקי', זה אחיתופל. 'מואב סיר רחצי' זה גיחזי,<sup class="footnote-marker">49</sup><i class="footnote">מכאן שגיחזי הוא מבני מואב.</i> 'על אדום אשליך נעלי', זה דואג האדומי. אמרו ישראל לפני הקדוש ברוך הוא רבון כל העולמים מה נעביד ודוד מלכא דישראל מיקל<sup class="footnote-marker">50</sup><i class="footnote">מקלל.</i> לון 'אנשי דמים ומרמה לא יחצו ימיהם'. אמר לון עלי לעשותן ריעים אילו לאילו. 'עלי פלשת אתרועע', 'עלי פלשת התרועי' עלי לפלש להם מעשים טובים, לעשותן ריעים אילו לאילו.
אם כן דוד אמנם קילל אבל הקדוש ברוך הוא יעשה אותם רֵעים זה לזה.
נראה שלכולם דורשי הרשומות מציעים למחול משום שהם אנשי מלחמה והשתתפו בתשועת ישראל. "אנשי דמים" במובן הטוב של המילה, והיותם כאלה חשוב יותר, בחשבון הסופי, מהיותם אנשי 'מרמה'. במשנה נטייה 'מיליטריסטית' זו נעדרת ואין התייחסות אליה.
פסוקים אלו יופיעו רבות בהמשך כמופנים לחלק מן האישים הללו, והוסקו מהם מסקנות פרשניות ודרשניות רבות. כך למשל התיאור של אחיתופל כראש סנהדרין נובע מכך שנכתב "יהודי מחוקקי" והסנהדרין היא הגוף המחוקק.
<b>שלשה מלכים ירבעם ואחאב ומנשה</b> – מלכים רבים עמדו לישראל, רבים מהם עבדו אלילים, והשאלה היא למה 'נבחרו' מלכים אלו, במה התייחדו. ברובד המקראי לא קשה למצוא את הסיבה, כל אחד מהם שמו נכרך בדברי גינוי. אבל צריך להודות שהתנ"ך איננו מהווה תשובה מספקת, שכן דברי גינוי מצויים גם כלפי מלכים אחרים. מעבר לכך יש לבחון מה הפגם העיקרי שמצאו חכמים מתוך דברי הגנאי שבתנ"ך. במה היה ייחודו של כל אחד מהמלכים הללו. מעבר לכך יודעים אנו שלעיתים מתייחסים חכמים למאורעות עבר מקראיים ולאישים מקראיים אך מתכוונים למאורעות ואישים בני זמנם.<sup class="footnote-marker">51</sup><i class="footnote">הרשימה במשנה חוזרת במדרש סדר עולם בצורה קרובה ביותר, ראו מילקובסקי, גיהנום.</i>
<b>ירבעם</b>
בספרות הכיתתית מכונה פרשנות זו במונח 'פשר', המאורע המקראי רומז, לפי תפישה זו, למאורע בן זמנם של המחברים (מהעבר הקרוב לכתיבת הדברים). בספרות חז"ל משתמשים לעתים במונח המקביל 'פתר קרא', אם כי חז"ל מסיבים את הפסוק בדרך כלל לא רק למאורע בן זמנם אלא גם למאורע מקראי אחר. במדרשים אחרים מסיבים חכמים את הסיפור הקדום לסיפור בן זמנם. כך למשל קורח הוא המין בן זמנם של חכמים. בני משה הם הדוגמה לבני חכמים<sup class="footnote-marker">52</sup><i class="footnote">בר, יהונתן; בר בני שמואל; בר, בני משה. </i> וכן הלאה. וכן בצוואת יהודה וספר היובלים תיאור מלחמה דמיונית ואגדית של בני יעקב עם יושבי כנען, והיא תיאור של מלחמה אחרת, בימי בית שני, שבדבר זמנה המדויק נחלקו חוקרים.<sup class="footnote-marker">53</sup><i class="footnote">דורן, מלחמת בני יעקב; ספראי, מדרש ויסעו.</i> וכן הלאה. לפיכך עלינו לשאול עצמנו האם המלכים הללו הם רשעים מקראיים, או גם כינוי לאישים או טיפוסים בני זמנם של חכמים.
קל להבין מדוע ירבעם הוא דמות ודוגמה למלך הרשע. הוא קטע את מלכות בית דוד, פילג את הממלכה, ייסד עבודה זרה. גם התנ"ך מציג אותו כאבי אבות המלכים הרשעים. כשמונה פעמים חוזר הכותב ומתאר מלכים שעשו הרע בעיני ה', כמי שהלכו בדרכי ירבעם "בגלל חטאת ירבעם" וכן מנבא עליו הנביא (מלכים א י"ד, טז) "וְיִתֵּן אֶת יִשְׂרָאֵל בִּגְלַל חַטֹּאות יָרָבְעָם אֲשֶׁר חָטָא וַאֲשֶׁר הֶחֱטִיא אֶת יִשְׂרָאֵל" (מלכים א ט"ו, ל; מלכים ב י', לא; מלכים ב י"ג, יא; יד כב; ט"ו, יח; ט"ו, כח; י"ז, כב). וכדברי המדרש "כל מלך כשר שהיה עומד היה תולהו בדוד, וכל מלך רשע שהיה עומד היה נתלה בירבעם. שנאמר על חטאות ירבעם בן נבט אשר חטא ואשר החטיא את ישראל (מלכים א ט"ו, ל)" (ספרי זוטא כז א, עמ' 317).
כבר בפסוקים מתואר ירבעם בבירור כמודל למלך חוטא, ונקבע במפורש שהוא חוטא ומחטיא. ואכן בדרך זו הולכים מקורות רבים המציינים את דרכו של ירבעם. "אימתי בזמן שהרועה תועה הצאן תועין אחריו? שנאמר על חטאת ירבעם בן נבט אשר חטא ואשר החטיא את ישראל. ואימתי בזמן שהרועה טוב הצאן הולכים אחריו, והולכין בדרך ישרה? כמשה רבנו עליו השלום" (פרקי דרבי אליעזר, מהדורת חורב, פמ"א).
גם במשנת אבות מתואר ירבעם "רבעם חטא והחטיא את הרבים, חטא הרבים תלוי בו שנאמר (מלכים א ט"ו) על חטאות ירבעם (בן נבט) אשר חטא ואשר החטיא את ישראל" (אבות פ"ה מי"ח), וכן התוספתא מדגישה מרכיב זה של 'חטא והחטיא':
וכל מי שחטא והחטיא את הרבים כגון ירבעם ואחאב ושנתנו חיתיתם בארץ החיים, ושפשטו ידיהם בזבול, גיהנם נינעלת בפניהם, ונידונין בה לדורי דורות. שנאמר "ויצאו וראו בפיגרי האנשים הפושעים בי כי תולעתם לא תמות ואשם לא תכבה והיו דראון לכל בשר" (ישעיהו ס"ו, כד). שאול בלה והן אינן בלין. שנאמר "וצורם לבלות שאול". מי גרם להן שפשטו ידיהם בזבול. שנאמר "מזבול לו" ואין זבול אלא בית המקדש שנאמר "בנה בניתי בית זבול לך מכון לשבתך עולמים" (פי"ג ה"ד-ה"ה).
אם כן ההאשמה היא כפולה גם 'חטא והחטיא' וגם שלחו ידיהם בזבול הוא המקדש.
ירבעם אכן פעל נגד המקדש, וייסד מקדשים אחרים בדן ובית אל כתחרות למקדש, אבל אחאב לא פעל ישירות נגד המקדש (אלא 'רק' עבד אלילים), וגם לא נאמר עליו שהחטיא את הציבור. לאחאב נחזור כמובן להלן. טיעון זה של 'החטיא את הרבים' חוזר במקורות רבים בספרות חז"ל ואפשר לומר שהוא עיקר הטענה נגד ירבעם המקראי. נסתפק בעוד ציטוט אחד:
שלשה מלכים וארבעה הדיוטות אין להם חלק לעולם הבא. ג' מלכים: ירבעם, אחאב, מנשה. ד' הדיוטות: בלעם, דואג, ואחיתופל וגיחזי. רבי יהודה אומר מנשה כבר שב שנאמר ויתפלל אליו ויעתר לו (דה"י ב ל"ג, יג). אמרו לו אלו כתיב וישיבהו לירושלים ושתק היינו [אומרים] כדבריך כשהוא אומר למלכותו למלכותו השיבו ולא השיבו לחיי העולם הבא. רבי מאיר אומר אבשלום אין לו חלק לעולם הבא. רשב"א אומר ירבעם אחאב מנשה בעשא ואחזיה וכל מלכי ישראל שהרשיעו אין להן חלק לעולם הבא. רבי יוחנן בן נורי אומר אף ההוגה את השם באותיותיו אין לו חלק לעולם הבא" (אבות דרבי נתן נוסח א פל"ו, עמ' 108), ומקורות נוספים.<sup class="footnote-marker">54</sup><i class="footnote">בבלי, כאן קא ע"ב; קב ע"א (מספר פעמים); ברכות לה ע"ב; הוריות י ע"ב; ירו', עבודה זרה פ"א ה"א, לט ע"א; שמחות פ"ח הי"ג, עמ' 161. בעל המסכת מדגיש שבני ישראל ראויים היו לעבוד עבודה זרה גם ללא ירבעם. אבל הוא הנהיג אותם ולכן נענש בעונש מיוחד (שם הי"ד): "ראוין היו ישראל לעבוד עבודה זרה, אילולי [גם אם לא] עמד ירבעם. שנאמר 'וקם העם הזה וזנה אחרי אלהי נכר הארץ'. ראוין היו ירושלים ליחרב, ובית המקדש לישרף, אילולי עמדו נבוכדנצר וחביריו, שנאמר 'לכן בגללכם ציון שדה תחרש וירושלים עיין תהיה והר הבית לבמות יער'". היום שבו פתח ירבעם במרדו נגד המקדש הוא היום בו החלה רומי להיבנות (בבלי, שבת נו ע"א ועוד).</i>
במסגרת זו מייחסים לירבעם עבודה זרה מסוג חדש "אבן שואבת תלה לחטאת ירבעם, והעמידה בין שמים לארץ. ואיכא דאמרי: שם חקק בפיה והיתה מכרזת ואומרת אנכי ולא יהיה לך" (סוטה לז ע"א ומקבילות).
נימוק נוסף שחז"ל מביאים לעונשו של ירבעם הוא ש"התחיל בקלקלה" (ירו', כאן כח ע"ב; בבלי קא ע"ב). אגב כך הבבלי מיקל במעשי ירבעם "אמר רבי יוחנן: קלות שעשה אחאב – כחמורות שעשה ירבעם. ומפני מה תלה הכתוב בירבעם – מפני שהוא היה תחילה לקלקלה...".
טענה נוספת, פחות תדירה במקורות, היא שירבעם פשט יד במלכות בית דוד. "אמר רבי אבא, אחר שתפשו הקדוש ברוך הוא לירבעם בבגדו, ואמר לו: חזור בך, ואני ואתה ובן ישי נטייל בגן עדן. אמר לו, מי בראש? בן ישי בראש, אי הכי לא בעינא (אם כך אינני רוצה – בבלי קב ע"א). אם כן ירבעם הוא מורד. שאיפתו להיות ראש וראשון היא העילה העיקרית לכפירה. התיאור של חז"ל מזכיר מיידית את המאבק האנטי חשמונאי בטענה שלא להם המלכות. המלכות לבית דוד והם תפשוה שלא ברשות. במאבק זה עסקו חוקרים והוא בא לביטוי בעיקר בספרות ימי בית שני.<sup class="footnote-marker">55</sup><i class="footnote">אפטוביצר, החשמונאים.</i> ייתכן אפוא שהטענה נגד ירבעם היא בעצם טענה גם או בעיקר, נגד החשמונאים שתפשו את המלכות בישראל.
בנוסף מואשם ירבעם שלא נשמע לנביא ככתוב במקרא, וגם מרד בחכמים "ואיכא דאמרי: רבנן דחה מקמיה" (בבלי קז ע"א). הפסוק שמצוטט מזכיר את בני הנביאים אך חז"ל מייחסים לו חטא נוסף של אי שמיעה לדברי חכמים. גם כאן אפשר שמסתתרת טענה נגד מלכי חשמונאי שהעדיפו את הצדוקים על פני חכמים.
לכל החטאים שנמנו יש בסיס מקראי איתן. אמנם המרידה בחכמים איננה מופיעה במקרא, היא בוודאי משקפת את האוטופיה של חכמים. כך צריך מלך יהודי לנהוג. מלך יהודי אמור לשמוע לחכמים, ומלך רשע מן הסתם לא שומע לדברי חכמים. אפשר עדיין לסבור שבדברי ההתקפה נגד ירבעם משתמשים חכמים בדמותו, ועושים לה דמוניזציה מקצינה, כדי להיאבק נגד דמות מסוימת בעולמם הריאלי. אבל בשלב זה אין לטענה כזאת בסיס. במקביל בספרות חז"ל עוד שתי התייחסויות לירבעם שאין להן בסיס מקראי.
טענה אחת היא שבעצם ירבעם לא חטא בחומרה כה רבה. בבבלי (קב ע"א) סיפור ארוך "רבי אבהו הוה רגיל דהוה קא דריש בשלשה מלכים. חלש, קביל עליה דלא דריש, דאיתפח הדר קא דריש. אמרי: לא קבילת עלך דלא דרשת בהו? אמר: אינהו מי הדרו בהו, דאנא אהדר בי? [תרגום: היה רגיל לדרוש בשלשה מלכים. חלש, וקיבל עליו שלא ידרוש, כיון שתפח,<sup class="footnote-marker">56</sup><i class="footnote">המחלה הייתה שתפח גופו. הקטע סובל גם תרגום אחר, על כל פנים רבי אבהו סבר שהדרשה חריפה מדי והיא גרמה למחלתו, ומועלה הטענה שכל הרשעים הללו חזרו בהם.</i> כשהבריא חזר ודרש. אמרו לו 'לא קיבלתי עליך שלא לדרוש בהם? אמר האם הם חזרו בהם שאני אחזור בי ממנהגי?]. כבר בסיפור זה עולה הטענה שהדרשה נגד המלכים הללו חריפה מדי וגוררת עונש, ורבי אבהו בתחילה מקבל עליו לא לעסוק בנושא, ואחר כך חוזר בו. בהמשך הסוגיה (קא ע"ב-קב ע"א) נימה זו מובהקת יותר. רב אשי קורא למלכים הללו 'חברין' (חברינו אולי חָבָּרין – הוא הכינוי לכוהני עבודת האש). מנשה מתגלה אליו בחלום ונוזף בו "אי הות התם – הות נקיטנא בשיפולי גלימא ורהטת אבתראי. למחר אמר להו לרבנן: נפתח ברבוותא" [תרגום: אם היית שם היית מחזיק בשיפולי הגלימא ורץ אחרי. למחרת אמר רב אשי לחכמים נפתח ב'רבותינו']. אמנם הסיפור מתייחס למנשה שמעמדו שנוי במחלוקת, אבל עורך הסוגיה מסביר בכך את הצורך להתייחס בכבוד לכל המלכים החוטאים הללו. כן שומעים אנו שירבעם "זכה למלכות" בעבור מעשים טובים שעשה. אם כן אין מדובר בעבריין שרק עבירות בידיו. בסוגיית הבבלי אף מועלית טענה שירבעם לא רצה לפתות לעבודה זרה, אלא רק לנסות את ישראל.
הירושלמי מדגיש שהרבה מלכים בנו עבודה זרה, וחוזר על המימרא שכבר ציטטנו, שמעשי אחאב חמורים בהרבה משל ירבעם "וכי מה עשה אחאב כתיב ויהי הנקל לכתו בחטאות ירבעם בן נבט והלא קולותיו של אחאב הם כחומרותיו של ירבעם. ולמה נמנה ירבעם תחילה שהוא התחיל בקלקלה תחילה" (ירו', כאן כח ע"ב). הנימוק 'התחיל בקלקלה' כבר הובא לעיל, אבל בהקשר של הירושלמי זו הקלה במהות החטא.
בסיפור אחר מתאר התלמוד הירושלמי כיצד לחצו ישראל על ירבעם לבנות להם עבודה זרה. מעין הלחץ שלחצו על אהרון במעשה העגל, ירבעם ניסה ל'משוך זמן' והתמהמה אך לבסוף נכנע ללחץ הציבור. זו מגמת הקלה שאין לה בסיס מקראי.
טיעון אחר נגד ירבעם, שגם לה אין בסיס מוצק במקרא, הוא התיאור בתוספתא ובהרבה מקבילות "מהו בני גונבי עלי ובני קוצעי קציעות. שבשעה שהושיבו מלכי יון פרדדיאות על הדרכים, שלא לעלות לירושלם, כדרך שהושיב ירבעם בן נבט. כל מי שהוא כשר וירא חטא באותו הדור מה היה עושה הוא מביא את הבכורים ועושין כמין סלים..." (תוספתא תענית פ"ג ה"ז). חז"ל מסבירים את שמות המשפחות שהשתתפו בהבאת עצים למקדש. ומזכיר שני מעשים של חסימת צירי התנועה לירושלים אחת בימי היוונים ואחת בימי ירבעם.
רבו המקבילות למסורת זו. הפרדדיאות הן כנראה פרסדאות προσίδια (presidia) שמשמעו תחנות גבול,<sup class="footnote-marker">57</sup><i class="footnote">ליברמן, הפירוש הארוך לתוספתא תענית, עמ' 1113. רוזנטל, פרסדאות.</i> או פרה סטדיה שמשמעו על הדרך הראשית, ולעתים המלכות איננה מלכות יוון אלא סתם 'מלכות הרשעה' היא מלכות רומי.
בתנ"ך לא נאמר שירבעם הושיב משמרות לחסום את העלייה לירושלים. כל שנאמר עליו הוא שרצה למנוע זאת מהעם ובנה מקדשים חילופיים. "וַיֹּאמֶר אֲלֵהֶם רַב לָכֶם מֵעֲלוֹת יְרוּשָׁלִַם" (מלכים א י"ב, כח). כאן מרחיבים חז"ל חטא בלתי ידוע מהמקרא ואולי רומזים למלך בן זמנם.
האם ניתן לשער מי הוא מלך בן זמנם של חכמים המגלם את דמותו של ירבעם? אולי הוא אחד המלכים החשמונאים, שמנעו מהמלך הלגיטימי (בעיניהם של חכמים) למלוך, כלומר העמידו עצמם בשלטון ולא מסרוהו לבית דוד. מי הוא המלך שמנע עלייה לרגל? אולי זו מסורת מימי המלחמות בין האחים החשמונאיים<sup class="footnote-marker">58</sup><i class="footnote">יוחנן הורקנוס השני ואלכסנדר אריסטובלוס נלחמו על המלוכה. לבסוף יוחנן נכנע ואריסטובלוס מלך. בשלב שני ברח יוחנן לחרתת מלך ערב (מלך נבטיאה) וחזר יחד עם חרתת וצבא גדול וצר על ירושלים. המצור התנהל בחג המצות (פסח) ולנצורים לא היו קורבנות הצרים הסכימו למכור להם קורבנות במחיר רב. לבסוף הצרים לא סיפקו את הקורבנות (קד' יד 28-19). אגדת חז"ל מספרת שהצרים העלו בסל חזיר במקום כבש. בירושלמי שני סיפורים על מאורע דומה האחד "בימי מלכות יון, היו משלשלין להן שתי קופות של זהב, והיו מעלין להן שני טליים. פעם אחת שילשלו להן שתי קופות של זהב, והיו מעלין להן שני גדיים. באותה שעה האיר הקדוש ברוך הוא עיניהם ומצאו שני טליים מבוקר. בהמשך סיפור נוסף על ימי מלכות הרשעה (רומא) "... ובסוף שלשלו להם שתי קופות של זהב, ועלו להן שני חזירין, לא הספיקו להגיע לחצי חומה עד שנעץ החזיר בחומה, ונזדעזעה החומה. וקפץ מ' פרסה מארץ ישראל. באותה שעה גרמו העונות ובטל התמיד וחרב הבית סיפור החזיר מסביר את "בטל התמיד" והוא עוסק במאורע שאירע בעת המצור הרומי האחרון על ירושלים ביז תמוז (ירו', ברכות פ"ד ה"א, ז ע"ב; תענית פ"ד ה"ה, סח ע"ג). המעשה השני הוא מה שמספר יוסיפוס בהרצאתו על השלבים הסופיים של מלחמת החורבן (מלחמות ו 84). הוא מוסר כי בשבעה עשר בתמוז בטל קרבן התמיד מחוסר טלאים לקרבן. הוא אף מוסר על הדיכאון הקשה ששקע בו העם עם ביטול קרבן התמיד, וכיצד ביקשו הרומאים לנצל מצב זה במלחמתם על כיבוש העיר והמקדש ובתעמולתם כשקראו לכניעתם של הלוחמים. בטקסט של יוספוס כתוב שהפסקת הקורבן הייתה "מחמת חוסר באנשים", אך כנראה שאין זה אלא שיבוש ויש להניח שהיה כתוב מחוסר טלאים, וכפי שהציע תקרי במהדורתו, עמ' 402 והערה 1.</i>
בתלמוד הבבלי אוחדו שנו הסיפורים הירושלמיים לאחד: "תנו רבנן: כשצרו מלכי בית חשמונאי זה על זה, היה הורקנוס מבחוץ ואריסטובלוס מבפנים. בכל יום ויום היו משלשלין דינרים בקופה, ומעלין להן תמידים. היה שם זקן אחד שהיה מכיר בחכמת יוונית, לעז להם בחכמת יוונית, אמר להן: כל זמן שעוסקים בעבודה אין נמסרין בידכם. למחר שלשלו להם דינרים בקופה, והעלו להם חזיר, כיון שהגיע לחצי חומה, נעץ צפרניו נזדעזעה ארץ ישראל ארבע מאות פרסה. אותה שעה אמרו: ארור אדם שיגדל חזירים, וארור אדם שילמד לבנו חכמת יוונית" (סוטה מט ע"ב; בבא קמא פב ע"א; מנחות סד ע"ב).
גוון אחר יש בסיפור בתוך מעשה דניאל (איזענשטעיין, אוצר המדרשים, עמ' 97). שבמהלכם נעשה צעד כזה כשם שמנעו הבאת בהמות לקורבנות לירושלים. זאת בזמן המצור של הורקנוס על אחיו אריסטובולוס (63 לפני הספירה)? בכל שלל ההאשמות נגד ירבעם המקראי עלו נימות שאינן במקרא, והן התאימו למלכי חשמונאי ובכלל וליוחנן הורקנוס בפרט. האיש שמרד הביא לארץ צבא זר, ובסופו של דבר בו בחרו הרומאים כשליט (אתנרך) על ארץ ישראל. הוא גם האיש שבחסותו פעל הורדוס שייזכר גם להלן. אפשר שחלק מההאשמות נגד יוחנן הורקנוס, באות לביטוי בהרחבות המדרשיות בדבר אשמת ירבעם.
האם אפשר שירבעם הוא שם סמלי לנצרות? לדעתנו הדבר קשה. ירבעם הוא בראש ובראשונה מלך, ואילו הנצרות בתקופת תנאים היא דת נרדפת. הנצרות איננה דת מקדשית, אבל ירבעם איננו רק נגד המקדש, אלא הוא בעד מקדשים אחרים. גם הרמזים על חסימת העלייה לרגל אינם הולמים את הנצרות. אין בדברי הגנות נגד ירבעם מאומה על חטאי הנצרות כגון אמונה במשיח שקר, ביטול המצוות וכדומה. ההתחבטות של חז"ל האם ירבעם כה רשע, והעמדות שהוא בעצם איננו רשע, גם הן אינן מתאימות לנצרות. לפיכך דומה שזיהוי בין ירבעם של המשנה (כטיפוס של רשע) איננו הולם את הנצרות הקדומה, זו של ימי התנאים.
<b>אחאב</b>
<b>אחאב</b> – אחאב כמובן הרבה לעבוד עבודה זרה, פגע בנביאים והתמודד נגד אליהו הנביא. "וַיַּעַשׂ אַחְאָב אֶת הָאֲשֵׁרָה וַיּוֹסֶף אַחְאָב לַעֲשׂוֹת לְהַכְעִיס אֶת ה' אֱלֹהֵי יִשְׂרָאֵל מִכֹּל מַלְכֵי יִשְׂרָאֵל אֲשֶׁר הָיוּ לְפָנָיו" (מלכים א ט', לג). עם זאת ביטויים דומים אפשר למצוא גם לגבי מלכים אחרים כגון "וַיַּעֲשֶׂה עָמְרִי הָרַע בְּעֵינֵי ה' וַיָּרַע מִכֹּל אֲשֶׁר לְפָנָיו" (מלכים א ט"ז, כה).
במקרא ניכר יחס כפול לגבי אחאב. מצד אחד – "רַק לֹא הָיָה כְאַחְאָב אֲשֶׁר הִתְמַכֵּר לַעֲשׂוֹת הָרַע בְּעֵינֵי ה' אֲשֶׁר הֵסַתָּה אֹתוֹ אִיזֶבֶל אִשְׁתּו. וַיַּתְעֵב מְאֹד לָלֶכֶת אַחֲרֵי הַגִּלֻּלִים כְּכֹל אֲשֶׁר עָשׂוּ הָאֱמֹרִי אֲשֶׁר הוֹרִישׁ ה' מִפְּנֵי בְּנֵי יִשְׂרָאֵל" ומצד שני – קובע ה' "הֲרָאִיתָ כִּי נִכְנַע אַחְאָב מִלְּפָנָי יַעַן כִּי נִכְנַע מִפָּנַי לֹא אָבִיא הָרָעָה בְּיָמָיו בִּימֵי בְנוֹ אָבִיא הָרָעָה עַל בֵּיתוֹ" (מלכים א כ"א, כה-כט), וכן מדגיש זאת הירושלמי (כח ע"ב).
בנוסף קשרו חכמים בין אחאב לבין אלה ש'פשטו ידיהם בזבול, כלומר במקדש, כפי שציטטנו לעיל. גם לכך אין רמז במקרא עצמו.
על רקע זה מפתיע ביחס המיקל כמופיע בחלק מספרות חז"ל. כך למשל מסופר בירושלמי (כח ע"ב)
רבי לוי עבד דרש הדין קרייא אשתא ירחין לגנאי, 'רק לא היה כאחאב אשר התמכר לעשות הרע בעיני יי'. אתא לגביה בליליא, אמר ליה מה חטית לך ומה סרחית קדמך? אית לך רישיה דפסוקא ולית לך סופיה אשר היסתה אותו איזבל אשתו. עבד דרש ליה שיתא ירחין לשבח רק לא היה כאחאב אשר היסתה אותו איזבל אשתו" [תרגום: ר' לוי דרש את המקרא הזה ששה ירחים לגנאי "אשר התמכר לעשות הרע בעיני ה'. בא אליו (אחאב אל החכם) בלילה אמר לו מה חטאתי לך, ומה סרחתי לפניך? יש לך את ראשית הפסוק ואין לך את סופו? "אשר הסיתה אותו איזבל אשתו". דרש לו ששה חודשים לשבח...].
גם המקרא עצמו כבר רומז שאחאב חזר בתשובה חלקית ומנייתו ברשימת 'עברייני העל' מעט תמוהה.
כבר במקרא נקשר אחאב לסיפור הקמת יריחו על ידי חיאל בית האלי "בְּיָמָיו בָּנָה חִיאֵל בֵּית הָאֱלִי אֶת יְרִיחֹה בַּאֲבִירָם בְּכֹרוֹ יִסְּדָהּ וּבִשְׂגוּב צְעִירוֹ הִצִּיב דְּלָתֶיהָ כִּדְבַר ה' אֲשֶׁר דִּבֶּר בְּיַד יְהוֹשֻׁעַ בִּן נוּן" (מלכים א ט"ז, לד). בספרות חז"ל (ירו', כאן, כח ע"ב) מודגש הקשר בין אחאב לחיאל "מה הוה אחאב עביד? הוה מקשט גרמיה בכל יום, וקאים ליה קומי חיאל אסרטילטיה והוא אמר ליה בכמה אנא טב יומא דין? והוא אמר ליה כן. וכן והוא מפריש טמיתיה לעבודה זרה" [תרגום: מה היה אחאב עושה? מקשט עצמו בכל יום ועומד לפני חיאל בדרך והוא אומר לו, כמה אני יפה היום?! והוא (חיאל) אומר לו כן. והוא מקדיש עצמו לעבודה זרה].<sup class="footnote-marker">59</sup><i class="footnote">לקשר בין הורדוס לחיאל ראו גם סנהדרין קיג ע"א. </i>
עוד נוסיף לתשתית דיוננו מימרא נוספת של חז"ל:
אמר רבי יוחנן: מפני מה זכה עמרי למלכות? – מפני שהוסיף כרך אחד בארץ ישראל. שנאמר "ויקן את ההר שמרון מאת שמר בככרים כסף ויבן את ההר ויקרא [את] שם העיר אשר בנה על שם שמר אדני ההר שמרון". אמר רבי יוחנן: מפני מה זכה אחאב למלכות עשרים ושתים שנה – מפני שכיבד את התורה שניתנה בעשרים ושתים אותיות. שנאמר... (בבלי קב ע"א).
כיבוד התורה ובניית עיר בישראל הם משבחי בית המלוכה של אחאב. במקרה זה נראה שאחאב ואביו עומרי היוו, לפחות בחלק מהמקרים, הד לדמותו של הורדוס. בקטע כיתתי אחד שהתגלה במדבר יהודה מצויה נבואה המזכירה את חיאל בית האלי ואת בניית יריחו. מהקטע עולה שהמחבר רואה בהורדוס את בן דמותו של אחאב. אפשר אפוא שגם במשנה שלנו אחאב הוא כינוי נסתר להורדוס. אחאב המקראי היה רשע, כמו הורדוס. כך גם נבין את הדגשת המרידה בבית דוד, ואף את שליחת היד בזבול (במקדש). זה רמז שכתב מי שהתנגד להרחבת המקדש בידי הורדוס. גם המדרש הקושר את סופו של אחאב (הורדוס) עם פורענות נעשה מובן, במיוחד לאור סופו של הורדוס ממחלה קשה. "תנו רבנן, שלשה מלכים הם: הרואה דוד בחלום, יצפה לחסידות. שלמה, יצפה לחכמה. אחאב, ידאג מן הפורענות" (ברכות נב ע"א). אחאב הוא דוגמה לרשע מוחלט, והכוונה שוב להורדוס, והוויכוח האם לרשע זה יש שמץ של מחילה או הבנה, גם הוא מובן אם מדובר בהורדוס, יותר מאשר אם הוא עוסק באחאב המקראי. גם הטענה שאחאב פגע בחכמים מתאימה למסורות על הורדוס (בבא בתרא ג ע"ב-ד ע"א).<sup class="footnote-marker">60</sup><i class="footnote">לצורך דיוננו אין זה חשוב האם הורדוס ההיסטורי פגע בחכמים, די לנו בכך שכך נשמר זכרו בהיסטוריוגרפיה של חז"ל. ראו עוד מדרש עשר גלויות פרשה ה'. </i>
מנגד הורדוס בנה ערים בארץ וזהו השבח לאחאב ולעמרי אביו בפי חכמים. בניית עיר ופיתוח הארץ הם שבח למלך, למרות אישיותו הבעייתית והנהגותו הנלוזה, ושוב גם כאן אחאב הוא בן דמותו של הורדוס.
וכן הטענה שאחאב סבל מבעיות של חוסן מיני מתאימה להורדוס. "אחאב איש מצונן היה, ועשתה לו איזבל שתי צורי זונות במרכבתו, כדי שיראה אותן ויתחמם" (סנהדרין לט ע"ב). בספרי יוספוס אין רמז לבעיות של המלך הורדוס בתחום יחסי אישות. אבל חז"ל יודעים לספר על כך. בעילה שלא כדרכה מכונה 'מעשה חידודים' (סנהדרין סו ע"ב). אבל במדרש ספרי מכונה אותה פעולה "העושים מעשה הירודס" (ספרי דברים רמא כב, עמ' 217) בחלק מעדי הנוסח הירודס, הירדוס, וכדומה.
הבבלי גם יודע לספר על הורדוס שבא על בת חשמונאי (מרים) לאחר מותה, וזה הד אגדי למערכת היחסים הבעייתית בן הורדוס למרים החשמונאית שהייתה אשתו ונרצחה על ידו (בבא בתרא ג ע"ב).
לא כל המסורות על אחאב והדימויים סביבו מתפרשים על ידי הטענה שהכוונה להורדוס. לעתים אכן אין ספק שמדובר באחאב המקראי ולעתים הדברים אינם נהירים.<sup class="footnote-marker">61</sup><i class="footnote">ראו למשל בבלי מגילה ג ע"א; מועד קטן כח ע"ב.</i> הוא הדין למסורת הבבלית "אחאב וותרן בממונו היה, ומתוך שההנה תלמידי חכמים מנכסיו – כיפרו לו מחצה" (בבלי כאן קב ע"א). אין לכך בסיס מקראי אך התיאור מתאים לנדבנותו ופזרנותו של הורדוס, שבצד רשעותו היה גם תורם חשוב למטרות שונות.
<b>מנשה</b>
<b>רבי יודה אומר</b> [<b>מנשה</b>]<b> יש לו חלק לעולם הבא שנאמר</b> (דברי הימים ב ל"ג)<b> ויתפלל אליו ויעתר לו וישמע תפילתו וישיבהו ירושלם למלכותו</b> – מנשה המקראי מתואר כמלך 'רע' שלא עבד את ה'. הסיפורים אליו והיחס אליו בספר מלכים שונה מזה של דברי הימים. בספר מלכים הוא מלך שלא עבד את ה', אך הביטויים נגדו הם ברמה הרגילה לגבי אותם מלכים שהרעו לעשות "וַיָּשָׁב וַיִּבֶן אֶת הַבָּמוֹת אֲשֶׁר אִבַּד חִזְקִיָּהוּ אָבִיו וַיָּקֶם מִזְבְּחֹת לַבַּעַל וַיַּעַשׂ אֲשֵׁרָה כַּאֲשֶׁר עָשָׂה אַחְאָב מֶלֶךְ יִשְׂרָאֵל וַיִּשְׁתַּחוּ לְכָל צְבָא הַשָּׁמַיִם וַיַּעֲבֹד אֹתָם" (מלכים ב כא ג). הוא מדומה לאחאב שהופיע במשנה קודם, אך לא יותר גרוע ממלך רגיל. וכן "יַעַן אֲשֶׁר עָשָׂה מְנַשֶּׁה מֶלֶךְ יְהוּדָה הַתֹּעֵבוֹת הָאֵלֶּה הֵרַע מִכֹּל אֲשֶׁר עָשׂוּ הָאֱמֹרִי אֲשֶׁר לְפָנָיו וַיַּחֲטִא גַם אֶת יְהוּדָה בְּגִלּוּלָיו" (שם יא). בפסוק זה הוא מתואר כעושה 'רע' יותר מקודמיו. העיקרון של חוטא והחטיא נזכר בפסוק נוסף (שם שם טז) "וְגַם דָּם נָקִי שָׁפַךְ מְנַשֶּׁה הַרְבֵּה מְאֹד עַד אֲשֶׁר מִלֵּא אֶת יְרוּשָׁלִַם פֶּה לָפֶה לְבַד מֵחַטָּאתוֹ אֲשֶׁר הֶחֱטִיא אֶת יְהוּדָה לַעֲשׂוֹת הָרַע בְּעֵינֵי ה'". עם זאת כמלך רגיל הוא מת ונקבר בירושלים. בספר דברי הימים סיפור שאיננו בספר מלכים על הגלייתו של מנשה לאשור (דברי הימים ב ל"ג, יא), ועל חזרתו בתשובה "וּכְהָצֵר לוֹ חִלָּה אֶת פְּנֵי ה' אֱלֹהָיו וַיִּכָּנַע מְאֹד מִלִּפְנֵי אֱלֹהֵי אֲבֹתָיו. וַיִּתְפַּלֵּל אֵלָיו וַיֵּעָתֶר לוֹ וַיִּשְׁמַע תְּחִנָּתוֹ וַיְשִׁיבֵהוּ יְרוּשָׁלִַם לְמַלְכוּתוֹ וַיֵּדַע מְנַשֶּׁה כִּי ה' הוּא הָאֱלֹקִים" (שם יב-יג). סתירת הפסוקים היא חשובה אך לא לנושא דיוננו. כפשוטה של משנה, המשנה רואה לפניה את התיאור בספר מלכים, שבו מנשה הוא מהמלכים הרעים. ואילו רבי יהודה מקבל את הגרסה של בעל דברי הימים.
חכמים אינם מתעלימים מהפסוקים בדברי הימים ומסבירים: <b>אמרו לו למלכותו השיבו לא השיבו לחיי העולם הבא</b> – עם זאת הסיפור בדברי הימים מסביר מדוע מנשה איננו רשע מוחלט, ואילו ספר מלכים מהווה בסיס מובן למסורת על מנשה עושה הרע. עם זאת אין בפסוקים על מנשה, גם לא בספר מלכים, הסבר מדוע הוא נחשב לאחד משלושת הרשעים המוחלטים. יותר מאמון, או יהויקים למשל.
האם גם מנשה זוהה עם דמות מתקופת בית שני? במחשבה הכיתתית נחלקה האוכלוסיה היהודית לשלוש. בני יהודה הם בני הכת, בני אפרים הם הפרושים. והרשעים המובהקים הם בני מנשה הצדוקים. אם כך הרי ש'מנשה' במשנה ובמקבילות עשוי להיות המלך החשמונאי, או בני הקבוצה החשמונאית באופן כללי. מנשה הצדוקי הוגלה לרומא והוחזר והדברים מתאימים לגורלו של אריסטובלוס שהתמודד עם אחיו על השלטון, הפסיד, הוגלה לרומא, חזר, מרד ונוצח בשנית.
בספרות החיצונית מצוי חיבור המשמר כביכול את תפילת מנשה החוזר בתשובה ומושב לעמו לארצו ושב לתורתו.<sup class="footnote-marker">62</sup><i class="footnote">תפילת מנשה נשתמר בתרגום התנ"ך ליוונית, ובכלל בתרגום היווני נוסחים שונים לקורות מנשה.</i> כמובן סופם ההיסטורי של מנשה המקראי, ושל אלכסנדרוס ההיסטורי היה שונה. תפילת מנשה התקבלה והוא חזר למלכותו, אך נותר 'מלך רשע' בתפישת המקרא. רצונותיו של אריסטובלוס גם הם לא התממשו, המרד נכשל ובסופו של דבר נרצח בגלות. בנו אנטיגונוס חזר, מלך שלוש שנים, ולבסוף נוצח והוצא להורג. האם יש קשר בין חיבור 'תפילת מנשה' למשנה שלנו, ולקשר האפשרי עם המלך הצדוקי? בשלב זה ניתן להעלות זאת כהצעה בלבד.
מכל מקום היחס המעורב למנשה, הערצה בצד ביקורת מתאים לחשמונאים בכלל ולאריסטובלוס ולאנטיגונוס בנו בפרט. מצד אחד הם היו צדוקים שפרושים ביקרו אותם קשות. ומצד שני ממבט היסטורי מרוחק הם היו אחרוני המלכים העצמאיים, ונזכרים בהם בנוסטלגיה כסמל לעצמאות לאומית. כך למשל כאשר אנטיגונוס חזר מרומא הקים כאן בקלות ממלכה עצמאית, וזכה לתמיכה נרחבת בציבור. אין ספק שלאחר הניסיון של העם היהודי עם שליט כהורדוס ועם שלטון רומא, זכו החשמונאים לרהבילטיזציה מוחלטת. חטיאהם נמוגו בהשוואה ליורשיהם, נשכחו ונסלחו. בזיכרון הלאומי היהודי זכרו להם שהם הושיעו את העם מידי היוונים, והנהיגו את מלכות ישראל. כל השאר נתפס כשולי.
בתוספתא (פי"ב הי"א) ארבעה מלכים ירבעם ואחאב אחז ומנשה אין להם חלק לעולם הבא ר' יהודה אומר מנשה יש לו חלק לעולם הבא. שנאמר 'תפילתו והעתר לו וכל חטאתו ומעלו והמקומות אשר בנה בהן במות והעמיד האשרים והפסילים לפני הכנעו הנם כתובים על דברי חוזה' מלמד שנעתר לו והביאו לחיי העולם הבא" (פי"ב הי"א).
המקורות המקבילים מתחלקים בין אלה המקבלים את עמדת תנא קמא שמנשה עבריין חסר תקנה, לבין אלו המקבלים את עמדת רבי יהודה שהוא חזר בתשובה ויש לו חלק לעולם הבא (בבלי, כאן קג ע"א). בחלק מהמקורות כמו באבות דרבי נתן מופיעות שתי הדעות. כך למשל באבות דרבי נתן (נוסח א פל"ו, עמ' 108) ששם נוסף לרשימת המלכים גם אבשלום וכן דברי רבי שמעון הן אלעזר המונה עוד מלכים רשעים דומים "ירבעם אחאב מנשה בעשא ואחזיה וכל מלכי ישראל שהרשיעו אין להן חלק לעולם הבא".
בנוסף לעוונות שבמקרא מונים מקורות חז"ל עוד מעשי פשע של המלך מנשה.
1. הרג הנביא ישעיהו.
רעיון זה מופיע בסדרת מקורות אמוראיים. בתלמודים למשנתנו סיפור כיצד ברח ישעיהו והתחבא בתוך ארז ומנשה ציווה לנסר את הארז (ירו', כח ע"ג; בבלי קג ע"ב; יבמות מט ע"ב). בבבלי יבמות נמסרת המסורת בשם "מגילת יוחסין" שנמצאה בירושלים, ומיוחסת לבן עזאי (המאה השנייה).
המסורות שמנשה הרג את ישעיהו הנביא מופיעות גם בספר 'חיי הנביאים', יצירה ארץ ישראלית שמקובל לייחסה לאפיפניוס, מנהיג נוצרי יליד אזור בית גוברין, בן המאה הרביעית. אפיפניוס מתאר מקומות קודש ששימשו לעלייה לרגל. כולם היו מקומות קדם נוצריים, קרוב לוודאי שכולם כאלה שהחברה היהודית כבר הקימה בשעתו. מסורות אלו נרמזות גם בספר החיצוני 'עליית ישעיהו', אם כי שם לא נאמר הדבר במפורש.
זמנם של כל החיבורים הללו שנוי במחלוקת. יש המקדימים את ספר 'חיי הנביאים' למאה הראשונה (ורואים בו חיבור יהודי לחלוטין), ומאחרים את 'חיי ישעיהו' למאה השלישית, ויש המקדימים את שניהם (זו גם דעתנו). מכל מקום נראה שמדובר במסורות קדומות.
לפי דרכנו כולן עיבודים אגדיים מאוחרים הרומזים למעשי מלכי החשמונאים, אולי באופן ישיר לינאי שהיה המלך הצדוקי המובהק והפעיל ביותר. לפי יוספוס, אריסטובלוס השני, יריבו של יוחנן הורקנוס השני הוא שהואשם בהריגתו של חוני חסיד ונביא.<sup class="footnote-marker">63</sup><i class="footnote">קדמ' יד 24. הנביא והחסיד שם הוא זה שידע (לפי יוספוס) להתפלל לירידת גשמים. בספרות חז"ל איש זה הוא חוני המעגל, ולא מסופר שהוצא להורג. </i> יש להניח שבתודעת העם מאתיים שנה מאוחר יותר, כבר הסיפור ההיסטורי היה מטושטש ורק זכרו שהמלכים החשמונאים הצדוקים אשמים בהריגת הנביא.
2. עוד שומעים אנו שמנשה הוא זה "המגלה פנים בתורה".
והנפש אשר תעשה ביד רמה, זה המגלה פנים בתורה כמנשה בן חזקיה. "את ה' הוא מגדף" שהיה יושב ודורש בהגדה של דופי לפני המקום. אמר לא היה לו לכתוב בתורה אלא "וילך ראובן בימי קציר חטים"<sup class="footnote-marker">64</sup><i class="footnote">כנראה זו דרשה בגנות מעשהו של ראובן.</i> (בראשית ל', יד). ולא היה לו לכתוב בתורה אלא "ואחות לוטן תמנע"<sup class="footnote-marker">65</sup><i class="footnote">הטענה היא שסדר הפסוקים צריך היה להיות הפוך, קודם לכתוב שתמנע אחות לוטן, ורק אחר כך שהיא פילגש לאליפז, או שצריך היה להימנע מלהזכיר שהיא הייתה פילגש לאליפז. ואולי הדרשה הפוכה ודיברה בגנות תמנע שהיתה פילגש. כך משתמע מהמקבילה בבלי. </i> (בראשית ל"ו, כב). עליו מפורש בקבלה "תשב באחיך תדבר בבן אמך תתן דופי אלה עשית והחרשתי דמית היות אהיה כמוך" (תהלים נ', כא) כסבור אתה שמא כדרכי בשר ודם דרכי המקום אוכיחך ואערכה לעיניך (תהלים נ', כא)" (ספרי במדבר קיב, עמ' 120).
המקבילה בבבלי דומה אך שונה בסדר הדרשות ואולי גם בפרשנות למעשה המרידה שבהם.
תנו רבנן: "והנפש אשר תעשה ביד רמה" – זה מנשה בן חזקיה, שהיה יושב ודורש בהגדות של דופי. אמר: וכי לא היה לו למשה לכתוב אלא "ואחות לוטן תמנע" (בראשית ל"ו, כב) "ותמנע היתה פילגש לאליפז" (בראשית ל' יב). "וילך ראובן בימי קציר חטים וימצא דודאים בשדה"? יצאה בת קול ואמרה לו: "תשב באחיך תדבר בבן אמך תתן דפי אלה עשית והחרשתי דמית" (סנהדרין צט ע"ב).
מנשה מואשם אפוא בלגלול על פסוקי התורה ואולי בדרשות בגנות האבות הקדמונים (ראובן ותמנע). לא ברור נגד אילו דרשות הכתוב מדבר, אבל ברור שמנשה כבר איננו סתם מלך רשע, אלא חשוד במינות כלשהי. בהמשך שם "מגלה פנים בתורה כגון מאי? – כגון מנשה בן חזקיה". מנשה הוא אפוא מין, מתנגד אידיאולוגי המכונה "נפש אשר תעשה ביד רמה" או "מגלה פנים".
הקשר לצדוקים ולמינים מתברר ביתר שאת מתוך הקשר המדרש בספרי במדבר. הדרשה שם היא המונה את סדרת המינים שהזכרנו בפירושנו למשנה א' מגלה פנים, אפיקורוס, הצדוקים (דבר ה' בזה) וכן הלאה. ברשימה זו משתלב כאמור מנשה כאחד המינים.
3. סוגיה אחרת מגדילה את בקיאותו של מנשה בתורה (בבלי כאן קג ע"ב) "תנו רבנן: מנשה היה שונה חמשים וחמשה פנים בתורת כהנים, כנגד שני מלכותו. אחאב – שמנים וחמשה, ירבעם – מאה ושלשה". אגדה זו נועדה לתאר את המלכים העבריינים כגדולי התורה שכשלו מסיבות כלשהם, וכבר דנו לעיל במגמה זו של טיהור המלכים המתוארים כרשעים. תיאור כזה של 'מגלה פנים' שהוא גם גדול בתורה, מתקשר לדמותו של יוחנן הורקנוס הראשון. הוא הראשון שתמך בצדוקים, אבל חז"ל, כמו גם יוספוס, מתייחסים אליו בהערכה ומייחסים לו אפילו נבואה. גם ב'מקצת מעשה תורה' שהוא חיבור כיתתי מובהק, מתואר כהן גדול יודע תורה הבוחר בעוול. במחקר מחלוקת האם הכהן הגדול המוערך הוא יונתן החשמונאי, שמעון או יוחנן הורקנוס הראשון.<sup class="footnote-marker">66</sup><i class="footnote">או אולי פולמוס מאוחר המאחד כבר את שלושתם לטיפוס אחד. </i> אך ברור שהמגלה פנים נחשב גם לאיש מעלה ותלמיד חכם. תיאור כזה הולם גם את מנשה שבמשנה ובמקבילות.
4. טיעון אחר מופיע במדרש תנאי ובתלמוד שבימי מנשה סולקה אש התמיד "ואש שירדה בימי שלמה – לא נסתלקה עד שבא מנשה וסילקה" (ספרא ויקרא דיבורא דנדבה פרק ה ה"י ז ע"א; בבלי, זבחים סא ע"ב) וכן בירושלמי מסופר על אילנות פלא שאסף שלמה והניח בארון הקודש. "אימתי יבשו? אמר רבי יצחק חיננא בר יצחק בשעה שהעמיד מנשה צלם בהיכל. יבשו דכתיב 'ופרח לבנון אומלל'" (ירו', יומא פ"ד ה"ד, מא ע"ד). ייתכן שמסורת זו מתקשרת לכך שבימי בית שני לא הייתה אש קדושה, אורים ותומים לא פעלו, ואבני החושן נעלמו, או לא תפקדו. בפירושנו לסוטה פ"ט מי"ב הראינו כי לפחות חלק מהמסורות היהודיות מקשרות את ביטול האורים והתומים לימי עליית החשמונאים יוספוס מספר שמאתיים שנה לפני חיבור ספרו "פסקו החשן ואבן שהם להאיר משום שכעס אלוהים על עבירת החוקים"<sup class="footnote-marker">67</sup><i class="footnote">קד', ג 218.</i>. התאריך מביא אותנו בערך לשנת 110 לפני הספירה, ימי יוחנן הורקנוס והתגבשות הכתות.
יוספוס אינו מספר מה העוון, שבשלו פסקו 'אורים ותומים'. ודומה שלפנינו מסורת פרושית שהתגבשות הצדוקים, והגדרתו העצמית של יוחנן הורקנוס כצדוקי (קידושין סו ע"ב; קד', יג 298-288<sup class="footnote-marker">68</sup><i class="footnote">ראו פירושנו לסוטה פ"ט מ"י.</i>) הם העוון הנזכר. ודאי שהצדוקים הגדירו את הפסקת השימוש באורים ותומים אחרת. במקביל יש כמובן גם מסורות המתארות את ביטול האורים ותומים בתקופות אחרות.
5. העמדת הצלם בהיכל – עניין העמדת הצלם בהיכל מזכיר כמובן את גזירות אנטיוכוס. הוא מופיע גם בירו', תענית פ"ד ה"ה, סח ע"ד, וזאת במהלך סוגיית הירושלמי המנסה להסביר מהו המקור לאבל בי"ז בתמוז. הטיעון שמנשה העמיד צלם בהיכל איננו בתנ"ך, ואין לו בסיס מקראי. בירושלמי כאן (כח ע"ג) נזכרת העמדת הצלם בהיכל כדבר ידוע ומובן מאיליו. וכאמור כל זאת ללא בסיס מקראי של ממש. אם אכן מנשה הוא טיפוס האב של המלכים החשמונאים הצדוקים הרי שהטיעון הפולמוסי והמוגזם מתחיל להיות יותר מובן.
מקורות אחרים מרחיבים את רשימת המלכים הרעים. תופעה זו ראינו גם ברשימה של משנה א. ראו למשל בבלי, גיטין פח ע"א. לא נעסוק בהרחבות אלו, לדידנו הן רק מלמדות שכבר אמוראים התקשו להבין מדוע נבחרו דווקא מלכים אלו כסמל לרשעה. אכן מבחינת התנ"ך הם אינם הרשעים היחידים, אלא שהפכו במשך הדורות לאב טיפוס לכופרים אחרים.
אם כן רשימת המלכים ה'רשעים' מקורה במקרא, אבל כל אחד מהם הפך לדמות אב טיפולוגית של דמות, או ריכוז דמויות מסוף ימי בית שני. ירבעם הוא דמות מלכי חשמונאי שתפשו בכח וללא לגיטימציה את כסא בן דוד, אחאב הוא סמל להורדוס ומנשה גם הוא סמך למלכי חשמונאי סמל ליוחנן הורקנוס הראשון או (גם) השני. בקי בתורה שכפר, פגע במקדש ובגללו פסקו חלק מסימלי הקדושה של המקדש. עם זאת חזר בתשובה או אולי מתפללים חכמים שיחזור בתשובה.
<b>וארבעה הדיוטות</b> – אנשים פשוטים.ברשימה יהודים ולא יהודים והיא כמובן מנוגדת לטענה שכל הגויים באשר הם אינם זוכים לחיי עולם הבא. מתברר שסתם נוכרים זוכים לעולם הבא, ורק מעטים מהם מודחים ממנו ללא כפרה. <b>בלעם ודואג אחיתופל וגחזי</b> – קבוצה זו של אישים כוללת נוכרי אחד לפחות ויהודי אחד לפחות. אחיתופל הוא ודאי יהודי, דואג מתואר במקרא כאדומי ובספר קדמוניות המקרא גרסו כנראה 'ארמי' וייתכן שהוא נוכרי בחסות המלך שלמה. וכן על גיחזי לא נאמר מה מוצאו, מן הסתם הוא יהודי.
קבוצה זו מופיעה גם בתוספתא כאלו שרצו מעבר למה שהיה להם, אבל שם הם בתוך רשימה גדולה יותר (פ"ד הי"ט) "קין וקרח בלעם ודואג אחיתופל וגחזי אבשלם אדניה עוזיהו והמן שנתנו עיניהם בשאין ראוי להם, מה שבקשו לא ניתן להם ומה שבידן נטלו מהן". קבוצה זו מופיעה גם במדרש "'ואיבה אשית בינך ובין האשה', הוי מה שביקש לא ניתן לו ומה שבידו נוטל ממנו, וכן מצינו בקין וקרח ובלעם ודאג וגיחזי ואחיתופל ואבשלום ואדניהו ועוזיהו והמן, מה שביקשו לא ניתן להם, ומה שבידן ניטל מהם" (בראשית רבה פרשה כ, עמ' 187 ; משנת רבי אליעזר פי"ח). העוון של 'רצו מעבר למה שהיה ראוי להם' הוא עוון קטן, ואיננו משתווה או דומה לפשע הרמוז במשנה. מסורת זו שבתוספתא שונה אפוא מזו שבמשנה.
במדרש המאוחר במדבר רבה מוצגת משנתנו ועליה נוסף:
מי מנאן? אמר רב <u>אנשי כנסת הגדולה</u> מנאום. אמר רב יהודה אמר שמואל בקשו לצרף את שלמה עמהם, ובא דמות דיוקנו של דוד ונשתטח לפניהם, לא השגיחו עליו. יצאת אש מבית קדשי הקדשים וליהטה סביבותיהם, ולא השגיחו עליה. יצאה בת קול ואמרה להן "חזית איש מהיר במלאכתו" וגו'. מי שהקדים ביתי לביתו, ולא עוד שביתי בנה בז' שנים, וביתו בנה בי"ג שנה, יתיצב לפני חשוכים? לאו אלא לפני מלכים יתיצב. "בל יתיצב לפני חשוכים". ולא השגיחו עליה. חזרה ואמרה להם "המעמך ישלמנה כי מאסת כי אתה תבחר לא אני ומה ידעת דבר", מיד נמנעו מלצרפו עמהם. <b>דורשי רשומות</b> אומרים כולהם יש להם חלק לעולם הבא, חוץ מבלעם..."<sup class="footnote-marker">69</sup><i class="footnote">המדרש ממשיך ומצטט את הירושלמי שהבאנו בפתיחת המשנה. הרעיון "חוץ מבלעם" הוא תוספת (הגבלה) של המדרש לירושלמי שציטטנו. </i> ד"א לי גלעד ולי מנשה לפי שיש מחלוקת הרבה על <u>המשוחים</u>" (במדבר רבה פרשה יד א).<sup class="footnote-marker">70</sup><i class="footnote">למדרש מקבילה בתנחומא בובר מצורע א, אבל בתנחומא מופיע רק החלק שביקשו לצרף את שלמה ורוח הקודש התערבה ומנעה את צירופו. לאחר מכן מובאים פסוקים שונים לאשש את כל מרכיבי הרשימה. גם בתנחומא בובר חוזרת ההבנה שגיחזי הוא מבני מואב. בתנחומא הנדפס שם (מצורע א) דרשה שונה, ללא הפרט שגיחזי ממואב. משנתנו מופיעה במדרשים נוספים כמדרש תהילים ה ט; משנת רבי אליעזר פ"ה.</i>
המדרש מלמד על חשיבות המשנה והרשימה של אלו שאין להם חלק בעולם הבא. המדרש למעשה חולק על המשנה ומזכה את כולם, חוץ מבלעם.
ארבעת האישים מופיעים יחדיו בעוד מדרשים כגון:
כך האלהים התקין שני דרכים. לצדיקים אחד, ולרשעים אחד. מי שאין לו עינים הולך בדרך רשעים, ונתקל ואין לו עמידה. כבלעם הרשע שנטרף מן העולם, וכדואג ואחיתופל שנתרחקו מן החיים, וכגיחזי שיצא מן העולם ריקם. אבל הצדיקים שמהלכים בתומם הם זוכים ובניהם אחריהם, שנאמר "מתהלך בתומו צדיק אשרי בניו אחריו" (שמות רבה משפטים ל).
התיאור של שתי דרכים, אחת לרשעים ואחת לצדיקים מופיע בספרות חז"ל וגם בברית החדשה, ולא נרחיב בו.
במדרש במדבר רבה שציטטנו לעיל, נאמר במפורש: "'אנשי דמים ומרמה לא יחצו ימיהם' אמר הקב"ה עלי לעשותם רעים אלו לאלו... ד"א לי גלעד ולי מנשה לפי שיש מחלוקת הרבה על <u>המשוחים</u>".<sup class="footnote-marker">71</sup><i class="footnote">חלק זה של במדבר רבה הוא מדרש ארץ ישראלי מהתקופה הביזאנטית.</i> הפסוק נדרש הרבה על דואג ואחיתופל שמתו צעירים, ומדבר במפורש על ה'משוחים'. להערכתנו יש בכך רמז אפשרי למשיחיים, שהוא אחד הכינויים לבני העדה הנוצרית, ולא לנוצרים היהודיים שהאמינו שישו אינו משיח, אלא רק נביא. אלא לנצרות הפאולינית שהאמינה שישו משיח.<sup class="footnote-marker">72</sup><i class="footnote">משיח אך לא בן אלהים. המדרש מכיר את ראשית התפתחות הדיאלקטיקה הנוצרית, ולא את המשכה המכונה במחקר 'נצרות פאולינית רדיקלית'.</i>, נחזור לכך להלן.
את חלקה הראשון של הרשימה (שלושת המלכים) הסברנו כרמז למינים מימיהם של חכמים. האם נכון יהא להלך בדרך זו גם לגבי הרשימה של הדיוטות? שאלה זו עומדת במרכז דיוננו, על משמעות המשנה.
<b>בלעם</b>
<b>בלעם</b> – בלעם המקראי נחשב חוטא בגלל רצונו להמרות את פי ה', ובכלל העצה שנתן למלך מואב. לפי המדרש בלעם הוא זה שיעץ למלך מואב להושיב את המדיניות שיחטיאו את בני ישראל. כמובן בתורה לא נאמר כלל שהייתה זו מזימה מיוחדת להחטיא את ישראל. אבל נרמז שבלעם העניק לבלק עצה לרעת ישראל. "הֵן הֵנָּה הָיוּ לִבְנֵי יִשְׂרָאֵל בִּדְבַר בִּלְעָם לִמְסָר מַעַל בַּה' עַל דְּבַר פְּעוֹר וַתְּהִי הַמַּגֵּפָה בַּעֲדַת ה'" (במדבר ל"א, טז). לפי השחזור של חז"ל בלעם יעץ זאת לבלק "וכי מה עשה בלעם הרשע? על ידי שנתן עצה לבלק בן צפור להפיל את ישראל בחרב. אמר לו אלוה של אומה הזו הוא שונא את זנות. אלא העמידו בנותיכם בזימה, ואתם שולטין בהן..." (ירו', כאן כח ע"ד)<sup class="footnote-marker">73</sup><i class="footnote">ספרי דברים קנז, עמ' 211; במדבר רבה כ כג ועוד הרבה. הטענה שבלעם יזם את עוון בעל פעור מופיעה כבר אצל יוספוס, קדמוניות ד' 155-130. יוספוס משבח מאוד את בלעם ומצניע את חטאו בכך שהוא מדגיש את הכבוד לו זכה בלעם ממשה (בכך שמשה כתב בתורתו את נבואותיו של בלעם בפרטי פרטים).</i> הסבר זה הוא בתחום פשט המקרא, אם כי איננו מפורש בו. די בכך בכדי לצייר את בלעם כרשע, אם כי אין בו הסבר לנביאותו. עוד נוסיף שבלעם מוכר במקרא כנביא בעל כוח, אך בעל רצון רע לפגוע בישראל. נראה אפוא שהעמדתו של בלעם כרשע יש לה הסבר גם בתחום המקראי שלעצמו.
עם זאת בלעם של המקרא איננו רשע כמו בלק עצמו. ואם ברשעים עסקינן נבוכדנצאר, אנטיוכוס, אספסינוס או טיטוס היו גם הם צריכים להופיע ברשימה. יש אפוא סיבה להניח שבלעם איננו רק בלעם המקראי אלא אב טיפוס לאויב אחר.
עוד נוסיף שבלעם היה 'גיבור תרבות' ונביא בעולם המזרח הקדמון. שרידים מ'נבואתו' התגלו בכתובת בדיר עלה, היא סוכות המקראית. הכתובת מהמאה השביעית לפני הספירה והקשר בינה לבלעם המקראי שנוי במחקר במחלוקת. מכל מקום אם חז"ל הכירו תרבות זו (שרווחה מאות שנים לפני זמנם) זו עשויה להיות סיבה נוספת לדיון בנבואתו של אותו 'גיבור תרבות' מוכר מהעולם האלילי הסובב אותם.
בספרות המחקר מקובל להניח שבלעם מסמל, עבור חז"ל את הנוכרי העוסק בתורה. באופן מיוחד מתייחסים חז"ל בכך לנוצרים, המציגים את דרכם כפרשנות למקרא עצמו. ואכן הנוצרים עסקו ועוסקים בפרשנות התורה והנביאים ומסיקים מכתבים קדושים אלו מסקנות לשיטתם. הפולמוס נגד בלעם הוא אפוא פולמוס נגד הנצרות ונגד יומרתה לעסוק בדברי תורה מחד גיסא, ונגד הערעור הנוצרי על תביעתם של חכמים ל'מונופול' של יהודים (בית המדרש של חז"ל) על פרשנות התורה.<sup class="footnote-marker">74</sup><i class="footnote">אורבך, בלעם. אורבך מתנגד לזיהוי המפורש והמפורט של בלעם עם ישו האיש.</i>
באופן כללי קשה לפקפק בכך שהפולמוס נגד בלעם הוא פולמוס נגד עיסוק הנוכרים בתורה ובדעת ה'. ובאופן מיוחד נגד הנוצרים. עם זאת במסגרת זו בעצם שתי גישות. האחת רואה בבלעם נביא אמת, או קוסם שיש לו כוחות נבואיים של אמת, בדבר ה'. אלא שלאחר מתן תורה נשללה מהנוכרים הנבואה וניתנה לישראל בלבד. לכל היותר הסכימו חכמים שניתן לנוכרים כושר נבואה בשביל ישראל. ההסבר השני הוא שבלעם הוא רשע מיסודו.
נפתח במשנת אבות פ"ה מי"ט:
כל מי שיש בידו שלשה דברים הללו מתלמידיו של אברהם אבינו, ושלשה דברים אחרים מתלמידיו של בלעם הרשע. עין טובה, ורוח נמוכה ונפש שפלה – מתלמידיו של אברהם אבינו. עין רעה, ורוח גבוה ונפש רחבה – מתלמידיו של בלעם הרשע. מה בין תלמידיו של אברהם אבינו, לתלמידיו של בלעם הרשע? תלמידיו של אברהם אבינו אוכלין בעולם הזה ונוחלין בעולם הבא. שנאמר "להנחיל אוהבי יש ואוצרותיהם אמלא" (תהלים נ"ה, כד). תלמידיו של בלעם הרשע יורשין גיהנם ויורדין לבאר שחת, שנאמר "ואתה אלהים תורידם לבאר שחת אנשי דמים ומרמה לא יחצו ימיהם ואני אבטח בך" (משלי ח', כט)<sup class="footnote-marker">75</sup><i class="footnote">הסדר אברהם-בלעם נשמר בעקביות במשנה; בעדי נוסח אחרים נעשה כאן שיכול, ובלעם מקדים את אברהם.</i>.
משנת אבות שונה ממשנתנו בכך שלא רק בלעם איננו יורש עולם הבא, אלא גם תלמידיו (שאיננו יודעים מי הם). מההשוואה בין משנתנו למשנת אבות עולה גם הניגוד שהצגנו בתחילת המשנה. עולם הבא כנגד הגהינום.
לפני שנמשיך בדיון על בלעם מן הראוי להעיר כי התנא במסכת אבות מציג תורת גמול פשוטה: "צדיקים" זוכים לשכר בעולם הבא, ו"רשעים" עונשם בעולם הבא (בגיהינום). אבל הפסוקים המצוטטים מציגים תמונה שונה במקצת. ה"רשעים" נענשים גם בעולם הזה (לא יחצו ימיהם – ימותו צעירים), והצדיקים נוחלים לעולם הבא. לגבי הצדיקים, לפי נוסחת כתב יד קופמן, השכר רק בעולם הבא (וכן רי"ש, וסידורים שונים), אבל בחלק מעדי הנוסח מופיעים נוסחים אחרים:
יורשין העולם הזה ונוחלין לעולם הבא (גניזה 16, כתב יד פרמא, כמה סידורים, <b>ו</b>);
[יורשים] ומקבלים העולם הזה, ונוחלין [לחיי] העולם הבא (גניזה 63, 64, 68, <b>ח</b>, דפוס, רמב"ם וסידורים רבים).
לפי שתי הנוסחאות האחרות שכר הצדיקים ניתן גם בעולם הזה. כפי שראינו לעיל ברישא של המשנה<sup class="footnote-marker">76</sup><i class="footnote">ראו עוד פירושנו לאבות פ"ג מט"ו.</i> שתי הדעות היו קיימות בעולמם של חכמים, והיו גם דעות נוספות. כפי שראינו במשנה א.
נשוב לבלעם. בלעם מוצג כרשע, או נכון יותר כאב-טיפוס של הרשע, הרבה מעבר לדמות המורכבת המשתמעת מפסוקי המקרא. במשנה אבות ובמשנתנו אין רמז לעיסוקו בתורה, או לדו-הפרצופיות שלו. ההתנגדות לבלעם היא ברמה החברתית, על שחצנותו, רדיפת הממון שלו ונכונותו לקלל אחרים שלא עשו לו רע (עין רעה).
יש להודות שמשנתנו ומשנת אבות מנותקות מהפולמוס היהודי-נוצרי, וכנראה קדמו לו. אבחנה זו מתקשרת לטענה שהפולמוס הממשי (בשדה המדרש) עם הנצרות החל רק במאה הרביעית, והוא בא לידי ביטוי רק בספרות אמוראית. זאת משום שעד המאה הרביעית (השתלטות הנצרות על האימפריה) לא היוו הנוצרים יריב משמעותי שכדאי וצריך להיאבק אתו. אבחנה זו מחייבת דיון היסטורי ארוך ורווי מקורות, ואיננה פשוטה.
לעומת זאת בסדר עולם (פכ"א) מוצגת הטענה שבלעם נביא אמת, אבל משניתנה תורה התייחדה הנבואה לישראל
אילו נביאים שעמדו לעולם עד שלא בא אבינו אברהם לעולם, ומשבא אברהם אבינו לעולם. בלעם ואביו, ואיוב מארץ עוץ, ואליפז התימני, ובלדד השוחי, וצופר הנעמתי, ואליהו בן ברכאל הבוזי. אלו נביאים שנתנבאו לאומות עד שלא ניתנה התורה לישראל, אבל משנתנה תורה לישראל פסקה רוח הקדש מן האומות.<sup class="footnote-marker">77</sup><i class="footnote">מהדורת מיליקובסקי, עמ' 288; וכן תנחומא בלק א, במדבר רבה פרשה כ א; קוהלת רבה ב יח; תנא דבי אליהו כו, עמ' 142-141 ועוד. הסבר זה לעצתו של בלעם מופיע כבר בקדמוניות המקרא פי"ח יג. חיבור זה הוא מהמאה השנייה לערך, נכלל בספרים החיצוניים וקרוב לעולמם של חכמים. וכן הוא מופיע בחזון יוחנן (ב 14) ברמז, ובאיגרת השניה המיוחסת לפטרוס (ב 15). ראו עוד דיונו המלומד של מיליקובסקי, סדר עולם, עמ' 354-344. דיונו איננו עוסק בשאלה שבה אנו מתמקדים (איזו דמות או תופעה בת זמנם מייצגים המדרשים העוסקים בבלעם). מן הראוי להעיר שהתיאור ההיסטוריוגרפי שאיוב ורעיו, ובלעם קדמו לנתינת התורה לישראל בעייתי. </i>
אם אכן יש כאן פולמוס אנטי נוצרי הרי שהוא מופיע בחיבור תנאי מובהק, אך ספק אם הפולמוס האנטי נוצרי עולה ממדרש סדר עולם או ממשנתנו. ניתן לקרוא את כל המקורות התנאיים ללא הרקע הנוצרי. זאת ועוד לו היה בלעם פרוטו-טיפוס של הנוצרים לא היה זוכה לדברי ההערכה המצויים גם הם במקורותינו.
במדרשי תנאים גם שבחים לבלעם. בסדר עולם הוא נמנה עם נביאי האמת, יחד עם אישים מקראיים 'חיוביים' אחרים (איוב). בקדמוניות המקרא יח א הוא מתואר 'כפותר חלומות' ולא כנביא. אבל בספרי זוטא ז פט, בלעם מתואר כנביא אמת, אבל פחות ממשה, וכן במדרשי תנאים אחרים<sup class="footnote-marker">78</sup><i class="footnote">ספרי זוטא ז פט, עמ' 254.  –   </i>. כגון:
ולא קם נביא עוד בישראל כמשה בישראל לא קם, אבל באומות העולם קם. ואיזה זה? זה בלעם בן בעור. אלא הפרש יש בין נבואתו של משה לנבואתו של בלעם. 1. משה לא היה יודע מי מדבר עמו, ובלעם היה יודע מי מדבר עמו. שנאמר (במדבר כ"ד, טז) "נאם שומע אמרי אל". 2. משה לא היה יודע מתי מדבר עמו עד שנדבר עמו, ובלעם היה יודע מתי מדבר עמו, שנאמר "ויודע דעת עליון", 3. משה לא היה מדבר עמו אלא כשהוא עומד שנאמר (דברים ה', כז) "ואתה פה עמוד עמדי" ובלעם היה מדבר עמו כשהוא נופל. שנאמר "מחזה שדי יחזה נופל וגלוי עינים". משל למה הדבר דומה לטבחו של מלך ויודע כמה הוצאות יוצאות למלך... (ספרי דברים שנז, עמ' 430<sup class="footnote-marker">79</sup><i class="footnote">גם יוספוס מתאר את בלעם כקוסם גדול (קדמוניות ד' 103), אך בעל רצון רב להרע לישראל (שם 105).</i>).
בשני העניינים הראשונים בלעם גדול ממשה, ואילו באחרון ניתן להבין שמשה גדול מבלעם.
במדרשים אלו ובמקבילותיהם הרבות בלעם נביא אמת ורשעותו נמוגה. אילו בלעם היה בן דמותם של הנוצרים, ואם חכמים ניהלו עימם פולמוס, קשה להניח שהיו אמירות חיוביות כאלה כלפי בלעם.
אם כן במקורות התנאיים מצויות שתי גישות. האחת רואה בבלעם נביא אמת או נביא אמת לשעתו, וכיום ניטלה נבואה מנוכרים. והשנייה, זו שבמשנתנו ומשנת אבות, מדגישה את רשעותו ומידותיו הרעות. בספרות האמוראית<sup class="footnote-marker">80</sup><i class="footnote">כגון ויקרא רבה פרשה א יג, עמ' כז.</i> מידותיו הרעות זוכות להדגשה רבה הרבה יותר.
נראה שבספרות התנאית הפולמוס נגד הנוצרים תפש מקום שולי, הוא מופיע, אולי, אך איננו התוכן המרכזי של הביקורת נגד בלעם. בספרות האמוראית, המגמה של הפולמוס האנטי נוצרי כנראה מתחזקת. עם זאת עירוב העמדות כלפי בלעם מותיר אותנו בספק האם יש בתיאור דמותו פולמוס אנטי נוצרי, או פולמוס אנטי פגאני כללי יותר.
<b>דואג</b>
<b>ודואג</b> – דואג שבתנ"ך (שמואל א כ"א, ח) הוא קצין אדומי של המלך שאול. הוא זה שסיפר, או הלשין, לשאול על ביקורו של דוד בנוב. לפי התנ"ך ההלשנה באה לא מיוזמתו של דואג אלא רק לאחר דרישה תקיפה של שאול לתלונה שאף אחד מ'עבדיו' איננו מסגיר את דוד. כאשר דרש שאול להרוג את כהני נוב נמנעו מכך כל עבדי שאול ורק דואג הסכים להורגם (כ"ב, ח). בכך תמו האזכורים לגביו. הוא נאמן לשאול אך אין במעשיו חטא מיוחד. צירופו לקבוצת חוטאי העל מחייבת בירור וזועקת להסבר מחוץ לפרשנות המקראית.
בספר קדמוניות המקרא<sup class="footnote-marker">81</sup><i class="footnote">פס"ג א-ב.</i> דואג מכונה 'סורי'.<sup class="footnote-marker">82</sup><i class="footnote">כנראה בעל החיבור גרס 'דואג הארמי' ולא האדומי, כמו בתרגום השבעים וכך גם גרס יוספוס (קדמוניות ו' 244).</i> בקדמוניות המקרא דואג מלשין לשאול מיוזמתו ולא לפי דרישה של שאול. ומאידך ההורג של הכהנים הוא שאול, ולא מודגש שעבדיו סירבו לפקודה או שדואג הסכים לבצעה. נראה שדמותו של דואג לפי בעל ספר קדמוניות המקרא שולית ואין הוא רשע לעצמו. יוספוס מתאר את האירועים צמוד למקרא ואין בדבריו דמוניזציה של דואג. עד כאן אין התייחסות שלילית מיוחדת לדואג. הוא בוודאי רשע פחות והרשיע פחות משאול עצמו.
לעומת זאת חז"ל משחירים את דמותו.<sup class="footnote-marker">83</sup><i class="footnote">לדמותו של דואג ראו גינצברג, אגדות היהודים, חלק ה, עמ' 46-45. </i> דואג מופיע כנאבק נגד דוד גם במישור נוסף. הוא זה שמוצא את הטיעון ההלכתי הפוסל את דוד למלכות (בבלי, יבמות עו ע"ב ומקבילות) בטענה של פסול ייחוס. מצד שני "דואג אדם גדול בתורה". הוא מתואר כמי שמתווכח עם דוד על הלכות שונות (הקשורות לקבלת הסיוע של דוד מכהני נוב – ירו', סנהדרין כאן כט ע"א).<sup class="footnote-marker">84</sup><i class="footnote">סוגיות התלמוד למשנה מוסדרות. על ארבעת המלכים ועל בלעם מתחילה הסוגיה בשאלה "וכי מה עשה ירבעם?" "וכי מה עשה מנשה"? וכן "וכי מה עשה בלעם". ואילו הסוגיות בשלושת ההדיוטות האחרים מתחילות במילים "דואג גדול בתורה היה", "גיחזי אדם גיבור בתורה היה" (כט ע"ב) וכן הלאה. </i> מעבר לכך מוסיף התלמוד ששכח את לימודו. כמובן ההלשנה על כהני נוב נעשתה מיוזמתו של דואג, דואג מתואר כתלמיד חכם כאחד "תלת מאה בעיי בעו דואג ואחיתופל במגדל הפורח באויר. ותנן: שלשה מלכים וארבעה הדיוטות אין להם חלק לעולם הבא, אנן מה תהוי עלן? – אמר ליה: שיננא, טינא היתה בלבם " (תרגום: שלוש מאות שאלות שדאלו דואג ואחיתופל במגדל הפורח באויר [כלומר על משנת אהלות פ"ד מ"א]<sup class="footnote-marker">85</sup><i class="footnote">הם שאלו שאלות לימודיות על משנה במסכת אהלות. במבוא למסכת אהלות ולסדר טהרות בכלל עמדנו על כך שתחום לימוד טהרות נחשב למדרגה גבוהה בלימוד. </i>. והרי שנינו שלשה מלכים וארבע הדיוטות [כלומר הם לא היו למדנים אלא חוטאים?], אמר לו [שמואל לרב יהודה] שיננא!<sup class="footnote-marker">86</sup><i class="footnote">זה כינויו של רב יהודה בפי שמואל רבו, והסבירו הגאונים שנקרא כך לא משום שהיה שנון, אלא משום ששיניו היו יוצאות כלפי חוץ. </i> טינה היתה בליבם. בבלי חגיגה טו ע"ב). המונח 'טינה' מלמד על לימוד שלא כהלכה, לימוד במגמה לתקוף את היהדות מבפנים.
מעתה עלינו לשאול מדוע השחירו חכמים את פני דואג, והאם ראו לפניהם דמות של מין מסוים, בן זמנם, שדואג הוא אב הטיפוס שלה. היו חוקרים שהציעו הצעות שונות. כגון שדואג נתפס כנוצרי, או כפקיד בחצר המלכות הסלבקית.<sup class="footnote-marker">87</sup><i class="footnote">ראו על כך אצל אורבך, בלעם, עמ' 547-546 (281-282).</i>
לדעת אורבך כל אלו הצעות רחוקות ואין להן כל ביסוס. להערכתנו דואג זוהה פשוט כטיפוס של המלשין 'מסור' ביחיד, 'מסורות ברבים'. המסורות נזכרו בברייתא המקבילה (ומרחיבה את) משנה א' "אבל המינין<sup class="footnote-marker">88</sup><i class="footnote">נוצרים יהודיים ומינים אחרים. </i> והמשומדים והמסורות<sup class="footnote-marker">89</sup><i class="footnote">מלשינים.</i> ואפיקורסין ושכפרו בתורה ושפורשין מדרכי ציבור<sup class="footnote-marker">90</sup><i class="footnote">פירשנו שהם האיסיים. ראו פירושנו לברכות פ"ד מ"ד ושם יש לגרוס פורשת הציבור ולא 'פורשת עיבור' ראו גם לעיל בפירושנו למשנה א.</i> ושכפרו בתחיית המתים..." (פי"ג ה"ד-ה"ה; בבלי ראש השנה יז ע"א). המלשינים היוו איום קיומי על הקהילה והיחד היהודי. הם אלו שדיווחו לשלטונות על מעשי היהודים והסגירו נאשמים לשלטונות. המלשינים איימו על האוטונומיה הפנימית ועל הלכידות הלאומית, וסכנתם מובנת ומוצדקת כמו בכל קהילה סגורה. הקהילה היהודית הייתה תת קהילה בתוך עולם עוין, ושמירת הסוד הפנימית הייתה חשובה עד למאוד.
בכתובת עין גדי מקלל בעל הכתובת "כל מאן דיהיב פלגו בן גבר לחבריה, הי אמר לשן ביש על חבריה לעממיא הי גניב צבותא דחבריה הי מן דגלי רזה דקרתה לעממיה דין דיעינוה משוטטן בכל ארעא וחמי סתירתא הוא יתן אפוה בגברה ההוא ובזרעיה ויעקור יתה מן תחות שומיה וימרון כל עמא אמן ואמן סלה"<sup class="footnote-marker">91</sup><i class="footnote">נוה, כתובות, עמ' 105; וינפלד, עין גדי; אורבך, עין גדי; פליקס, עין גדי; בן-יהושע עין גדי; רוב החוקרים נתפסו למשפט זה שגונב 'צבותיה' מחברו, משפט זה אמור אולי על הגונב גיזת הצמר הספוגה באפרסמון. ולפיכך הסבו את הסוד לעניין מיוחד, סוד ייצור האפרסמון, או סוד מסוים אחר. לדעתנו הכתובת היא קללה נגד המלשינים באשר הם. אבל יתר המשפטים אינם קשורים בהכרח לעניין זה. מעבר לכך 'צבותיה' משמעו חפץ' וכך הכתובת אולי פחות 'מעניינת' אך שלמה ומובנת. </i> (תרגום: כל מי שגורם מחלוקת בין איש לחבירו, כל מי שאומר לשון רע על חברו לנכרים [בני עמים אחרים], כל מי שגונב חפץ [או 'צבותא'] של חברו כל מי שמגלה סוד הכפר לנכרים. זה שעיניו משוטטות בכל הארץ ורואה נסתרות הוא יתן פניו באיש ההוא ובזרעו ויעקור אותו מתחת השמים ויאמרו כל העם אמן ואמן סלה). אנו מקבלים את דעתו של וינפלד שיש לראות בכל המשפטים קללה נגד המלשינים קללה מעין זו שבברייתא שציטטנו.
דואג הוא הארכיטייפ של מלשינים אלו. היותו 'גדול בתורה' נגררת מדמותו של אחיתופל ושל גיחזי. אבל בעיקרו של דבר נתון זה בלתי רלבנטי. גם אם הוא גדול בתורה, היותו מלשין מבטיחה שיעקר מתחת השמים – ביטוי מקביל לכך שאיננו יורש עולם הבא.
דימוי ארכיטייפי נוסף הוא שדואג היה 'מין' "...דואג? מיניי הוא, ואינו יוצא בשלום מן העולם" (רות רבה ד'; מדרש שמואל [בובר] כב). וכן "דואג ואחיתופל עצת מינים היתה בהם".<sup class="footnote-marker">92</sup><i class="footnote">טיעון זה מופיע במדרשים מאוחרים בלבד. ראו שוחר טוב פקודי יט ג; במדבר רבה יח, ז. </i> ההמשך עצת מינים ברור אף הוא, דואג נחשב למין, יחד עם אחיתופל. מין הוא מונח כללי לאלו החורגים מהשורה. הכינוי מוסב באופן אישי לתלמידי ישו, ולנוצרים יהודים, אבל הוא גם כללי יותר.
כפי שנראה להלן, בסוף המשנה התיאור של דואג כמין שאוב כנראה מתוך ההקשר של משנתנו, ואיננו רעיון עצמאי. זה פירוש של הדרשנים הקדומים למשנה, ואיננו סיבה למשנה אלא תוצאה ממנה.
<b>אחיתופל</b>
אחתיופל נזכר במקרא בהקשר למרד אבשלום. הוא זה שיעץ לאבשלום לבוא על נשות אביו (שמואל ב ט"ז, כא),וגם ייעץ לו עצות נבונות בקשר למרידה. מעבר לכך הוא מופיע כיועץ סתרים שעצותיו נבונות (שם שם כג). חטאו המקראי הוא עצם ההצטרפות למרד אבשלום, וכמובן גם העצה לחטא הנורא של בעילה אסורה. עם זאת הוא לא חטא בעצמו. אבשלום חטא הרבה יותר ממנו. כאמור לעיל אבשלום מופיע ברשימות החוטאים במקבילות, אך לא במשנה שלנו. בספרות האגדה אחיתופל נזכר רבות, בהקשר לחטאים שונים ומשונים, בחלק גדול מהמקרים הוא ודואג נזכרים יחדיו.
בחלק מההקשרים אחיתופל נזכר לחיוב. גם על חטאו בהקשר למרידה בדוד הוא כיפר "שלשה דברים צוה אחיתופל את בניו. אמר להם אל תמרדו במלכות בית דוד... ואל תשאו ותתנו עם מי שהשעה משחקת לו" (ירו', סנהדרין פ"י ה"ב, כט ע"א-ע"ב)<b>.</b> אם כן אפילו מחטא זה הוא ניקה עצמו במידה מסוימת. בפרק 'קניין תורה' שצורף למשנת אבות הוא מופיע כדמות חיובית "שכן מצינו בדוד מלך ישראל שלא למד מאחיתופל אלא שני דברים בלבד וקראו רבו אלופו ומיודעו שנאמר ואתה אנוש כערכי אלופי ומיודעי – תהלים נ"ה, יד (אבות פ"ו מ"ג<sup class="footnote-marker">93</sup><i class="footnote">פרק זה צורף למסכת אבות. על הפרק וצירופו למשנה ראו במבוא למסכת אבות, ולפרק ו באותה מסכת.</i>). הדרשה מבוססת על שתי הנחות: הראשונה שהפסוק עוסק במשפט שאמר דוד על אחיתופל, והשנייה שאכן אחיתופל ודוד הם שני תלמידי חכמים ואחיתופל לימד את דוד רק שני דברים.
הבסיס הראשון מצוי בתלמוד הבבלי: "ואמר רבי יוחנן: בתחלה קרא דוד לאחיתופל רבו, ולבסוף קראו חבירו, ולבסוף קראו תלמידו. בתחלה קראו רבו: 'ואתה אנוש כערכי אלופי ומיודעי', ולבסוף קראו חבירו: 'אשר יחדו נמתיק סוד בבית אלהים נהלך ברגש', ולבסוף קראו תלמידו: 'גם איש שלומי אשר בטחתי בו' " (סנהדרין קו ע"ב). אם כן דוד קרא לאחיתופל "אלופי ומיודעי", ומשמעו כמו "רבי" (הרב שלי). כל ציטוט מתהילים הוא כמובן מדברי דוד, אבל הסבת הכינוי לאחיתופל היא מדרש.
במדרשי ארץ ישראל, לעומת זאת, מוצג דוד כרבו, הכמעט קבוע, של אחיתופל (מדרש תהילים, נה ד). אם כן, בפרט זה פרק קניין תורה תלוי בתלמוד הבבלי.
מהם שני הדברים שלימד אחיתופל את דוד? המדרש התנאי מכיר מקרה אחד (הלכה אחת), כיצד לטלטל את ארון הקודש (ספרי במדבר, מו, עמ' 51). במדרשי האמוראים הסיפור כבר מוצג כשאלה ותשובה, בלוויית מעשי נס (במדבר רבה פרשה ד כ). ההלכה השנייה שאחיתופל לימד את דוד מצויה בתלמוד הבבלי (סוכה נג ע"ב; מכות יא ע"א). דוד הסיר חתיכת חרס שמצא מתחת לאדמה, ומעיינות מי תהום נבקעו. בתחילה לא הציע איש פתרון לבעיה, עד שדוד קילל שכל היודע ואינו מגלה מה לעשות ייחנק. אז פלפל אחיתופל בהלכה וגילה שמותר לכתוב את השם המפורש על כלי חרס, ואכן חרס כזה שהוטל לתהום סגר את פי התהום והעולם ניצל.
עד עתה מצאנו שתי הלכות, אך לא מקור המציג את שני הסיפורים כשתי הלכות שדוד למד מאחיתופל. אגדה כזאת מצויה רק בירושלמי (סנהדרין פ"י ה"ב, כט ע"א). שם מצורפים שני הסיפורים (זה של מדרש ספרי במדבר וזה של הבבלי) לרצף אחד. מכאן ליקט פרק קניין תורה את הסברו.<sup class="footnote-marker">94</sup><i class="footnote">במסכת כלה רבתי (פ"ה ה"ד) יש מדרש אחר, על הלכה אחרת שלימד אחיתופל את דוד, שיש להלך לבית הכנסת להתפלל בציבור. בעל כלה רבתי כבר מסתמך על המסורת שבפרקנו ושואל: הרי מצינו שדוד למד מאחיתופל רק שני דברים בלבד, והם שיש ללמוד ביחד ושיש ללכת לבית הכנסת להתפלל בציבור.</i>
עד כאן עורך הפרק (מדרש קניין תורה), איננו מודע לתיאורים של אחיתופל כארכי-חוטא. למגמה זו אפשר לצרף מדרשים המפארים את עצותיו המחוכמות של אחיתופל "מיד יועצים באחיתופל ונמלכין בסנהדרין, ושואלין באורים ותומים" (ברכות נ ע"ב ומקבילות נוספות). וכן מסופר עליו שתפילתו משובחת "רבי אחא בשם רבי יוסי צריך לחדש בה<sup class="footnote-marker">95</sup><i class="footnote">בתפילה.</i> דבר בכל יום אחיתופל היה מתפלל שלש תפילות חדשות בכל יום" (ירו', ברכות פ"ד ה"א, ח ע"א). עד כאן הוא מתואר כגדול ולא כחוטא.
אחיתופל נמנה כאמור באחת המקבילות למשנה יחד עם אחרים כאלה שנתנו עיניהם במה שאין להם (תוס', סוטה פ"ד הי"ט) "וכן את מוצא בקין, וקרח, בלעם, ודואג, אחיתופל, וגחזי, אבשלם, אדניה, עוזיהו, והמן שנתנו עיניהם בשאין ראוי להם. מה שבקשו לא ניתן להם ומה שבידן נטלו מהן". המכנה המשותף של כל החוטאים הללו צנוע למדי. חלק מהם חטאו חטאים קלים יחסית וחלק חטאים חמורים (המן למשל). אין ללמוד מכאן מה חטאו של אחיתופל.
במדרשים מאוחרים אמוראיים ובתר אמוראיים נקשרו לדואג ולאחיתופל יחד חטאים רבים. רבים מפסוקי תהילים פורשו (נדרשו) כמוסבים על שני אישים אלו,<sup class="footnote-marker">96</sup><i class="footnote">צירוף דואג ואחיתופל מופיע פעמים רבות ומסב פסוקים מתהילים על דואג ואחיתופל מבלי לפרש את חטאם, ובלי קשר לגיחזי ובלעם (מדרש תהילים א א; שם ד ד; שם, ג ג; שם, ז ד ושם ה ח; פו ז; פסיקתא דרב כהנא כי תשא א, עמ' 16; פסיקתא רבתי יא; תנחומא בובר נח כג ומקבילות נוספות).</i> או על שלושתם (גם על גחזי). "כל שנותיו של דואג אינן אלא שלשים וארבע, ושל אחיתפל אינן אלא שלשים ושלש. כמה הויא להו – תלתין ותלת" (סנהדרין סט ע"ב). חוקרים שונים עמדו על כך שגם ישו משיחם הומת בשלב זה של חייו. ברם, כפי שהזכרנו הזיהוי בין ישו לבלעם או לאחיתופל או לגיחזי נראה מופרז, הוא בוודאי איננו הולם את יתר השבחים שחולקו לאישים המקראיים הללו. להערכתנו הגיל הנקוב מבוסס על דרשה אחרת. כפי שמתבטא במדרש התנאי: "'את מספר ימיך אמלא' כענין שנאמר 'לא יהיה שם זקן ועול ימים אשר לא ימלא את ימיו' (ישעיהו ס"ה, כ). 'את מספר ימיך אמלא' לא כענין שנאמר 'אנשי דמים ומרמה לא יחצו ימיהם'" (מכילתא דרשב"י כג כו, עמ' 220).<sup class="footnote-marker">97</sup><i class="footnote">ראו בעל תוספות יום טוב למשנתנו. </i> וכן מתבססת הדרשה על תהלים נ"ה, ד: "וְאַתָּה אֱלֹהִים תּוֹרִדֵם לִבְאֵר שַׁחַת אַנְשֵׁי דָמִים וּמִרְמָה לֹא־יֶחֱצוּ יְמֵיהֶם וַאֲנִי אֶבְטַח־בָּֽך" הפסוק נדרש על דואג ואחיתופל. ומכיוון שהם אנשי דמים, מתו צעירים. שלושים ושלוש הוא אפוא מחצית הגיל הראוי והרצוי.
פסוק זה נדרש במשנת אבות פ"ה מי"ט על תלמידי בלעם: "אבל תלמידיו של בלעם הרשע יורשין, גיהנם ויורדין לבאר שחת שנאמר 'ואתה אלהים...'" הקישור של משנת אבות למשנתנו ברור. תלמידי בלעם יורשים גיהנום וכן שני אלו שקשורים לבלעם. הדרשה חוזרת בסדרת מקבילות ללא ההקשר הישיר לבלעם אלא רק לגבי דואג ואחיתופל (בבלי סנהדרין סט ע"ב; קו ע"ב; במדבר רבה פרשה יד מח; ועוד).
גם אחיתופל וגם דואג מתוארים כתלמידי חכמים גדולים שנפלו "אמר רבי: ארבע מאה בעייא בעו דואג ואחיתופל במגדל הפורח באויר"<sup class="footnote-marker">98</sup><i class="footnote">בפירוש משנת אהלות פ"ד מ"א, את המדרש ציטטנו לעיל בדיון על דואג בלבד. </i> (סנהדרין קו ע"ב). וכן "אחיתופל אדם גיבור בתורה היה" (ירו', כאן כט ע"א<sup class="footnote-marker">99</sup><i class="footnote">במקור זה אחיתופל איננו מופיע עם דואג, אבל גם על דואג נאמר בירושלמי שם שהוא גיבור בתורה. המדרש הזה חוּלָק לשניים לצרכי הסוגיה שם. </i>; מדרש תהילים ג ד; ועוד) עם זאת הוא לא מונה לרבי (שם שם). בתנא דבי אליהו מואשם אחיתופל בכך שלא גילה את ההלכה לרבים (פרק כט, עמ' 157, וראו להלן). אם כן גדול בתורה כפי שראינו הוא שבח, אבל גדולתו מוסבת לרעה.
בויקרא רבה הטיעון הוא "אשכבה לוהטים, זה דואג ואחיתופל שהיו להוטים אחר לשון הרע" (כו ב, עמ' תקצ). אלו מכונים במדרש שם דילטורים והם המלשינים לאומות העולם. כפי שכתבנו לעיל גם דואג הואשם בחטא זה, וגם גחזי בו נדון להלן. הפסוק הזה מתהלים פרק נז ה אכן מתאים לוויכוח נגד מלשינים "נַפְשִׁי בְּתוֹךְ לְבָאִם אֶשְׁכְּבָה לֹהֲטִים בְּֽנֵי־אָדָם שִׁנֵּיהֶם חֲנִית וְחִצִּים וּלְשׁוֹנָם חֶרֶב חַדָּֽה" ולדרשה האמורה מקבילות רבות.<sup class="footnote-marker">100</sup><i class="footnote">תנחומא הנדפס חקת; מדרש רבי חנניה הסיקילי בלק (ללא הפסוק); במדבר רבה חקת יט; מדרש תהילים ז ז; פסיקתא דרב כהנא, פרה אדומה ד, ב, עמ' 57 ועוד.</i> וכן:<sup class="footnote-marker">101</sup><i class="footnote">כמו דואג האדומי.</i> אחיתופל על לשונו נטרד, שנאמר ואחיתופל ראה כי לא נעשתה עצתו וגו' ויצו אל ביתו ויחנק (שמואל ב י"ז, כג). וגחזי על לשונו נטרד, בשעה שנצטרע נעמן, ונתרפא על ידי אלישע, התחיל נעמן ליתן כסף וזהב ודורונו" (תנחומא בובר מצורע א).
טענה מרכזית אחרת היא "בא דואג ולמד את התורה ולא עשה אותה וחלפת אותו. בא אחיתופל מעלה פנים, ולמד את התורה ולא קיימה וחלפת אותו. למה היו דומין דואג ואחיתופל לבית מלא תבן..." (מדרש תהילים קיט נ), אם כן הטענה כפולה, ראשית, לימוד תורה שלא על מנת לקיימה והשנייה, שהוא (הם) "מעלה פנים" מעלה פנים הוא כנראה מגלה פנים, אחד הכינויים לחוטאי על הנאשמים במינות כפי שהסברנו במשנה א. הטענה של אי שמירת התורה, כלומר לימוד תורה והתנערות מקיום מצוות מתאימה לקבוצות הנוצריות, שעסקו בתנ"ך אך לא סברו שהברית הישנה מחייבת ביצוע. כך למשל "... דָיָן לירד לגיהנם. "יחד עשיר ואביון". עשיר בתורה ואביון בתורה, כולם יורדין לגיהנם. עשיר בתורה, זה דואג ואחיתופל, ולפי שלא שמרו את התורה, נפלו מגדולתן וירדו לגיהנם. ואף על פי שראשי סנהדראות היו" (מדרש תהילים מט ב). מפתה מאוד לזהות את האביון עם כת האביונים, אותם נוצרים יהודים שהמשיכו לקיים, במידת מה את המצוות. אבל לפחות המדרש בצורתו הסופית, המונחת לפנינו מסביר שאביון הוא 'אביון בתורה' (שם שם). מכל מקום הטענה של לימוד ללא קיום מופיע בבירור כאחד החטאים של צמד אישים זה.
ובמדרש מאוחר אחר: "מהוא אביר הרעים<sup class="footnote-marker">102</sup><i class="footnote">זה תוארו של דואג בתנ"ך.</i> (ש"א כ"א, ח), שהיה אב בית דין ואיבד את עולמו. וכן אחיתפל, מה כתיב בו? 'ועצת אחיתפל אשר יעץ' וגו' (ש"ב ט"ז, כג), אמר ר' אחא 'איש' קרא ולא כתיב, שהיה כמלאכי שרת, ומהוא בסופו, 'ויצו אל ביתו ויחנק' (שם, י"ז, כ"ג). ולמה? שלא היה בי[דן] מעשין טובין, אלא היו ממרין וחולקין על בית [דין ומכבי]דין את ליבן"<sup class="footnote-marker">103</sup><i class="footnote">מאן, קטעי גניזה, עמ' קה.</i>. אם כן דואג ואחיתופל הם ממרים בתורה. ידענים אבל פורשים, מכבידי לב, וחולקין. יש כאן ביטוי לאישים מתוך בית המדרש הנחשבים לראויים, ולמדנים, שמהווים קבוצת מחלוקת.
טענה אחרת היא שהרבו תורה אך ל'טובתן' ולא לטובת התורה או לטובת ישראל (קוהלת רבה א א). טענה דומה היא שהיו בני תורה שחזרו לכמות שהיו לפני לימודם: "כך דואג ואחיתופל לא היו בהן מצות מתחלה, אף על פי שנעשו בני תורה היו כתחלתן הוי" (במדבר רבה קרח יח). זו טענה כללית הנגזרת מהמדרשים האחרים ומבטאת אווירה של עוינות ללא הסבר נקודתי.
<b>גחזי</b>
גחזי המקראי הוא נערו של אלישע. הוא לא הצליח להחיות את המתים וחז"ל הסבירו שהדבר קרה משום שלא האמין באמת בסיכוי להחיות מתים. כמו כן לא הבין את האישה השונמית וניסה להדפה, וחז"ל הסבירו שנגע בהוד שביפיה כלומר בחזה. וכן רדף אחרי ממון, וקיבל תרומה מנעמן שר הצבא הסורי. על כן נענש בצרעת (מלכים ב ה', כז).<sup class="footnote-marker">104</sup><i class="footnote">איסוף מלא של אגדות גיחזי מצוי אצל גינצברג, אגדות היהודים, ו, עמ' 53-52.</i> מהסיפור בתנ"ך לא ברור האם את המתת שקיבל שמר לעצמו, או שהתכוון באמת להעבירה לחבורה של בני הנביאים, כלומר לטובת אלישע. אפשר שאם לקח את המתנה לטובת החבורה, יש בכך גם זלזול גם בנביא ובשיקול הדעת שלו. אישום זה בזלזול באישה או אפילו בחטא של הלבנת פנים או מה שהיום היה מכונה 'הטרדה מינית' איננו מצוי בפשט הכתוב, הוא חלק מהדה-לגיטימציה של גיחזי, והוא על הגבול הדק, ובלתי מוגדר, שבין הפשט והדרש.<sup class="footnote-marker">105</sup><i class="footnote">לא נעסוק כאן בשאלת ההבחנה בין פשט לדרש, זו שאלה שאפילו כיום נתונה למחלוקת בין יוצרי הפירושים השונים. לא ברור עד כמה חז"ל היו מודעים לה, ובוודאי שקשה לדעת היכן עבר הגבול בעיניהם. </i> אף אם נקבל את הפרשנות הזאת של חז"ל,עדיין גיחזי איננו ראוי להיות מוגדר כ'חוטא על' שאין לו חלק לעולם הבא.
יתר על כן חז"ל מייחסים לו חטאים נוספים המסבירים את המשנה או נובעים ממנה. על חלק מחטאיו עמדנו לעיל אגב צירופו לדואג ולאחיתופל.
החטא המרכזי המיוחס לגיחזי הוא לשון הרע. לשון הרע הוא הלשנה לשלטונות, דילטוריה, ועמדנו עליו לעיל. גם יתר הנמנים ברשימה הואשמו בכך. דואג אכן הלשין לשלטון (ופגע בדוד), האשמת אחיתופל בלשון הרע היא כמובן דרשנית בלבד, אין במעשיו המקראיים שמץ של לשון הרע. גם דואג לא אמר לשון הרע ולא הלשין. לכל היותר הוא קיים משא ומתן קל עם נעמן (העלול להיחשב כמייצג השלטון), לשם קבלת טובות הנאה. איננו בטוחים שלשם גיבושה של פרשנות זו נצרך בסיס פרשני. כשם שלא נדרש בסיס פרשני לרעיון שהיה גדול (גיבור) בתורה (להלן).
אבל במקביל אפשר שהעובדה שנענש בצרעת נובע מכך שצרעת נחשבת, בעיני חז"ל, למחלת דתית כעונש לאומרי לשון הרע. אם נעמן נענש בצרעת, זו עשויה להיות סיבה להניח שחטא בדילטוריה. "רבי שמעון בן אלעזר אומר אף על מספרי לשון הרע נגעין באין, שכן מצינו בגחזי שספר לשון הרע ברבו, ודבקה בו צרעת עד יום מותו. שנאמר "צרעת נעמן תדבק בך" [וגו'] "ויצא מלפניו מצורע כשלג" (מלכים ב ה' כז – אבות דרבי נתן נוסח א פ"ט, כ ע"א). טענה זו של לשון הרע חוזרת במקורות רבים. כגון "וגחזי על לשונו נטרד" (תנחומא בובר מצורע א א; תנחומא הנדפס מצורע א א), וכן מקבילות רבות.
תיאור שני קושר את גיחזי עם תופעת המינות. הבבלי דן בדרך ההתנהגות הראויה של חכמים: "תנו רבנן: לעולם תהא שמאל דוחה וימין מקרבת, לא כאלישע שדחפו לגחזי בשתי ידיו, ולא כיהושע בן פרחיה שדחפו לאחד מתלמידיו בשתי ידיו" (בבלי סוטה מז ע"א) ובמקבילה נטולת הצנזורה הנוצרית של מאות השנים האחרונות "שדחפו לגחזי בשתי ידים, ולא כיהושע בן פרחיא שדחפו לישו הנוצרי בשתי ידיו" (סנהדרין קז ע"ב).
הבבלי רומז לסיפור על יהושע בן פרחיה שדחף את ישו הנוצרי בשתי ידיו, וכך התפתחה המינות הנוצרית. השאלה האם יש רקע היסטורי למעשה מסובכת אך אינה חשובה.<sup class="footnote-marker">106</sup><i class="footnote">יהושע בן פרחיה חי בראשית ימי החשמונאים. ואם יש לסיפור רקע היסטורי הרי שהוא מואשם בדחיית הצדוקיות או המינות של כיתות קומראן. התיאור כאילו אחת מכיתות אלו, או כת אחרת בתקופה צמחה מתוך בית המדרש ומקפדנות יתר של החכם נראה כתיאור ספרותי. על כל פנים יהושע בן פרחיה לא פעל בראשית התקופה הנוצרית. </i> חשוב הוא התובנה של חכמים שתופעת הכיתתיות והפרישה נובעת לא רק בגלל הפורשים החוטאים. אלא גם (בעיקר?) בגלל תקיפות יתר של חכמים. ההתנגדות לדושיח ולבירור נינוח של חילוקי הדעות, לא סייע לאחדות אלא גרם לפילוג. זו כוונת המדרש, והיא משקפת מסקנה פנימית של חכמים. או יותר נכון מגמה בעולמם של חכמים.
אין בכך כדי לקבוע שהתנהגות אחרת של חכמים, כגון הכלה של המחלוקת, הייתה מונעת את הקמת הנצרות או הצדוקיות. ייתכן שהשבר היה בלתי נמנע, ובכלל בהיסטוריה קשה לתאר 'מה היה קורה אילו'. זו מסקנה של חכמים כלפי עצמם כיצד הם צריכים להתנהג כלפי תופעות חריגות. העדפה של ביקורת פנימית על פני האשמת האחר. כל זה כאן ועכשיו ולא בעבר.
מקורו של המדרש תנאי: "מכאן אתה למד, שיהא אדם דוחה בשמאל וימין מקרב, ולא כשם שעשה אלישע לגחזי ודחפו לעולם" (מכילתא דרבי ישמעאל, מסכתא דעמלק יתרו א, 193; מכילתא דרבי שמעון בר יוחאי פרק יח ו, עמ' 130). אם כן ההשוואה ליהושע בן פרחיה היא אמוראית בלבד. במדרש התנאי ההדגשה היא רק על הרחקת גיחזי והרמז המיני-כיתתי הוא תוספת אמוראית. המדרש התנאי מצטמצם בבית המדרש (או במערת הנביאים). אלישע מואשם שריחק תלמיד בתקיפות יתר, בניגוד למשה שקירב את יתרו. ההלכה או ההרחבה של הרעיון הזה לעבר התנהגות כלפי תנועות ציבוריות כנצרות היא הרחבה מאוחרת, בעלת עניין רב. אך ספק אם מותר לראות בה את הפרשנות למשנה. גם בירושלמי (כט ע"ב) מצויה רק הנוסחה התנאית המצומצמת.
במקורות גם עוונות אחרים של גיחזי כגון "דאמר רבי יוחנן: מפני מה נענש גיחזי? מפני שקרא לרבו בשמו, שנאמר ויאמר גחזי אדני המלך זאת האשה וזה בנה אשר החיה אלישע" (סנהדרין ק ע"א). כאן גיחזי הוא תלמיד המזלזל בכבוד רבו, עוון הנחשב כמרכזי רק בתוך עולם בית המדרש.
עוד בירושלמי: "גיחזי אדם גיבור בתורה, היה אלא שהיו בו שלשה דברים עין צרה ופרוץ בערוה ולא היה מודה בתחיית המתים" (כט ע"ב). איננו מודה בתחיית המתים היא האשמה במינות. ברם, כאמור לעיל, לדעתנו היא איננה משקפת את הפיכתו של גיחזי לאב טיפוס של צדוקי (כמו במשנה א) אלא פרי פרשנות למעשה בספר מלכים ב' כדברי בעל פרקי דרבי אליעזר (פל"ב) המספר בפרפרזה את הסיפור המקראי<sup class="footnote-marker">107</sup><i class="footnote">זו שיטת כתיבה מדרשית מיוחדת המופיעה בספרים החיצוניים כקדמוניות המקרא וספר היובלים. בדרך כלל במדרש מצוטט הפסוק, ואחריו פרשנותו או רעיון הנלמד ממנו. או שמופיע רעיון והוא מוכח מהפסוק. ציטוט הפסוק מתחיל בצורה בולטת "דכתיב..." או "שנאמר...". זו דרך הלימוד של תרבות של כתב שבה התנ"ך הוא הבסיס ללימוד. אבל בספרים החיצוניים כמו בחלק מפרקי דרבי אליעזר התנ"ך מסופר בפרפרזה, כאילו אין נוסח מקודש אלא הכול תורה שבעל פה. כמובן בימי המדרש היו ספרי תורה כתובים, אבל הלימוד המשתקף במדרש הוא לימוד בעל פה ללא ספר כתוב. אבחנה זו מבוססת על מחקרים של תרבויות. וההבחנה בין תרבות 'ליטרלית' המבוססת על ספרים כתובים לתרבות א-לטררית שבה הספר הכתוב איננו מצוי או איננו מנוצל בתהליך השיח התרבותי אלא משמש כרקע לו. פרקי דרבי אליעזר מאפיין יצירה בתרבות א-לטררית.</i>: "לקח את המשענת אשר בידו, ונתן לגחזי. אל תדבר בפיך כל דבר מאומה. דע שאתה הולך, ונותן את המשענת הזאת על פני הנער ויחיה. היה הדבר כשוחק בעיניו, וכל אדם שהיה פוגע היה אומר: התאמין שהמטה הזה מחיה את המת? לפיכך לא עלתה בידו". גיחזי לא הצליח בשליחותו כי לא האמין בָּה, או לא האמין בה'.
על כל פנים גיחזי כאן איננו סמל לנצרות. אפשר להאשים את הנצרות בהרבה דברים, אך לא בכפירה בתחיית המתים.
דומה אפוא שאין כאן השלכה על דמות ריאלית של מין או צדוקי אלא פרשנות לסיפור המקראי עצמו. למה באמת לא הצליח גיחזי לבצע את הוראת הנביא. או מכיוון שונה, מדוע נכשל הנביא בתוכנית? בגלל חוסר אמונתו של השליח.
נימה דומה עולה ממדרש אחר המסביר על איזה חטאים נענשים בצרעת.<sup class="footnote-marker">108</sup><i class="footnote">הצרעת נתפשה אצל חז"ל כמחלת קודש הנגרמת על ידי חטא ייחודי, ומתרפאת בעקבות טהרה, ראו המבוא למסכת נגעים. </i> אחד החטאים הוא "ועל חילול השם מגיחזי" (ויקרא רבה מצורע פרשה יז ג, עמ' שעה-שעו; במדבר רבה נשא פרשה ז). חילול השם משום שחלק על דברי הנביא, משום שביקש תרומה מנעמן ואולי גם משום שבחטאו לא חיה הנער המת. חילול ה' הוא מונח כללי. כל העושה חטא עשוי לגרום למצב כזה. כן הוא מואשם ש"רגלים ממהרות לרוץ לרעה" (ויקרא רבה פרשה טז א, עמ' שמז).
אם כן נעמן, כמו כל הקבוצה במשנה, מואשם בחטאים שונים. המרכזיים שבהם הם רמזים למינות, ולשון הרע. גיחזי מתואר כגדול בתורה, כלומר כאיש שפרש מבית המדרש וחטא. חטאים נוספים שונים נקשרו לשמו.
<b>סיכום</b>
במשנה שבעה שמות וראינו שבמקבילות מספר מצומצם של שמות נוספים. על כולם מחלוקת האם באמת הם כה רעים או שמא הם אישים ראויים בזכות חזרתם בתשובה או משום שבבסיסם הם 'טובים'. לכל אחד מהם נקשרו חטאים שונים. ובספרות האמוראית התפתחה רשימת החטאים. מעתה עלינו לשאול מה הייתה כוונת המשנה במנותה את הרשימה הזאת. עלינו לחדד את השאלה. מעיון בכל המקבילות נראה שהמקורות האמוראיים מכירים היטב את הרשימה. היא מופיעה בלשונה בסדרת מקבילות, ובחלק מהמקרים מופיעים צירופים ממנה. כך למשל כל המדרשים המזכירים את דואג ואחיתופל, ובמיוחד מדרשים כמדרש תהילים המסבירים פסוקים מסויימים מתהילים כמדברים על דואג ואחיתופל. הפסוק מדבר על אויבי דוד, והמדרש בוחר להדגיש שניים אלו (ולא את שאול, אבנר, אבישי, גולית או אויב אחר של דוד), בגלל משנתנו ומקומה המרכזי במחשבת התקופה.
לפיכך יש מקום להניח (בזהירות מה) שחלק גדול מהחטאים שיוחסו לאישים אלו באו כהסבר מאוחר למשנה. האמוראים והדרשנים שאלו עצמם במה היה חטאם הכבד של המנויים ברשימה ובחרו חטאים שונים שעליהם רצו לדבר, ובהם רצו להתמקד. דרשן שרצה להטיף לשומעיו להעניק כבוד לרב, למשל, עשוי היה לצטט את משנתנו ו'להאשים' את דואג או את גיחזי באי מתן כבוד לרב. דרשות כאלו משתמשות במשנה כמנוף רעיוני ואינן הסבר למשנה. על כן יש להפריד בין הסברים המנצלים את המשנה לחינוך הציבור, לבין ההסבר או ההסברים המקוריים איזה טיפוס רצו חכמים לתאר בבואם לנסח את רשימת הרשעים שבמשנה.
להערכתנו את ההסבר למשנה יש לחפש במכנה המשותף לרוב המקרים. ראינו כי משנה א מתמקדת בקבוצות כיתתיות שונות. צדוקים, איסיים, ואולי גם נוצרים. רשימת המלכים מתמקדת, לדעתנו, במלכי בית שני שחטאו. רשימת ההדיוטות שונה מהם, היא איננה מתמקדת באישים אלא בתופעה. התופעה הראשונה שמשותפת לכולם היא חברותם בבית המדרש, כולם מתוארים כגדול בתורה או גיבור בתורה. בסוגיית הירושלמי כל דיון באחד האישים מתחיל במשפט זה.
המכנה המשותף השני הוא דילטוריה. כולם מואשמים בלשון הרע ושיתוף פעולה עם השלטונות. חטא כבד מהתחום החברתי הקיומי של הקהילה היהודית בתקופת המשנה והתלמוד (וגם בהרבה תקופות אחרות). חטא המינות מופיע אם כי לפחות בחלק מהמקרים הוא מונע מפרשנות הפסוקים. רק בלעם הוא כנראה מין מובהק וגם דואג מואשם במינות, אם כי רק במקורות האמוראיים (רות רבה ד ד; מדרש שמואל כב).
שלל טענות השונות וגיוונם הרב מלמד שה'רעים' מתוארים כטיפוסים באים מתוך בית המדרש אלא שחטאו בהלשנה, במינות, פקפוק בישועת בית דוד, באי שמירת המצוות ושחצנות וכו'. במהלך הדיון הזכרנו את ה'משוחים' ואת אחיתופל ש"איבד את עולמו". עודף הטענות מלמד שמדובר בטיפוסים שליליים, שאין להם הגדרת האשמה ספציפית, הם אינם מזוהים עם דמות ריאלית אלא עם מכלול של תופעות שליליות בעולמם של חכמים.

Mishnah 3

<small>עפ”י כתב יד קופמן</small>
המשנה מונה דורות של חוטאים. מבחינה פורמלית ברור שאם כל הדור נחשב כמי שאין לו חלק בעולם הבא, הרי שהגדרה זו הופכת לכללית וסותרת את הרשימה הקצרה שבמשנה ב. אבל המשנה לפנינו איננה משפטית. הרשימה כוללת דורות של חטא, ואין צורך למדוד האם החטא גדול יותר מחטא אחר.
<b>דור המבול אין להם חלק לעולם הבא ואין עומדין בדין</b> – מלשון המשנה מתברר העולם שבעל המשנה מתאר לעצמו. אנשים רגילים עומדים לדין, אם חטאו נידונים לעונש זמני בגהינום, ואחר כך עוברים לעולם הבא, שכולו טוב. הרשעים הללו אינם עומדים לדין, אלא נידונים למוות עולמי בגיהנום. תמונה זו עלתה גם מניתוח משנה א, אך ראינו שאין היא התיאור היחידי של חכמים למערכת הדין שלעתיד לבוא. <b>שנאמר לא ידון רוחי באדם לעולם<sup class="footnote-marker">109</sup><i class="footnote">בתנ"ך "לעלם", וכרגיל המעתיק של כתב היד, כמו יתר המעתיקים לא חשו לצטט את הפסוק ככתבו אלא נהגו לפי כללי הכתיב המלא הרגילים בתקופתם. בכתבי יד מאוחרים תיקנו המעתיקים 'לעלם' בהשראת נוסח התורה. </i> בשגם הוא בשר</b> – (בראשית ו ב)<b>.</b> לפיכך מוסיפה המשנה שאינם עומדים בדין, משום שדינם נחתך. מגמה זו חוזרת בסדר עולם רבה:
1. משפט גוג לעתיד לבא שנים עשר חדש, שנאמר "וקץ עליו העיט וכל בהמת הארץ עליו תחרף" (ישעיהו י"ח ו). 2. משפט רשעים בגיהנם שנים עשר חדש, שנאמר "והיה מדי חדש בחדשו" (ישעיהו ס"ו, כג), 3. רבי יוחנן בן נורי אומר מן הפסח ועד העצרת, שנאמר "ומדי שבת בשבתו" (שם). 4. לאחר שנים עשר חדש פושעי ישראל שעברו על המצוות נפשן כלה וגופן בלה ונישקף וגהינם פולטתן והרוח זורה אותן ומפזרתן ונעשים אפר תחת כפות רגלי הצדיקים. שנאמר ועשותם רשעים וגו' (מלאכי ג', כא), 5. אבל מי שפירשו מדרכי ציבור כגון המינים והמשומדין והמסורות והחנפין והאפיקורסין שכפרו בתחיית המיתים, ושאמרו אין תורה מן השמים גיהנם ננעלת בפניהם ונידונין בתוכה לעולם ולעולמי עולמים, שנאמר "ויצאו וראו בפגרי וגו'" (ישעיהו ס"ו, כד). ואומר "וצורם שאול מזבול" (תהלים מ"ט טו). הווי שאול כולה והן אינן כלים. ומי גרם להם? מפני שפשטו יד בזבול... (פ"ג, עמ' 229-228).
<b>סקירת המקבילות לרשימת הפושעים</b>
במקבילות שלל פרשנויות אחרות. רשימת הפושעים שונה בין עדי הנוסח השונים.
בתוספתא (פי"ג ה"ו):
1. דור המבול אין להם חלק לעולם הבא ואינן חיין לעולם הבא שנאמר "וימח את כל היקום אשר על פני האדמה", בעולם הזה. "וימחו מן הארץ", בעולם הבא. 2. ר' יהודה בן בתירא אומר "ויאמר י"י לא ידון רוחי באדם לעולם", לא ידון ולא רוחי בהם לעולם. 3. דבר אחר "ויאמר י"י לא ידון". אמר המקום אני מחזיר להם רוחם לנדנה. 4א. ר' מנחם בר' יוסי אומר "לא ידון" אמר המקום איני דן בשעה שאני משלם שכר טוב לצדיקים, 4ב. אבל רוחן של רשעים קשה להן יותר מן הכל, שנאמר "רוחם אש תאכלם".
אם כן משנתנו מציגה דעה מלוכדת שהיא צירוף של שתי הדעות הראשונות בתוספתא. הדעה הראשונה עוסקת במקום בעולם הבא (אין להם חלק), והדעה השנייה (ריב"ב) שאינם נידונים. בתוספתא אלו דרשות שונות לאותו פסוק, ואולי גם מחלוקת רעיונית בדבר עונשם, ובמשנה אוחדו שתי הדעות. הדעה השלישית כנראה חולקת, ומסבירה שרוחם תחזור למקומה. כלומר שיחיו בתחיית המתים. הדעה הרביעית איננה ברורה. אנשי דור המבול נענשים ולא ברור במה עונשם. אפשר שרבי מנחם בר' יוסי מגיב על דברי תנא קמא (1), ומסכים עימו שאינם מקבלים את שכרם כמו הצדיקים, כלומר לא בעולם הבא ולא לתחיית המתים.
דור המבול
מדרש בראשית רבה משמר דרשה דומה ובה מובהרת גישתו של רבי מנחם ברבי יוסי. אנו מסדרים את המדרש לא לפי כתובו אלא לפי התאמתו לדברי התוספתא. רבי מנחם ברבי יוסי מביא את דברי אביו. והסברם לפי דברי רבי יהודה במדרש העונש הקשה של הרשעים איננו הגיהנום אלא נשמתם (רוחם) המתקומם נגד מעשי הגוף. רבי יהודה איננו חולק ממש על משנה א אך הדימוי שלו שונה. אין כאן דין אלא עונש עצמי. לא נאמר לכמה זמן. עוד מצינו את הדעה שדור המבול אינם כה רשעים וה' קיבל את תשובתם (דעה במדרש).
בירושלמי (כט ע"ב) ברייתא מקבילה לתוספתא, אותן דעות מיוחסות לתנאים אחרים, ונוספה עמדה של רבי יהושע בן לוי, שמתכוונת כנראה לומר שדין הרשעים הללו בגיהנום לעולם. בהמשך דבריהם של יהודה בנו של רבי חזקיה, ורבי שאומרים שדין הרשעים בגיהנום שנים עשר חודש, ומפרטים את הליכי הדין והעונש לרשעים. הדעות אותן דעות אבל הן מיוחסות לחכמים אחרים<sup class="footnote-marker">110</sup><i class="footnote">החילוף רבי יהודה בן בתירא, רבי יהודה בן אלעאי, ורבי יהודה סתם תדיר במקורות. מן הסתם רבי יהודה בן בתירא (אלעאי) קוצר. </i>. בבבלי קז ע"ב ברייתא דומה מאוד לתוספתא. ועם זאת דברי ר' מנחם ברבי יוסי שונים: "רבי מנחם בר יוסף אומר: אפילו בשעה שהקדוש ברוך הוא מחזיר נשמות לפגרים מתים – נשמתן קשה להם בגיהנם, שנאמר "תהרו חשש תלדו קש רוחכם אש תאכלכם".
במשנה ובמקבילות דור המבול נענש. אך מצויה גם דעה חולקת: "רבי אלעזר בן פרטא אומר הרי הוא אומר 'לא ידון רוחי באדם לעולם'. אמר הקדוש ברוך הוא איני דן אותן עד שאכפול להם שכרן, שנאמר 'יבלו בטוב ימיהם וברגע שאול יחתו'". (איוב כ"א י"ג). (אבות דרבי נתן נוסח א פל"ב, עמ' מז). בהמשך המשנה מציע רבי נחמיה אותה עמדה, באופן כללי עוד יותר, שכל אלו אינם ברי עונש מעבר למה שכבר הוטל עליהם.
וכן מובא בירושלמי (כט ע"ג):
תני רבי יהושע בן קרחה אומר, על הדורות הללו הוא אומר "1. ו'פדויי ה' ישובון'. 2. רבי אומר אילו ואילו יש להן חלק לעולם הבא. ומה טעמא? "והיה ביום ההוא יתקע בשופר גדול ובאו האובדים בארץ אשור", אילו עשרת השבטים. "והנידחים בארץ מצרים" זה דור המדבר. אילו ואילו "והשתחוו ליי' בהר הקודש ובירושלם".
אם כן כולם יתקבלו בסופו של דבר לקהל צדיקים.
לעיל ציטטנו את משנת עדיות (פ"ב מ"י): "אף הוא היה אומר חמשה דברים של שנים עשר חדש. משפט דור המבול שנים עשר חדש, משפט איוב שנים עשר חדש, משפט המצריים שנים עשר חדש, משפט גוג ומגוג לעתיד לבא שנים עשר חדש, משפט רשעים בגיהנם שנים עשר חדש. שנאמר (ישעיה י"ט סו) 'והיה מדי חדש בחדשו'. רבי יוחנן בן נורי אומר מן הפסח ועד העצרת. שנאמר 'ומדי שבת בשבתו'". עמדה זו הבאנו כפירוש למשנה א. אבל מתברר ממנה גם שלדעת רבי עקיבא משפט דור המבול כמשפט סתם רשעים, והם נענשים באופן זמני, ולבסוף זוכים לעולם הבא. הסברנו שעמדה זו מציגה עולם של כפרה לעונש, ורק בודדים נענשים מעבר לכך. בראשית המשנה כבר הצענו שבעצם משנתנו חולקת על משנה א, גם ממשנת עדיות משמע שיש בנושא שתי עמדות ושתיהן מיוחסות לרבי עקיבא. עוד נאמר שייתכן שרבי עקיבא אמר רק ש'משפט אנשי המבול שנים עשר חודש'. היה מי שהסיק מכך שזה גורלם של כל הרשעים והיה מי שהסיק מכך שרשעים רגילים דינם עוד יותר קל.
עמדה שלשית מצויה במדרש תנאי אחר: "'זכור ימות עולם', אמר להם הזכרו מה שעשיתי לדורות הראשונים. מה שעשיתי לאנשי דור המבול, ומה שעשיתי לאנשי דור הפלגה, ומה שעשיתי לאנשי סדום. בינו שנות דור ודור, אין לך דור שאין בו כאנשי דור המבול ואין לך דור שאין בו כאנשי סדום, אלא שנדון כל אחד ואחד <u>לפי מעשיו</u>" (ספרי דברים שי, עמ' 350). אם כן, בניגוד למשנתנו לבני הדורות הללו (מבול, סדום ודור הפלגה) אין דין אחיד, אלא דין פרטי לכל אחד לפי מעשיו. בהבלעה ניתן לשמוע כאן תפישה דתית מיוחדת שאין 'עונש קיבוצי'.
בנוסח הדפוס נוסף כאן משפט, על דור הפלגה, שאיננו בעדי הנוסח הטובים: "<u>דור הפלגה אין להם חלק לעולם הבא שנאמר 'ויפץ ה' אותם משם על פני כל הארץ' (בראשית י"א, ח) 'ויפץ ה' אותם' בעולם הזה, 'ומשם הפיצם ה'' – לעולם הבא</u>". הדרשה מורכבת ואיננה הולמת דרשות תנאיות. הבבלי מצטט את המשפט ודן בו וניתן להבין ממנו שהמשפט היה קיים לפניו במשנה. אבל גם ייתכן שהבבלי הביא את הדרשה כתוספת למשנה. ואכן במקורות רבים מופיעים דור המבול ודור הפלגה כאחד (משנה בבא מציעא פ"ד מ"ב; תוס', שם פ"ג הי"ד ועוד הרבה). או דור הפלגה ואנשי סדום (אבות דרבי נתן נוסח א פי"ב, עמ' 52), או שלושת הדורות כאחד. "אני [ייי אני] שפרעתי מדור המבול. ומאנשי דור הפלגה ומאנשי סדום. ואני עתיד ליפרע מגוג ומגוג ומאגפיו" (מכילתא דרשב"י פרק יב יב, עמ' 15).
וכן:
וכן את מוצא כשפרע מדור המבול לא פרע ממנו אלא יחידי, שנאמר "ואני הנני מביא את המבול מים על הארץ לשחת כל בשר אשר בו רוח חיים מתחת השמים כל אשר בארץ יגוע" (בראשית ו', יז). וכן את מוצא כשפרע מדור הפלגה לא פרע ממנו אלא יחידי, שנאמר "ומשם הפיצם ה' על פני כל הארץ" (בראשית י"א, ט). וכן את מוצא כשפרע מחמשת כרכי סדום לא פרע מהן אלא יחידי. שנאמר "וה' המטיר על סדום ועל עמורה גפרית ואש מאת ה' מן השמים" (ספרי זוטא פרק ו כו, עמ' 249<sup class="footnote-marker">111</sup><i class="footnote">הרעיון הוא שה' נפרע בעצמו מעוברי עבירה, ועושה תשועות בעצמו "אני ולא מלאך", זאת בניגוד למדרשים המדגישים את תפקידם של המלאכים או של המשיח בתהליך הפורענות והישועה. </i>; ספרי דברים שי, עמ' 350).
הדרשה על דור הפלגה מופיעה בתוספתא ומיוחסת ל"דור המגדל" (פי"ג ה"ז). היא אפוא ברייתא עצמאית, שחדרה למשנה מהבבלי.
מכל מקום מדברי רבי נחמיה (במשנה להלן) ברור שדור הפלגה לא נדון במשנתנו. למרות שפע המקבילות בהן דור זה נתפש כאחד הדורות החוטאים. המשנה שלנו סבורה כנראה שדור זה כיפר על חטאו.
<b>אנשי סדום אין להם חלק לעולם הבא</b> – בניגוד ליתר מרכיבי המשנה אין לטיעון זה ראיה מהפסוק. <b>אבל עומדין בדין</b> – דינם איננו נחתך באופן אוטומטי.ההיגד במשנה עמום. מהי משמעות העמידה לדין. אם אין להם חלק לעולם הבא, כיצד ייפסק דינם? <b>רבי נחמיה אומר אלו ואלו אינן עומדין</b> – לדין<b> שנאמר</b> – <b>על כן לא יקומו רשעים במשפט</b> – (תהלים א', ה). דרשה זאת קובעת למעשה שכל הרשעים אין להם 'דין', וכפי שהסברנו בעצם דינם לגהינום. כפי שראינו בפתיחת משנה א אכן הייתה דעה שכל הרשעים נידונים לדראון עולם בגהינום. אפשר שרבי נחמיה דוגל בתפישה זו. עם זאת עדיין לא ברור האם גורל זה צפוי לכל הרשעים. אבל ההמשך מסייג <b>זה דור המבול</b> – רשעים הם דור המבול. <b>וחטאים בעדת צדיקים אלו אנשי סדום</b> – ה'חטאים' בפסוק הם אנשי סדום בלבד (או בייחוד). ברור שהמשנה לא התייחסה לדור הפלגה<b>. אמרו לו בעדת צדיקים אינן עומדין</b> – אבל<b> עומדין הן בעדת רשעים</b> – כלומר העמידה המדוברת בפסוק איננה עמידה למשפט אלא עמידה עם, שהות בעולם הבא יחד עם צדיקים. הרשעים עומדים בדין ונידונים לגיהנום עולם, או לגיהנום זמני. בתוספתא חוזרת הרישא ללא ההוספה "אבל עומדים בדין", וללא דברי רבי נחמיה (פי"ג ה"ט).
באבות דרבי נתן מחלוקת בנושא:
אנשי סדום לא חיין ולא נדונין שנאמר "ואנשי סדום רעים וחטאים לה' מאד" (בראשית י"ג, יג). רעים זה עם זה. וחטאים בגילוי עריות. 'לה'' זה חילול השם. מאוד שהיו מתכוונין לעבירות, דברי רבי אליעזר. רבי יהושע אומר באין הן לדין, שנאמר "על כן לא יקומו רשעים במשפט וחטאים בעדת צדיקים", (תהלים א', ה) בעדת צדיקים אינן עומדין אבל עומדין הן בעדת רשעים. רבי נחמיה אומר אפילו בעדת רשעים אינן באים שנאמר יתמו חטאים מן הארץ ורשעים עוד אינם (שם ק"ד, לה) (אבות דרבי נתן א, פל"ו, עמ' 106).
אם כן ייחוס העמדות הפוך, והדרשה שממנה לומדים חכמים שאינם עומדים למשפט, היא הראיה שהם עומדים למשפט אבל בזמן אחר (לאחר שהות זמנית בגיהנום?). משנתנו היא על כל פנים כרבי אליעזר.
בבבלי (קט ע"א) מוצעת דרשה נוספת לפסוק, אין להסיק מכך שזו עמדה אחרת והמחלוקת היא רק בדרשת הפסוק.
הפסוק "לא יקומו רשעים" מובן כאן שאין להם דין אלא נדונים באופן אוטומטי לגהינום נצחי. שהרי אי אפשר להם להיכנס ולהיכלל בעולם הבא ללא זיכוי בדין או עונש כפרה זמני. אבל במדרש גם פרשנות אחרת: "'לא יקומו רשעים במשפט', והא טב להון אם אינן עומדים, ואינן נותנים דין? אלא כאינש דאמר קם פלוני בדינא ולא הות ליה הקמת רגל" (מדרש תהילים א כא – תרגום: הרי טוב להם אם אינם עומדים ואינם נותנים דין. אלא כאדם שאמר 'קם פלוני במשפט' ולא הייתה לו הקמת רגל). אם כן הרשעים עומדים למשפט אבל אינם 'קמים במשפט', כלומר אינם מצליחים בו אלא נכשלים במשפט.
דעה זו חולקת על כל המכלול שבמשנה. אם כן במקורות גישות שונות ומשונות, ברור שהנושאים העסיקו את חכמים, אך לא גובשה תורת ענישה כוללת. זו דוגמה עד כמה אין במשנה שלנו ובנושאים הנידונים בה הכרעה ברורה. כל פסוק נדרש לעצמו, ואין מכלול תיאולוגי מחשבתי כולל. הדימוי של ההעמדה לדין, הליכי המשפט, צורת הפסקים שבו, ואפלו עצם הדימוי למשפט אין בו דעות אחידות.
<b>דור המדבר אין להם חלק לעולם הבא ואין עומדין בדין</b> – כמו דור המבול.<b> שנאמר במדבר הזה יתמו ושם ימותו</b> (במדבר י"ד, לו)<b> דברי רבי עקיבה</b> – רבי עקיבא מתנגד למעשה לתפישה שדור המדבר הם העצמות היבשות שהחייה יחזקאל. <b>רבי אליעזר אומר עליהן הוא אומר אספו לי חסידי כורתי בריתי עלי זבח</b> – (תהלים נ', ה). לדעת רבי אליעזר דור המדבר צדיקים. אמנם הם חטאו אך נענשו וחזרו בתשובה, ואולי גם החטא קל, ועדיין הם נחשבים לצדיקים. עמדה זו המבוססת על אותו פסוק כבר הופיעה לעיל בירושלמי (כט ע"ג) בשם רבי, ובשם רבי יהושע בן קרחה על בסיס פסוק אחר. בתוספתא (פי"ג ה"ט) מובא פסוק אחר להוכחת הדברים, וראו להלן.
<b>עדת קרח אינה עתידה לעלות</b> – לקום ולחיות בתחיית המתים. זו קטגוריה חדשה שטרם נידונה ולא ברור מהמשנה האם שוהי הגהינום זוכים לתחיית המתים או שעדת קורח חמורה מהם? האם יתר הקבוצות זוכות לתחיית המתים. גם בפרט זה המשנה בלתי מאוזנת. על עדת קורח יש פסוק הנוגע לתחיית המתים, לאחרים אין פסוק כזה. כך נוצרת מערכת ענישה נקודתית לכל קבוצה בנפרד, ולא מערכת לכידה.
<b>שנאמר ותכס עליהן הארץ ויאבדו מתוך הקהל</b> – (במדבר ט"ז) <b>דברי רבי עקיבה</b> – כאמור איננו יכולים לשחזר ממימרות אלו תיאולוגיה, או תורת ענישה שיטתית ומדורגת.<b> רבי אליעזר אומר עליהם הוא אומר ה' ממית ומחייה מוריד שאול ויעל</b> – (שמואל א ב', ו) כלומר, עדת קורח תזכה לתחיית המתים וגם אולי לעולם הבא.<sup class="footnote-marker">112</sup><i class="footnote">מחלוקת המשנה מובאת במדרש שמואל ה יב לפסוק זה.</i> אמנם הם שוהים בגהינום אך לא לנצח. לכאורה, ולפי משנה א לאחר השהות הזמנית הם זוכים לעולם הבא. ברם, המשנה איננה עוסקת בעולם הבא אלא בתחיית המתים והמילה 'ויעל' מתפרשת על ידי רבי אליעזר כתחיית המתים. אין אפוא בדבריו כל התייחסות לשאלת מקומם בעולם הבא. המימרות בדבר עולם הבא, מנותקות מהמימרות בדבר תחיית המתים.
בתלמודים למשנתנו (ירו' כט ע"ג; וכעינו בבבלי קט ע"ב)
עדת קרח אין להן חלק לעולם הבא, ואינן רואין לעתיד לבוא. מה טעמא? "ותכס עליהם הארץ", בעולם הזה. "ויאבדו מתוך הקהל" לעתיד לבוא. תני רבי יהודה בן בתירה אומר, ממשמע שנאמר "תעיתי כשה אבד בקש עבדך" (תהלים קי"ט, קעו)<sup class="footnote-marker">113</sup><i class="footnote">בתוספתא המקבילה אותה מחלוקת ואותם פסוקים והיא נסובה על דור המדבר.</i> מה אבידה האמורה להלן סופה להתבקש, אף אבידה האמורה כאן עתידה להתבקש.
אם כן עדת קורח תזכה לתחיית המתים או לחיי עולם הבא או לשניהם.<sup class="footnote-marker">114</sup><i class="footnote">ראו עוד במדבר רבה קרח יחי ג; תנחומא בובר קורח הוספה ד' במדרש תהילים קי"ט ג, נדרש הפסוק אחרת, ללא קשר לנושא של המשנה. </i>
<b>עשרת השבטים</b> – שהוגלו בזמנו על ידי מלך אשור <b>אינן עתידין לחזור</b> – מגלותם<b> שנאמר וישליכם אל ארץ אחרת כיום הזה</b> – (דברים כ"ט, כז)<b> מה היום הולך ואינו חוזר אף הן הולכין ואינן חוזרין דברי רבי עקיבה</b> – רבי עקיבא מניח שהגולים אבדו ואינם קיימים עוד. <b>רבי אליעזר אומר מה היום מאפיל ומאיר אף הן שהיא אפילה להן עתידה לאור להן<sup class="footnote-marker">115</sup><i class="footnote">וכן אבות דרבי נתן נוסח א פל"ו, עמ' 108. ושם מקבילה לכל משנתנו, ואחריה מובאת משנה ב בפרקנו.</i></b> – כלומר שעתידים לחזור. המחלוקת היא מחלוקת בדרשות הפסוקים ומחלוקת בדברי נבואה. מסתבר ששני התנאים כבר לא הכירו קבוצות מוגדרות המגדירות עצמם כבני עשרת השבטים. אחרת הייתה המחלוקת נשמעת אחרת. מבחינה היסטורית יודעים אנו שבתקופה הבבלית היו ריכוזים יהודיים באזור בית מרשו בבבל. אלו שמרו על יהדותם באופן חלקי. רבים מהם נשאו עדיין שמות יהודיים, אך מנהגי הנישואין שלהם שהשתמרו בתעודות כתובות בבלית, כבר אינם יהודיים ייחודיים.
מאוחר יותר התבוללו בסביבתם. לא מן הנמנע שקבוצות מהם ניצלו את המבנה האימפריאלי הגלובאלי של האימפריות הבבלית והפרסית, וגלו כקבוצות אי שם. האם תפוצת יהודי בבל ינקה משורשים אלו, או משורשי שבטי יהודה בנימין? אין על כך כל מידע.
בתוספתא מחלוקת מקבילה:
עשרת השבטים אין להם חלק לעולם הבא ואינן חיין לעולם הבא. שנאמר "ויתשם ה' מעל אדמתם באף ובחימה ובקצף גדול" בעולם הזה. "וישליכם אל ארץ אחרת" בעולם הבא. ר' שמעון בן יהודה איש כפר עכוס אומר, אמר "כיום הזה" אם מעשיהם כיום הזה הם באין, ואם לאו אינן באין. רבי אומ' אילו ואילו<sup class="footnote-marker">116</sup><i class="footnote">דור המדבר ועדת קורח, אלו המנויים בתוספתא לפני מימרותו של רבי. </i> יש להם חלק לעולם הבא שנאמר והיה ביום ההוא ובאו האובדים בארץ אשור והנדחים בארץ מצרים והשתחוו לי"י בהר הקודש ובירושלם" (פי"ג הי"ב).
בבבלי (קי ע"ב) מחלוקת דומה ותנא קמא הוא רבי עקיבא, שכבר נזכר בפרקנו ובמקבילותיו.
בספרות המדרשית האמוראית והבתר אמוראית רווחת בעיקר הדעה השניה במשנה. חזרתם של עשרת השבטים הופכת למרכיב קבוע בתהליך הגאולה. כגון: "'יחרדו כצפור ממצרים', זה דור המדבר, 'וכיונה מארץ אשור', אלו עשרת השבטים. אלו ואלו 'והושבתים על בתיהם נאם ה', רבי אומר יש מין יונה שמאכילים אותה וחברותיה מריחות אותה ובאות".<sup class="footnote-marker">117</sup><i class="footnote">שיר השירים רבה א ב; וכן שם ב ד; מדרש זוטא לשיר השירים א טז; פסיקתא רבתי לא; שם הוספה א פיסקה ג; מדרש תהילים קמז ג; במדבר רבה טז כה; תנחומא בובר, שלח הוספה ו; תנחומא הנדפס נח יא ועוד ועוד. </i> עם זאת במדרשים הללו אין רמז לכך שעשרת השבטים חיים בפועל במקום כלשהו. הם נעלמו ויחזרו לעתיד לבוא, אך כרגע אינם במציאות "גלו עשרת השבטים ולא נשתייר מהם, גלו שבט יהודה ושבט בנימין ונשתייר מהם" (קוהלת רבה א, ה).
לא נעסוק כאן במכלול האגדות הקשורות לבני עשרת השבטים. נסתפק בסיכום קצר ביותר בעל אופי ריאלי. בספרות היהודית רחשו אגדות על בני עשרת השבטים המקיימים ממלכה יהודית קדומה ועתידים לסייע ולגאול את בני ישראל מגלותם.<sup class="footnote-marker">118</sup><i class="footnote">האגדה נקשרת לנהר שומר שבת שאי אפשר לחצות אותו בימי חול בגלל גודלו וזעפו, ובשבת הוא נח ושובת, אך היהודים מנועים מלחצות אותו. לעיתים הוא מכונה סמבטיון. זו כמובן אגדה, אך היא רווחה כבר בתקופה הקדומה, ויוספוס מספר על נהר כזה שטיטוס חצה (מלח' ז 99. שם הנהר סבּטיקון – Sabbatikon Σαββακόν) שזורם רק בימי חול, ובשבת איננו זורם. לא ברור האם טיטוס חצה אותו ביום חול או בשבת. העובדה שעל נהר ספציפי סופרו אגדות כאלה אינה הופכת את האגדות למציאות. לפי התיאור נמצא הנהר בחוף סוריה הצפונית, מצפון לערקה (קיסריה ליבנוס), מצפון לטריפולי של היום. בדיות כאלה סיפרו מורי דרך לרוב. </i> ככל שנתגלו ונסקרו חלקי כדור הארץ הסתברר שלא קיימת ממלכה כזאת, ובשלב זה אין גם עדויות היסטוריות ריאליות (תעודות, או ממצאים ארכיאולוגיים) לריכוז כזה. החל מהתקופה הפרסית, ידועות לנו פזורות יהודיות, וכמובן גם בימי הביניים אך לא הוכח שום קשר בינם לבין בני עשרת השבטים. אדרבה בכל הריכוזים היהודיים הידועים לנו, ניכרת השפעתה של התורה שבעל-פה, שכוננה בימי בית שני או לאחריה. כך למשל מאפיין בולט של קבוצות אלו היא הדלקת נרות בערב שבת, מנהג שנוצר מאוחר יחסית והתגבש לא לפני ימי התנאים.<sup class="footnote-marker">119</sup><i class="footnote">ראו המבוא למסכת שבת. </i>
קרוב לשער שתפוצות ישראל נוצרו מנדידתם של בני ארץ ישראל לגולה. כמובן אי אפשר לשלול את הטענה שפזורות אלו החלו להתבסס כבר לפני התקופה הפרסית וכללו גם מהגרים (גולים) מממלכת ישראל המקראית. בנוסף היו גלים של התיהדות שעל חלקם יש בידנו מסורות איתנות וחלקם מפוקפקים יותר. כך למשל ממלכת בני כוזר היא, ככל הנראה, גל התגיירות (התייהדות) ריאלי מבחינה היסטורית. ייתכן שראשיתו בפזורה יהודית קטנה שכתובות ממנה נמצאו בחצי האי קרים מהתקופה הרומית.<sup class="footnote-marker">120</sup><i class="footnote">אמלינג, כתובות, נוי כתובות, ג. </i> קהילות יהודיות היו בכל אירופה, צפון אפריקה ובהדרגה גם באסיה.
ושוב אי אפשר לדעת מה מוצאם. מבני עשרת השבטים או מתקופות אחרות? אין במידע שבידינו נתונים על מוצאם.
עובדות אלו לא מנעו היווצרות אגדות על מיליוני יהודים חבויים אי שם בעולמנו. אגדות כאלו נפוצו בימי הביניים החל מימי אלדד הדני ועד היום. אין להם כל בסיס עובדתי שניתן להצביע עליו, אפילו לא לכאורה. כל זה איננו מונע כמובן מאף יהודי להאמין שמוצאו מעשרת השבטים. כן התפתחו תנועות של נוכרים שטענו שהם גולי עשרת השבטים (תנועה זאת פעלה ופעילה באנגליה למשל).
מן הראוי עוד להעיר, המוטיבציה למצוא את שרידי עשרת השבטים, כמו גם הרצון למצוא עוד אלפי יהודים סמויים מציתה עד היום את הדמיון.
כבר במסורת האמוראית נקשרה גלות בבל עם נהר סמבטיון "אילו שגלו לפנים מנהר סנבטיון. "לאשר בחושך הגלו" אילו שירד עליהן הענן וכיסה אותם. "על דרכים ירעו ובכל שפיים מרעיתם" אילו שגלו לדפנא של אנטוכיא. (ירו', למשנתנו כט ע"ג). וכן "אמר ר' יודה בר' סימון לא למקום שגלו עשרת השבטים גלה שבט יהודה ובנימן, עשרת השבטים גלו לפנים מנהר סבטיון, שבט יהודה ובינימין מפוזרים בכל הארצות (בראשית רבה פרשה עג כד, עמ' 850). מוטיב זה חוזר במדרשים מאוחרים.<sup class="footnote-marker">121</sup><i class="footnote">במדבר רבה טז כה; תנחומא בובר, שלח הוספה ו; תנחומא הנדפס נח יא; מדרש זוטא לשיר השירים א טז; פסיקתא רבתי לא; ועוד.</i>
שם הנהר סמבטיון או סבטיון (סנבטיון) מופיעה כאמור אצל יוספוס ונראה ששם הנהר גרר את זיהוי מקום הגלות לנהר זה. הקשר לאגדה שבפי יוספוס מובלט באגדת הירושלמי המקשרת בין סמבטיון לדפנה של אנטיוכיה. לפי יוספוס נהר סבטיקון מצוי בין ערקא לדפניאה או רפניאה. דפנה זו היא פרבר של אנטיוכיה בירת סוריה בעבר (אנטקיה של היום בדרום תורכיה). בכל המדרשים הללו הכרה שמקומם של עשרת השבטים אי שם מעבר לנהר סבטיון, אך לא תפישה שמבחינה ריאלית ניתן למוצאם שם. תפישה כזאת מופיעה לראשונה רק במאה השביעית בספר אלדד הדני, בבראשית רבתי (ויצא) וחיבורים בני אותו זמן.
דור המדבר, דור המבול ועדת קורח הם כולם חטאים מקראיים. האם גם במקרה זה התכוונו חכמים לטיפוסי חוטאים בני זמנם? קשה לענות בוודאות על שאלה זו. האמת שבני דורות אלו הם הפושעים הידועים במקרא. עם זאת חז"ל תלו בפשעם גם חטאים אחרים. במדרשים ההאשמות נגד קורח הולמות טיפוסי אופוזיציה שונים לחכמים. בספרות חז"ל קורח הוא דמותו הארכיטייפית של מורד פנימי. מי שאיננו מקבל את סמכות משה ואת פרשנות תורה שבעלפה,<sup class="footnote-marker">122</sup><i class="footnote">שטין, קרח; ויסקינד-אלפר, קרח; ובעיקר בר, קרח.</i> וטוען שחכמים מכבידים על העם במצוותיהם (טענה הנשמעת גם בפיו של ישו נגד ה"פרושים"<sup class="footnote-marker">123</sup><i class="footnote">כך גם בקדמוניות המקרא טז א.</i> ו"הסופרים"). קורח העשיר מייצג את בעלי ההון. קורח המקשן מייצג את קבוצות המדקדקים שהקלו ראש בפרשנות חז"ל. קורח המקורב לשלטונות מייצג את משתף הפעולה ההלניסטי עם השלטונות, וקורח המתנגד לכוהנים עשוי לייצג את מתנגדי המונופל הכהני תופעה שרווחה דווקא בחוגי החכמים. וכן הלאה. הפולמוס שבמקורות חז"ל נגד קרח ועדתו עושה חשבון לא עם קורח ההיסטורי, אלא עם מתנגדיהם של חכמים בתקופת המשנה והתלמוד (העשירים, ה'מתחכמים', והמתנגדים למסורת הפרשנית-משפטית של חז"ל).
נראה שאכן קורח איננה רק הדמות המקראית. לא כן דור המדבר ודור המבול. חטאיהם של אלו 'היסטוריים' ונראה שחז"ל מתכוונים לדמותם ההיסטורית ולא לאופוזיציה בת זמנם.

Mishnah 4

<small>עפ”י כתב יד קופמן</small>
<b>אנשי עיר הנידחת</b> – <u>אין להם חלק בעולם הבא</u>, בדפוסים הושלמו מילים אלו, אך אינם בעדי הנוסח הטובים. אפשר גם שהכוונה שאינם עתידים לעלות בתחיית המתים. ברם, להערכתנו המילים "אנשי עיר הנידחת" הן כותרת. מי הם אנשים אלו? ומצטטים את הפסוקים הנוגעים להם. זו אפוא כותרת למדרש הלכה. המשנה שלנו היא מדרש הלכה עקבי לפסוקים, כפי שנראה. להלן הקטע המקראי בשלמותו:
דברים פרק יג
(יג) כִּֽי־תִשְׁמַע בְּאַחַת עָרֶיךָ אֲשֶׁר ה' אֱלֹקיךָ נֹתֵן לְךָ לָשֶׁבֶת שָׁם לֵאמֹֽר.
(יד) יָצְאוּ אֲנָשִׁים בְּנֵֽי־בְלִיּעַל מִקִּרְבֶּךָ וַיַּדִּיחוּ אֶת־יֹשְׁבֵי עִירָם לֵאמֹר נֵלְכָה וְנַעַבְדָה אֱלֹהִים אֲחֵרִים אֲשֶׁר לֹא־יְדַעְתֶּֽם.
(טו) וְדָרַשְׁתָּ וְחָקַרְתָּ וְשָׁאַלְתָּ הֵיטֵב וְהִנֵּה אֱמֶת נָכוֹן הַדָּבָר נֶעֶשְׂתָה הַתּוֹעֵבָה הַזֹּאת בְּקִרְבֶּֽךָ.
(טז) הַכֵּה תַכֶּה אֶת־יֹֽשְׁבֵי הָעִיר הַהִוא לְפִי־חָרֶב הַחֲרֵם אֹתָהּ וְאֶת־כָּל־אֲשֶׁר־בָּהּ וְאֶת־בְּהֶמְתָּהּ לְפִי־ חָֽרֶב.
(יז) וְאֶת־כָּל־שְׁלָלָהּ תִּקְבֹּץ אֶל־תּוֹךְ רְחֹבָהּ וְשָׂרַפְתָּ בָאֵשׁ אֶת־הָעִיר וְאֶת־כָּל־שְׁלָלָהּ כָּלִיל לַה' אֱלֹהֶיךָ וְהָיְתָה תֵּל עוֹלָם לֹא תִבָּנֶה עֽוֹד.
(יח) וְלֹֽא־יִדְבַּק בְּיָדְךָ מְאוּמָה מִן־הַחֵרֶם לְמַעַן יָשׁוּב יה' מֵחֲרוֹן אַפּוֹ וְנָֽתַן־לְךָ רַחֲמִים וְרִֽחַמְךָ וְהִרְבּךָ כַּאֲשֶׁר נִשְׁבַּע לַאֲבֹתֶֽיךָ.
<b>יצאו אנשים בני בליעל מקרביך וידיחו את יושבי עירם לאמר הא אינן נהרגין עד שיהו מדיח</b>[<b>י</b>]<b>ה מאותה העיר</b> – זו דרשה למילים: "יֹשְׁבֵי עִירָם" <b>ומאותו השבט</b> – זו דרשה למילה "מִקִּרְבֶּךָ<b>" עד שיודח רובה</b> – זו דרשה נוספת למילים "יֹשְׁבֵי עִירָם".<b> עד שידיחוהא אנשים</b> – בוגרים. זו דרשה למילה "אנשים"<b>. הידיחוה נשים או קטנים או שהודח מעוטה או שהיו מדיחיה מחוצה לה</b> – כל אחד מתנאים אלו אם חסר, אין כאן 'הדחה' במובן ההלכתי. <b>הרי אלו כיחידים</b> – דינו של מסית ושל עובד עבודה זרה נידונים לעיל פ"ו מ"ד ומ"ו. <b>צריכים שני עדים והתריא לכל אחד ואחד</b> – אם לא הודחו כל התושבים צריך להתקיים הליך דין פרטני כרגיל. ההתראה היא אזהרה מפורשת: "מתרין בו ושותק, מתרין בו ומרכין את ראשו. אף על פי שאמר יודע אני פטור. עד שיאמר 'יודע אני ועל מנת כן אני עושה'" (תוס', פי"א ה"ב<sup class="footnote-marker">124</sup><i class="footnote">ראו עוד תוס', פי"א ה"ב-ה"ה. מרכיב ההתראה נזכר במשנה גם במכות פ"א מ"ט.</i>). המשנה כוללת את מרכיב ההתראה, שכפי שאמרנו איננו מופיע ברוב המשניות בפרקים הקודמים. במבוא הצענו שמרכיב זה נכלל רק במשנה התנאית המאוחרת, ולא במשניות קדומות יותר.
<b>זה חומר ביחידים מבמרובין</b> – במרובין, כלומר כשכל אנשי העיר הודחו, אין צורך בהליך פרטני עם שני עדים ואולי גם אין צורך בהתראה. אבל בספרי (צג, טו, עמ' 154) גם את דין המרובים יש לבדוק ולאמת בדרישה וחקירה, וזו הלכה פשוטה וקשה לבסס את דין המשנה, שיש בו התעלמות ממרכיב זה של דרישה בדיקה. <b>שהיחידין בסקילה לפיכך ממונן פלט והמרובים בסייף</b> – אפשר להסביר שהחומרה ביחידים היא שהם נסקלים והמרובים נהרגים בסיף. ואכן סקילה נחשבת, בעיני חכמים, לחמורה מסיף.<sup class="footnote-marker">125</sup><i class="footnote">לעיל פירושנו פ"ט מ"ג.</i> אם נקבל פירוש זה הרי 'זה חומר' הוא מינוח להחמרה בעונש, ולפי ההסבר הקודם "זה חומר" הוא חומרה בהליך משפטי.
חכמים במשנה אינם מסבירים כיצד ניתן להוציא להורג את כל אנשי העיר, ללא חקירה והליכי שיפוט. בבבלי אף עמדה שאכן הריגה חמורה מסקילה בשל מרכיב זה של הפקעת ממון. "...אדרבה, סייף חמור, שכן ניתן לאנשי עיר הנדחת. ומאי חומרא? שכן ממונן אבד" אבל הסבר זה נדחה ומשמע שה'חומרה' מתבטאת בכך שהיא חלה על יותר אנשים (בבלי נ ע"א). <b>לפיכך ממונן אבד</b> – המשנה מניחה שהנהרגים בסקילה ממונם נשאר בידי היורשים, והנהרגים בסיף ממונם מוחרם (נשרף). עצם העובדה שממונם של אנשי העיר אבד, מופיע במפורש בתורה – (יז) וְאֶת־כָּל־שְׁלָלָהּ תִּקְבֹּץ אֶל־תּוֹךְ רְחֹבָהּ וְשָׂרַפְתָּ בָאֵשׁ אֶת־הָעִיר וְאֶת־כָּל־שְׁלָלָהּ כָּלִיל לַה' אֱלֹהֶיךָ וְהָיְתָה תֵּל עוֹלָם לֹא תִבָּנֶה עֽוֹד<b>.</b> ואיננו מוצמד <b>להריגה</b> בצורה זו או אחרת. להלכה שהנהרגין בסקילה ממונם ליורשיהם אין מקור. ואולי נלמד הדבר מהמשפט ש"הרוגי בית דין נכסיהם ליורשיהם. הרוגי מלך נכסיהם למלך. וחכמים אומרים [אף]<sup class="footnote-marker">126</sup><i class="footnote">כך רק במקבילה בבבלי מח ע"ב. וראו מדרש שמואל כה ג; משנת רבי אליעזר פרק ט. בבבלי עמדת חכמים שבתוספא מיוחסת לרבי יהודה. </i> הרוגי מלך נכסיהם ליורשים" (תוס', פ"ד ה"ו). ההלכה שרכוש אנשי עיר נידחת נשרף חוזרת במקורות ללא הסבר נוסף (ספרי דברים צד, עמ' 155-156; בבלי יבמות ט ע"א; הוריות ח ע"א ועוד).

Mishnah 5

<small>עפ”י כתב יד קופמן</small>
<b>הכה תכה את יושבי העיר ההיא לפי חרב</b> – זה המשך הכתוב (י"ג, טז) כמצוטט במשנה הקודמת. משמע שממיתים גם נשים גם קטנים, ולעומת זאת בספרי גם דעה חולקת המצמצמת את ההריגה למבוגרים בלבד <b>"'</b>את יושבי העיר ההיא', מיכן אמרו אין מקיימים את הטפלים, אבה חנן אומר (דברים כ"ד, טז) 'לא יומתו אבות על בנים' בעיר הנדחת הכתוב מדבר". אבה חנן חולק אפוא על המשנה ומחזיר את דין עיר נידחת למסגרת משפטית רגילה. המשנה מציעה למעשה לפרוץ את הדין הפלילי לטובת הליך מהיר וכללי (ענישה ציבורית בלשון ימינו), ולהחיל עליה הליכי חרום. ובמדרש תביעה להליך המוגבל בדרכי המשפט הרגילות. כל זאת על רקע הידיעה שלא רק שכל דיני הריגה תיאורטיים אלא גם עיר הנידחת "לא הייתה ולא עתידה להיות, ולמה נכתבה? לומר דרוש וקבל שכר" (תוס' פי"ד ה"א). להערכתנו עיר עובדת אלילית הייתה גם הייתה, אך דין עיר נידחת כמובן לא הוצא אל הפועל.
בתוספתא מוצג הנושא כמחלוקת רבי אליעזר ורבי עקיבא:
קטני בני אנשי עיר הנידחת שהודחו עמה אין נהרגין, ר' אליעזר אומר נהרגין. אמר לו ר' עקיבא ומה אני מקיים "ונתן לך רחמים ורחמך והרבך" אם לרחם על הגדולים הרי כבר נאמר "הכה תכה" אם לרחם על בהמתן הרי כבר נאמר "החרם אותה ואת כל אשר בה ואת בהמתה" ומה אני מקיים "ונתן לך רחמים"? אילו קטנים שבתוכה (תוס' פי"ד ה"ג).
משנתנו כרבי אליעזר ורבי עקיבא חולק. מעניין שהוא חולק לא משום שהקטנים לא חטאו, או שאינם בעלי אחריות וחובה פלילית אלא מתוך תפישה של רחמים.
גם בנושא השני של דין ציבורי או הליך פרטי מדוקדק מחלוקת:
ר' אליעזר אומר, אף גדולים אין נהרגין, אלא על פי עדים והתראה. ומה אני מקיים "ונתן לך רחמים"? שמא יאמרו הדיינין הרי אנו עושין עיר הנידחת, ולמחר יהיו אחיהם וקרוביהם קושרין שנאה בלבם עלינו? אלא כך אמר המקום "הריני נותן אותם לרחמים" ומיטיל אהבתי בליבם כלומר שאין בליבינו עליכם, שדין אמת דנתם... (שם).
מעניין שרבי עקיבא סבור שהרחמים הם סיבה להקל בדין (של אלו שלכתחילה קשה להבין למה הם נושאים באחריות פלילית). ואילו רבי אליעזר רואה ב'רחמים' מרכיב לקיום הדין ללא חת וללא פניות אישיות.
ניכר שעבור שני החכמים אין כאן דין פלילי רגיל. גם רבי עקיבא סבור שילדים חייבים בעונש, והוא מקל רק מנימוק של רחמים. דין עיר נידחת הוא כמו מלחמה, מעשה החורג מסדרי הדין הפלילי.
הח<b>מרת והגמלת העוברת ממקום למקום הרי אלו מצילין אותן</b> – אין הם 'יושבי העיר'. החמרת והגמלת הם שיירת הסוחרים הלנים בעיר. הם באים לעיר במהלך היום ועתידים לצאת ממנה למחרת בבוקר.<sup class="footnote-marker">127</sup><i class="footnote">ראו הנספח למסכת דמאי.</i> <b>החרם אתה ואת כל אשר בה ואת בהמתה לפי חרב</b> – דברים י"ג, טז. <b>מכן אמרו ניכסי צדיקים שבתוכה אובדין</b> – אין מבחינים בין רכושו של מי שהודח לעבודה זרה, לבין מי שנשאר בתומתו.<b> ושבחוצה לה פליטין</b> – זו דרשה למילים "אשר בה". עם זאת: <b>ושלרשעין בין בתוכה ובין מחוצה לה אובדין</b> – למרות שנאמר "אשר בה" מצרפים לרכוש המושמד את רכוש ה'רשעים' שמחוץ לה.
בתוספתא:
1. החמרת והגמלת העוברת ממקום למקום שלנו בתוכה והודחו עמה, הן בסייף ביזתן והעיר אסורה. ואם שהו שלשים יום הן בסייף, וביזתן והעיר אסורה. לא שהו שלשים יום הן בסייף, וביזתן והעיר מותרת. לעולם מדיחיה בסקילה וביזתן והעיר אסורה. הדיחוה נשים וקטנים הן בסייף, וביזתן והעיר מותרת. 2. הדיחוה נשים ולא אנשים, קטנים ולא גדולים – יכול תהא עיר הנידחת? תלמוד לומר את 'יושבי עירם', אחר יושבי עירם הדבר מהלך, ואין הדבר מהלך אחר כל אילו" (פי"ד ה"א; בבלי קיא ע"ב; בבא בתרא ח ע"א).
התוספתא כאן היא מקור מקביל למשנה, החוזר על מה שבמשנה ומוסיף עליה פרטים.
התוספתא משלימה השלמה טכנית את המשנה. היא מבחינה בין חמרת ששהתה שלושים יום, לחמרת עוברת, ובין חמרת שהודחה לעבודה זרה, ולכזאת שלא הודחה. כן התוספתא מפתחת את דין העיר שהודחה על ידי נשים או קטנים. אין היא עיר נידחת, אלא סתם אוסף של עברייני עבודה זרה. מיתתם בסייף ורכושם מופקע אך לא מושמד.

Mishnah 6

<small>עפ”י כתב יד קופמן</small>
<b>ואת כל שללה תקבוץ אל תוך רחבה אין לה רחב עושין לה רחוב</b> – המשך הפסוקים בדברים (י"ג, <b>יז)</b>. המשנה היא המשך מדרש ההלכה. אם אין לה רחוב, אין המקום עלול ל'זכות' במעמד של עיר נידחת. אבל המשנה איננה מהלכת בדרך זו אלא קובעת שיש להתקין לעיר רחוב. בבבלי הנושא עילה למחלוקת<b>:</b> "ואת כל שללה תקבץ אל תוך רחבה" וכו'. תנו רבנן: אין לה רחוב – אינה נעשית עיר הנדחת, דברי רבי ישמעאל. רבי עקיבא אומר: אין לה רחוב – עושין לה רחוב" (בבלי קיב ע"א). אם כן משנתנו היא משנת רבי עקיבא, ושניהם דרשו אותו מדרש. בפועל אם העיר קיימת אי אפשר לבנות לה רחבה (רחוב) והדרישה של רבי עקיבא, בית מדרשית.<sup class="footnote-marker">128</sup><i class="footnote">להבחנה גמישה זו ראו המבוא למסכת נזיקין (בבא קמא).</i>
<u>רחוב-רחבה</u>
רחובה של עיר היא הרחבה שבעיר. הלכות רבות בספרות התנאית מתקשרות לרחבה של העיר. בתענית ציבור "מוציאין את התיבה לרחובה של עיר", בה נערכת הקריאה בתורה והתפילה, ובה נאמרים "דברי כיבושין" מפי הזקן".<sup class="footnote-marker">129</sup><i class="footnote">משנה, תענית פ"ב מ"א; תוס', שם פ"א מ"ח; ירו', שם פ"ב ה"א, סה ע"א; בבלי, שם טו ע"ב – טז ע"א.</i> הרחבה שימשה גם לעריכת הברכות לאבלים,<sup class="footnote-marker">130</sup><i class="footnote">משנה, מועד קטן פ"ג מ"ח; בבלי, שם כז ע"ב; מסכת שמחות פי"א ה"ב, עמ' 187. ראו דר ואחרים, אום ריחן, עמ' 32-31.</i> ובימי הבית היא שימשה מקום לינה לעולי הרגל המעלים ביכורים לירושלים שלא היו נכנסים לבתים אלא "לנין ברחובה של עיר" (ביכורים פ"ג מ"ב; תוס', שם פ"ב ה"ח). בימי הבית היו המעמדות מתכנסים לקריאה בתורה ולתפילה ברחבה.<sup class="footnote-marker">131</sup><i class="footnote">בבלי, כו ע"א, וראו רש"י שם. שימושה של הרחבה במעמדות לא נזכר אלא בתלמוד הבבלי. המילה "ובמעמדות" מצויה בפירושיהם של אחדים מן הראשונים, אולם התוספות (לדף כה ע"ב ד"ה "בני העיר"), הרשב"א (עמ' 184) והריטב"א למקום כותבים שלא גרסינן "ובמעמדות", וראו רמב"ם הלכות תפילה פי"א הכ"א.</i> הרחבה היא רכושם של בני העיר, ורק דרך הרבים העוברת ברחבה אינה רכושה של העיר (תוס', בבא קמא פ"ו הט"ו).
יש להניח כי בשלביו הראשונים של היישוב היו הבתים מפוזרים ונוצרו רחבות מרכזיות, כפי שמצינו במקומות מספר, כגון בחורבת משכנה בגליל התחתון ובחורבת בד עיסה, ליד המקום שבו נמצאת היום "קריית ספר", בארץ בנימין. במשך הזמן נתרבתה הבנייה וברחבות נבנו בתים רגילים, ואכן בעיירות הגדולות שנחפרו ושנמדדו לא נמצאו רחבות מעין אלו. מסתבר שבעיירות בימי הבית ובתקופה הסמוכה לחורבן היו הרחבות מצויות יותר, ורק בהמשך השנים הן היצטמצמו בעקבות גידול היישוב ומכירת חלקים מהרחבות לתושבים שבנו עליהן מבנים (איור 24).
מן הדיון בתלמודים משמע שעל מכירת הרחבה החליטו בדרך כלל טובי העיר,<sup class="footnote-marker">132</sup><i class="footnote">ספראי, הקהילה, עמ' 244-243.</i> היא המועצה המקומית, ועל החלטותיה הוטלו המגבלות שבמשנה. ברם, אם המכירה נעשתה על ידי "מעמד אנשי העיר" הם רשאים למכור רכוש ואף להורידו מקדושתו. מכירה וניהול הרכוש בוצעו לעתים על ידי האסיפה הכללית שאישרה את ההסכם, ואישורה הוא תנאי לו<sup class="footnote-marker">133</sup><i class="footnote">שם, עמ' 265-262.</i>: "ואין עושין כל צורכי הציבור אלא על תנאי כדי שיקבלו רוב הציבור עליהן" (תוס', סנהדרין פ"ב הי"ג, עמ' 418). מן המשנה מצטייר, אפוא, כי היה זה תהליך מסודר; הרחבה לא נתפסה על ידי בנייה פיראטית, אלא היו אלו הכרעות מסודרות של הקהילה שמכרה את הרחבה ליזמים. מצד שני, לפי הבבלי והירושלמי לא חלה ההלכה על בתי כנסת בכרכים, שכן ייתכן שהבנייה מומנה בתרומה של סוחר שעבר במקום, ואין טובי העיר, או אפילו האסיפה הכללית, מוסמכים לייצג תורם אלמוני זה. דוגמה לתרומות של עוברי אורח לבית כנסת ביישוב מרכזי הן הכתובות בחמת גדר שצוינה בהן תרומת אורחים מכפרי הסביבה.<sup class="footnote-marker">134</sup><i class="footnote">נוה, כתובות, עמ' 54.</i>
<b>היה רחובה חוצה לה</b> – הרחבה חיצונית לחומה. <b>כונסין אותו לתוכה שנאמר אל תוך רחובה</b> – דברים י"ג, יז. הדרשן מניח ש'תוך רחובה' משמעו שהרחוב הוא בתוך העיר. המציאות הגיאוגרפית שמתארת המשנה היא תיאורטית. מחוץ לתחום הבנוי יש שטח פתוח, אבל לא יאה לו המינוח רחבה, אלא הוא קרפיף או סתם חוץ לעיר. גם אין אפשרות מעשית להכניס את הרחבה החיצונית לתוך תחום היישוב. האם יבנו לה חומה חדשה, כדי לשרוף את כל רכוש העיר? <b>ושרפת באש את העיר ואת כל שללה</b> – זה המשך הפסוק. <b>שללה לא שלל שמים</b> – והדרשה היא:<b> מכן אמרו ההקדישות שבתוכה יפדו ותרומת יירקבו ומעשר שיני וכיתבי הקודש ייגניזו</b> – כל אלו אינם שלל העיר. ה'שלל' הם חפצי החול, אבל חפצי הקודש, כולל אלו העומדים לאכילה לכהנים אינם רכוש העיר. זו תפישה מעניינת שכן ההקדש הוא רכוש מקדש, אבל התרומות הן רכוש הכהנים, אבל בגלל קדושתן אין הן נחשבות לרכוש העיר. זו תפישה מרחיקת לכת. ניתן היה לטעון שרכוש הקדש איננו נשרף כי אין לשרוף תרומה בידיים (אין להשחית תרומה). אך הנימוק כאן שונה, רכוש שמיים שייך להקדש ולא לכלל האנשים, אף שמבחינה משפטית זהו רכוש פרטי לכל דבר.
ההלכות במשנה חוזרות כברייתות בתלמודים (קיא ע"ב ובספרי צה, עמ' 156).
<b>כליל לה' אלהיך</b> – המשך הפסוקים בדברים. <b>אמר רבי שמעון אם עושה אתה דין בעיר הנידחת מעלה אני עליך כילו את מעלה עליה<sup class="footnote-marker">135</sup><i class="footnote">בכתב היד מצויה המילה ללא ניקוד.</i> עולה כליל לפניי</b> – השלל שיישרף הוא עולה כליל. לכך משמעות דתית וטכנית. המשמעות הטכנית היא שהרכוש נחשב כקרבן לכל דבר. ומבחינה טכנית הוא כליל לה' ואין ליהנות ממנו. המשמעות הדתית היא שההרס והחורבן נחשבים כמצווה, כהעלאת קורבן לפני האל יתברך. <b>והיתה תל עולם לא תבנה עוד</b> – עד כאן הפסוק (דברים י"ג, יז). והדרשה:<b> ולא תעשה אפילו גנות ופרדסים דברי רבי יוסה הגלילי</b> – לא תיבנה ולא תיזרע.<b> רבי עקיבה אומר לא תבנה עוד עוד ליכמות שהיית אינה ניבנת</b> – איננה נבנית מחדש כעיר<b> אבל נעשת היא גנות ופרדסים</b> –מותר להשתמש בשטח לצורך חקלאי.<b> לא ידבק בידך מאומה מן החרם למען ישוב ה' מחרון אפו</b> – עד כאן פסוק י"ח, ב בפרשת עיר נידחת. וכעינו במדרש ספרי דברים צה, עמ' 156.
<b> כל זמן שהרשעים בעולם חרון אף בעולם אבדו רשעים מן העולם ניסתלק חרון אף מן העולם</b> – זו דרשה לפסוק האחרון בפרשת עיר נידחת – "... לְמַעַן יָשׁוּב יה' מֵחֲרוֹן אַפּוֹ וְנָֽתַן־לְךָ רַחֲמִים וְרִֽחַמְךָ וְהִרְבּךָ כַּאֲשֶׁר נִשְׁבַּע לַאֲבֹתֶֽיךָ. במדרש גם גישה מעט שונה (ספרי דברים צה, עמ' 156):
ושרפת באש את העיר ואת כל שללה, 1. ולא שלל שמים. מיכן אמרו אילנות המחוברים מותרים, והתלושים אסורים. 2. בורות שיחים ומערות, 3. וכתבי הקודש מותרים, שנאמר "שללה" ולא שלל שמים. 4. דבר אחר "שללה" ולא שלל שמים מיכן אמרו ההקדשות שבתוכה יפדו תרומות ירקבו מעשר שני וכתבי הקודש יגנזו.
הסעיף הרביעי הוא משנתנו. אבל ביתר הסעיפים משמע שמבני העיר לא נשרפים, ומותרים בהנאה, ורק רכוש נייד נשרף. וגם כתבי הקודש מותרים ואינם חייבים בגניזה. בניגוד למשנה ובניגוד להיגד שסימנו כמספר 4.
במרכז פרשת עיר נידחת מחלוקת מרכזית. האם לפנינו מקרה משפטי שבו נדרש הליך של הוכחה, הבחנה בין צדיקים לרשעים ועונש לחייבים בלבד. הווה אומר שילדים אינם נענשים, המסיתים צריכים להיות דווקא גברים, ואפילו נושא השמדת הרכוש מחייב בדיקה והבחנה בין 'צדיקים' לבין 'רשעים'. זו גישה אחת. הגישה השנייה היא ציבורית, עיר נידחת הוא נושא חוץ משפטי. אין צורך בשיפוט פרטני ובוודאי לא בהתראה. נכסי צדיקים שבה נשרפים ורק אלו שמחוץ לעיר אולי ניצולים. אבל ה'צדיקים עצמם' מומתים כמו כל יתר תושבי העיר. גם ילדים מומתים ללא הליך מסודר, כלומר כטיפול במעשה מרידה.
ההחלטה על עיר נידחת היא בידי הסנהדרין הגדולה (לעיל פ"א מ"ה), אך כאמור ההליך הוא של דין ציבורי ולא של דין פלילי. לא נאמר מי צריך לדאוג לענישה, ובוודאי נדרשת לכך מערכת אכיפה. ייתכן שמעשה פילגש בגבעה הוא הדימוי של חכמים לפעולה כזאת. שם מדובר אמנם בעבירה ציבורית, אך בתחום גילוי עריות ורצח ולא עבודה זרה. בתוספתא משמש מעשה סדום כמודל לעיר נידחת<b>. "</b>נכסי צדיקים שבתוכה אובדין, ושבחוצה לה הן פליטין. ושל רשעים בין מתוכה ובין מחוצה לה אובדין".<sup class="footnote-marker">136</sup><i class="footnote">סוף משנה ה. </i> ר' אליעזר מוכיח שהרכוש מושמד מגורלו של לוט. לוט עבר לסדום מפני נכסיו,
אף הוא יצא וידיו על ראשו. שנאמר "מהר המלט שמה" וגו'. דייך שתמלט נפשך. אמר ר' שמעון מפני מה אמרו נכסי צדיקים שבתוכה אובדין? מפני שהן גרמו לצדיקים לדור בין הרשעים. והלא דברים קל וחומר ומה אם נכסים שאינן לא רואין, ולא שומעין ולא מדברין. על שהן גרמו לצדיקים לדור בין הרשעים, אמר המקום ישרפו. המטה את חבירו מדרך חיים לדרך מות, על אחת כמה וכמה שיהא בשריפה (פי"ד ה"ד).
אם כן מעשה סדום הוא המודל המקראי לביצוע דין עיר נידחת, אבל כשהדבר בידי בורא עולם ישירות, צדיקים ניצלים ורק רכושם נשרף. רבי שמעון הופך טיעון זה למנוף לכך שתאוות ממון גורמת לשכנות לא טובה וגוררת עוון ועונש. וכן שומעים אנו על עונש המוטל <b>על רכוש כי הרכוש גרם. זהו מרכיב אידאי שבדרך כלל אין לו מקום במשפט פלילי.</b> 

Chapter 11



Mishnah 1

<small>עפ”י כתב יד קופמן</small>
<b>אלו הן הנחנקין</b> – הפרקים האחרונים במסכת סנהדרין סדורים סביב הבירור לפי צורת ההריגה בעקבות הפתיחה "ואלו הן הנסקלין" (פ"ו מ"ד), "ואלו הן הנשרפים" (פ"ט), ופרקנו מסיים ברשימת הנחנקין – שעונשם בחנק. באמצע הרשימה חצץ פרק י' המונה את אלו שנענשים בעולם הבא. הסידור בא להדגיש שדינם של אלו שאינם מגיעים לעולם הבא הוא כדין הנידונים. אלו נענשים כאן ואלו שם, וכולם קבוצה אחת. חטיבה זו ממשיכה עד סוף פרק ג במכות "אלו הן הגולין". המשנה הראשונה מונה את הנחנקים, והמשניות שאחריה מסבירות את המושגים הנזכרים במשנה הראשונה. גם פרק ז ערוך כך. משנה ד מונה את הנסקלין וכל ההמשך עד סוף פרק ט מסביר את המושגים הנזכרים במשנה ד. וכן יתר היחידות.
<b>המכה אביו ואמו</b> – הגדרתו תידון בהמשך הקטע. דינו "מות יומת" (שמות כ"א, טו) וקבעו חכמים שמיתתו בחנק.
מות יומת, בחנק. אתה אומר בחנק, או אינו אלא באחת מכל המיתות האמורות בתורה? אמרת, זו מדה בתורה, כל מיתה האמורה בתורה סתם, אין אתה רשאי למושכה להחמיר עליה, אלא להקל עליה, דברי ר' יאשיה. ר' יונתן אומר, לא מפני שהיא קלה, אלא מפני שנאמרה סתם. וכל מיתה האמורה סתם הרי זו בחנק; ר' אומר כמיתה שנאמרה בידי שמים, מה מיתה שנאמרה בידי שמים, מיתה שאין בה רושם. אף מיתה שנאמרה כאן, מיתה שאין בה רושם. מכאן אמרו, מצות חנק, היו משקעין אותו בזבל עד ארכובותיו ונותנין סודרין קשין ברכין וכורך על צוארו, זה מושך להלן וזה מושך להלן עד שנפשו יוצאה, זה סדר חנק.<sup class="footnote-marker">1</sup><i class="footnote">מכילתא דרבי ישמעאל, משפטים, מסכתא דנזיקין פרשה ה, עמ' 266-265; מכילתא דרשב"י כא טז, עמ' 172; ספרא קדושים פ"י ה"ח, צב ע"ג; ירו', כאן פ"ז ה"א, כד ע"ב; בבלי נב ע"ב; פט ע"א ועוד.</i>
לכל הדעות מיתתו בחנק ומובאים כביכול שלושה נימוקים.
1 ר' יאשיה – זו המיתה הקלה ביותר וחכמים אינם רשאים להחמיר.
2 ר' יונתן – סתם מיתה היא בחנק עד שיאמר במפורש אחרת.
3 רבי  – יש לבחור מיתה שהיא כמיתה בידי שמים ללא 'רושם' כלומר ללא סימן חיצוני. לכאורה נאמרים הדברים על מכה אביו ואמו, אך סביר יותר שזה הסבר למה סתם מיתה היא בחנק.
שלושת הנימוקים בעייתיים ביותר. <u>הראשון</u>: סדר המיתות שבו חנק היא המיתה הקלה ביותר כשלעצמו מחייב הוכחה, ואף שנוי במחלוקת (פירושנו לעיל פ"ט מ"ג). הנימוק הוא לשיטת רבי ישמעאל, ומשכנע רק את תלמידיו המופיעים בקטע ולא את החולקים עליו. שאלה זו שואל כבר הבבלי כאן נד ע"ב. הלימוד <u>השני</u> שמיתה סתם היא חנק גם הוא בעייתי. אמנם היא חוזר במקורות (בבלי סנהדרין פט ע"א, ובמקבילות הרבות שהבאנו), אבל גם הוא קביעה ללא נימוק. יתר על כן באותה לשון נקבע דין המקלל אביו ואמו "מות יומת", כמו מכה אביו ואמו (שמות כ"א, ז) ואף על פי כן ולמרות הדמיון הלשוני דינו בסקילה (לעיל פ"ז מ"ד).<sup class="footnote-marker">2</sup><i class="footnote">בכך חש כבר המדרש במכילתא דרבי ישמעאל משפטים, מסכתא דנזיקין פרשה ה, עמ' 265-266: "'מות יומת', בסקילה. אתה אומר בסקילה, או אינו אלא באחת מכל מיתות האמורות בתורה? הרי אתה דן. נאמר כאן (במקלל – ויקרא כ', ט) "דמיו בו" ונאמר להלן (באוב וידעוני ויקרא כ', כז) "דמיהם בם", מה להלן בסקילה אף כאן בסקילה. בעל אוב וידעוני נאמר במפורש "באבן ירגמו אותם דמיהם בם". הבחירה מאיזה השוואה ללמוד ולהשוות היא הבחירה של הדרשן וקשה לנמקה בכלים הגיוניים או לשוניים. </i> אמנם הברייתא יודעת לנמק את ההבדל בין מקלל למכה: "ומכה אביו ואמו מות יומת ונאמר ומקלל אביו ואמו מות יומת זה בסקילה וזה בחניקה החמירה תורה דברים מן המעשה" (תוס', ערכין פ"ב ה"י, עמ' 545). המסקנה שקללה (דברים) חמורה ממעשה נובעת מההבדל בדרכי ההוצאה להורג. אבל אם מלשון התורה לומדים אנו את צורת ההמתה, היה עלינו להסיק שקללה כהכאה וחבלה, ודינם בחנק.
הנימוק <u>השלישי</u> של רבי תמוה מכולם. שהרי המסקנה שזו צורת הריגה בחנק נלמדה מאותו טיעון, שהמיתה צריכה להיות כזאת שלא תותיר רושם, כלומר ללא סממן חיצוני (פירושנו לעיל פ"ז מ"ג). אי אפשר גם ללמוד מטיעון זה על דרך המיתה וגם על מי ומה היא חלה. שלושת הנימוקים הם אפוא חיצוניים ולא מהותיים, וחלוקת המיתות לעוונות השונים היא בעיקרה מסורת. כפי שכבר הדגשנו במהלך המסכת זו 'מסורת' שאף פעם לא נהגה למעשה בהיקף משמעותי, ולא נועדה לנהוג למעשה. היחס ההלכתי אליה שונה אפילו ממצוות המקדש שלא נהגו בידי חכמים. המעיין והמשתמש בהלכות אלו חש שהלכות המקדש פעם נהגו למעשה ואילו הלכות סנהדרין, כמו נזיקין היו עיון טהור ותיאורטי של בית המדרש.
זאת ועוד, דיני מיתה נהגו בעבר, אך לא לפי הקווים שהתוו חכמים, העונשים היו פשוטים יותר (סקילה ממש, תלייה ממש, ושריפה ממש), ועל מעשי עוול שונים שלא כולם חייבי מיתות לפי תורת חז"ל.
הביטוי 'מות יומת' מפורש לכאורה בתורה, לעניין העלייה על הר סיני. נאמר שהעולה מות יומת ודינו יריה או סקילה (שמות י"ט, יב-יג). גם על מחלל שבת נאמר מות יומת (שמות ל"א, טו) ודינו בסקילה (לעיל פ"ז מ"ד). גם על המקושש נאמר בתורה 'מות יומת' ודינו מפורש שם ברגימה (מינוח אחר לסקילה). לשווא מצפים אנו להנמקה או לשיטתיות לחלוקה בין המיתות השונות.
דוגמה להתלבטות הוא המדרש במכילתא לגבי מכה נפש:
מות יומת, 1. בסייף. אתה אומר בסייף, או אינו אלא בחנק? הרי אתה דן, נאמר כאן מות יומת ונאמר להלן בנואף (ויקרא כ', י) "מות יומת", מה להלן בחנק, אף כאן בחנק. אתה מקישו למנאף ואני מקישו למגדף, נאמר כאן "מות יומת", ונאמר במגדף (ויקרא כ"ד, טז) "מות יומת", מה להלן בסקילה, אף כאן בסקילה. אתה מקישו למנאף ואני מקישו למגדף [אתה מקישו למגדף, ואני מקישו למנאף] (מכילתא דרבי ישמעאל משפטים, מסכתא דנזיקין פרשה ד, עמ' 261).
אם כן המילים הזהות 'מות יומת' משמשות להכרעה בדבר אופי המוות. אבל צריך הדרשן להחליט למה דומה המקרה הנדון. למכה אביו ואמו, או למגדף. למה דומה מכה נפש למגדף? זו שאלה שקשה לענות עליה מבחינה הגיונית.
<b>וגונב נפש מישראל</b> – גם עליו נאמר בדברים כ"ד, ז "ומת הגנב ההוא". <b>וזקן ממרא על פי בית דין</b> – כלומר שהימרה את פי בית דין ובית דין הכריז עליו ככזה ודינו ידון במשנה ב. <b>ונביא השקר</b> – מוסבר להלן במשנה ה'. גם לדעת רבי יוחנן בן נורי דינו חנק (בבלי פד ע"א), אבל אין הכרח לומר שהוא בעל משנתנו שכן זו הדעה המקובלת. אבל בספרי דברים פו, עמ' 151 מחלוקת האם דינו בסקילה או בחניקה. ולא מצאנו עליה עוררים. <b>והמיתנבא לשם עבודה זרה</b> – מוסבר במשנה ו להלן.<b> והבא על אשת איש</b> – מובהר במשנה ו להלן.<b> וזוממי בת כהן ובועלה</b> – מוסבר בראשית מסכת מכות, וכפי שנראה במבוא למסכת זו, מסכת מכות היא המשך ישיר של משנת סנהדרין. <b>המכה אביו ואמו</b> – המושג נזכר בתחילת המשנה ועתה באה המשנה להגדיר בדיוק במי מדובר. <b>אינו חייב עד שיעשה בהן חבורה</b> – שהמכה תהיה גלויה וניכרת. <b>זה חומר במקלל מבמכה</b> – החומרה תוסבר להלן. <b>שהמקלל לאחר מיתה חייב</b> – מי שקילל את הוריו המתים חייב.<b> והמכה אחר מיתה פטור</b> – 'חמור' כאן הוא שהוא חל על יותר מקרים.
<b>וגונב נפש מישראל</b> – גם גונב נפש נזכר לעיל בראשית המשנה ועתה מסבירה המשנה למה הכוונה, מה היא ההגדרה המשפטית של גניבה, בהקשר זה. <b>אינו חייב עד שיכניסינו לרשותו</b> – החטא הוא בעצם החטיפה. <b>רבי יהודה אומר עד שיכניסינו לרשותו וישתמש בו</b> – מלשונו של רבי יהודה מתברר שהגונב נפש הוא מי שתפש בן חורין והפכו לעבד. אין מדובר על מכירה לעבדות אלא על חטיפה ישירה. <b>שנאמר והתעמר בו ומכרו</b> – (דברים כ"ד, ז). התורה מדברת באחד משני מצבים או התעמר בו, ורבי יהודה מפרש את המילים לכפיית עבודה. מן הסתם יודה רבי יהודה שחייב גם אם 'רק' מכרו, אלא שזה מקרה נדיר יותר. בעולם הרומי חטיפת בן אדם לעבדות הייתה כמובן איסור חמור. אך הוא היה מותר, ונהג בפועל, במקרה של חוב כספי <b>והגונב את בנו</b> – מותר לאב להעביד את בנו. אם כן לשיטת חכמים מתי נחשב האב לגונב נפש?<b> רבי יוחנן בן ברוקה מחייב</b> – למרות זכויות האב אין לו זכות קניין בבן.<b> וחכמים פוטרין</b> – שכן האב שולט בבנו. המחלוקת נשמעת תיאורטית אך היא מעשית ביותר. האם רשאי אב למכור את בנו, או את בתו לעבדות. רשימה דומה מצויה בכריתות (תוס', כריתות פ"א ה"ד). על הקירבה בין הנושאים של המיתות השונות לבין דיני כריתות עמדנו בתחילת כל יחידה 'אלו הנהרגין', אלו 'הנסקלין' וכו'. להערכתנו הרשימה המקורית מצויה במסכת כריתות, שם היא ריאלית. עצם העברתה להקשר של רשימת חייבי מיתות שונות, היא פעולה בעלת אופי ספרותי תיאורטי.<sup class="footnote-marker">3</sup><i class="footnote">ראו במבוא למסכת.</i>
<b>גנב את מי שחציו עבד וחציו בן חורים רבי יהודה מחיב וחכמים פוטרין</b> – גניבת עבד היא כגניבת רכוש. העבד איננו אדם בעל רצונות אלא רכוש שניתן להעבירו, ולכן גניבתו כגניבת רכוש. המשנה מדברת במקרה רגיל שהעבד חציו בן חורין. בהלכות מספר נידון מצבו של עבד השייך לשני שותפים, או שחציו בן חורין, כלומר שאחד מבעליו הקודמים שחרר אותו. מצב זה יוצר שלל בעיות הלכתיות, בכל הנוגע לקיום מצוות. ונראה שזו הסיבה לכך שהשאלה מועלית בהלכות כה רבות.<sup class="footnote-marker">4</sup><i class="footnote">כגון תוס', בבא קמא פ"ד ה"ח; משנה, גיטין פ"ד מ"ה;  –   פסחים פ"ח מ"א.</i>
שאלת השותפות בעבד או ברכוש (מבחינת ההלכה ומבחינת החברה של אז עבד הוא בראש ובראשונה רכוש), חוזרת רבות במקורותינו. בתקופת המשנה והתלמוד רווחו שני מבנים משפחתיים. האחד היה מבוסס על משפחה גרעינית, ובה היה הבעל אבי המשפחה ובעל המשק. ברם, במקביל רווח מבנה אחר של משפחה מורחבת. במשפחה מעין זו היה האב בעל המשק והבנים עבדו במשק המשפחתי, אך האב היה בעל הרכוש. עם מותו של האב נותרו האחים שותפים בכול, ללא רכוש פרטי כלל.<sup class="footnote-marker">5</sup><i class="footnote">ספראי, המשפחה, ושם ריכוז רב של דוגמאות כגון משנה, עירובין פ"ו מ"ז, וראו פירושנו לשקלים פ"א מ"ז.</i> רבי חייה רובה קובע: "סתם אחין שותפין עד שלשה דורות" (ירו', בבא בתרא פ"ט ה"ג, יז ע"א), הווה אומר שבדרך כלל נשארו האחים שותפים גם אחרי מות אביהם עד שלושה דורות, ורק הדור הרביעי פירק את השותפות.
במקורותינו עדויות רבות לאחים שחלקו והשתתפו, הווה אומר שחילקו את הרכוש המשפחתי ואחר כך החליטו לחזור למבנה כלכלי וחברתי של בית אב. שותפים רגילים הם שותפים ברכוש מסוים, בשדה או בחנות, בעבד או בבית. אבל אחים שותפים הם שותפים בכול, ואין להם רכוש פרטי כלל. עבד של שני שותפים עשוי להיות עבד של שותפות מעין זו שהתפצלה, או טרם התפצלה, או גם פרי שותפות כלכלית רגילה.
המשנה שואלת רק חצי מהשאלה. האם הגנב חייב. היא איננה מתחבטת בשאלה האם העבד מכור, האם בזכות חציו החופשי זכאי הוא למעמד אישי ולהגנה על זכויותיו המינימליות. זו דרכה של המשנה. כך למשל משנת פסחים (פ"ח מ"א) עוסקת בשאלה האם מי שחציו עבד יכול להימנות על קורבן פסח. במשנת פסחים המוקד אינו זכותו הדתית של העבד, אלא השאלה "הטכנית" בלבד. למעשה המשנה אינה קובעת מה יעשה העבד אלא רק להיכן אינו שייך, כאילו העבד עצמו איננו הנושא של המשנה, והמשנה מתעניינת רק בשאלה על איזו חבורה אינו יכול להימנות.
כך גם משנת גיטין (פ"ד מ"ה) מתמקדת בזכויות הנישואים של עבד שחציו בן חורין. שתי המשניות אינן מעלות בעיות רבות אחרות מעשיות, שלהערכתנו בוערות ודחופות הרבה יותר. כגון האם העבד צריך לשהות בבית רבו בשבתות, האם חייב לעבוד בשבת בעבודות המותרות לו כיהודי ושאלות מעשיות אחרות.
אנו, במהלך פירושנו למשנת פסחים שם, וכפי שהסבירו גם הראשונים, ניסינו לענות גם על השאלה השנייה, ברוח הערך ההומני-מוסרי שמעלים בית שמאי. לפי תפיסה זו העבד זכאי להקריב קרבן פסח, כשם שהוא זכאי להתחתן. זו גישתה של ההלכה המאוחרת מסוף ימי בית שני. ברם, בית הלל בעמדתם המקורית, אינם שותפים להצגה זו של השאלה. משנת פסחים שותפה בשתיקה כלפי הגישה ה'אישית'.
גם משנתנו איננה עוסקת בזכותו של העבד שלא להיגנב. שני החולקים שואלים עצמם למעשה איזה חלק עדיף. רבי יהודה מעדיף את החצי בן החורין. וחכמים רואים בו עבד גמור. השאלות האחרות ההלכתיות והמוסריות כיצד העבד הזה חי אינן מעניינה של המשנה. אלא רק השאלה האם הגנב חייב. את התשובה לשאלה שהעלינו, אי אפשר למצוא במשנה. שכן המשנה מתעניינת רק בחיוב הגניבה, זה נושא המשנה, והיא איננה נוקטת עמדה בפן המוסרי. דיון רחב יותר על התנגשות ערכים זו בין הזכויות של החצי האחד של העבד, לבין החובות ההלכתיות של חציו השני מצוי בפירושנו למשנת גיטין פ"ד מ"ה.

Mishnah 2

<small>עפ”י כתב יד קופמן</small>
<b>זקן ממרא על פי בית דין</b> – זו הכותרת. הגדרה זו מצויה במשנה הקודמת והוא אחד מאלו שדינם בחנק. למשנה מקבילות שיובאו להלן ובעיקר בספרי (דברים קנב-קנד, עמ' 203-208; תוס' חגיגה פ"ב מ"ט ומקבילותיה ואלו יובאו במהלך דיוננו). דין זקן ממרא מתאר את האידיאל של התנהגות בתוך שכבת החכמים במקרה של מחלוקת. הגדרנו זאת במבוא למסכת.
הפסוקים מדברים על המנגנון להכרעת הלכה.
דברים פרק יז
(ח) כִּי יִפָּלֵא מִמְּךָ דָבָר לַמִּשְׁפָּט בֵּין דָּם לְדָם בֵּין דִּין לְדִין וּבֵין נֶגַע לָנֶגַע דִּבְרֵי רִיבֹת בִּשְׁעָרֶיךָ וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר ה' אֱלֹהֶיךָ בּוֹ:
(ט) וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט:
(י) וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ מִן הַמָּקוֹם הַהוּא אֲשֶׁר יִבְחַר ה' וְשָׁמַרְתָּ לַעֲשׂוֹת כְּכֹל אֲשֶׁר יוֹרוּךָ:
(יא) עַל פִּי הַתּוֹרָה אֲשֶׁר יוֹרוּךָ וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל:
(יב) וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם אֶת ה' אֱלֹהֶיךָ אוֹ אֶל הַשֹּׁפֵט וּמֵת הָאִישׁ הַהוּא וּבִעַרְתָּ הָרָע מִיִּשְׂרָאֵל:
(יג) וְכָל הָעָם יִשְׁמְעוּ וְיִרָאוּ וְלֹא יְזִידוּן עוֹד.
הפסוקים מדברים בעיקר בשבח כוחו של הכהן, רק כאפשרות שנייה נזכר גם "השופט" המצטרף אל הכהנים והלוויים (פסוק ט). בפסוק יב שוב מדובר רק בכהן שהוא הסמכות העליונה. חז"ל העבירו את התפקיד לבית הדין שלהם הוא "בית הדין הגדול", לכל היותר הסכימו בחצי פה שבבית הדין צריכים גם הכהנים להיות מיוצגים "מצוה בבית דין שיהיו בו כהנים ולוים. יכול מצוה ואם אין בו יהא פסול? תלמוד לומר "ואל השופט" (ספרי דברים קנג, עמ' 206). אם כן לכל היותר נדרש ייצוג כוהני, ואף זאת רק לכתחילה, ובדיעבד די בשופט שאיננו כהן. זו דרכם של חכמים במאבקם לנשל את הכהנים (ואת הצדוקים) מעמדות הכח המסורתיות שלהם כבעלי המונופול על שיפוט לימוד והנהגה.<sup class="footnote-marker">6</sup><i class="footnote">סיכמנו את המאבק של חכמים נגד כהנים בנספח למסכת שקלים. </i> זאת במטרה להשליט את ההלכה על מנגנון הפסיקה ההלכתית. המאבק היה רעיוני עקרוני ולחלק ממנו היה פן אישי, מיהם הראויים להיות חברי סנהדרין.
במשנתנו ברור כבר שבית הדין האמור הוא בית דין של חכמים.
הפסוקים מדברים בבית דין הנמנצא בירושלים. ושוב חכמים מרחיבים את הלכות הזקן הממרא על כל בית דין "ובאת, לרבות בית דין שביבנה" (ספרי דברים קנג, עמ' 206; ירו', כאן ל ע"א). ההלכה ברורה, מן הסתם גם המשנה, אך חכמים צריכים להדגישה (במדרש ההלכה). זאת בניגוד לקביעה הקודמת (שבית הדין איננו של כהנים), שאפילו לא צרכו לאומרה. לשאלה זו נחזור בהמשך.
<b>שנאמר כי יפלא ממך דבר למשפט בין דם וגו'" –</b> (דברים י"ז ח). זקן ממרא הוא מי שהמרה הוראה של בית הדין. התשובה שבהמשך המשנה איננה קשורה ישירות לתחילתה (לשאלה). ואין בה תשובה לשאלה של המשנה. השאלה של המשנה (שאיננה נכתבת במפורש) היא מיהו אותו בית דין. והתשובה מפרטת את סדרי המשפט שהיו בעבר. לא ברור ממנה איזה בית דין חייבים על הוראתו (על הפרת הוראתו) מיתה. רק בעקיפין עולה ממנה שהכוונה לבית הדין הגדול שהיה בהר הבית. אבל הדבר לא נאמר במפורש.
<b>ושלשה בתי דינים היו שם</b> – בהר הבית. ניכר שהמשנה לקוחה מתוך רצף אחר כלשהו ששם דובר במפורש על הר הבית שמכונה בקיצור 'שם'.בסוף המשנה נציע מהו לדעתנו מקור המשנה. בשלב זה נפנה את הלומדים לשינוי הסגנון מסגנון הלכתי לסגנון של סיפור בלשון עבר "היה שם". <b>אחד יושב על [ה]פתח הר הבית</b> – ההגדרה כוללנית. להר הבית היו הרבה פתחים (לפחות שבעה),<sup class="footnote-marker">7</sup><i class="footnote">מידות פ"א מ"ד ופרושנו לה. מסורות מקבילות מדברות על יותר שערים. אך בחזית (במזרח) עזרת ישראל היה רק שער אחד.  </i> אבל מן הסתם הכוונה לכניסה מצד דרום, שהייתה הכניסה הראשית אל ההר.<b> ואחד על פתח העזרה</b> – גם הגדרה זו בעייתית. פתח העזרה הוא שער ניקנור, המעבר בין עזרת נשים לעזרת ישראל. אין שם מקום לישיבת בית דין. היינו מצפים ללשכה מסודרת אבל במקורות המקבילים המתארים את ההר אין מקום ללשכה כזאת.<sup class="footnote-marker">8</sup><i class="footnote">ראו המבוא למסכתות תמיד-מידות. </i> משני צידי הפתח היו לשכות אבל אלו היו לשכת פנחס המלביש ולשכת עושי החביתין. כלומר האחת מתפרה ומחסן בגדים, והשנייה מטבח. שני המקומות אינם מתאימים למקום ישיבה של בית דין. המקום גם המוני, נוכחים בו כל הבאים למקדש וקשה לתאר כיצד משתלבת שם ישיבת בית דין.
<b>ואחד בלשכת הגזית</b> – לשכת הגזית היא לשכה (חדר, אולם) גדולה שמנויה במשנת תמיד ומידות. זו הייתה הלשכה הדרומית מזרחית ששכנה ליד שער המים. לפי המסורת התנאית משער המים נכנסה שיירת מביאי המים מהשילוח, ואכן השער מצוי מדרום לעזרה ובמזרחה. בין הלשכות מופיעה לשכת הגוּלה. לשכת הגוּלה נקראת כך משום שלידה היה בור המים הגדול שממנו שאבו מים במכשיר שאיבה הנקרא גוּלָה. מסתבר שהיה זה מאגר מים גדול הנזכר רבות במקורות, וממנו שאבו מים לצורכי המקדש (גם בשבת).<sup class="footnote-marker">9</sup><i class="footnote">ראו פירושנו לעירובין פ"י מי"ד.</i>
<b>היכן שכנה לשכת הגזית?</b>
הצענו, אפוא, בעקבות הפרשנים, ששער המים היה ליד לשכת הגוּלה, ושניהם נקראו על שם מתקן המים הגדול הסמוך. לפי המשנה (מידות פ"ה מ"ד) התרכזו באזור זה שלוש לשכות: לשכת העץ, לשכת הגולה ולשכת הגזית, ולשכה נוספת מאחוריהם והיא לשכת כוהן גדול. כאמור במשנה שכח רבי אליעזר בן יעקב למה הייתה לשכת העץ משמשת. להערכתנו היה כאן בעבר מחסן העצים, ומשנבנתה עזרת נשים ובה נבנה דיר עצים גדול (מידות פ"ב מ"ה) נתייתרה הלשכה ושימשה לתפקיד בלתי מוגדר אחר. סביר שיש קשר בין שער הדלק ללשכת העץ, ושניהם סמוכים זה לזה.
השם "שער המים" קשור, אפוא, לא רק לתהלוכת ניסוך המים, אלא לכך שכאן שכן מאגר המים הגדול שממנו השקו ושטפו את העזרה. מכיוון שהבור נמוך, והוא מצוי בחלק הנמוך יחסית של העזרה, צריך היה מתקן השאיבה לדחוף את המים למעלה, ונדרש מתקן להזרמת המים במעלה העזרה, ואולי זו הגוּלה הנזכרת. אילולא המקור המפורש ששער המים הוא בדרום מערב היה מקום לצפות שהבור המרכזי ישכון מערבית יותר, כדי שהמים הנשאבים יזרמו למטה. לעזרה גם נדרש פתח ניקוז גדול וגם הוא היה ליד שער המים.
על לשכת הגזית נאמר שבה היה בית הדין ליוחסי כוהנים (פ"ה מ"ד), ולפי משנתנו פעלה שם הסנהדרין.
מסורת אחרת מצויה בילקוט שמעוני. המדרש מצטט את משנת מידות (פ"ה מ"ד) בנוסח שונה: "מכאן אמרו מקום היה <b>אחורי בית הכפורת</b> ששם בודקין יחוסי כהונה" (רמז תשנד). זה נוסח אחר למשנה המעביר את לשכת הגזית לאחורי הכפורת. באזור זה, מחוץ לעזרה היה לכאורה גשר הכסיסטוס (Xustus ζὑτσυσχ) שאותו מזכיר יוספוס. מילה זו משמעה אבן מסותתת (גזית), ולכאורה לפנינו עדות לקיומה של לשכת גזית במערב המקדש, וכך מציע קורן.<sup class="footnote-marker">10</sup><i class="footnote">קורן, מקדש.</i> לפיכך עלינו לברר עניין זה.
יוספוס (מלח', ב 344) מספר שאגריפס השני כינס את העם ליד הכסיסטוס המצוי בזיקה לארמונות החשמונאים, ושם (על גג הארמון) הציב את אחותו שתנאם מאותו מקום. ארמונות החשמונאים הם בעיר העליונה, כמובן. לפי האמור שם היה הכסיסטוס מחובר למקדש בגשר.
האזכור השני הוא לאחר שטיטוס כבר תפס את המקדש, והמחנה הרומי חנה מול השער המזרחי של ה"הירון".<sup class="footnote-marker">11</sup><i class="footnote">ה'הירון' הוא מונח יווני למקום קדוש, מן הסתם המקדש או הר הבית.</i> לפי המונחים של יוספוס חנה הצבא הרומי לפני עזרת נשים מול שער המזרח (גם בקטע זה עזרת נשים היא בעיניו עדיין חצר חיצונה). המורדים ברחו לעיר העליונה. טיטוס ניהל איתם משא ומתן, או נכון יותר נאום תעמולה ששם יוספוס בפיו, מהקצה המערבי של ה"הירון". כלומר, מהעזרה של אחורי הכפורת (מלח', ו 324), ממול השער מעל הכסיסטוס. הכסיסטוס הוא אפוא מבנה למרגלות שערי העזרה או שערי הר הבית. ייתכן שלשם הוביל אחד משערי הצלע המערבית של הר הבית, שער שהמשנה לא מנתה, משום שלא הוביל לעיר העליונה אלא למבנה למרגלות חומת הר הבית.
על כן איננו רואים כל קשר בין הנוסח המשובש של המשנה, כפי שהוא מופיע בילקוט שמעוני, לבין מיקומה של לשכת הגזית.
לשם "לשכת גזית" הסברים רבים, כולם אגדיים, והרקע ההיסטורי לשם אינו ברור. להערכתנו קשה להניח ששם שכנה הסנהדרין, או מועצת המקדש.
<b>באין</b> – נציגי שני הצדדים המתדיינים.<b> לזה</b> – לבית הדין<b> שעל פתח הר הבית ואומר כך דרשתי וכך דרשו חביריי</b> – מנוסח המשנה מתברר שמי שמגיע לבית הדין אינם הצדדים עצמם, אלא נציגים מלומדים שלהם. בברייתא המקבילה בתוס' חגיגה פ"ב ה"ט ומקבילותיה:<sup class="footnote-marker">12</sup><i class="footnote">הברייתא תצוטט להלן, במלואה.</i> "אם שמעו אמרו להן, ואם לאו הוא ומופלא שבהן באין לבית דין שבהר הבית, אם שמעו אמרו להן ואם לאו..." אם כן לפנינו פרשנות לפיה מי שמגיע לבית הדין בהר הבית אינם שני הצדדים אלא השואל ודיין או שני דיינים מבית הדין שבפניו הובאה השאלה הראשונה. אלו מציעים את צדדי המחלוקת לפני בית הדין הגבוה מהם. הנציגים מסבירים על אילו דרשות הסתמכו שני הצדדים.
תחילת הפסוק ומדרש ההלכה מדברים במחלוקת בין שני צדדים (תובע ונתבע) וההמשך איננו עוסק יותר במחלוקת כזאת אלא בשואל בלבד (לא תובע). הווה אומר שמעתה מדובר בשאלה הלכתית, ולא במחלוקת בין שני צדדים בנושא ממון, או אישות.
<b>כך לימדתי וכך לימדו חביריי</b> – לימוד הוא כנראה היסק מהיגיון שכן הוא מופיע כאן כניגוד לדרשה. כך גם במשנת ידים פ"ד מ"ד. התנאים החולקים מציעים 'לימוד', והלימוד הוא הסתמכות על תקדים זה או אחר. <b>אם שמעו אמרו להן</b> – בית הדין הגבוה יותר (התחתון במדרג הר הבית) עונה לשאלה. אם 'שמעו' כלומר אם יש להם מסורת על ההלכה, הם מוסרים אותה ומובן שאין עליה ויכוח. <b>ואם לאיו</b> – לבית הדין התחתון שבפתח הר הבית אין מסורת. לא נאמר מה קורה אם יש להם 'לימוד' או דרשה, או אם הם מעדיפים את עמדתו של אחד הצדדים בבית הדין הראשון. מכל מקום אין הכרעה.
<b>באין</b> – לא ברור מי בא, בית הדין שבעיירות ישראל, או בית הדין התחתון של הר הבית. אבל על כל פנים לא שני הצדדים. <b>לזה שעל פתח העזרה ואומר כך דרשתי וכך דרשו חביריי כך לימדתי וכך לימדו חביריי</b> – הנציג מסביר את השיקולים שכבר הועלו כמקודם. <b>אם שמעו אמרן להן</b> – לבית הדין האמצעי אין עדיפות בחכמה או בשיקול דעת. כל כוחו הוא ב'שמועה'. ביד חכמי בית הדין האמצעי מסורות מבוררות יותר.<b> ואם לאו</b> – אין לבית הדין השני מידע חדש בנושא ההלכתי.למעשה בית הדין השני מיותר ואין לו כל עדיפות על פני בית הדין הקודם. לאבחנה זו נשוב להלן. <b>אלו ואלו באין לבית דין הגדול שבלשכת הגזית שמשם תורה יוצא לכל ישראל</b> – בית הדין הגדול חייב להכריע, כוחו הוא בכך שבידו הסמכות להורות הלכה לכל ישראל. עד עתה בתי הדין נבדלו זה מזה רק בטיב השמועה שבידם. אבל לבית הדין הגדול אין מידע חדש, אלא כוח הכרעה.
<b>שנאמר מן המקום ההוא אשר יבחר ה'</b> – (דברים י"ז, ח). כאמור למרות הדגשה זו של המשנה עולה שזקן ממרא הוא גם מי שהפר הוראה של בית דין אחר, כגון זה שביבנה: "ובאת, לרבות בית דין שביבנה" (ספרי דברים קנג, עמ' 206; ירו', כאן ל ע"א). אבל בדרשה תנאית אחרת באותה פרשה במדרש ספרי דברים "ועשית על פי הדבר, על הורית בית דין הגדול שבירושלם חייבים מיתה, ואין חייבים מיתה על הורית בית דין שביבנה" (ספרי דברים קנד, עמ' 207). אם כן שתי גישות לפנינו, האחת מדגישה את בית הדין בירושלים והשנייה מרחיבה את דין זקן ממרא על בית הדין שביבנה, או על כל בית דין אחר. שתי הגישות סבורות שאין להמרות את דעת בית הדין שביבנה, אך האחת גוזרת מיתה על העבריין, והשנייה נמנעת מהפעלת העונש. להלן נחזור לכך.
<b>בית הדין ביבנה</b>
שתי המסורות מכירות בכך שבית הדין ביבנה שונה מסתם בית דין רגיל. הוא דומה לבית הדין הגדול. אך השאלה היא עד כמה מעמדם זהה.
אין בידינו התייחסות לשאלה האם בית הדין של יבנה חריג, או שהכוונה לכל בית דין לאומי אחר. לכך זיקה ישירה לשאלה האם פעלה סנהדרין לאחר ימי בית שני. מהמדרש משמע שבדור יבנה הייתה מעין סנהדרין שמכונה 'בית דין הגדול'. אך אין במסורת במדרש ההלכה התייחסות לבית דין אחר, מאוחר יותר. לעומת זאת במשנה (ראש השנה פ"ד מ"א) עולה שכל בית דין אחר זוכה למעמד מועדף כזה. שני הנושאים קרובים שכן בבית הדין הזה (יבנה ואחר כך בית הדין האחר) מחליטים על קידוש חדשים. אך בכך נגמר הדמיון, ובסך הכולל השאלות שונות.
תוכן המשפט אידיאלי או אולי אפילו אוטופי. שלושה בתי דין הוא מספר ספרותי. אבל למעשה אין לשניים מהם תפקיד. את השאלה מכריע בית דין עליון. יתר על כן בית הדין הראשון והשני מבצעים אותה פעולה, הם בעלי אותו הרכב, זהה להרכב הראשון שהיה בבית הדין המקומי. להלכה ולמעשה בית הדין הראשון בהר הבית מיותר. ברם, ניתן לשער ששלושת דייניו הם אישים נבחרים בעלי מעמד חברתי-דתי, חכמה ובעיקר סמכות לאומית. לבית הדין השני אין אפילו ייחוד פנים זה והוא ממש מיותר.
מן המשנה עולה כאילו הבעיה היא רק הלכתית. הוויכוח איננו על העובדות או על פרשנותן אלא בהיבטים המשפטיים או ההלכתיים בלבד. כך לימדו, כך דרשו. כך שמענו. לא מופיע בעיה עובדתית ואף לא שיקול דעת הגיוני, כאילו אין לאלה משמעות ביצירת השאלה וההתחבטות. כל אלו פרטים שנכונים בחלק מהמקרים, אך לא בכולם. הבעיות שבהם מתחבטים הדיינים הן הצדדים העקרוניים.
עוד נוסיף שהמערכת המתוארת במשנה דומה לזו שבתחילת הפרק. גם כאן וגם שם מדובר בשלושה בתי דין, אבל דווקא הדמיון מצביע על הסתירה שבין המקורות. בתחילת המסכת מדובר בשלושה בתי דין שמספר חבריהם שונה זה מזה (שלושה חברים או חמישה, עשרים ושלושה ושבעים ואחד). בכל הרכב נידונות שאלות מטיפוס אחר ומחומרה אחרת. ואילו במשנתנו מספר הדיינים בבתי הדין זהה, או בלתי חשוב.
כל התיאור בא לענות על ההגדרה מהו זקן ממרא. והמשנה בעצם איננה עונה על כך. מתוארים שלושה בתי דין. אפשר להבין שהממרה (המפר) החלטה כלשהי שלהם (של אחד מבתי הדין שבהר הבית) הוא זקן ממרא. אבל גם אפשר להבין שרק המפר את הוראת בית הדין בלשכת הגזית הוא זקן ממרא. מכל מקום תיאור בתי הדין איננו מתקשר ישירות לזקן ממרא, ורק העריכה מציגה את שלושת בתי הדין כהגדרה של זקן ממרא או כתשובה לשאלה מיהו זקן ממרא.
בבבלי (פח ע"א) מימרא נוספת החולקת במקצת על משנתנו:
שלשה בתי דינין וכו'. אמר רב כהנא: הוא אומר מפי השמועה והן אומרין מפי השמועה – אינו נהרג. הוא אומר 'כך הוא בעיני', והן אומרין 'כך הוא בעינינו', אינו נהרג. וכל שכן הוא אומר 'מפי השמועה' והן אומרין 'כך הוא בעינינו', אינו נהרג, עד שיאמר 'כך הוא בעיני' והן אומרים 'מפי השמועה'. תדע, שהרי לא הרגו את עקביא בן מהללאל. ורבי אלעזר אומר: אפילו הוא אומר מפי השמועה, והן אומרין כך הוא בעינינו – נהרג, כדי שלא ירבו מחלוקות בישראל.
האזכור של עקביא בן מהללאל מתייחס לתנא מיוחד זה שה'קריירה' שלו נפגעה מכיוון שדבק בעמדתו: "עקביא בן מהללאל העיד ארבעה דברים. אמרו לו עקביא חזור בך בארבעה דברים שהיית אומר, ונעשך אב בית דין לישראל. אמר להן מוטב לי להקרא שוטה כל ימי, ולא ליעשות שעה אחת רשע לפני המקום. שלא יהיו אומרים בשביל שררה חזר בו" (משנה, עדיות פ"ד מ"ו).
באופן היסטורי אין זו ראיה שבימי עקביא בן מהללאל לא היה קיים דין זקן ממרא. שהרי בפועל לא הייתה היתכנות היסטורית למימוש דין זקן ממרא. לפיכך ניתן להניח שלא הופעל עליו דין זקן ממרא, משום שבכלל בתי הדין של ישראל לא דנו דיני נפשות.<sup class="footnote-marker">13</sup><i class="footnote">ראו על כך הדיון במבוא.</i> אך התפישה העקרונית (האידיאלית) של רב כהנא שמותר לחכם לחלוק ולדבוק בעמדתו. הוא רשאי אפילו לפסול שמועה אם בידו שמועה אחרת. אבל רק במקרה ששני הצדדים מציעים טיעונים הגיוניים ("כך הוא בעיני"), רק אז חל דין זקן ממרא.<sup class="footnote-marker">14</sup><i class="footnote">רמב"ם בפירוש המשנה קיבל עמדה זו לדינא. </i> אבל רבי אלעזר מרחיב את דין זקן ממרא על כל מקרי המחלוקת בין יחיד לבין הכרעת הרוב (בבית הדין הגדול). פשט המשנה הוא כרבי אלעזר, ואילו רב כהנא מנסה לדייק מלשון המשנה ולמצוא את המקרה המיוחד שמוזכר בה. הוא מנסה אפוא לצמצם באופן מלאכותי את רשימת המקרים. מן הסתם הוא חש שיש עוול גדול בעצם הדין. וכי חכם איננו זכאי לעמוד על דעתו? על המתח שבין 'תרבות המחלוקת' לבין התפישה העקרונית של הלכות זקן ממרא, ניתן דעתנו בסוף משנה ג.
במקורות המקבילים מצויים דיונים בנושא ההגדרה של זקן ממרא. הגבלה אחת נדונה אולי במשנה הבאה, שאין חייבים אלא על דברי תורה, ולא על דברי סופרים. אם אכן זו כוונת המשנה,<sup class="footnote-marker">15</sup><i class="footnote">ראו פירושנו למשנה הבאה.</i> הרי שהיא מתעלת את משנתנו. במשנתנו 'ממרא' הוא מי שמערער על החלטת בית דין, ואין כל הבחנה מה טיב ההחלטה. מתברר מהמשנה הבאה שההחלטה היא רק בנושא שנחשב ל'דבר תורה'. הגדרה אחרת בברייתא בהוריות (ד ע"א): "'לא תסור מן הדבר אשר יגידו לך ימין ושמאל'. מה ממרא, 'מן הדבר' ולא כל דבר. 1. אף בהוראה, דבר ולא כל הגוף. 2. אמר רב יהודה אמר שמואל: אין בית דין חייבין עד שיורו בדבר שאין הצדוקין מודין בו, אבל בדבר שהצדוקין מודין בו – פטורין". לפי הדרשה הראשונה זקן ממרא הוא רק מי שמתנגד להלכה צדדית ("דבר", בניגוד לגוף). הדרשה השנייה מפרשת את הפסוק לא בזקן ממרא, אלא בחובת הציות. ומתי בית דין שטעו חייבים. הם חייבים רק בטעות בדבר השנוי במחלוקת אבל בהלכות מרכזיות (שגם הצדוקים מודים בהם) פטורים על טעותם. אפשר היה לפרש את המחלוקת כמחלוקת רק בהגדרה של 'דבר'. אבל נראה שהמחלוקת היא כללית יותר, האם פרשת "כי יפלא..." עוסקת כולה בזקן ממרא, או כמו שפירשה משנת הוריות שדין זקן ממרא בכלל איננו בפרשה והיא עוסקת רק בחובת הציות, ובחובת (אחריות) בית הדין.
ואכן בפרשה עצמה יש שרטוט של הדרך להכרעת מחלוקות. וגם נאמר שמי שלא שומע להכרעת בית הדין יענש. "וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם אֶת ה' אֱלֹהֶיךָ אוֹ אֶל הַשֹּׁפֵט וּמֵת הָאִישׁ הַהוּא וּבִעַרְתָּ הָרָע מִיִּשְׂרָאֵל" (י"ז, יב). כפשוטו מדובר ברשע בעל דין המסרב לקבל את הכרעת הדיינים. ולא בזקן החולק על חבריו. העמדת הפרשה בדברים כמדברת בזקן ממרא מכניסה אי סדר בפרשה. הרי הפרשה התחילה מכך שבית הדין אינם יודעים מה ההלכה, ואינם מצליחים להכריע. העלייה לבית הדין היא כדי שהנידונים יזכו להכרעה בדינם. ולפתע משתנה הנושא והפרשה עוברת לדון לא בשני הצדדים אלא בחבר בית הדין, שנותר בדעת מיעוט.
תמיהה נוספת היא במי בדיוק מדברת המשנה. הפסוק מדבר על יחיד "וְקַמְתָּ וְעָלִיתָ... וּבָאתָ" אבל המשנה מדברת בשניים. המדרשים מסבירים ש"קמת ועלית" הוא מופלא שבבית הדין המקומי (ספרי דברים קנב, עמ' 205; ירו', למשנתנו ל ע"א; בבלי פז ע"א). וכנגד פרשנות זו: "שומע אני יהו כולן זקוקין לעלות? תלמוד לומר "וקמת ועלית" לא אמרתי אלא במי שנכסה ממנו דבר בלבד" (מדרש תנאים דברים י"ז ח, עמ' 102). אם כן רק מי שאינו יודע את ההלכה חייב לבררה. זו פרשנות קשה. שכן אם מדובר בזקן ממרא, הרי מי שבטוח בעצמו ואיננו רוצה לברר את ההלכה לא ייחשב כזקן ממרא. להלן נציע שבעצם משפט זה בא לענות על שאלה אחרת.
לעומת כל זאת, המשנה מדברת בשניים העולים לירושלים, ולפי תוכן טענותיהם אין הם בעלי הדין אלא נציגי שני הצדדים בבית הדין הראשון (המקומי). לא ברור האם בהמשך הבירור עולים אנשי בית הדין המקומי, או בית הדין הראשון בירושלים.
כאמור אין במשנה תשובה ברורה מהו זקן ממרא, ועל איזה נושא הוא נדון למיתה. כל שיש בה הוא סדר ההכרעה במקרים של ספק. החצי השני של המשנה בא לענות על השאלה, ועונה עליה תשובה אוטופית שאיננה לעניין השאלה. תובנה זו בולטת בכך שאין במשנה תשובה מהו טיב הסטייה של הזקן הממרא. האם כל סטייה קלה מהכרעת בית הדין שבירושלים מחייבת מיתה? ומה לגבי מי שמורה בניגוד להלכה המסורתית. כגון שהחליט והורה שמותר לאדם לשבת לפני הסָפָּר בערב, זאת בניגוד למשנת שבת פ"א מ"ב האוסרת על כך. או מי שהחליט שיום הכיפורים צריך לחול ביום מאוחר יותר?
ההגדרה שבמשנה חסרה מאוד וניכר שלפנינו תיאור אידילי על הכרעות בהלכה ולא תשובה לשאלת ההגדרה של זקן ממרא. ואכן בספרי דברים (קנב-קנד, עמ' 208-205) מצוי כל הכתוב במשנה אבל המילים זקן ממרא אינן מופיעות שם. הפסוקים אכן מדברים על מקרה של ספק ("כי יפלא ממך דבר") ולא על מקרה של הפרת חוק. זקן ממרא הוא מי שהפר את ההלכה, ולאו דווקא במקרה של ספק. גם התורה מדברת על כל מפר חוק "והָאִישׁ אֲשֶׁר־יַעֲשֶׂה בְזָדוֹן" והמדרש בספרי מפרש כך את הפסוקים, ומביא את הדרשות שבמשנה. המדרש גם משלים את החסר במשנה. למשל שלושה בתי דין היו בירושלם (מדרש תנאים לדברים יז ח, עמ' 102). זו בעליל גרסה 'מתוקנת' הבאה להסביר מהו 'שם' שבמשנה ובמדרש ספרי.<sup class="footnote-marker">16</sup><i class="footnote">לתיקון זה חשיבות באשר להבהרת מקורו של מדרש תנאים. במקרה זה בבירור נוסחה מאוחרת ו'מתוקנת' של מדרש ספרי. </i>
לדעתנו, הפתרון למשנה ולסתירות הפנימיות ולרוב הקשיים הוא בכך שבתורה ובמדרש ספרי למעשה שתי פרשות. האחת מדברת בדיני ספק והכרעה, כאשר מערכת המשפט המקומית איננה מסוגלת להחליט דבר. או לחילופין כאשר אין כלל שופטים ושוטרים מקומיים. וכל בירור משפטי. בין אם הוא שני צדדים (דיני ממונות) או בין אם הוא בדיני פולחן (בין אדם לעצמו או בין אדם לאלוקיו). פרשה זו מסתיימת בפסוק יא. פסוק יב עומד לעצמו. ומדבר על הפרת החלטה של בית הדין הגדול בירושלים. "וְהָאִישׁ אֲשֶׁר־יַעֲשֶׂה בְזָדוֹן לְבִלְתִּי שְׁמֹ֤עַ אֶל־הַכֹּהֵן הָעֹמֵד לְשָׁ֤רֶת שָׁם אֶת ה' אֱלֹקֶ֔יךָ אוֹ אֶל־ הַשֹּׁפֵ֑ט וּמֵת הָאִישׁ הַה֔וּא וּבִֽעַרְתָּ הָרָע מִיִּשְׂרָאֵֽל" פסוק זה מדבר על תופעת הציות באופן כללי לאו דווקא במקרה של ספק. כפשוטו הוא דורש פסק דין מוות בכל מקרה של הפרת הלכה, כמו שהתייחסה התורה למקושש העצים או למקלל ה'. ואכן מגמה זו מצויה בפירוש במדרשי התנאים לפסוק יב בדברים שם כפי שנצטטם להלן.
לצורך דיוננו אין זה משנה האם פשט התורה הוא שלפנינו שני עניינים (תהליך הכרעה, וחובת הציות), או שפשט הכתוב הוא שזו פרשה אחת (חובת הבירור דרכי הכרעתו, וחובת הציות). מה שחשוב הוא שהייתה מגמה פרשנית שהפרידה בין שתי הפרשיות. וסברה שעונש המיתה הוא על עבריין שעשה מעשה בלבד, ואין כאן כל דין 'זקן ממרא'.
כבר הערנו שהדרשה במשנה עצמאית, ואיננה קשורה לדין זקן ממרא. לפנינו אפוא משנה המתארת את סדרי הדין, העורך צירף אותה כפרשנות מבהירה לדין זקן ממרא. בפירושנו להוריות נראה פירוש אחר של הפרשה, פירוש החולק על כל דין זקן ממרא.
עם זאת היו מחז"ל שהתקשו, באופן טבעי, להבין פסוק זה כפשוטו. הרי לא על כל 'לאו' חייב העושהו מיתה. ובכלל למה צריך להדגיש את אי הציות לכהן, צריך היה להגדיר שכל העובר על לאו שבתורה חייב מיתה. לפיכך היו מהם שצירפו את שתי הפרשיות והדגישו שחייב מיתה הוא רק מי שהורה לעשות כן, ומי שהוא במעמד של הורייה. כדברי המדרש: 1."'האיש אשר יעשה בזדון', אשר לא שמע מפי בית דין ומורה. 2. "אשר יעשה", על מעשה הוא חייב ואינו חייב על הוריה. 3. בזדון, על זדון הוא חייב ואינו חייב על שגגה. 4. "לבלתי שמוע", ולא שומע מפי שומע" (ספרי דברים קנה, עמ' 207; וכעינו מדרש תנאים לדברים יז יב, עמ' 103). המשפט השני מפרש את הפרשה בסתם עבריין, שאיננו מציית אלא עושה. וקובע שאיננו חייב על ההוראה, אלא על המעשה. המדבר, מלמד או אף מטיף – איננו חייב מיתה. ואילו המשפט הראשון מחייב מוות על ההוראה, כלומר רק מי שבמעמד של לימוד (והוא זקן), והורה בזדון. ורק במקרה של הפרה ישירה ולא אם מכיר את ההלכה במסורת (משפט 4). מדרש ספרי מכיל אפוא, לכאורה, שתי דעות מנוגדות ומצרפן למקשה אחת.
אלא שיש להשתחרר מהתפישה ה'כולית' של המקורות ולראות כל אחד בנפרד. המדרש מציג את הזקן הממרא כמי שעשה בניגוד להלכה. אבל המלמד לרבים (ההוראה) איננו חייב, כולל מה שמכונה אצלנו, בספרות המאוחרת 'הורה לעשות'. אלא חייב רק על המעשה. יתר על כן במדרש עצמו לא נאמר שמדובר בזקן ממרא, המשנה אכן הבינה שהפסוק מדבר בזקן ממרא, אך לא בהכרח הבין כך גם המדרש.
משנתנו קיבלה את המדרש ומציגה את כל פרשת פרק יז כהסבר לפרשת זקן ממרא וכהגדרה שלו. היא למעשה נוטלת את המדרש, ומשבצת אותו בפרשת זקן ממרא. מן הסתם המשנה לא השתמשה במדרש ספרי שכן היא כבר מטשטשת את הפרשנות הראשונה (שזקן ממרא איננו נדון בספר דברים כלל), לפיכך יש להניח שהשתמשה בקטע ערוך קדום שעסק בפרק יז בחומש דברים. המדרש הקדום פירש את הפרק כדן בזקן ממרא. על כל פנים המשנה כבר השתמשה בקובץ ערוך והסבה אותו כהסבר או הגדרה לזקן ממרא.
לעיל הראינו כי במשנה אי התאמות. הסיפא האמורה להסביר את הרישא איננה מסבירה ואיננה מתארת את מכלול הנושאים של זקן ממרא. אי ההתאמה הזאת היא היסוד לפרשנותנו. כך גם נבין את המשפט "שלושה בתי דין היו שם" המשפט נתלש מתוך מכלול ספרותי שעסק בירושלים או במקדש.
דומה שיכולים אנו להתקדם בבירור מקורו של התיאור על שלושה בתי דין. המשנה משקפת טקסט קדום הכתוב בז'אנר (סוגה) ספרותי שונה ממשנה רגילה. קטע הכתוב בסוגה כזאת הוטמע בתוך המשנה במסגרת תיאור כאילו הלכתי של דיני זקן ממרא. סוגה ספרותית זו מוכרת היטב והיא מכונה בפינו 'משניות זכרון המקדש'.<sup class="footnote-marker">17</sup><i class="footnote">ראו המבוא למסכת ביכורים ולמסכת מועד קטן.</i> את התיאורים שעליהם נסובים דברינו מאפיין טון דיבור סיפורי. יש בהן מעט מחלוקות. במשניות המקדש יש לשונות מיוחדים, בעיקר לשונות סיפור: "ראוהו אחיו" (תמיד פ"ב מ"א), "החלו מעלין באפר" (שם מ"ב), "נטל את המפתח" (שם פ"א מ"ג), "בא לו לפשפש הצפוני" (פ"ג מ"ז), ועוד ועוד. יפה הגדיר זאת ברויאר כ"פועל" ו"בינוני". כך, למשל, גינצבורג במאמרו על לשונה של מסכת תמיד עסק בסגנונה המיוחד, אך ללא תמונה כוללת של תפוצתו של הסגנון. מאוחר הרבה יותר חזר לנושא ועמד על הסגנון המיוחד של תיאורי טקס, אבל לא ראה שהמאחד את המשניות בסגנון זה הוא תיאור המקדש. כך, למשל, בסגנון זה נכללות מסכתות תמיד ומידות, אף שרובן תיאור פיזי ולא תיאור טקס.<sup class="footnote-marker">18</sup><i class="footnote">גינצבורג, מסכת תמיד; אפשטיין, מבואות, עמ' 32-31; סגל, לשון המשנה, עמ' 126 ואילך; אלבק, מבוא, עמ' 80 ואילך; בר אילן, תמיד; ברויאר, פעל ובינוני, ועוד. ראו המבוא למסכת ביכורים, עמ' 128 ואילך.</i>
במשנת מידות, למשל, אין סגנון סיפורי משום שאין בה סיפור עלילה, אך גם שם ניכרת הצורה הסיפורית: "איש הר הבית היה מחזר" (מידות פ"א מ"ב), "והן אומרים מה קול בעזרה" (שם), "ומקום היה שם" (פ"א מ"ט). סגנון זה אינו ייחודי למסכתות תמיד ומידות; עמדנו עליו בפירושנו לביכורים פ"א מ"ג, ובפירושנו למסכת יומא. כן מצאנו סגנון זה משולב בטקסט של מסכת סוטה שהיא מסכת 'מעורבת'. יש בה משניות "רגילות" ומשניות סיפוריות, הרוויות אגדה והגדה. גם במסכת פרה פרק ג חוזר סגנון זה: "באו להר הבית" (מ"ג), "לא מצאו משבע..." (מ"ה), "וכבש היו עושים מהר הבית להר המשחה" (מ"ו), ועוד. בדיוננו אף זיהינו מונחים המיוחדים לסוגה זו. במבוא למסכת ביכורים הצענו את מאפייני הסגנון, ובעיקר עמדנו על סדרת מקבילות פנימיות, כלומר תיאורים שונים העוסקים בנושאים שונים ומשתמשים באותם מטבעות לשון ספרותיים.
משנתנו (סנהדרין) שייכת לסוגה ספרותית זו. הצירוף "היו שם"<sup class="footnote-marker">19</sup><i class="footnote">ראו למשל פסחים פ"ה מ"ט; יומא פ"ב מ"ב; פ"ד מ"ו; סוכה פ"ד מ"ט; פ"ה מ"ב; פ"ה מ"ה ועוד, כולן ממשניות 'זכרון המקדש'. עם זאת הצירוף מצוי גם במשניות רגילות כגון כתובות פ"י מ"ג.</i>, "ואומר" וכדומה הם ממאפייניו הסגנוניים של סוגה זאת. המשנה אפוא במקורה לקוחה מתיאור סדר התורה שבעל פה שבעבר. היא דומה וקרובה לברייתא המופיעה בתוספתא חגיגה, ומתארת בצורה אוטופית ואידילית את סדר תורה שבעל-פה.
אמר רבי יוסי: כתחלה לא היתה מחלוקת בישראל, אלא בית דין של שבעים ואחד היה בלשכת הגזית, ושאר בתי דינין של עשרים עשרים ושלשה היו בעיירות שבארץ ישראל. שני בתי דינין של שלשה שלשה היו בירושלם: אחד בהר הבית, ואחד בחיל. נצרך אחד מהן הולך אצל בית דין שבעירו, אין בית דין בעירו הולך אצל בית דין הסמוך לעירו. אם שמעו אמרו להן, ואם לאו הוא ומופלא שבהן באין לבית דין שבהר הבית. אם שמעו אמרו להן, ואם לאו הוא ומופלא שבהן באין לבית דין שבחייל, אם שמעו אמרו להן. ואם לאו אלו ואלו באין לבית דין שבלשכת הגזית... נשאלה הלכה אם שמעו אמרו להם, ואם לאו עומדין במנין אם רבו המטמאין (או) [טימאו] רבו המטהרין טיהרו. משם הלכה יוצא ורווחת בישראל. משרבו תלמידי שמיי והלל שלא שימשו כל צרכן הרבו מחלוקות בישראל ונעשו שתי תורות" (פ"ב ה"ט).
אם כן, תופעת המחלוקת היא שלילית, ונובעת מחוסר שקדנות. לא רק שהיו מעט מחלוקות, אלא שהייתה תרבות של פסיקה חד משמעית שלא ערערו עליה. כמו כן: "משרבו זחוחי הלב רבו מחלוקות בישראל, והן הן שופכי דמים. משרבו מקבלי מתנות נתמעטו ימים ונתקצרו שנים. משרבו תלמידי שמיי והלל שלא שמשו כל צרכן הרבו מחלוקות בישראל ונעשו שתי תורות" (תוס', סוטה פי"ד ה"ט; ירו', סנהדרין פ"א ה"ט, יט ע"ג; בבלי, סוטה מז ע"ב).
בירושלמי שתי עמדות:
1. בראשונה לא היתה מחלוקת בישראל אלא על הסמיכה בלבד, ועמדו שמאי והלל ועשו אותן ארבע. משרבו תלמידי בית שמי ותלמידי בית הלל ולא שימשו את רביהן כל צורכן, ורבו המחלוקות בישראל ונחלקו לשתי כיתות. אילו מטמאין ואילו מטהרין ועוד אינה עתידה לחזור למקומה עד שיבוא בן דוד. 2. רבי חייה בשם רבי יוחנן לא תהא שבות קלה בעיניך שהרי סמיכה אינה אלא רשות ונחלקו עליה אבות העולם (עז ע"ד; סנהדרין פ"א ה"ט, יט ע"ג ועוד).
העמדה הראשונה כתוספתא, והשנייה מדגישה היבט אחר, שאפילו נושא קל שבקלים ראוי הוא למחלוקת רב דורית. זו עדות לחשיבות ההלכה באשר היא, ולא לגנותה של תופעת המחלוקת.
התיאור שבתוספתא איננו בהכרח פשט המשנה, הוא רעיון בפני עצמו. התיאור גם איננו היסטורי אלא אוטופי, מלמד לא על מה שהיה אלא על מה שצריך להיות. בספרות חז"ל יש גם מסורות רבות בזכות תופעת המחלוקת ושימורה, ועסקנו בכך בפירוט בנספח למסכת ראש השנה.
משנתנו מתקשרת למסורת בתוספתא ובמקבילותיה. יש בה שני בתי דין בלבד (ובסך הכל עם בית הדין המקומי שלושה בתי דין). והיא חלק ממכלול של תיאור של העבר. תיאור מאוד 'מגויס' שתפקידו לא לתאר היסטוריה, לא לשקף את העתיד אלא לעצב את הראוי להיות בעתיד.
אם כן לפנינו תיאור אוטופי כיצד היו חכמים רוצים שיתנהלו מחלוקות. קיים חופש לימוד מוחלט, כל צד רשאי לעלות כל נימוק שהוא. והכרעת בית הדין או החכם המקומי תקיפה. אם הגורמים המקומיים לא הכריעו בנושא. עולה השאלה לפני הגוף הלאומי. הכרעותיו מתקבלות. והחכם הבודד נדרש לקבל את הכרעת הרוב. ראשית המשנה עוסקת במצב כזה של היעדר הכרעה, והמשכה בכל שאלה שנדונה בבית הדין הלאומי. החכם הבודד נדרש לוותר על עמדתו ולקבל את הכרעת הרוב. דין זקן ממרא לא בוצע מעולם.
למעשה הפרשנות למשנה מדברת על שני מצבים שאי אפשר שיתרחשו ביחד.
1 ספק שהתעורר בבית הדין המקומי ולא הייתה לגביו הכרעה.
2 חכם שיש לו עמדת מיעוט בבית הדין.
אלו כמובן מקרים שונים. במקרה הראשון לחכם הבודד אין עמדה משלו, בוודאי לא מסורת (שמועה). יתר על כן החכם לא הורה את דעתו אלא להיפך עלה לברר את ההלכה בירושלים. ממילא קשה לתאר שהוא עומד בדעתו. הפסוק בתורה כפשוטו מדבר בבעל דין שמסרב לפסיקה, ולא בחכם שהוא 'עבריין מצפון'. אבל שני הפירושים התלכדו יחדיו במשנה לתאר מצב אידאלי של תרבות מחלוקת והכרעה. במבוא עסקנו במשמעותה של קביעה זו.
<b> חזר לעירו</b> – המשנה חוזרת לדין זקן ממרא. <b>ושנה ולימד כדרך שהוא לימוד</b> – בעבר<b> פטור</b> – הזקן ששמע את הוראת בית הדין הגדול המשיך ללמד כדרכו ולא חזר בו. פטור שכן זו עדיין התנהגות במסגרת 'תרבות המחלוקת'. <b>אם הורה לעשות חייב שנאמר והאיש אשר יעשה בזדון</b> – עד כאן הציטוט מדברים י"ז, יב.<b> אינו חייב עד שיורה לעשות</b> – המשנה מצטטת מדרש הלכה. כאמור לעיל מדרשי הלכה קובעים שזקן ממרא חייב רק על עשייה. ומצד שני חייב על 'הורייה' כלומר הוראה לרבים, המשנה בוחרת עמדת ביניים. אין חייב על עשייה בפועל, ולא על הוראה תיאורטית אלא על הוראה לעשות. וכן בתוספתא (פי"ד הי"ב): "זקן ממרא שהורה ועשה כהוראתו חייב. שהורה ולא עשה פטור, הורה על מנת לעשות אף על פי שלא עשה, חייב" צריך להיות צירוף של עשייה (של מישהו) והוראה של הזקן. לכן הורה ולא נעשה מעשה פטור. הורה ונעשה מעשה כהוראתו (או על ידיו או על ידי אחר) חייב. דין זקן ממרא יותר מצב מיוחד שבו פלוני נהרג בעטיו של מעשה שעשה אחר. ואילו הציבור לא היה נשמע לחכם, היה החכם פטור. ייתכן שגישה כזאת מבצבצת גם במשנת הוריות (פ"א מ"א). אם כי המשנה שם חולקת על ההבחנה בין תלמיד לזקן כפי שנראה שם. בפירושנו למשנת הוריות נצביע על מרכיבים נוספים השונים בין שתי המשניות.
בירושלמי למשנתנו (ל ע"א) ניסוח מעט שונה:
1. רבי זעירא אומר לשאילה 2. זקן ממרא שהורה לעשות, ועשה חייב. 3. הורה ולא עשה, פטור. 4. הורה על מנת שלא לעשות, פטור. 5. הורה על מנת לעשות, אף על פי שלא עשה, חייב. 6. אמר רבי הילא תני רבי ישמעאל כן "אשר יעשה" לא הוא שיעשה. 7. רב הונא אמר היה מלמד הלכה ובא, ואחר כך אירע לו בו מעשה, עושין לו מעשה. 7א. אם עד שלא עשה לימד, עושין לאחרים ואין עושין לעצמו.
<b>הורה לעשות</b>
בקטע יש התחבטות מהי בדיוק הוראה לעשות. שהרי אין למעשה הבדל בין הורה להורה לעשות. בתפישה של חכמים הוראה היא לימוד והיא הוראה לעשות. רבי זעירא (1) מסביר שמדובר במי שהשיב לשאלה קונקרטית. המשפט השני מרחיב מעט צריכה להיות הוראה לעשות (ולא סתם הוראה כללית), וצריכה להיות עשייה כלשהי של אחר או של החכם עצמו (2). המקרה שהזקן הורה לעשות ואיש אחר עשה איננו נזכר ברשימה. לעומת זאת מסעיף 5 עולה שהורה לעשות אף על פי שאיש לא ביצע את הוראתו חייב כל זאת. משפט זה סותר את משפט (2), ואף את מדרש ההלכה של רבי ישמעאל ("לא הוא שיעשה"), כלומר שאם הורה לעשות ועשה בעצמו עדיין פטור ורק במקרה שהורה לעשות ועשה אחר, חייב. לפיכך יש לתקן את מובנו של סעיף 2 ויש לקרוא בו: "1. זקן ממרא שהורה לעשות, ועשה [אחר] חייב" (המילה בסוגריים היא השלמה שלנו). סעיף 7 מדגיש שצריכה להיות הוראה לעשות ואחריה מעשה, ולא סתם לימוד. גם בספרא מודגש שזקן ממרא הוא לאו "'שיש בו מעשה':
אוציא את אלו שאין בהן מעשה, ולא אוציא את המכה אביו ואמו, וגונב נפש מישראל, וזקן ממרא על פי בית דין, ובן סורר ומורה, והרוצח? תלמוד לומר "תורה אחת יהיה לכם לעושה בשגגה" הרי כל העושה בשגגה כעבודה זרה. (אלא) מה עבודה זרה מיוחדת – מעשה שחייבין על זדונו כרת, ועל שגגתו חטאת. אף כל מעשה שחייבין על זדונו כרת ועל שגגתו חטאת (דבורא דחובה פרק א ה"ג, טז ע"א).
אמור תפישה זו נובעת מפסוקי התורה המדברים על "האיש אשר יעשה" וזאת לפי הבנתם של חכמים שפרשת "כי יפלא ממך דבר" והפסוק האחרון שבה "האיש אשר יעשה" עוסקים בזקן ממרא. מדרש ספרא זה מכנה את הזקן הממרא לאו שיש בו מעשה, מעין זה של הרוצח.
בירושלמי יש בבירור סדרת מצבים:
לימד
ענה על שאילה
הורה
עשה (עם הוראה או בלי הוראה)
הורה ליעשות.
כאן אפשר להבין שהורה לעשות הוא מצב שבו יש לרב סמכות כלשהי, לפחות בעיניים הסובייקטיביות של השואל. אבל במשנה עצמה ניתן להבין שהורה הוא לימד, ההבדל הוא בכך שהלימוד תיאורטי (עוסק בעיקר בפרשנות הפסוק המקראי). הורה לעשות הוא מי שלא הגביל עצמו במפורש לתחום התיאורטי. אבל עדיין אין במשנה עצמה את ממד הסמכות. זו תוצאת דיוננו במונח זה במבוא, בעקבות בן דוד.<sup class="footnote-marker">20</sup><i class="footnote">בן דוד הוריות, עמ' 38-17.</i>
כל המדרשים וההדגשים הרבים מלמדים עד כמה קשה היה להגדיר את הזקן הממרא. מבחינה הלכתית עצם המחלוקת לא יכולה להיתפש כעבירה, הרי מותר לחלוק. החולק חייב לקבל עליו את ההכרעה אבל הוא לא חייב לוותר על עמדתו. ההבחנה בין הוראה להוראה לעשות קשה ביותר. הרי כל מי שמלמד, מלמד מה לעשות. ומצד שני כיצד ייתכן שזקן ממרא יחויב בדין מוות בגין מעשה של אחר. גם אם האחר עשה מה שעשה לפי הוראת הזקן, עדיין העושה הוא אדם עצמאי ולא ייתכן שהזקן יוצא להורג על כך.
יתר על כן העושה עשה חטא כלשהו, שדינו איננו מוות, נניח שעישר פרי הפטור ממעשר. או אכל פרי החייב במעשר, על כך מוציאים להורג? הרי המעשה איננו אי ציות לבית דין. מבחינה משפטית כל המערכת המתוארת במשנה בעייתית ביותר. היא מובנת ברמה העקרונית של חובת השמיעה לבית הדין, אך כיצד תיארו לעצמם חכמים את קיומה של הלכה זו, ולו גם במישור האוטופי? התמונה במשנה ובתלמוד היא אפוא ממש אוטופית ולא נועדה להיות שלמה מבחינה ריאלית.
מעבר לכך הסתירה בין תפישת תרבות המחלוקת לבין דין זקן ממרא זועקת. אם 'אלו ואלו דברי אלוקים חיים', מי שנשאר בעמדתו המקורית חייב מיתה?
כדי לענות על השאלה המשנה מבחינה בין לימוד תיאורטי, לבין מה שהיום אנו מכנים 'פסיקת הלכה'. ההבדל בין השניים לא ברור ואיננו מובהק. בסופו של דבר אין כל חובה לשמוע בדברי רב פלוני. יש הוראה לשמוע לדברי חכמים, או ל'תורה', ל'הלכה'. זו הנחיה מופשטת שכן לא נקבע מהי ההלכה. כשיש הוראת בית דין הגדול חייבים לציית לה. אבל אין חובה לציית לדברי חכם פלוני. מדוע האדם השלישי שעשה מעשה פטור. הציות לפלוני שהורה לו, איננו מבטא ציות לדברי חכמים. המושג "רב עיר" לא היה קיים בעולם הקדום. ובית הדין עסק בדיני ממונות ולא בפסיקת הלכה עקרונית. הציות הוא הסכמה וולונטרית שבה כל אדם מקבל דברי פלוני, או תלמיד מקבל דברי רבו. עם זאת קיים בספרות המונח "הורה רבי פלוני" מה ההבדל המעשי בין 'הורה' ('אורי' בארמית) לבין לימוד.
יש להניח שלימוד הוא תהליך ארוך שבו לומדים מקורות שונים, ואילו 'הוראה' הוא הוראה קונקרטית אולי סביב שאלה אקטואלית מוחשית, או הוראה כללית ללא הנמקות פרטים, תוספות ומחלוקות, אלא הנחיה לביצוע. כיום בחברה הדתית, וכבר בימי הביניים ההבדל בין הוראה ללימוד ברור במישור החברתי מעשי. במישור העקרוני הוא נושא עתיר מחלוקות ולא ברור למי הזכות להורות, ומתי משפט היוצא מפי הרב הוא הוראה. לגבי העולם הקדום איננו יודעים האם היה הבדל מעשי בין לימוד להוראה. במישור החברתי ההבחנה בין הוראה ללימוד מטושטשת, אבל המונח הוראה קיים, ולפחות בעולמם של חכמים הייתה לו משמעות. אולי משמעותו הייתה כמו בימי הביניים ואולי מעט שונה. אולי בפועל לא היה הבדל בין לימוד להוראה וכל ההבחנה במשנה היא תיאורטית (כמו יתר מרכיבי המשנה וכפי שפירשנו). מכל מקום המקורות מכירים את המונח הוראה ואיננו יודעים אם זו הבחנה אוטופית או הבחנה מעשית.
דין זקן ממרא נשאר אוטופי, אך ההבחנה בין לימוד והוראה לעשות למרות רקעו התיאורטי, הפך בתרבות ישראל להבחנה תקיפה וברורה. זאת אף שאיננו יודעים לקבוע האם הבחנה זו התפרשה כבר בתקופת האמוראים בדרך שהובנה בימי הביניים (החל מתקופת הגאונים ואילך). על כך מדברים מקורות רבים ולדעתנו אין מהם הכרעה בשאלה שהעלינו, אך לא נוכל להרחיב בכך.
עסקנו בנושא במבוא והצענו שאכן דין זקן ממרא עומד בניגוד לתפישה בדבר חיונית המחלוקת וחשיבותה. דין זקן ממרא נוצר בתקופה הקצרה שבו נעשו ניסיונות להכריע בכוח (באלימות מסוימת) את פסק ההלכה. בעקבות כשלונה של מדיניות זו נוסדה והתקבעה, בבית המדרש, תרבות של הכלת המחלוקת.
דין זקן ממרא הוא אוטופי אך הוא מצייר אוטופיה של מיעוט מחלוקת והכרעה מיידית ותקיפה. מראשיתו חל דין זקן ממרא על כל מי שאיננו מציית לרוב. לאחר מכן ממעטת המשנה ומסייגת את המקרים שבהם מן הראוי להפעיל את הדין הלכה למעשה. לא כל לימוד נחשב להפרת החלטה וגם לא כל הוראה, אלא רק הוראה לעשות. אגב כך משתמשת המשנה והמדרשים בהבחנות כאילו משפטיות, שלמעשה אין בהן תוכן ממשי. זו רק דרך לסייג את הגישה המחמירה והקפדנית של זקן ממרא.
לאחר שנוסדה תרבות המחלוקת אבד היסוד הרעיוני לדין זקן ממרא. בפועל ניתן היה לחלק שדין זקן ממרה לא חל היום כי אין דיני נפשות, או כי אין סנהדרין. אבל כל אלו ניסוחים משפטיים. מה שבאמת השתנה זו<sup class="footnote-marker">21</sup><i class="footnote">אבל בהמשך שם מציגה המשנה עמדה מעט שונה, לפיה הבן אמור שלא להתעקש על דעת המיעוט, שכן מבחינתו האישית הוא שמע את שתי העמדות.  </i> התפישה הרעיונית. אדם נתבע לעמוד על דעתו ומכבדים אותו על כך, אם כי במישור החברתי ייתכן שעליו לשלם מחיר חברתי כמו עקביא בן מהללאל. הדברים המיוחסים לעקביא: "אמר להן מוטב לי להקרא שוטה כל ימי, ולא ליעשות שעה אחת רשע לפני המקום. שלא יהיו אומרים בשביל שררה חזר בו" (משנה, עדיות פ"ד מ"ו) מבטאים את עמדתו של העורך, למיעוט אסור לוותר על עמדתו.
מכל מקום העובדה שנאמר שפלוני הורה משהו איננה מלמדת שלא היה בנושא מחלוקת, או שלא נשארה מחלוקת. זו בסך הכל דעתו האישית של אותו חכם ומה שאמר לשומעי לקחו. שומעיו קיבלו את דבריו או לא קיבלוה, כרצונם, מתוך בחירתם ומתוך יראת השמים שבהם. הרחבנו בכך בנספח למסכת ראש השנה.
<b>תלמיד שהורה לעשות פטור</b> – תלמיד הוא מי שאיננו זקן, סתם אדם או מי שאיננו מוסמך להורות. <b>נימצא חומרו ק</b>[<b>ו</b>]<b>לו</b> – העובדה שהתלמיד הורה בטעות, חמורה יותר שכן אין לעמדתו העצמאית צידוק, אבל עונשו קטן יותר, שכן זקן ממרא הוא רק מי שהוא 'זקן'. כל זאת בניגוד למשתמע מהתורה שאיסור המיתה מוטל על כל "<u>'איש'</u> אשר יעשה בזדון".
אם כן משנתנו מגדירה זקן ממרא כ'זקן' בניגוד לתלמיד. ומשמע ממנה ש'זקן' הוא רבי בניגוד לסתם אדם. אבל במשנת הוריות גישה שונה לחלוטין. במשנת הוריות אין הכרה מיוחדת באחריות ובזכות של הזקן. חובת הציות ועונש על חסרי ציות הוא על כל אדם מבין מדעתו. נרחיב בכך בפירושנו להוריות.
במונח 'זקן' ו'רבי' עסקנו במבוא.
אם כן לפנינו שתי פרשנויות על מי שחלה חובת הציות והעונש שבתורה. על זקן או על כל אדם מבין. זו מחלוקת בין משנת הוריות למשנתנו. וגם במהלך דיוננו ראינו שבתורה ובמדרש ההלכה מצויה הפרדה זו. בין חובת הציות לבין צורת ההכרעה במחלוקות. לפי המשנה כל הפרשה בדברים עוסקת בסמכות בית הדין הגדול. הוא מכריע במחלוקת ולו חייבים לציית. ומי שמשתתף בתהליך ההכרעה (חכמים חברי בתי הדין) רק עליו חובת הציות. אבל מצויה פרשנות אחרת לפיה חובת הציות איננה תלויה בשאלה כיצד מכריעים מחלוקת. כל אדם העובר על החלטות ההלכה או בתי הדין הגדול חייב מיתה. רמזים לעמדה זו, שאולי היא גם פשט התורה, היא כנראה דעתה של משנת הוריות. יסוד מוסד לפירושנו הוא שלפנינו משנה אוטופית המתארת תמונה אידיאלית של הרצוי להיות. מורכבת ממקורות שונים ואיננה מעשית.
המשנה מתבארת על רקע ההנחה שסתם אדם איננו רשאי בעצם להורות. כמובן הוא רשאי וחייב ללמד ככל יכולתו, אבל אינו רשאי להורות. בפועל שומעים אנו שתלמיד פלוני הורה ובדרך כלל אין זה סיפור תמים אלא הוא בא להזהיר תלמידים לבל יורו. עסקנו בכך במבוא למסכת.
דרכי הלימוד – למדתי, דרשתי שמועה.
המשנה מתארת אגב אורחא את דרכי הלימוד המקובלות והעיקריות. או אולי את דרכי הלימוד היחידות. והן לימוד דרשה ושמועה (מסורת), אגב המקורות שמענו על דרך לימוד, או דרך טיעון נוספת והיא "הוא אומר 'כך הוא בעיני', והן אומרין 'כך הוא בעינינו', אינו נהרג... (בבלי פח ע"א). מינוח זה נזכר רק בדברי התלמוד כאן. הם מתייחסים למשנתנו ומשמע מהם ש'נראה בעיני' הוא נוסף או בניגוד לדרכים במשנה של 'לימוד' 'דרשה', ו'שמועה'.

Mishnah 3

<small>עפ”י כתב יד קופמן</small>
לכאורה אין קשר בין משנתנו (משנה ג) למשנה הקודמת שעסקה בזקן ממרא. יש בה הבחנה בין דברי תורה לדברי סופרים, ואין לכך קשר לזקן ממרא. אבל גם המשנה הבאה עוסקת בדין זקן ממרא, ולכן יש לפַרְשָה בהקשר של שתי המשניות שלפניה ואחריה. הקישור נמצא בברייתא המצוטטת בבבלי: "תנו רבנן: זקן ממרא אינו חייב אלא 1. על דבר שזדונו כרת ושגגתו חטאת, דברי רבי מאיר<sup class="footnote-marker">22</sup><i class="footnote">ראו הוריות פ"ב מ"ד ופירושנו לה. </i>. 2. רבי יהודה אומר: על דבר שעיקרו מדברי תורה ופירושו מדברי סופרים. 4. רבי שמעון אומר: אפילו דקדוק אחד מדקדוקי סופרים" (פז ע"א). אם כן ההבחנה בין דברי תורה לדברי סופרים נחוצה להבנת דין זקן ממרא (לפי רבי יהודה). נמצאנו למדים שסידור המשנה מבוסס על טקסט קדום כלשהו שהשתמר בתלמוד הבבלי, או שעדיף לנסח שהטקסט הקדום מצוטט (בחלקו) בתלמוד הבבלי ומשנתנו תלויה בו.
מה שזדונו כרת הוא מה שרשום במסכת כריתות ואלו הם 36 מקרים חמורים ומיוחדים.
<b>חומר בדברי סופרים מדיברי תורה האומר אין תפילים לעבור על דברי תורה פטור</b> – זקן ממרא שהורה שמצוות תפילין היא מיותרת, פטור, משום שאלו דברי תורה. <b>חמש טוטפות<sup class="footnote-marker">23</sup><i class="footnote">בכל 'טוטפת' שהיא קופסא של עור (נרתיק) מונחת אחת ההפרשיות.</i> להוסיף על דברי סופרים<sup class="footnote-marker">24</sup><i class="footnote">בבבלי דברי חכמים מחליף את המונח דברי סופרים.</i> חייב</b> – מי ש'הורה לעשות' שיש להכין תפילין מחומשות חייב כי זו הוראה נגד 'ההלכה' שבתפילין ארבע טוטפות בלבד. כפי פשוטה של משנה 'דברי סופרים' כאן הם חובת ארבע טוטפות.<sup class="footnote-marker">25</sup><i class="footnote">ראו ההערה הבאה. כמובן מספר הטוטפות קשור לתוכן הפרקים שבתפילין. לדעת חוקרים רבים בימי בית שני כללו בתפילין את פרשת עשרת הדברות (כמו גם שכללו פרשה זו בקריאת שמע), לפיכך נדרש מספר רב יותר של טוטפות. במקבילות במדרשי ההלכה ובתלמוד הבבלי פסוקים להצדקת דברי סופרים אלו. כפשוטו אין בכך סתירה. הפסוקים כמובן אינם מקור ההלכה אלא סיוע סמלי, אבל ראו בבלי זבחים לז ע"א. בירושלמי כאן ל ע"ב משמע שארבע טוטפות הן מהתורה: "...ברם הכא 'על פי התורה אשר יורוך'. התורה אמרה ארבע טוטפות של ארבע פרשיות, עשאן חמש טוטפות של ארבע פרשיות חייב. רבי בא רבי יוחנן בשם רבי הושעיה, אינו חייב עד שיורה בדבר שעיקרן מדברי תורה ופירושו מדברי סופרים. כגון ...". דוגמה לשימוש בלתי עקבי במונח הם דברי בעל פני משה על אתר בירושלמי. "כלומר שהרי החכמים הם שאמרו כן. דכך דרשינן מטוטפות טט, בכתפי שתים, ופת באפריקי שתים. וכך הוא שציותה התורה לעשות ד' טוטפות מד' פרשיות. ואם עשאן הד' פרשיות בחמשה טוטפות על דברי סופרים הוא עובר וחייב". דברי חכמים מבססים על התורה ועל דרשה ואין בכך סתירה. זאת עמדתנו באשר לשאלה האם הדרשות יצרו את ההלכה, ראו עמדתנו במבוא הכללי לפירוש המשניות, ובמבוא למסכת בבא קמא.   </i> והרב המורה ברבים כנגד הכרעה כזאת הוא זקן ממרא.
השאלה הנשאלת כאן היא אפוא לפי מי המשנה מהלכת. במחלוקת שהשתמרה בבבלי, בעל המשנה איננו רבי מאיר שכן הנחת תפילין אין זדונה כרת ושגגתה חטאת. כפי שנפרש להלן. בודאי אין היא דברי רבי שמעון (3) המדגיש שאפילו הכחשה של 'דקדוק מדברי סופרים' כורך עונש. המשנה קרובה לרבי יהודה, כפי שרמזנו לעיל. אך לא רק אליו בדיוק. לפי רבי יהודה אכן הנחת תפילין יכולה להיחשב כדבר שעיקרו מהתורה ופירושו (ארבע טוטפות) הוא מדברי סופרים. אבל זו גם דוגמה למי שהורה לעקור 'מן הדבר' ולא כל הדבר (בבלי הוריות ד ע"א). זו עמדה אחרת המצמצמת את תחולת דין זקן ממרא לחלק מהמקרים. אם כן הדוגמה של תפילין נכונה לשתי השיטות, האחת שיטת רבי יהודה, והשנייה 'לעקור מן הדבר'. אבל ההמשך של המשנה הוא לשיטת רבי יהודה.
בסוגיה בהוריות שם הייתה עמדה נוספת שחייב רק אם הורה בדבר שאיננו במחלוקת כתתית, וזו עמדה שונה ממשנתנו.
משנה ג סותרת למעשה את משנה ב. הדוגמה אצלנו לדין 'תורה' היא פסוק מפורש, וכיצד ייתכן שעל כך בתי הדין הקודמים לא היו מסוגלים להשיב (הרי המשנה עוסקת בבית דין שלא ידעו כיצד לפסוק) האם חייב אדם בתפילין? יטען הטוען שאכן הפסוק "וקשרתם לאות על ידך" (דברים ו', ח), איננו מפורש. אולי הדבר נכון, אבל בשביל חכמים נחשב הפסוק למפורש. אם כן הדוגמה של המשנה מתאימה לכלל של משנה ג ("חומר בדברי תורה"), אבל היא דוגמה גרועה לקביעה של משנה ב, שבתי הדין לא הצליחו לקבוע את ההלכה. הווה אומר הדוגמה שבמשנתנו מנותקת מההקשר של משנה ב. היא נאמרה לגופה (על משנה ג) ללא קשר לדין זקן ממרא.
מבחינה היסטורית יודעים אנו שאכן בתקופת בית שני היו נוהגים שונים בכל הקשור למניין פרשות התפילין. הנוהג להניח את התפילין בתוך קופסאות עור היה כנראה מקובל (איור 25), אבל מניין ארבע פרשיות לא היה קבוע. הדוגמה הניתנת במשנה מלמדת אפוא על נושא שבאמת היה שנוי במחלוקת, אולי מחלוקת כיתתית, או נוהגים שונים.<sup class="footnote-marker">26</sup><i class="footnote">אדלר, תפילין; נחמן, תפילין.</i> מן הראוי לבדוק האם בתפילין שנמצאו במדבר יהודה השתמרו יתר הלכות הכתיבה המפורטות בספרות הראשונים. ובדיקה כזאת טרם נעשתה.
לפי פירושנו, משנה ג תלויה בעריכתו של המדרש לספר דברים. גם בפירוש המשנה הקודמת היינו צריכים להישען על אפשרות כזאת שהמשנה מושפעת מהמדרש ותלויה בו. קרוב לודאי שאין זה המדרש שבידינו הנראה כתלוי בעריכת המשנה אלא נוסחה קדומה של המדרש (קדומה לספרי דברים שבידינו). עם זאת עדיין צריך לבדוק האם במקרה זה אין התלות במשנה ממש במדרש שלנו.
המשנה מציגה חלוקה ברורה בין דברי תורה לדברי סופרים. כאילו ההגדרה שלהם היא כרונולוגית ספרותית. דברי תורה כתובים בתורה, ודברי סופרים הם תורה שבעל-פה. אנו עסקנו בשאלה זו בכמה הזדמנויות וראינו עד כמה הגדרה זו איננה ההגדרה היחידה לשני מונחים אלו וראו פירושנו לטהרות פ"ד מ"ז.<sup class="footnote-marker">27</sup><i class="footnote">פירושנו בא בעקבות גילת, מונחים; דה פריס.</i>

Mishnah 4

<small>עפ”י כתב יד קופמן</small>
<b>אין ממיתין אתו</b> – ניתן לפרש שהכוונה רק לזקן ממרא, ואפשר שהכוונה לכל אלה הנזכרים במשנה ב. <b>לא בבית דין שבעירו</b> – בית דין של כ"ג דן אותו למוות. כך משתמע מהמשנה לעיל פ"א מ"ד שבה נקבע שדיני נפשות בעשרים ושלושה. לאמיתו של דבר ניתן לקרוא את משנתנו כחולקת על משנת פרק א. לפי משנתנו אין כלל מקום לבית הדין של כ"ג. אבל גם אפשר לראות בה השלמה למשנה הקודמת. <b>ולא בבית דין שביונה</b> – זה הכתיב הארץ ישראלי ל'יבנה' יָוְנֶה. <b>אלא מעלים אותו לבית דין הגדול שבירושלם</b> – לא ברור האם מעלים אותו לירושלים רק לטקס ההוצאה להורג ולא לדיון עצמו. אבל אפשר גם שבית הדין הגדול הוא זה שנדרש להחליט. כדברי הברייתא בתוספתא פ"א ה"ד "אין שורפין את הפרה, ואין עורפין את העגלה, ואין עושין זקן ממרא, על פי בית דין. ואין עושין פר העלם דבר של ציבור, ואין מעמידין לא מלך ולא כהן גדול, אלא בבית דין של שבעים ואחד". לפי פירוש זה משנתנו חולקת או מגבילה את המשנה בפרק א.
אם כן משנתנו מגבילה את משנה ד בפרק א, שהרי היא מציגה את הזקן ממרא, כמו העמדת מלך, כנושאים מיוחדים. לפיכך, מן הסתם, יש לפרש את משנתנו כעוסקת רק בזקן ממרא. ולא גם בגונב נפש. שהוא מקרה 'שגרתי' יותר. עם זאת ניתן לפרש שגם גונב נפש הוא מקרה מיוחד.
קרוב יותר לראות במשנתנו משנה המתעלמת ממשנת פרק א. בית דין ביניים בין בית דין מקומי לבין בית הדין הגדול אין ערכאת ביניים. דנו בכך במבוא למסכת. גם במשנתנו בית הדין ביבנה מוצג כקרוב לבית הדין הגדול. כך הוא מופיע גם במסורת שציטטנו לעיל שדין זקן ממרא חל על בית דין שביבנה, אבל אין מענישים את הזקן על החלטת בית דין שביבנה. בפירושנו למשנה ב ראינו שבמשנת סנהדרין אין תשובה לשאלה האם הגדרה זו נכונה גם על בתי הדין הלאומיים שלאחר דור יבנה. מובן שממשננתו משמע שדין זקן ממרא קיים בדור יבנה (כולל ההוצאה להורג) וזו כמובן מחלוקת תנאים עם המדרש בספרי שציטטנו.
<b>ומשמרין אתו עד הרגל וממיתין אתו ברגל</b> – כדי שההוצאה להורג תהיה פומבית<b> שנאמר וכל העם ישמעו ויראו דברי רבי עקיבה</b> – רבי עקיבא מסתמך על הפסוק בדברים י"ז יג. הפסוק מדבר בזקן ממרא, או יותר נכון כך פירשו אותו חז"ל. <b>רבי יהודה אומר אין מענים דינו שלזה אלא ממיתין אתו מיד</b> – אין משמרים אותו לרגל. ההוצאה להורג איננה בהכרח טקס ציבורי ויש עדיפות למצוקה האישית על פני המרכיב הציבורי. אנו מציעים בכך הסבר חברתי-רעיוני למחלוקת, הסבר שכמובן איננו מפורש במקורות.<sup class="footnote-marker">28</sup><i class="footnote">ההסבר במשנה שלפיו רצונו של הנאשם בהוצאה להורג מיידית עומד בסתירה לניסיון הדורות האחרונים, שבהם נאסרים המוצאים להורג לדחות את גזר הדין. אבל כמובן אי אפשר לדעת מה האינטרס 'ה'אמיתי' והעמוק של נדון להוצאה להורג. </i> נציין שכיום ניכרת סלידה ציבורית ממעמד של הוצאה להורג. ברם, בעולם הקדום טקס הוצאה להורג היה אטרקציה המונית ורבים בציבור השתוקקו לצפות בה. רבי יהודה מדגיש פן הומני ואישי שכמעט אינו מקובל בעולם הקדום. חידוש זה מתכתב עם הגישה האוטופית השואפת למעט בהוצאות להורג.<sup class="footnote-marker">29</sup><i class="footnote">ראו במבוא למסכת.</i> <b>וכותבין ושולחין בכל המקומות איש פלוני בן איש פלוני נתחייב מיתה בבית דין</b> – כדי להשיג את ה'אפקט' הציבורי.

Mishnah 5

<small>עפ”י כתב יד קופמן</small>
<b>ונביא השקר</b> – במשנה א נזכרו הנחנקים, ואחד מהם היה נביא השקר. המשניות הקודמות פירשו את המונחים השונים, ועתה מתפרש מיהו נביא שקר.<b> והמתנבא מה שלא שמע</b> – האות וו איננה וו תוספת אלא וו להדגשה. נביא שקר הוא מי שמתנבא מה שלא שמע. וזאת גם אם התנבא דבר אמת, או הטיף בשם נבואה למעשים רצויים. <b>ומה שלא נאמר לו</b> – למעשה המשפט השני חוזר על קודמו.והוא מדגיש את האופי הפיוטי של המשנה. <b>אבל הכובש את נבואתו</b> – נמסרה לו נבואה והוא סירב לקבלה, כמו יונה בשעתו. כמובן בית דין איננו יכול לדון בפועל אדם כזה, שהרי מי יודע ומי יכול להעיד שפלוני זכה בנבואה.<b> והמוותר על דברי הנביא</b> – איננו שומע בקול הנבואה.<b> ונביא שע</b>[<b>י</b>]<b>בר על דברי עצמו</b> – לא שמע להוראה של עצמו. <b>מיתתו בידי שמים שנאמר אנכי אדרוש מעמו</b> – הפסוק מדברים י"ח, יט. הפסוקים השלמים הם:
(יט) וְהָיָה הָאִישׁ אֲשֶׁר לֹא יִשְׁמַע אֶל דְּבָרַי אֲשֶׁר יְדַבֵּר בִּשְׁמִי אָנֹכִי אֶדְרֹשׁ מֵעִמּוֹ. (כ) אַךְ הַנָּבִיא אֲשֶׁר יָזִיד לְדַבֵּר דָּבָר בִּשְׁמִי אֵת אֲשֶׁר לֹא צִוִּיתִיו לְדַבֵּר וַאֲשֶׁר יְדַבֵּר בְּשֵׁם אֱלֹהִים אֲחֵרִים וּמֵת הַנָּבִיא הַהוּא.פסוק כ עוסק בסיפא של המשנה. ופסוק יט מתפרש או נרמז לדין זקן ממרא. הזקן הממרא הוא לא רק מי שאיננו שומע לבית הדין. אלא נחשב למי שמתכחש לנבואה. כך נוצר רושם ספרותי שדבר הסנהדרין הוא גילוי נבואי, ומצווה לשמוע בקולו. זאת כאמור אף שבתפישה ההלכתית הכרעות חכמים אינן משמים אלא הכרעה של רוב אנושי. עמדה זאת מיוחסת לרבי יהושע "אין משגיחין בבת קול" (בבלי ברכות נב ע"א<sup class="footnote-marker">30</sup><i class="footnote">הגישה שאין משגיחים בבת קול עומדת בניגוד לתיאור הבבלי כיצד נפלה הכרעה כבית הלל בעקבות בת קול (עירובין ג ע"ב). זו מחלוקת בדברי אגדה והפסיקה כבית הלל איננה מסורת היסטורית על מעמד היסטורי – ריאלי כלשהו אלא זה סיכום של דורות של לימוד ועיסוק בהלכות השנות כל אחת לגופה. ראו ספראי, הכרעה כבית הלל.   </i>). לא נרחיב בשאלה זו. הוויכוח הפנים יהודי על מקור הסמכות של חכמים הוא רחב ובכל דור ודור נקטו בו עמדות שונות. נסתפק בכך שבמסורת ישראל לדורותיה יש ביטויים לא מעטים לתפישה שלפיה הצדיק זוכה להארה הלכתית בעת לימודו והכרעתו. המשנה שלנו נותנת רושם כזה, אך איננה אומרת זאת במפורש.
משניות ד-ה הן קרובות למדרש אגדה, אך אינן פירוש רצוף למקרא. משנתנו היא מדרש הלכה, אך איננה ערוכה בשיטה של מדרש הלכה.
המשנה אינה עוסקת בתוכן הנבואה, האיש נענש על היומרה לדבר בשם ה', אף אם אמר 'אמת'. אבל בתוספתא: "המתנבא לעקור דבר מדברי תורה חייב. ר' שמעון אומר אם מתנבא לבטל מקצת ולקיים מקצת פטור. ובעבודה זרה אפילו מקיימה היום וביטלה למחר חייב" (פי"ד הי"ג). אם כן העונש הוא על תוכן הנבואה. ודאי שבורא עולם לא ישלח נביא לבטל דבר תורה. עצם הדברים של הנביא מוכיחים שהוא נביא שקר. מצד שני בפועל אם אדם מתנבא בשם ה'. אי אפשר להוציאו להורג. מי יודע מה דיבר ה' עם הנביא?
אבל אם הנביא מתיימר לשנות מההלכה הרי הוא נביא שקר. אין זו הגדרה דתית לנביא שקר. אך זהו כלי מעשי יותר. במבחן התוצאה נביא אמת ניכר מנביא שקר בתוכן דבריו. נוצר כאן מצב בו קיימת מעין צנזורה על דברי הנביא. המתנבא רשאי לדבר, רק בהתאם להלכה.
בתוספתא סדרת דוגמאות מהנביאים לכל אחד ממקרי המשנה.

Mishnah 6

<small>עפ”י כתב יד קופמן</small>
<b>המתנבא בשם עבודה זרה</b> – גם הוא נזכר ברשימה של משנה א בפרק.<b> ואומר</b> – הוא זה האומר. כמו במשנה הקודמת האות וו היא להדגשה.<b> כך אמרה עבודה זרה</b> – זו ההגדרה של המתנבא בשם עבודה זרה. <b>אפילו כיוון את ההלכה</b> – כלומר<b> לטמא את הטמא ולטהר את הטהור</b> – גם אם ניבא דבר אמת הוא חייב מיתה שכן תלה את דברו בעבודה זרה.<b> הבא על אשת איש</b> – גם היא נמנית ברשימה במשנה א.<b> כיוון שניכנשא</b> – נכנסה, כלומר נישאה<b> לרשות הבעל הנשואים</b> – לנשואים.<b> אף על פי שלא ניבעלה ובא עליה</b> – אדם אחר שאיננו בעלה, ובהסכמתה.<b> הרי זו בח</b>[<b>ו</b>]<b>נק</b>[<b>ו</b>]<b> –</b> הרי זו בחניקה, כאמור במשנה א <b>וזוממי בת כהן ובועלה</b> – גם הם נידונים בחניקה. בת כהן שזנתה דינה בשריפה (ויקרא כ"א, ט), אך הזוממים דינם בחניקה <b>הא</b> – שכן <b>כל הזוממים מקדמים לאותה מיתה</b> – למרות שהם אמורים לקבל את העונש שרצו לגלגל עליה. <b>חוץ מזוממי בת כהן ובועלה</b> – שהם בחניקה וכן בתוספתא פי"א הי"ז. התוספתא כאן מקבילה למשנה, חוזרת עליה ומוסיפה פרטים.
המשפט <b>"כל הזוממים מקדמים לאותה מיתה, חוץ מזוממי בת כהן ובועלה"</b> מתפרש היטב כציטוט ממשנת סנהדרין הקדומה. לו היה עורך המשנה כותב משפט זה מדעתו, היה מנסח אחרת "שכן זוממי בת כהן אינם נענשים ב"כאשר זמם" גם בועלה לא היה נזכר אילו המשפט היה מקורי במשנתנו. אפשר שהמשפט המקורי נלקח מתוספתא סנהדרין (פי"ד הי"ז). שם הוא מצוי בחילוף נוסח קל. סביר יותר שגם התוספתא ציטטה אותו מאותה משנה קדומה, ושינתה אותו קלות. זו עדות מעניינת לקיומה של משנת סנהדרין הקדומה ששיערנו במבוא, ולתלות של המשנה והתוספתא במשנה קדומה זו.