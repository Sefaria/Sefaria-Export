Mishnat Eretz Yisrael, Preface
משנת ארץ ישראל, מבוא
Alon Shevut, 2023
https://www.nli.org.il/he/books/NNL_ALEPH997012689650005171/NLI

משנת ארץ ישראל, מבוא

פתח דבר

<big><b>פתיחה</b></big><sup class="footnote-marker">1</sup><i class="footnote">את העבודה על המשנה התחלנו אבינו, פרופ' שמואל ספראי ז"ל, ובנו זאב, בשנת תשנ"ח, כפירוש מוגבל למסכת מגילה. אט אט התגבשה ההחלטה לכתוב פירוש מלא למשנה, וזו הסיבה לכך שסדר מועד יוצא תחילה. במהלך הפירוש נפטרה אימנו חיה ז"ל, שתמכה רבות במפעל. עם התחלת הפירוש לסדר נשים הצטרפה למפעל גם האחות חנה. בשנת תשס"ג נפטר אבינו ז"ל, המשכנו שני האחים ובשנת תשס"ה הלכה חנה ז"ל לעולמה בטרם עת (בגיל 63). מאז המשכתי לבד. אני מודה לבורא עולם, החונן לאדם דעת, שזיכנו להיות משפחה לומדת ומלמדת, ומיצר על קטיעת המשפחה שאני חש בה עד היום (תשפ"ג). כל העבודה מוקדשת לכבודו של אבא ז"ל, שלימדנו תורה מילדותנו ונטע בנו את אהבת התורה והחתירה לפירוש אמת ללא מורא בשר ודם. <br>בשנת תשס"ט יצא לאור המבוא הכללי במסגרת פירוש מסכת שבת. אבא ז"ל קרא בזמנו את הטקסט הראשון, ומאז הוספנו והוספתי עליו. המבוא יצא לאור בשעתו לאחר שכבר למדנו את הסדרים זרעים, מועד ונשים, ובעצם כתב היד לסדרים זרעים ומועד היה גמור. למען ההגינות המדעית עליי לציין כי אבא הספיק לקרוא את הסדרים זרעים ומועד. את גוף הפירוש לנשים למדנו ביחד, אך כתיבתו נעשתה על ידי ובאחריותי. יתר הסדרים נכתבו רק על ידי. <br>כבר במהדורה הראשונה של המבוא התכוונו לכתוב מבוא מפורט יותר למשנה, ואני בא להוציא לפועל כוונה זאת, באופן חלקי. המשנה ראויה למבוא כללי מפורט יותר, אך במסגרת זו אסתפק בבירור נושאים מספר בלבד. כל מקום הכתוב בלשון רבים הכוונה בו לאבי ז"ל ולי, וכל מקום שהוספתי במהדורה זו כתבתי בלשון יחיד. <br>המבוא היוצא לאור עתה מורחב ומכיל מסקנות מלימוד יתר המסכתות, אך גופו לא השתנה מאז המהדורה הראשונה שאותה ראה ועליה העיר אבא ז"ל. המהדורה הנוכחית כוללת כמובן התייחסות למחקר שנכתב גם בעשור האחרון.</i>
המשנה היא ספר היסוד של התורה שבעל פה, וחשיבותה לתולדות עמנו רבה הן לדורות התנאים והן לדורנו. דבר זה ידוע ומקובל, ואינו צריך הסבר נוסף. פירושים רבים נכתבו בידי גדולי ישראל למשנה, ובדרך כלל עניינם בירור הרקע ההלכתי לאור מסקנות התלמוד ובהתאם להלכה המקובלת. גם בדורות האחרונים נכתבו פירושים קצרים למשנה, ונזכיר במיוחד את פירושו החשוב של חנוך אלבק, ואת סיכומו הממצה של פינחס קהתי. מסכתות מספר זכו לפירוש מדעי רחב, כגון מסכתות שבת, עירובין ואהלות, שנתפרשו בידי אברהם גולדברג. מורי פרופ' גולדברג כתב אומנם פירוש לשלוש מסכתות אלו, אבל עיקר עיסוקו הוא בהתפתחות הטקסט ופחות בפירוש שוטף. כמו כן פורשו טקסטים קרובים, כגון התוספתא, שפורשה בידי שאול ליברמן. עם כל זאת דומה שטרם נכתב פירוש המדגיש את הרקע ההיסטורי והריאלי, שהוא הבסיס להבנת ספרות חז"ל.
באופן כללי, המחקר המדעי צמצם בכתיבת פירושים לטקסטים. גם כאשר פרסם חוקר טקסט הרי שהתמקד בבירור הנוסח, במציאת המקבילות (וכל המרבה הרי זה משובח, גם אם המקבילות אינן תורמות) ובבירורי מילים ביוונית, ופחות בפרשנות שוטפת של הטקסט. כאלה הם החיבורים המופתיים, המובהקים והמלומדים של אלבק לבראשית רבה, של מרגליות לויקרא רבה, של תבורי ועצמון לאסתר רבה, של היגר לספרות יראת חטא ודרך ארץ ולחיבורים רבים נוספים.
הרעיון לפרש את המשנה פירוש מדעי־היסטורי־חברתי צמח מתוך עשרות שיחות של לימוד במסגרות שונות. חשנו שזהו צורך השעה המתבקש ממצב הלימוד ומהישגיו. אומנם המשנה נלמדת זה דורות רבים, אך כפי שגם נראה להלן היא נתפסה לרוב כחלק מתוך הגמרא, ונלמדה כאילו הייתה השורה הראשונה של כל סוגיה. דורות רבים עסקו בלימוד תורה שבעל פה, ועליהם נוספו ארבעה או חמישה הדורות האחרונים שבהם התגבשה דרך הלימוד של "חכמת ישראל", דרך העיון והמחקר הפילולוגי וההיסטורי, שהציגה כלי עבודה חדשים ושונים. הגיעה העת לנסות לחבר את כל דרכי הלימוד לשיטה אחת שתברור את המתבקש להבנת פשט המשנה.
המשנה נכתבה על רקע ארץ ישראל וההתרחשויות בה, אבל עם ישראל נעקר משורשיו והתרחק מנופי ארצו. המשנה הפכה לאבן פינה בבניין ההלכתי המפואר, אך הרקע הריאלי שהיא משקפת הפך לשולי, בלתי מוכר ומנוכר. הרקע הריאלי של המשנה הוא הגאוגרפיה של הארץ, כלי העבודה, המציאות הפוליטית, הרקע החברתי ותולדות העם.
בדורנו זכינו לחזור לארץ ולשוב ולהכירה. המחקר ההיסטורי והארכיאולוגי התפתח עד למאוד, ובמקביל זכינו לכתבי יד נוספים של המשנה. חשבנו בזמנו שאחת המשימות המוטלות על דורנו על ידי שר התורה שבעל פה היא לכתוב פירוש למשנה אשר יתמקד ברקע ההיסטורי, החברתי והריאלי של המשנה. פירוש מעין זה יבהיר את המקומות הנזכרים במשנה, את המונחים החברתיים ואת המושגים הריאליים והתפיסות שעליהם התבססו חכמים בבואם לחבר את המשנה. את כל אלה יש לברר על בסיס שלל המקורות העומדים לרשותנו – מקורות תלמודיים, מקורות יהודיים מחוץ לבית המדרש, מקורות לא יהודיים וממצא ארכיאולוגי, ובעזרת כלי חקר מתחומי מדעי החברה והרוח.
לדוגמה, המשנה הראשונה במסכת ברכות קובעת: "מאימתי קורין את שמע בערבית? משעה שהכהנים נכנסים לאכל בתרומתן". הפרשנות המסורתית התמקדה בשאלה <b>ההלכתית</b>, ממתי צריך לקרוא קריאת שמע, שאלה מעשית שכל יהודי מתחבט בה, או שעליו להתחבט בה, ערב ערב. <b>פירוש ארץ ישראל</b>, המוצע כאן, יתמקד בשאלות <b>הרקע הריאלי</b>. מתי אכלו אנשים רגילים את סעודתם, מה היה המיוחד בכוהנים, מה היה מעמדם בחברה ומה היו נוהגי הטהרה והאכילה המיוחדים שלהם. במקביל ניסינו לבדוק את השתלשלות ההלכה: מתי נקבעה קריאת שמע לחובה יום יומית, מה היו סדריה, האם כל הציבור קיים את המצווה והאם היה מקובל לקרוא קריאת שמע בבית הכנסת או בביתו של היחיד. כידוע, בית שמאי דרשו שכל אדם יקרא את "שמע" בערבית בלכתו לישון ובבוקר בקומו משנתו, ואם כן הוא קריאת שמע היא תפילת יחיד, ואין מקומה בבית הכנסת. מנהגנו, לומר קריאת שמע כחלק מהתפילה הציבורית בבית הכנסת, הוא מהלכת בית הלל. הפירוש המוצע אמור היה לברר ממתי התקבלה ההלכה של בית הלל, וכיצד נהגו לפני שנקבעה ההלכה; כיצד השפיעה הלכה זו על התפתחות בית הכנסת, שהרי לפי בית שמאי אי אפשר לקרוא שמע בערבית בבית הכנסת, אם כן מה היו תפקידי בית הכנסת? ואחרון חביב: האם אכן ההלכה משקפת את נוהגי קריאת שמע בערבית ברחבי הציבור היהודי?
בכתיבת המבוא אנו נשענים על פירוש המשנה, על כן די באזכור המשנה ואיננו צריכים לדון בפירושה ובבעיותיה. דבר זה מאפשר לנו להוביל את הקורא למסקנותינו בקצרה, יחסית.
מאות שנים לומדים את מקורות חז"ל. במאה השנים האחרונות, מאז ראשיתה של "חכמת ישראל", מקורות אלו מהווים נושא למחקר מדעי של מאות חוקרים ומלומדים. במהלך השנים נבחנו סוגיות חשובות, בחלק מהן התגבשה הסכמה, ובחלק חודדו מחלוקות והוצגו דעות שונות. במסגרת מבוא קצר זה איננו יכולים לפרוס את כל יריעת המחקר ולא לסקור את כל הדעות השונות, וודאי שלא להציג את התפיסה המקובלת עלינו על ראיותיה. במסגרת מבוא זה נסתפק אפוא בהצגת עמדתנו לגבי שאלות המפתח הנוגעות ישירות לפירושנו.

מתי ולשם מה נערכה המשנה?

<strong>מתי ולשם מה נערכה המשנה?</strong>
<big><b>מתי נערכה המשנה</b></big>
מקובל במחקר שרבי יהודה הנשיא ערך את המשנה. למעשה לא נמצאה במחקר דעה אחרת, אף על פי שהראיות לקביעה זו ניתנות לערעור. כך למשל עדיין צריך להוכיח שכל המשנה נערכה כאחת; מסכת אבות למשל בוודאי נערכה מאוחר יותר.<sup class="footnote-marker">2</sup><i class="footnote">ראו להלן.</i> עם זאת ברור שכך הגדירו והבינו התלמודים את המשניות. שני התלמודים מדברים על ניסוחים והחלטות של רבי ומתכוונים למשנה, זאת אף כאשר המשנה עצמה מיוחסת לחכם אחד בסגנון הרגיל "רבי x אומר" או "אמר רבי x". עבור התלמודים רבי הוא אפוא מסדר המשנה. מה שחשוב יותר הוא שהחכמים הרווחים במשנה הם חכמי דור אושא (140–220) והם רבי מאיר, רבי יהודה ובני זמנם. חכמים בני דור רבי נזכרים פעמים מעטות בלבד. רבי עצמו נזכר במשנה פעמים מעטות, וברוב המקומות שבהם הוא נזכר האזכור נתון לחילופי נוסח.<sup class="footnote-marker">3</sup><i class="footnote">ראו הדיונים במעשרות פ"ה מ"ה; נדרים פ"ג מי"א.</i> עם זאת הוא נזכר פעמים אחדות בוודאות. רבי ישמעאל ברבי יוסי, הנזכר בתוספתא כחבר תלמיד של רבי, איננו במשנה, וכן רבי אלעזר בר הקפר, בר קפרה, רבי יעקב<sup class="footnote-marker">4</sup><i class="footnote">להוציא אזכור במסכת אבות פ"ד. לטיבה ראו להלן.</i> וחכמים נוספים. רבי שמעון ברבי אלעזר ורבי אלעזר בר שמעון נזכרים פעמים ספורות במשנה ועשרות רבות של פעמים בתוספתא ובמדרשי ההלכה, כולם אפוא בני דור רבי.<sup class="footnote-marker">5</sup><i class="footnote">תופעה מסוג שונה היא היעדר דברי רבי נתן במשנה, לעומת עשרות אזכורים שלו בתוספתא. תופעה מיוחדת זו איננה נובעת מסיבות כרונולוגיות אלא מסיבות אחרות. ראו פירושנו למשנה ברכות פ"ט מ"ה; שקלים פ"ב מ"ה.</i> ברור אפוא שבמשנה בני דור רבי מביאים את תורתם של רבותיהם ואת דברי עצמם הם שונים בסתם, וטבעי הוא שכל חכם שונה את דבריו בסתם ומציין את דעות החולקים עליו.
שונה היא משנת אבות. כפי שראינו במבוא למסכת, העורך מציג את שרשרת המסורת החל מ"משה קיבל תורה מסיני". קו המסורת העיקרי הוא בחמשת הזוגות, ואחר כך העורך מציג שני המשכים. המשך אחד הוא חמשת תלמידי רבן יוחנן בן זכאי ותלמידי תלמידיהם עד סוף דור רבי (משנה כ-כא), ובו נזכרים דברי רבי אלעזר הקפר ורבי יעקב (מט"ז). ההמשך השני (המשלים או המתחרה) הוא חמשת בני שושלת הנשיאים עד רבן גמליאל בנו של רבי יהודה הנשיא. מסכת אבות נערכה אפוא כשני דורות לאחר גוף המשנה.
ממצא קטוע זה כבר מוכיח שלגוף המשנה נוספו הוספות שונות. אפשטיין הקדיש לימוד מפורט ומבריק לרישומם. ניתן לחלוק על פרטים בלימודו, אך עצם תופעת התוספת ברור.
<img alt="איור 1. כתובת מאזור עכו המזכירה את המונח היווני &quot;פגוס&quot;, שמשמעו טריטוריום כפרי. במקרה זה: ה&quot;כפר של עכו&quot;. צילם פרופ' ורנר אק." src="https://textimages.sefaria.org/mishnat_eretz_yisrael_preface/figure_1.png">
מבחינת האירועים הנזכרים במשנה, מרד בר כוכבא (וגזרות הדת שלאחריו עד שנת 139) תופס מקום מרכזי בלימודם ובתודעתם של חכמים, ובמיוחד בתודעתם של חכמי דור אושא, שדבריהם הם עמוד השדרה של המשנה. מאורעות מאוחרים יותר אינם נזכרים במפורש. במשנת גיטין נמצא רמז למונח המנהלי "כפר לודים". כפר לודים הוא הטריטוריום הכפרי של לוד, טריטוריום שנקבע רק לאחר ייסוד לוד כפוליס (200-199 לספירתם).<sup class="footnote-marker">6</sup><i class="footnote">שוורץ, לוד, עמ' 103.</i> הייחוס של אזכור המונח בפי רשב"ג הוא אפוא בעייתי,<sup class="footnote-marker">7</sup><i class="footnote">ייתכן שדבריו העקרוניים של רשב"ג נוסחו מאוחר יותר לימי חייו. לעדכון כזה של דברי חכמים ראו להלן.</i> אך הכללתו במשנה רומזת לאירוע שחל בסוף המאה השנייה.<sup class="footnote-marker">8</sup><i class="footnote">ראו עוד פירושנו לנדרים פ"ה מ"ה; הוריות פ"ב מ"ה.</i> רבי עצמו נפטר בשנת 219, ונראה אפוא שהמשנה נערכה בתהליך מתמשך עד למועד זה.
המשנה שימשה כחומר לימוד בסיסי ומרכזי בבתי המדרש בארץ ישראל ובישיבות בבל. אפשטיין הקדיש את ספרו "מבוא לנוסח המשנה" לבירור חילופי הנוסח שנפלו במסורת המשנה ובלימודה, ובהבדלים שבין דרכי לימודה בארץ ישראל לדרכי לימודה בבבל. בסך הכולל הטקסט של המשנה היה קבוע ומגובש ומונח לפני אמוראי ארץ ישראל ובבל. ההבדלים שנפלו בין שני התלמודים מעטים (אם כי חשובים). ההבדלים שנפלו בין עדי הנוסח מעטים יחסית לכתבים מהתקופה הזאת (ראשית המאה השלישית). הבדלים אלו שימשו לנושא למחקר אינטנסיבי שעד עתה הקיף רק מעט מסכתות. "אסכולת אוניברסיטת ירושלים", תלמידיו של אפשטיין ותלמידי תלמידיהם, השקיעו ומשקיעים מאמץ אדיר בבירור הנוסח וייחסו לו חשיבות רבה. לשם דוגמה, בספר מסכם, מלומד ביותר, שיצא לאחרונה זכו "תולדות הטקסט" למאמר שאורכו כמעט כאורך המאמר שהוקדש ל"מבוא למשנה".<sup class="footnote-marker">9</sup><i class="footnote">כהנא ואחרים, ספרות חז"ל.</i> הממצא שלנו הוא שכמובן יש לחילופי הנוסח חשיבות, אך בדרך כלל חשיבותם להבנת ההלכה עצמה משנית. חשיבותם להבנת צורת ההיגוי של הדורות הקדמונים היא כמובן נושא חשוב אחר. בעניין זה מסורת הטקסט חשובה הרבה יותר.
ממצא זה השפיע על החלטתנו שלא להכין נוסח טקסט של המשנה (לאחר שהכנו כמה מסכתות), אבל, כמובן, ללמוד את עדי הנוסח ולציין חילופים החשובים למהות ההלכה.
<big><b>לשם מה נערכה המשנה?</b></big>
<b>פסיקת הלכה במשנה</b>
איננו יודעים לשם מה ערך רבי את המשנה. אלבק סבר כי רבי התכוון לכתוב ספר הלכה, ואפשטיין הציע כי שאיפותיו של רבי היו צנועות יותר, להציע ללומדים ספר לימוד שיקבע את סדר היום של חבורת הלימוד, ויחליף את "המשניות הפרטיות" שהיו לכל חכם שעמד בראש חבורה.<sup class="footnote-marker">10</sup><i class="footnote">ראו להלן, הדיון בצורת הלימוד.</i> על פניה המשנה מביאה לעיתים מסורת הלכתית אחת (מתוך כמה מסורות המצויות במקבילות) היוצרת מצג כאילו זאת ההלכה שנבחרה, אף שבמקבילות מצויות גם דעות אחרות. לעיתים המשנה מוסרת מחלוקת, ועל פניה אין במשנה עצמה העדפה של מסורת אחת. כמו כן מצויות במשניות סתירות הדדיות המחזקות את הטענה שהמשנה לא נועדה לשמש כפסק הלכה. כך או כך, במהלך הדורות הפך ספר המשנה לספר הפסקים, אם כי היו חריגים ומקרים שבהם הועדפה מסורת הלכתית שונה. בספרות התלמודית אף פיתחו מעין קוד שלפיו העורך רמז על הפסיקה הראויה גם במקרים שבהם הוא מוסר מחלוקות. "מסתמיך ואזיל רבי אבהו אכתפיה דרבי נחום שמעיה, מנקיט ואזיל הלכתא מיניה. בעא מיניה: 1. מחלוקת ואחר כך סתם, מאי? אמר לו, הלכה כסתם.2. סתם ואחר כך מחלוקת, מאי? אמר ליה: אין הלכה כסתם. 3. סתמא דמתניתין ומחלוקת בברייתא, מאי? אמר ליה. הלכה כסתם. 4. מחלוקת במתניתין וסתמא בברייתא, מאי? אמר ליה: וכי רבי לא שנאה, רבי חייא מנין לו?" (בבלי, יבמות מב ע"ב–מג ע"א),<sup class="footnote-marker">11</sup><i class="footnote">ראו עוד בבלי, יבמות קא ע"ב; בבא קמא קב ע"א; בבא בתרא קכב ע"ב; שבועות כב ע"א; עבודה זרה ז ע"ב; נדה יא ע"ב.</i> ובירושלמי בקיצור: "כל מקום ששנה רבי מחלוקת וחזר ושנה סתם, הלכה כסתם" (אך בהמשך הכלל מצומצם למקרים מיוחדים).<sup class="footnote-marker">12</sup><i class="footnote">ירושלמי, פסחים פ"ג ה"ג, ל ע"ב; תענית פ"ב הי"ג, סו ע"א; מגילה פ"א ה"ד, ע ע"ד; יבמות פ"ד הי"א, ו ע"ב; סוטה פ"ו ה"א, כ ע"ד.</i>
משפט אחר המצוטט בבבלי יותר מעשרים פעמים, ובירושלמי רק פעם אחת, מיוחס לרבי יוחנן: "הלכה כסתם משנה". התלמודים ראו אפוא בסתימת המשנה (היעדר מחלוקת) ראיה לכך שזו הלכה, ויתר על כן שעורך המשנה בחר בדרך זו לציין את פסיקת ההלכה. ביטוי אחר הוא "יחיד ורבים הלכה כרבים".<sup class="footnote-marker">13</sup><i class="footnote">בבבלי, מועד קטן כ ע"ב, ניסוח מצומצם יותר של הכלל.</i> גם ביטוי זה מופיע בבבלי פעמים רבות (קרוב לעשרים פעמים). לעיתים באמת מדובר במחלוקת נעלמת וייתכן שבאמת מופיעים בה "רבים", אך לפחות בחלק מהפעמים ה"רבים" הם תנא קמא. תנא קמא הוא בעצם חכם אחד, עורך אותה משנה, אך לדעת הבבלי הצגתו כתנא סתמי מלמדת על פסיקת ההלכה. אם כן לדעת התלמודים, ובעיקר לדעת התלמוד הבבלי, סדר המשנה מבטא את פסיקת ההלכה. מאידך גיסא, בבבלי מופיעה גם דעה ש"אין סדר למשנה" (בבא קמא קב ע"א; עבודה זרה ז ע"א), כלומר גם פרשנות זו שנויה במחלוקת. על כל פנים, בתלמודים (בעיקר בבבלי) פסיקת ה"הלכה" תופסת מקום מרכזי. עדיין אין בכך כדי להוכיח שהמשנה נערכה במגמה לפסיקת הלכה.<sup class="footnote-marker">14</sup><i class="footnote">ראו הלבני, כללי הפסיקה. במחקר קיימות גם דעות שכל אלו הם כללים מאוחרים, וספק אם הם אמוראיים או שנוספו בתקופת הסבוראים בלבד.</i> יש לומר שמבחינת אופייה המשנה אינה נראית כספר פסקים, כפי שטענו (ריבוי מחלוקות ללא הכרעה, וסתירות).
במסורת נעשה שימוש בביטויים קבועים להכרעת מחלוקות: "נמנו", "גמרו" או "נמנו וגמרו". ייתכן שהביטוי "באמת" או "באמת אמרו" אף הוא מונח להכרעת בית דין.<sup class="footnote-marker">15</sup><i class="footnote">ביטוי זה מופיע פעמים מספר במשנה ובתוספתא כקביעה שאין עליה עוררין ובלי שנמצא מי שמערער עליה, הווה אומר שלא הייתה זו הכרעה במחלוקת אלא קביעה מוסכמת. בירושלמי פירשו: "אמר רבי לעזר, כל מקום ששנו באמת, הלכה למשה מסיני" (כלאים פ"ב ה"ב, כז ע"ד; שבת פ"י ה"ד, יב ע"ג ועוד). "הלכה למשה מסיני" איננו אלא ביטוי להלכה פסוקה, מקובלת ו"אמיתית", ראו ספראי, הלכה למשה מסיני. בבבלי נקבע: "תנא, כל 'באמת' – הלכה היא" (שבת צב ע"ב), וראו על כך בפירושנו לשבת פ"א מ"ג.</i> ברם, המונח איננו מופיע בהקשר של מחלוקות או כסיכום להן, ולכן אין הוא שייך לענייננו. המונח "נמנו" מופיע כ־18 פעמים במשנה ובתוספתא, מתוכן 12 פעמים מדור יבנה ורק אחת מדור אושא, ארבע מדורו של רבי ואחת מאוחרת יותר. התלמודים, ובעיקר התלמוד הירושלמי, מוסיפים כמה אזכורים למונח; חלקם מיוחס לדור יבנה, חמישה מדור אושא ושניים מדורו של רבי.<sup class="footnote-marker">16</sup><i class="footnote">בנוסף לכך מוזכר מניין תמוה וחשוד באסתר רבה, ו א.</i> להלן נראה שדור יבנה הצטיין במגמה של פסיקת מחלוקות, אך המצב השתנה לאחר דור יבנה.
מסכת עדיות, המשקפת אף היא את דור יבנה, כוללת סדרה של פסקים; מסתבר שבדור יבנה הייתה התופעה של הכרעה ופסיקה מקובלת למדי. לעומת זאת מאוחר יותר, בדור אושא, הפכה הפסיקה לתופעה נדירה יותר. בדורו של רבי, ומאוחר יותר בימי רבי יהודה נשיאה, הכרעות נזכרות לא כפסיקה במחלוקת אלא רק בהקשר שלתקנות מיוחדות בעלות אופי ציבורי, כמו דין סיקריקון (משנה, גיטין פ"ה מ"ו; תוספתא, שם פ"ה מ"א), היתר אזורים ממצוות התלויות בארץ (תוספתא, אהלות פי"ח הט"ו, ואולי גם פי"ח הי"ז), היתר שמן של גויים (תוספתא, עבודה זרה פ"ד הי"א) והגבלות על ייבום בניגוד למשתמע מדין תורה ובניגוד לנוהג שהיה מקובל עד אז (ירושלמי, יבמות פ"א ה"א, ב ע"ג). רק מחלוקת רגילה אחת הוכרעה בדור רבי, או מעט מאוחר יותר (תוספתא, מקוואות פ"ז [ח] ה"י).
מסך כל ההכרעות נראה שהיקפה של תופעת הפסיקה היה קטן למדי, וכנראה לא היה זה מעשה שבכל יום.<sup class="footnote-marker">17</sup><i class="footnote">רוב המקרים שהכרעה מדור יבנה נזכרת בהם עוסקים בדיני טהרה (כשני שליש), והכרעות מדורות אושא ורבי היו הכרעות חשובות, עקרוניות ומהפכניות בשלל נושאים.</i> גם בדור יבנה, שהוכרעו בו מחלוקות רבות יחסית, הוכרעו בעיקר מחלוקות קדומות, אלו שבין בית שמאי ובית הלל, לעומת זאת ההכרעות במחלוקות בין חכמי הדור היו נדירות יותר. זאת ועוד, אפשר שתנאים מייחסים לקדמונים יכולת הכרעה כחלק מתיאור האתוס של המחלוקת, אתוס שראשיתו מחלוקת של אבות עולם, ובסופו הכרעה שהתקבלה על דעת הכול. אין ספק שתופעת המחלוקת היא היסטורית, אך תהליך ההכרעה היה בדרך כלל איטי הרבה יותר; ספק אם הסתיים בתקופת התנאים, ומי שהכריע היה למעשה "שר ההיסטוריה" ולא מעמד שבו "נמנו וגמרו". איננו מפקפקים במסורות שמסופר בהן על עמידה למניין והכרעה, אלא שמספר המסורות מסוג זה הוא קטן ביותר. אין זה מקרה שלדורות ראשונים מייחסים את מרבית ההכרעות.
השאלה העיקרית היא מה הייתה משמעותה של הפסיקה או של העמידה למניין; עד כמה הייתה ההכרעה מקובלת וסיימה את המחלוקת? כיצד קיבל ונהג המיעוט? המקורות המתארים את ההכרעה כבית הלל מוסיפים: "לעולם הלכה כדברי בית הלל, הרוצה להחמיר על עצמו לנהוג כדברי בית שמיי וכדברי בית הלל על זה נאמר הכסיל בחשך ילך, התופס קולי בית שמיי וקולי בית הלל רשע, אלא אם כדברי בית שמיי כקוליהון וכחומריהון, אם כדברי בית הלל כקוליהון וכחומריהון".<sup class="footnote-marker">18</sup><i class="footnote">תוספתא, יבמות פ"א הי"ג; ירושלמי, ברכות פ"א ה"ד, ג ע"ב; יבמות פ"א ה"ו, ג ע"ב; סוטה פ"ג ה"ד, יט ע"א; קדושין פ"א ה"א, נח ע"ג; בבלי, עירובין יג ע"ב; ראש השנה יד ע"ב; חולין מג ע"ב. בתוספתא סוכה פ"ב ה"ג המשפט מצוי בעברית.</i> נמצאנו למדים כי ה"הכרעה" איננה מחייבת, ולמעשה עדיין כל אדם רשאי לבחור את דרכו. ברם, שתי הגבלות מוטלות על זכות זו: חומרא וקולא אינן עיקרון מנחה בבחירה של היחיד או החכם היחיד. יתרה מזו, אין הוא רשאי להכריע באופן ענייני בכל מחלוקת. היחיד חייב לצדד בדרכו של אחד הבתים, ולעולם להכריע כמותו בכל נושא ונושא. ההגבלות הללו מוכיחות כי לפחות בשלב הראשון לא התקבלה ההכרעה על דעת הכול.
הלכה למעשה, מקורותינו מספרים לנו על רבי טרפון שנהג כבית שמאי. רבי טרפון מסתייג בסיפור בדרכו שלו ומודה כי נהג שלא כהוגן בכך ש"עבר על דברי חבריו", ברם, לא מן הנמנע כי זו כבר תוספת של העורך. מכל מקום, רבי טרפון לא סבר שההכרעה במחלוקת מחייבת אותו לשנות מדרכו. תופעה זו איננה חריגה, וכבר עמד על כך אורבך.<sup class="footnote-marker">19</sup><i class="footnote">אורבך, ההלכה, עמ' 99-93.</i> כידוע המשנה קובעת שהלכה כרבים (סנהדרין פ"ה מ"ה, ומקבילות רבות). בשני מקומות שונים מסופר על רבי עקיבא ש"קפץ" ועשה מעשה; רבן גמליאל זועם על כך וטוען: "למה אתה מכניס ראשך לבין המחלקות"; רבי עקיבא טוען לעומתו: "אמר לו למדתנו אחרי רבים להטות", הווה אומר שהייתה הכרעת רוב, אך רבן גמליאל סבור שאין להכרעה זו תוקף כלשהו ולדידו המחלוקת עדיין עומדת.<sup class="footnote-marker">20</sup><i class="footnote">תוספתא, ברכות פ"ד הט"ו; ביצה פ"ב הי"ב; השוו דמאי פ"ה הכ"ד.</i> לא מן הנמנע שרבן גמליאל תבע שהלכה תהיה כמותו והתעלם מדעת רוב החכמים בזכות מעמדו כנשיא, ברם לפחות מוסרי הסיפור לא הדגישו את נשיאותו של רבן גמליאל. ככל הנראה הם לא ראו ב"הלכה", כפי שנקבעה על ידי הרוב, את חיסולה וסיומה של המחלוקת.
בספרות התנאית מצינו ניסיונות רבים של חכמים לפסוק: "הלכה כדברי רבי פלוני" (כגון משנה, מנחות פ"ד מ"ג; נידה פ"א מ"ג ועוד), "כן הלכה",<sup class="footnote-marker">21</sup><i class="footnote">תוספתא, אהלות פ"ה ה"ו, עמ' 602; כתובות פ"ו ה"ו; עירובין פ"ה ה"כ ועוד.</i> "נראים דברי פלוני" או "רואה אני",<sup class="footnote-marker">22</sup><i class="footnote">משנה, כתובות פי"ג מ"ג-מ"ה; ערכין פ"ח מ"ה; תוספתא, חולין פ"ב מ"ה; כלאים פ"ג ה"י, ומקומות רבים אחרים. מונחי פסיקה אלו נדירים במשנה ותדירים בתוספתא, בעיקר בפיו של רבי, אך גם משמם של תנאים קדומים כרבי יוסי, רבן שמעון בן גמליאל ואחרים.</i> "אני אכריע" (תוספתא, פסחים פ"ג ה"ז; ספרי במדבר, ח, עמ' 15 ועוד). ההכרעות הללו הן לעולם עמדתו האישית של חכם פלוני, הווה אומר שאין זו "הכרעה" אלא נקיטת עמדה בוויכוח, ולא בכך ענייננו בדיון הנוכחי.
זאת ועוד, כבר התלמוד הבבלי אומר שרב "תנא הוא ופליג" (עירובין נ ע"ב; כתובות ח ע"א ועוד), ובשעת דחק הגמרא משתמשת בתירוץ זה כדי לתרץ סתירה בין רב למשנה; ברם, עיון קפדני יותר מראה שגם שמואל מרשה לעצמו לחלוק על משנה או לתקן את נוסח המשנה ולהפוך היתר לאיסור,<sup class="footnote-marker">23</sup><i class="footnote">ראו, למשל, פירושנו לשבת פ"ו מ"ו ומ"ח.</i> ולהפך. בארץ ישראל התופעה נרחבת יותר ורבי יוחנן חולק לעיתים על המשנה ללא היסוס, והתלמוד אפילו אינו נדרש להסביר זאת. נמצאנו למדים שראשוני האמוראים לא ראו במשנה ספר הלכה, ומצד שני ברור שעבור הדורות הבאים, כבר בהמשך תקופת האמוראים, המשנה הייתה ספר פסקים מחייב. מתוך תפיסה זו נמנענו מלעסוק בשאלה מה פסק ההלכה במחלוקות שהמשנה מביאה, גם לא במקרים שבהם התלמודים עצמם, או אפילו התנאים עצמם, דנים בכך.<sup class="footnote-marker">24</sup><i class="footnote">כאמור, בתלמודים מוצאים סדרה של כללים המורים כיצד ניתן להסיק את ההלכה לפי סגנון המשנה ונוסחתה.</i>
מן הראוי להדגיש שלעיתים קרובות התלמודים מציעים הלכות החורגות מהמשנה. לעיתים אלו ניסוחים או רעיונות שאין להם בסיס במשנה, לעיתים אלו גישות שונות פרי מחלוקת או פרי השתלשלות ההלכה, אבל כמעט בכל המקרים התלמודים מציעים את עמדתם כאילו הייתה מבוססת על המשנה, או לפחות על מקורות תנאיים מקבילים. רק לעיתים רחוקות התלמוד מציג את דעת האמוראים כשונה מזו שפירשו התנאים.<sup class="footnote-marker">25</sup><i class="footnote">בנוסף לדוגמאות הקודמות ראו גם פירושנו לשבת סוף פכ"ב, ועוד.</i> עם זאת החוקר רשאי לפקפק במצג זה ולחפש את השינוי ואת התהליך, גם אם קדמונים ניסו להציג את ההלכה כתמונה סטטית.
עם כל זאת, לפחות במקרה אחד ראינו בפירושנו כי סידור המשניות הגיוני רק אם הוא נועד לרמז גם מהו פסק ההלכה.<sup class="footnote-marker">26</sup><i class="footnote">ראו פירושנו לשבת פ"ו מ"ג. ראו עוד אפשטיין (יכין), סדר הנושאים.</i> כן משתמעת דעתו של רבי בעקיפין וברמז גם בעריכתן של משניות אחרות.<sup class="footnote-marker">27</sup><i class="footnote">ראו, למשל, פירושנו לפאה פ"ז מ"ה, ובמקבילתה במסכת מעשר שני פ"ה ה"ד-ה"ו. המשנה ערוכה כדעה החולקת על רבי.</i> ייתכן, אפוא, שלא היה בדבר כלל אחיד, ולעיתים הושפע סידור המשניות מעמדתו ההלכתית של העורך, או שמא הסידור ההלכתי היה מצוי כבר במשנה הקדומה שאותה שיבץ רבי במשנתנו. מכל מקום, אין ספק שסידור המשנה הושפע גם מנושאים ספרותיים,<sup class="footnote-marker">28</sup><i class="footnote">את המחקר בנושא זה חידש ופיתח א' וולפיש. ראו וולפיש, עריכת המשנה; הנ"ל, הוריות; הנ"ל, תופעות.</i> עריכת ההלכות בסדר שיש בו היגיון או מטרה, הצגת מקבילות, הכללת סימנים שנועדו לזיכרון והצגת סיומים מדרשיים מרוממי נפש לפרקים או למסכתות. לכל אחד ממרכיבים אלו דוגמאות רבות, ואותן נעלה במהלך דיוננו ופירושנו.<sup class="footnote-marker">29</sup><i class="footnote">וולפיש, עריכת המשנה, וראו דיוננו בסוף מסכת עירובין, סוף יומא ועוד.</i>
מקובל על הכול שרבי יהודה הנשיא הוא עורך המשנה, אבל לעיתים קרובות מתברר מברייתא בתוספתא או במקור אחר שהוא עצמו חולק על המשנה. תופעה ידועה זו מתקשרת לכך שרבי לא התכוון שהמשנה תשמש כפסק הלכה.<sup class="footnote-marker">30</sup><i class="footnote">אפשטיין, מבוא, עמ' 25-18, 74-43.</i> לעיתים מתברר שדעתו האישית היא כדעת המשנה, ואי אפשר לדעת באיזו מידה זו השפיעה על סגנון המשנה. כפי שנראה להלן, לעיתים קרובות צמצם רבי את תפקידו כעורך והסתפק בליקוט המשניות, ולעיתים הוא, או המשנה הקדומה שממנה ליקט, התערבו באופן עמוק בעריכת החומר הקדום. רק התערבות מעין זו אִפשרה לרבי לבטא את עמדתו באשר לפסק ההלכה. דומה אפוא שגם כאן מדיניות עריכת המשנה אינה קבועה. בדרך כלל הסתפק רבי בליקוט, ולעיתים רחוקות התערב בתוכן המשנה, ואולי גם ביטא בדרך זו את פסק ההלכה המקובל עליו.
זאת ועוד. לעיתים מוצגות במשנה שתי דעות, אבל למעשה אין אלו שתי דעות אלא שני ניסוחים לאותה עמדה. דוגמה לכך תשמש משנת פרה: "היו בה שתי שערות שחורות [או] לבנות לתוך גומא אחת פסולה. רבי יהודה אומר לתוך כוס אחד" (פ"ב מ"ה). הנוסח של המשנה צוטט לפי כתב יד קופמן, וכך גם בכתב יד פרמא, אבל בחלק מעדי הנוסח הטובים (<b>לאו</b>, <b>דנ</b>) נוסף "אפילו לתוך כוס אחת". כפשוטם של דברים רבי יהודה איננו חולק על חכמים, אלא מציע ניסוח אחר ובמקום "גומא" הוא משתמש במינוח "כוס", ואכן בתוספתא דברי רבי יהודה מצוטטים בלשון "גומא": "היו בה שתי שערות שחורות, או לבנות, בתוך גומא אחת פסולה, בתוך שתי גומות כשרה. רבי יהודה אומר אפילו בתוך שתי גומות והן מוכיחות זו את זו פסולה.." (פרה פ"ב ה"ז, עמ' 631). אם כן רבי יהודה סבור ששתי שערות בגומא אחת (כוס אחת) פוסלות, משום שצבען החריג בולט, ואפילו אם הן בשתי גומות סמוכות וצבען הזר משתלב ("מוכיחות זו את זו") הן פוסלות את המראה האדום של הפרה. כך מסביר הר"ש, ודבריו ברורים, וכן נאמר בירושלמי במפורש: "הן סככות הן פרעות, הן רפפות הן רעלות, הן איסטגיות הן ספיות, הן כוסות הן גומות, היא מקום תחת הכוסות היא מקום הנחת חתיכות, הן זיתי קלוסקא הן זיתים מגולגלין" (עבודה זרה פ"ב ה"י, מב ע"א). בירושלמי מצויה סדרת זוגות או שלשות של מונחים שהם זהים, או שיש ברייתא האומרת שהם זהים זה לזה.<sup class="footnote-marker">31</sup><i class="footnote">בתוספתא, אהלות פי"ד ה"ג: "רפפות אלו הן הסריגות". הסריגות זהותאפוא ל"רפפות", וה"רפפות" זהות ל"סככות" ו"לפרעות". הפרעות נזכרו יחד עם הסככות (כלאים פ"ח מ"ב), ודומה שהאמורא עירב את הסככות עם הסריגות. מכל מקום המונח "פרעות" הוסבר במשנה שם כענפים היוצאים מקו הגדר, ואין להם עניין כאן. נראה אפוא שנפלה טעות ויש לגרוס "הן הסככות הן הרפפות, הן הסככות הן הפרעות.". איננו יודעים מה בן הזוג של רעלות. 'איסטגיות" הן שפיות או ספיות (כלים פ"ח מ"ט). זיתי גלוסקא (קלוסקא) הם זיתים המגולגלים (עבודה זרה פ"ב מ"ז, והמשך הירושלמי שציטטנו). המשפט "הן כוסות הן גומות" איננו מוסבר בירושלמי אלא כנספח למשפט "תחת הכוסות". במשפט "הן כוסות הן גומות" הכוונה למשנה שציטטנו לעיל; "היא מקום תחת הכוסות" הכוונה למשנה: "השלחן והדלופקי שנפחתו או שחיפן בשיש ושייר בהם מקום הנחת הכוסות טמאים, רבי יהודה אומר מקום הנחת חתיכות" (כלים פכ"ב מ"א). כלומר לרבי יהודה אין דעה נפרדת, אלא שהוא משתמש במינוח "מקום הנחת החתיכות", וכוונתו למה שתנא קמא קורא "מקום הנחת הכוסות".</i>
שינוי הניסוח מלמד על תופעה היסטורית־ספרותית. כל תנא שנה את הלכתו בבית מדרשו ובשלב ראשון טרם נקבע ניסוח אחיד. עורך המשנה שנה את שני המונחים כאילו הם מחלוקת, אבל אין כאן מחלוקת אלא כל אחד ניסח על דעתו, והעורך לא רצה לוותר על הניסוח השונה. הר"ש למשנת פרה מסביר "שאדם חייב לומר בלשון רבו", ובשפתנו: העורך לא ערך ואיחד את המשנה, אלא הביא את שני הניסוחים המקבילים. אומנם בדרך כלל הסגנון שבו התנא הראשון (ת"ק או "חכמים") אומר ניסוח סתמי ואחר כך נאמר "רבי פלוני אומר.." הוא סגנון של מחלוקת, אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן.<sup class="footnote-marker">32</sup><i class="footnote">כגון פרה פ"ז מ"ט; כלים פט"ו מ"א; תוספתא, פרה פ"ז ה"ג, עמ' 636 ועוד.</i> הסבר זה מסביר גם סדרת מחלוקות במידות ושיעורים שבהן המשנה או התלמוד אומרים "וקרובים דבריהן להיות שוין" (בבלי, עירובין פב ע"ב ועוד).
תופעה נוספת המצטרפת לעדויות על הסיבה לעריכת המשנה, או ליתר דיוק לכך שהמשנה לא נערכה לשם פסיקת ההלכה, היא היחס למעשים. במשניות רבות, רובן "סתמיות" (שאין בהן מחלוקת) מצורף מעשה. לעיתים קרובות המעשה סותר את ההלכה. במקרים רבים (לא תמיד) הבבלי מתרץ את השאלה בנימוק "חיסורי מחסרא", כלומר במשנה חסרה הדעה החולקת או המסתייגת שלאורה המעשה מתבאר. אנו בחנו את השאלה בכל הפעמים שבהן היא מופיעה; ראינו במשנה יותר ממאתיים מקרים שברובם המעשה איננו מתאים להלכה. כלומר אין כאן תופעה מקרית של השמטת צד אחד של המחלוקת אלא מדיניות של עריכה שבה המעשה שונה מהלכת המשנה. הסקנו שם שהעורך מציג בכוונה מעשה המנוגד להלכת המשנה כדי לומר שההלכה הלכה, אך בפועל הפסיקה תהיה תלויה בנסיבות. כדוגמה תשמש המשנה הבאה.
המודר הנאה מחבירו ואין לו מה יאכל נותנו לאחר לשום מתנה והלה מותר בה. <b>מעשה</b> באחד בבית חורון שהיה אביו מודר הימנו הנאה, והיה משיא את בנו. ואמר לחברו חצר וסעודה נתונים לך במתנה ואינן לפניך אלא כדי שיבא אבא ויאכל עמנו בסעודה. אמר לו אם שלי הם הרי הם מוקדשין לשמים. אמר לו לא נתתי את שלי שתקדישם לשמים. אמר לו לא נתתה לי את שלך אלא שתהא אתה ואביך אוכלים ושותים ומתרצים זה לזה, ויהא עון תלוי בראשו. וכשבא דבר לפני חכמים אמרו כל מתנה שאינה שאם הקדישה אינה מקודשת אינה מתנה (נדרים פ"ה מ"ו). המעשה איננו סותר את ההלכה. ההלכה מדברת ב"מי שאין לו מה יאכל" והמעשה מדבר ביחסי אב־בן, אך משמע ממנו פתרון כיצד לעקוף את נדר ההנאה. המעשה בא ללמד את יראת הנדר, גישה בלתי הלכתית לנושא הנדר המבטאת צורך עממי. זה אופיים של מעשים רבים המשובצים במשנה, שהם אינם כהלכה אך חיים לצידה.
אם אנו מבינים שזו המטרה של מעשים רבים, הרי שהמושג "הלכה" מתעמעם.
מסגרת של פסיקת הלכה מצאנו במונח "העיד". מונח זה מופיע עשרות פעמים במסכת עדיות, ובמעט עדויות נוספות מחוץ למשנה זו.<sup class="footnote-marker">33</sup><i class="footnote">ראו מבואנו למסכת עדיות.</i> במבוא למשנה זו ראינו שבגמרא רואים בעדות פסיקת הלכה, אך מכאן אי אפשר להסיק שזו הייתה משמעותה של העדות כבר במקורה. לאחר דיון הסקנו שכנראה מסגרת העדות יש בה מרכיב של פסיקת הלכה, אך גם זו פסיקה מוגבלת. כך ראינו שבמסגרת העדויות נקבע שתנורו של עכנאי מקבל טומאה. בעדות עצמה לא נאמר אלא שזו הייתה העדות ורבי אליעזר חולק, אך ממקבילות ברור שבעקבות העדות היה ויכוח חמור בבית המדרש, רבי אליעזר התעקש על דעתו ונודה. אבל במסכת כלים מובאת עמדתו של רבי אליעזר בסתם, ולאחר מכן מובאת המחלוקת ללא רמז לטיבה של ההלכה. בתוספתא נוספת הערה לכך שזהו המעשה המפורסם של תנורו של עכנאי, אך בניסוח התוספתא אין ביטוי לשאלה מהי ההלכה.<sup class="footnote-marker">34</sup><i class="footnote">כל המקורות לפרשה זו הובאו במבוא למסכת עדיות.</i>
<b>תרבות הכרעה – חובת הציות והפסיקה</b>
השאלה האם התכוונה המשנה לפסוק הלכה תלויה גם בתפיסה של חובת הציות, שהרי המשמעות של הלכה היא שיש חובה כלשהי של ציות. אם קיימת אוטונומיה מוחלטת ליחיד, הרי אין משמעות ל"הלכה". אך כמובן אפשר גם שתהיה "הלכה" אך בפועל לא יצייתו לה. גם בנושא זה ראינו גישות שונות שיש להן השלכה על תפיסת ה"הלכה" במשנה.
נושא זה של "סמכות" מול "אוטונומיה" נדון במבואות לעדיות ולהוריות, וכן במבוא לדיני זקן ממרא, במבוא לסנהדרין. נפתח ב"תרבות המחלוקת" שאותה הצגנו בנספח למסכת ראש השנה. ספרות חז"ל מציגה "תרבות מחלוקת והכרעה". המחלוקת היא דרך המלך העיקרית של עיצוב ההלכה. בכל נושא ונושא מצויות מחלוקות, וחלק מהן אפילו מחלוקות עקרוניות ביותר. נסתפק בשתי דוגמאות. הראשונה: בספרות ההלכה טומאת משקין תופסת מקום מרכזי. חפץ שנרטב טמא טומאת אב הטומאה אפילו אם המשקין עצמם טמאים בוולד הטומאה. כך המשקה לא רק מטמא אלא מהווה מעין "מכפיל טומאה".<sup class="footnote-marker">35</sup><i class="footnote">מונח זה טבעה ורד נעם בספרה החשוב מהפכה, עמ' 97.</i> והנה מצינו גם גישה, כנראה קדומה, שמשקים אינם מטמאים כלל: "רבי אליעזר אומר אין טומאה למשקים כל עיקר תדע לך שהוא כן, שהרי העיד יוסי בן צרידה על בי מטבחיא שהם דכיין" (ספרא שמיני, פרשה ח ה"ה, נה ע"ב אין צריך לומר שגם דברי רבי יוסי בן צרידה נתפרשו ביותר מדרך אחת.
כדוגמה שנייה תשמש עבורנו המחלוקת האם סדר המשנה מרמז על ההלכה; במחלוקת זו עסקנו לעיל: היש "סדר למשנה" אם לאו. בנושא כה עקרוני מצינו רבים המסיקים מסדר המשנה את ההלכה, וראינו גם את העמדה ש"אין סדר למשנה" (בבלי, בבא קמא קב ע"א; עבודה זרה ז ע"א).
עם זאת, המקורות מציגים גם תרבות הכרעה. בכל מחלוקת נמנים חברי בתי הדין ומחליטים. כל המשתתפים וכל החכמים מקבלים את ההכרעה, ומוזכרים מעט מקרים שבהם ערער מאן דהו על ההלכה ונודה, כמו רבי אלעזר בתנורו של עכנאי, רבי יהושע בן חנניה בוויכוחיו עם הנשיא, עקביא בן מהללאל שלא מונה לתפקיד בכיר, ועוד.
ברם, כפי שהראינו בעקבותיו של לייבזון,<sup class="footnote-marker">36</sup><i class="footnote">לייבזון, נידוי; לייבזון, נידויים.</i> רק דור יבנה מתאפיין בניסיונות של הכרעה במחלוקת. כמה עשרות סיפורים, כולם מדור זה, משקפים אותה מגמה. המפורסמים שבהם הם המחלוקות שציינו לעיל (ההכרעה על עיבור החודש ומחלוקת רבן גמליאל ורבי יהושע בעניין זה ובעניין נוסף, וכן המחלוקת על תנורו של עכנאי ומחלוקות נוספות<sup class="footnote-marker">37</sup><i class="footnote">ראו הנספח למסכת ראש השנה, ומאמרו של לייבזון "על מה מנדין" (לייבזון, נידוי).</i>). הנידויים גרמו למשבר בבית המדרש. נידויו של רבי אליעזר נתפס, בצדק, כאסון. התוצאה הייתה דרמטית. בדור אושא הוחלט לבטל את השיטה: "נמנו באושא שלא לנדות זקן" (ירושלמי, מועד קטן פ"ג ה"א, פא ע"ד).<sup class="footnote-marker">38</sup><i class="footnote">ראו עוד ירושלמי, מועד קטן פ"ג ה"א, פא ע"ג.</i> בבבלי מובא סיפור מעשה בעל מגמה דומה.
לפי הסיפור, כאשר עמדו לנדות את רבי מאיר הוא התנגד ואמר: "איני שומע לכם עד שתאמרו לי את מי מנדין ועל מה מנדין" (ירושלמי, שם, פא ע"ג). מן הסיפור משתמע שהנידוי זקוק כביכול להסכמתו של בעל הדבר, ועל כל פנים נראה שהנידוי לא יצא אל הפועל. לא ברור מה הייתה העילה לנידוי.
זו אפוא אחת ההכרעות הבודדות בדור אושא, החלטה שלא לכפות החלטות. אפשר גם שלא הייתה זו הכרעה חד־פעמית ומודעת, אלא שזה סיכום המציאות ממבט לאחור של שלהי ימי התנאים. מאמצי ההכרעה פסקו, וחדלו להשתמש בנשק הכפייה.
ממכלול המקורות ניתן להסיק שבדור יבנה נעשה מאמץ מכוון להכריע בבעיות ההלכתיות העומדות על הפרק. משמעותה של פסיקת ההלכה אף היא הייתה שנויה במחלוקת, והיו חכמים ששמרו לעצמם את הזכות שלא לקבל את ההכרעה. על הנושא ניטש מאבק, חלקו גלוי וחלקו סמוי, ובמקרים קיצוניים נעשו ניסיונות לכפות את מרות הרוב או הנשיא. ניסיונות אלו היו כנראה טראומתיים בהוויית בית המדרש, ועוררו ויכוח פנימי סוער. סוגיית תנורו של עכנאי, כמו גם המשנה העוסקת בנידויו או בקיפוחו של עקביא בן מהללאל, מתייחסות לחכמי המיעוט בכבוד ובהערכה, ונראה שה"מנודים" זכו ליוקרה על דבקותם בעמדותיהם. יתרה מזו, נימה של אבל ושל צער על מעשה הנידוי משתקפת מן הסיפורים. מכל מקום, בדור אושא נפסקת או מתמעטת מאוד מגמה זו של הכרעה ופסיקה, ובמקביל איננו שומעים עוד על נידוי חכמים עקב אי ציות להוראת חבריהם.
<b>זקן ממרא</b>
אנו משערים שבדור יבנה גובשה גם האידאולוגיה של תפיסת זקן ממרא. לפי תפיסה זו צריך וראוי להכריע במחלוקות, והגוף המרכזי, יהא כינויו אשר יהא, מוסמך להחליט והכרעתו מחייבת. דין זקן ממרא קובע שחבר סנהדרין שאיננו מציית להחלטת בית הדין המרכזי וממשיך לעשות שלא לפי הכרעת בית הדין דינו מוות. כפי שביארנו במבוא למסכת סנהדרין, דין זה אוטופי ולא התקיים מעולם. לא רק שלא התקיים אלא שגם איננו יכול להתקיים, זאת לאור מדיניותם של חכמים עצמם ביחס להוצאה להורג. מעבר לכך, הוא חל רק על החלטות הסנהדרין במקדש בירושלים. גוף כזה ספק אם התקיים בעבר, ואם התקיים הרי שהיה בדרך כלל תחת שליטתם של הצדוקים.<sup class="footnote-marker">39</sup><i class="footnote">כמעט כל משפט בפסקה האחרונה שנוי במחלוקת במחקר: האם בימי הבית פעלה סנהדרין? אם כן מי שלט בה? וכן הלאה. את עמדתנו הבהרנו במבוא למסכת סנהדרין, ושם הובאו גם מעט הפניות מתוך הספרות הנרחבת בנושא.</i>
עם זאת, פרשת זקן ממרא איננה רק אוטופיה. היא נועדה להגדיר את גבולות המחלוקת ואת חובת הציות. היא באה לשקף את עמדתם העקרונית של חכמים כיצד צריך לפתור חילוקי דעות; מהי תרבות המחלוקת ומהי תרבות ההכרעה; היכן גבולות המחלוקת ומה גבול הציות. אמצעי הענישה הוא תאורטי ואוטופי אך מבטא רעיון ברור, גם אם בפועל לא ניתן היה לממשו. כל ההסתייגויות שמצאנו מעצם דין הוצאה להורג (לעיל) אינן נזכרות בהקשר של זקן ממרא. כאן האוטופיה של חכמים תוקפנית הרבה יותר מאשר כלפי רוצחים או עבריינים אחרים. יש להניח שאילו הייתה אפשרות או דרישה לקיים מדיניות ענישה כזאת היו חכמים מוצאים סיבות שלא לקיימה, אך ברמה האידאית, אי ציות להכרעה לאומית הוא בעיה חמורה.
כל זאת אף שספק אם המושג "הכרעה לאומית" היה קיים (לעיל). קיימת אוטופיה בלתי ממומשת של הכרעה לאומית, ומי שאיננו חלק ממנה, איננו בכלל המחנה היהודי.
דין זקן ממרא נועד אפוא לשרטט את גבולות המחלוקת. כל התפיסה מתאימה לתפיסת ההכרעה של דור יבנה כפי שתוארה לעיל. בבית המדרש המרכזי, בדור יבנה, נערכה סדרת ניסיונות להכריע את המחלוקת, בעיקר בעזרת נידוי, וזאת בהיעדר כלי אכיפה מיידיים ותקיפים יותר.<sup class="footnote-marker">40</sup><i class="footnote">ייתכן שמדיניות אכיפה הייתה קיימת מעט גם בימי הבית השני ובעיקר בסופו, יעיד על כך מעמד גזרות י"ח דבר (שבת פ"א מ"ד, וראו פירושנו לה). אך בימי הבית הרוב היה צדוקי, ולא נשתמרו עדויות על הכרעות בפנים בית המדרש (וגם לא על סיפורי הכרעה בין פרושים לצדוקים, להוציא מעט מחלוקות על ניהול המקדש, לוח השנה וכו').</i>
לתפיסה הסמכותית העולה מדין זקן ממרא יש מקבילות ידועות, כגון פרשנות הפסוק "לא תסור".
<img src="https://textimages.sefaria.org/mishnat_eretz_yisrael_preface/T1.png">
הספרי דורש ציות מלא, ואם נראה לך שבית הדין טועה, הרי זה בעיניך בלבד. אפשר שהפרשנות למילה "בעיניך" איננה מקורית, אך ברור שיש לשמוע להם, אפילו אם הם נראים כטועים (וזו אולי ראיה נכונה ואולי איננה נכונה). הירושלמי לעומת זאת מטעין את המונח "ימין ושמאל" במשמעות אחרת: שמע להם רק אם הם צודקים, ואם הם טועים אל תשמע בקולם. ההבדל כמובן אידאולוגי. הירושלמי מסביר את גישתה של משנת הוריות (להלן), והספרי את הדין בציות לבית הדין הגדול.
מסורת חז"ל אימצה את פירוש הספרי, כשם שדין זקן ממרא הטביע את חותמו כערך יהודי מרכזי, ומשנת הוריות נשכחה. כדברי המדרש: " 'על פי התורה אשר יורוך', אשר תורך התורה אין כתיב כאן, אלא 'אשר יורוך'. ועל המשפט אשר תאמר אין כתיב כאן, אלא 'אשר יאמרו לך'. 'לא תסור מן הדבר אשר יגידו לך ימין ושמאל' על הימין שהוא ימין, ועל השמאל שהוא שמאל שמע להם. ואפילו שיאמרו לך על הימין שהוא שמאל, ועל השמאל שהוא ימין" (שיר השירים רבה, א ב). אפילו ההדגשה שהטעות היא רק "בעיניך" איננה מופיעה. בית הדין אכן טעה, ואף על פי כן דבריהם חשובים יותר מאשר הכתוב בתורה עצמה. הסמכות של חכמים מעל לכל שיקול אחר.
דור יבנה היה דור הייסוד של שכבת החכמים כגורם שלטוני. חכמים פעלו גם קודם לדור יבנה, אך לא בית המדרש עמד במרכז ההנהגה הלאומית. בדור יבנה, לראשונה בתולדות ישראל, עמדו חכמים בראש ההנהגה הלאומית, וההחלטות שפעם היו פנימיות הפכו ללאומיות.<sup class="footnote-marker">41</sup><i class="footnote">יש דעות במחקר שגם בדור יבנה טרם הפכה שכבת החכמים לשכבת העילית העיקרית. על כל פנים גם אחר כך, בהמשך תקופות התלמוד, הם לא היו שכבת ההנהגה היחידה. נושאים אלו עומדים במרכז מחקר התקופה, ולא נרחיב בכך. בימי הבית נמנו פרושים עם ההנהגה, אך הכוהנים היו חשובים מהם.</i>
בחיי המעשה בבתי המדרש השונים הייתה המחלוקת תופעה מקובלת ובלתי נמנעת, זאת בתנאי החיים שבהם פעלה שכבת החכמים. כל חכם לימד בעירו במנותק, ופיתח את תורתו. המפגשים ההדדיים היו מעטים, והיה זה בלתי אפשרי שלא יתפתחו מנהגים שונים והכרעות שונות. כפי שראינו, הסנהדרין כגוף מחליט פעלה לכל היותר במקרים בודדים.
אם כן דין זקן ממרא משקף אידאולוגיה דתית של הכרעה במחלוקות, ומדגים את היעדר הסובלנות למחלוקת. במהלך דיוננו נציע שהמשנה הראשונה העוסקת בזקן הממרא (פי"א מ"ב) הייתה קשורה לברייתא המספרת שמתחילה לא היו מחלוקות בישראל (תוספתא, חגיגה פ"ב ה"ט; סנהדרין פ"ז ה"א ומקבילות). זו אותה אידאולוגיה של הכרעה. איננו יודעים מתי נוצרה והתגבשה אידאולוגיה תאורטית של מיעוט מחלוקות. האם תפיסה זו התגבשה כבר בימי הבית, או רק בדור יבנה? אבל מן הסתם לא נוצרה מאוחר יותר, שכן מאוחר יותר כבר התגבשה אידאולוגיה אחרת של תרבות מחלוקת. גם החכמים המתדיינים על פרטי ההלכות בדיני זקן ממרא הם מדור אושא (רבי מאיר, רבי יהודה ובני זמנם), ומשמע שההלכות העיקריות עוצבו לפני דור אושא.
ניתן לשער שזו תגובה דתית תאולוגית ואוטופית למצב של מחלוקות כיתתיות ופילוג. חכמים מציגים מודל של הכרעה ומייחסים אותו לגוף שהיה קיים אי שם בעבר, אך במציאות זמנו (בדור יבנה) לא היה מסוגל לבצע תפקידי הכרעה כאלה כלל ועיקר. קשה להניח שבימי הבית היו מייחסים לסנהדרין או לבית הדין המרכזי את העוצמה המתוארת כאן. לו כך היו חז"ל נוהגים היו מוסרים את עצמם ואת תורתם להכרעתו של גוף עוין שלא הם שלטו בו. סביר שאחרי החורבן, כאשר חכמי דור יבנה חשו שההנהגה בידיהם, הם שאפו לבסס את המסורות שבידם ואף להגיע להכרעות במחלוקות הפנימיות. בתנאים אלו מתפתחת זמנית אידאולוגיה של הכרעה. כאמור, אידאולוגיה זו ננטשה נוכח המציאות של המשך והשרידות של המחלוקות הפנימיות, ואולי גם מחלוקות חיצוניות עם מינים. אבל בספרות יש הד בעיקר לקשיים הפנימיים.
במהלך הדיון במשניות העוסקות בזקן ממרא נראה שלפנינו מערכת מגובשת מבחינה אידאית אך כוללת סתירות פנימיות בטקסט. היא מורכבת מעיבוד אידאי למקורות קדומים שעסקו בתיאור אוטופי של העבר והעתיד.
משנת זקן ממרא מציגה אפוא דרישה לחברה שיש בה היררכיה והחלטות, ובאופן טבעי זכותו של הפרט לשמור על עמדותיו העצמאיות נפגעת. אין בה מקום לחירות מצפונית. עם זאת, בניגוד לחברות אחרות בעולם, רק בשלב ההחלטות והביצוע הרוב (בלשון אחרת הממסד) הופך לסמכותי וכול יכול. בשלב הדיון חופש הדעות רב, וכל חכם נדרש להביע את דעתו האישית. ככל שהנושא חשוב יותר כך מציגה האידאולוגיה של חז"ל פתיחות דעת רבה יותר. הספרות מציגה מודל דיונים שבו התלמיד מחווה דעתו ראשון כדי שלא יפחד מדעת הקהל או ממוריו (כך בדיני נפשות). יותר משיש כאן הנחיה מעשית יש כאן ביטוי אידאי, שכן בפועל לא נדונו דיני נפשות. ההכרעות החשובות היו דווקא בנושאים היום יומיים, ובתחום זה היה יתרון מובנה לרב ולראשי החבורה.
תקופתו של רבי יהודה הנשיא היא התקופה הסמכותית ביותר בבית המדרש התנאי. אנו מסיקים זאת מתוך התיאורים על מעמדו של רבי עצמו, ועל כך שהוא זה שמינה את החכמים (הזקנים).<sup class="footnote-marker">42</sup><i class="footnote">ראו דיוננו בנושא הסמיכה בפירושנו לסנהדרין פ"א מ"ג.</i> והנה על ימיו מסופר: "אמר רב: אנא הואי במניינא דבי רבי, ומינאי דידי הוו מתחלי ברישא.<sup class="footnote-marker">43</sup><i class="footnote">אמר רב: אני הייתי במניין של בית רבי, וממני היו מתחילים.</i> והא אנן מתחילין מן הגדול תנן! אמר רבה בריה דרבא, ואיתימא רבי הלל בריה דרבי וולס, שאני מניינא דבי רבי, דכולהו מנינייהו מן הצד הוו מתחלי" (מניינו של בית רבי שונה, שאת כל המניינים החלו מהצד – בבלי, סנהדרין לו ע"א). בבית דין זה, שאפיין אותו ריבוי סמכות, נהגו לאפשר לתלמידים להביע דעתם ראשונה. גם אם המחווה לא השפיעה על האופי הסמכותי, וגם אם כל התיאור של רב מופרז (בעצם אין סיבה לפקפק בו), עדיין יש בכך הצהרה של פתיחות.
יתר על כן, אין במערכת היהודית ענישה על הבעת דעות. מי שדעתו נדחתה ("הפסיד") איננו נזוק ואיננו נפגע מעמדת המיעוט שנקט. אין דיבור על צורך בהתנצלות, או הבעת חרטה. זאת בניגוד מוחלט לחברות אוטוריטטיביות מאז ומעולם. גם בפועל אין סיפורי נזיפה ופגיעה כאלה. ייתכן שבפועל היו מעין התחשבנויות שלאחר מעשה, וחכם שנאבק על עמדתו "יתר על המידה" מן הסתם זכה לתגובה כלשהי (מנעו ממנו מינוי לאב בית דין). אבל היעדר מסורות מעין אלו גם הוא יש בו מסר של פתיחות.
בפועל, בדור יבנה נקטו לכל היותר סנקציה של נידוי והרחקה מבית המדרש. לא הייתה אפשרות למנוע מהרב להמשיך ללמד את חבורתו, וההרחקה מבית המדרש הייתה במידת מה וירטואלית ועקרונית בלבד, שהרי בפועל ממילא לא השתתף כל חכם בבית המדרש בכל יום.
דיני זקן ממרא משדרים ותובעים סמכות; יש ציפייה מהיחיד להפסיק ללחום על עמדתו. עם זאת, מותר לו להחזיק בדעותיו. אסור לו להורות אותן ברבים, ולהלן נראה שעל כל פנים מותר לו להחזיק בדעותיו. אדרבה, המסורת מצפה ממנו להמשיך להחזיק בדעתו, כפי שעולה מסיפור עקביא בן מהללאל. גם סיפור נידויו של רבי אליעזר משקף טראומה והערצה לרבי אליעזר. קשה להאמין שספרות בית המדרש מדברת בעצם נגד עצמה. היא משדרת כבוד לאיש שנהג, בעצם, שלא לפי ההלכה. יתר על כן, במשנת כלים מתברר שסתם המשנה כרבי אליעזר, דעתו אפילו לא נדחתה מבית המדרש, למרות מעשה הנידוי. לפי הבבלי רבי אליעזר מת בנידויו, לפי הירושלמי משמע שנידויו נמוג או הסתיים בדרך כלשהי. על כל פנים ההערצה אליו לא פחתה למרות נידויו (אפילו במסורת הבבלית).
במקום שאתה מוצא את חוזקה של ההיררכיה, את עוצמת הסמכות, אתה מוצא גם את האוטונומיה של היחיד. הסמכות נתונה רק לקבוצה, ולא לכל קבוצה אלא לסנהדרין בלבד. הסנהדרין מצידה היא גוף שמרכזו במקדש ומחוץ לו הייתה נטולת לגיטימציה ובעלת סמכויות מקוצצות, ועוצמה פחותה. בפועל לא פעלה הסנהדרין. חכמים של אז (הפרושים) ודאי לא קידשו את סמכותה. מן הסתם הם ראו בה גוף פסול בגלל הרכבו.
דרך צמצום נוספת של אידיאל הסמכות מצויה בגמרא: "תנו רבנן: 1. זקן ממרא אינו חייב אלא על דבר שזדונו כרת ושגגתו חטאת, דברי רבי מאיר. 2. רבי יהודה אומר: על דבר שעיקרו מדברי תורה ופירושו מדברי סופרים. 3. רבי שמעון אומר: אפילו דקדוק אחד מדקדוקי סופרים" (בבלי, סנהדרין פז ע"א). ההסבר של רבי יהודה מצוי במשנה, ובו כל דבר סופרים נתון תחת דין זקן ממרא. אבל רבי מאיר מצמצם מאוד את המקרים לדברי תורה בלבד, ולמעשה מוציא מכלל זקן ממרא את רוב המחלוקות הגורליות שפילגו את בית המדרש לדורותיו.
אותן מחלוקות שהיו עילה לנידוי אינן הולמות את ההגדרה של "דבר שעיקרו מדברי תורה.." או את ההגדרה של רבי מאיר. זאת ועוד, חלק מהמחלוקות שהיו עילה לנידוי לא היו קשורות לעשיית מעשה אלא ללימוד בלבד (כגון המחלוקת על תנורו של עכנאי, העמדות ההלכתיות של עקביא בן מהללאל ועוד). המקרים של הנידוי אינם הולמים אפוא את התאוריה של זקן ממרא, ומבטאים תפיסה שונה בנוגע לשאלה מתי הרוב מפעיל את כוחו ואוכף את החלטותיו.
כנגד זה מצויות גם מגמות הרחבה, כגון "והאיש אשר יעשה בזדון, אשר לא שמע מפי בית דין ומורה. אשר יעשה על מעשה הוא חייב ואינו חייב על הוריה. בזדון, על זדון הוא חייב ואינו חייב על שגגה. לבלתי שמוע, ולא שומע מפי שומע" (ספרי דברים, קנה, עמ' 207). אם כן יש זקן ממרא שהוא מי שהורה מדעתו. זו הגבלה חמורה על חופש היצירה. זו מגמת מיעוט, ולא שמענו על חכם שנחשד בכך. אם הורה או לימד היה זה על פי מה שהבין ושמע בדרך זו או אחרת. אך המגמה הסמכותית עולה כאן בצורה חריפה. היא מצטרפת למגבלות של "תלמיד לא יורה", נושא שדנו בו במקומו (סנהדרין פ"ג מ"א).
עם כל זאת, תפיסת הסמכות מוגבלת:
א. עבריין הוא רק מי שעושה מעשה, אין נענשים על הבעת דעה. זאת בניגוד לתפיסת הנצרות ודתות אחרות שבהן הועלו על המוקד עבריינים שנחשדו בחריגה מהדוקטרינה הממסדית.
ב. עבריין ייענש רק אם התנגד בנושאים שהוגדרו כחשובים.
ג. סמכות הוענקה רק למוסד שבפועל לא היה קיים. בית הדין ביבנה ניסה ליטול לעצמו את הסמכות הזאת (וגם אז לכל היותר נידה, ולא ניסה להעניש עונש מוות). אך כאמור לאחר ניסוי וטעייה בחר בהחלטה האסטרטגית "לא לנדות זקן".
ד. אפשר להבין את הסעיף האחרון כאילוץ: מכיוון שלא הייתה סנהדרין בעלת תוקף "נאלצה" המסורת היהודית להסתפק במוסד שלא היה קיים. לדעתנו אין זה אילוץ, אלא כוונת מכוון. הא ראיה שהיו זמנים והיו מוסדות שתבעו לעצמם את זכות הסמכות.
ה. בהיעדר פסקי הלכה ברוב הנושאים המושג "הלכה" הוא מעורפל, הוא כולל את כלל המסורת אך לא תמיד הוא מוגדר. נושא זה יחודד בהמשך בדיון במשנת הוריות.
ו. בתקופת המשנה והתלמוד, במקביל לתפיסת הסמכות המתוארת שוררת תרבות המחלוקת. חכם רשאי לחלוק ולהביע את דעתו, ואין הוא נענש עליה (לפחות כל זמן שהיא במסגרת הדיון, כולל עמדות יחיד קיצוניות בנושאים מהותיים). המסורת משמרת את עמדתו של החולק, והתפיסה השוררת היא "שאלו ואלו דברי אלהים חיים" (בבלי, עירובין יג ע"ב). לא מצאנו מי שמערער על עיקרון זה, אם כי בפועל תוך כדי דיון לעיתים הניסוחים ההדדיים קשים.
ז. בראייה לטווח ארוך, מקור סמכות לא היה, אך דווקא תרבות המחלוקת ננטשה. ספרות הפסקים,<sup class="footnote-marker">44</sup><i class="footnote">ספר הפסקים השיטתי הראשון הוא הלכות גדולות, וספרות רבה דומה שנכתבה בידי תלמידי רב יהודאי גאון. אחריו נכתבה ספרות פסקים עשירה, משנה תורה לרמב"ם, טור, שלחן ערוך, ועוד מאות ספרים עד ימינו אנו.</i> המתחילה בתקופת הגאונים בבבל,<sup class="footnote-marker">45</sup><i class="footnote">מגמה זו ניכרת גם בארץ ישראל. תחילתה בספרות הבתר־תלמודית ב"ספרות המעשים" ובחיבורי "הלכות קטנות", במדרשי ילמדנו ועוד. נושא זה מחייב הרחבה ודיוק, שלא כאן מקומו.</i> נקטה מדיניות הפוכה של השמטת הדעות החולקות, תוך חתירה ל"פסק" הלכה אחיד. גם ספרות השו"ת של תקופת הגאונים הייתה חד־חד־ערכית. מאוחר יותר התפתחה ספרות השו"ת למפגן למדנות ששימר מעט יותר את תרבות המחלוקת. הביטוי "אלו ואלו דברי אלהים" נותר כמוטו מכונן אך רוקן למעשה מתוכנו, והדברים ראויים להרחבה.<sup class="footnote-marker">46</sup><i class="footnote">ראו שגיא, אלו ואלו, ושם דיון ארוך על הרעיון ויישומו בדברי ראשונים.</i>
<b>תפיסת הסמכות במקבילות </b>
עם זאת, לא כל המקורות העוסקים בשאלת הסמכות מצדדים בהפעלה של דין זקן ממרא. דוגמה לכך יש בסיפור המעשה שבתוספתא: "רבי ליעזר אומר, חלה ניטלת מן הטהור על הטמא. אמרו לפני רבי ישמעאל, והלא פלוני יש בדרום והיה מורה בהוראה הזאת. אמר להם, לבוש שלבש בו אבא וציץ שנתן בין עיניו, אם לא אלמד בו לכל מורה הוראות. אמרו לו משום רבי ליעזר, אמר להם אף הוא יש לו במה יתלה" (תוספתא, חלה פ"א ה"י). רבי ישמעאל רוגז על ההוראה המוטעית ומאיים להעניש את החכם הסורר. ברור שאין כאן אמירה מוסדית, אלא ביטוי פרטי.<sup class="footnote-marker">47</sup><i class="footnote">במשפט זה מתבטאת הדעה שרבי ישמעאל הוא בן כוהנים גדולים. ספק אם זו מסורת ריאלית מבחינה היסטורית, שכן הכוהן הגדול הוא אדם אחר, רבי ישמעאל בן פיאבי. רבי ישמעאל היה אולי כוהן, אך לא כוהן גדול.</i> יש בו הד לתפיסה האידאית של סמכות פסיקה, אך לא זהות מוסדית. התלמידים אומרים לרבי ישמעאל שההוראה היא מפי רבי אליעזר ורבי ישמעאל נסוג בו מהתנגדותו, משמע שאין כאן כלל בעיה של סמכות אלא שרבי ישמעאל מתקומם נגד תוכנה של העמדה ההלכתית. הביטוי מצטרף לשיטת הביקורת וההכרעה של דור יבנה, אך ללא ממד של סמכות. כך גם בניסיון הנידוי של רבי חנניה בן אחי רבי יהושע. שם משמע שמי שנשען על חכמים מובהקים איננו נתון לביקורת של סמכות (בבלי, נידה כד ע"ב). סמכות נועדה אפוא לציבור ולתלמידי חכמים זוטרים, אך הבכירים אינם כפופים לה. מקור זה עדיין מציג תפיסה שלפיה יש הלכה, ויש חובת ציות, אם כי היא איננה מופעלת. אך עדיין היא "מתכתבת" באופן עקרוני עם תפיסת זקן ממרא.
תפיסה שונה לחלוטין עולה ממקורות אחרים.
<b>משנת יבמות</b>
במשנת יבמות (פ"י מ"א ומ"ב) נדונה השאלה על אישה שבעלה הלך למדינת הים ונפטר, התחתנה בשנית ובעלה הופיע:
1. האשה שהלך בעלה למדינת הים ובאו ואמרו לה מת בעליך וניסת, ואחר כך בא בעלה,
א. תצא מזה ומזה, ב. וצריכה גט מזה ומזה, ג. ואין לה כתובה, ד. ולא פירות, ה. ולא מזונות, ו. ולא בלאות, לא על זה ולא על זה. ח. אם נטלה מזה ומזה תחזיר, ט. והולד ממזר מזה ומזה, י. ולא זה וזה מטמאין לה, יא. ולא זה וזה זכאין לא במציאתה ולא במעשה ידיה ולא בהפרת נדריה. יב. היתה בת ישראל נפסלה מן הכהונה, ובת לוי מן המעשר, ובת כהן מן התרומה, יג. ואין יורשים של זה ויורשים של זה יורשים את כתובתה, יד. ואם מתו אחיו של זה ואחיו של זה חולצין ולא מיבמין. רבי יוסי אומר כתובתה על נכסי בעלה הראשון. רבי אלעזר אומר הראשון זכאי במציאתה ובמעשה ידיה ובהפרת נדריה. רבי שמעון אומר ביאתה או חליצתה מאחיו של ראשון פוטרת צרתה, ואין הולד ממנו ממזר,
2. <b>ואם ניסת שלא ברשות מותרת לחזור לו</b>. <b>ניסת על פי בית דין, </b>תצא ופטורה מן הקרבן. לא ניסת על פי בית דין תצא וחייבת בקרבן. יפה כח בית דין שפוטרת מן הקרבן.
ההבדל בין נישאת ברשות בית דין לנישאת שלא ברשות בית דין הוא אך ורק בעניין הקורבן. אם נישאת על דעת עצמה חייבת בקורבן, וסמכות בית הדין מועילה רק לפטור אותה מחובת הקורבן. אבל בשני המקרים האחריות עליה, וכל הנזקים חלים עליה.
הקורבן הוא כמובן מרכיב חשוב. מבחינה דתית הוא החובה העיקרית והדרך למחילה. אבל כדאי גם לזכור שבימי חכמים הוא גם חובה תאורטית, שכן בית המקדש אינו קיים. הפטור מקורבן (למי שנישאת על פי בית דין) יש בו שחרור מאחריות דתית, והוא מתאים למשנת הוריות שהעושה על פי בית דין איננו חייב קורבן כשוגג (בית הדין חייב בקורבן), ובמקרה זה שביבמות גם בית הדין איננו חייב בקורבן. בכך משנת יבמות נבדלת ממשנת הוריות, שבה נעסוק להלן. בפירוש מסכת יבמות ובמבוא לסנהדרין הרחבנו בפירוש משנה זו, אך במסגרת סקירה כללית לא כאן המקום להרחיב, והרוצה להעמיק מופנה לפירוש המשנה.
במסורת האמוראית מצינו גם הלכה למעשה את משנתנו, על המחלוקת הכרוכה בה: "אתא עובדא קומי דרבנן דתמן. אמרין ליה לית אתנו. קם אבא בר בא ולחש לה גו אודנה, אמר לה, בחייך, הב לה גט מספק. קמו תלמידוי דרב ומחוניה. אמר, ערקתא יקד וספסלה יקד. שמואל אמר, תמן הוינא ולא ערקתא יקדת ולא ספסלא יקדת אלא אבא הוא דלקה, וקם לה. אתא עובדא קומי רבי אימי, אמר ליה, אין בריא דהיא שריא לך, אלא תהא יודע דבניה דההוא גברא ממזירא קומי שמייא. והוה רבי זעירא מקלס ליה דו מקים מילתא על בררה" (ירושלמי, פט"ו ה"ד, טו ע"א – בא מעשה לפני חכמים של שם [חכמי בבל], אמרו לו [לבעל הראשון] אינך אתנו.<sup class="footnote-marker">48</sup><i class="footnote">כלומר, מותרת לשני.</i> קם אבא<sup class="footnote-marker">49</sup><i class="footnote">אבא – אביו של שמואל.</i> ולחש לאוזנו: בחייך, תן לה גט מספק. קמו תלמידיו של רב והיכוהו. אמר,<sup class="footnote-marker">50</sup><i class="footnote">אלו דברי מספר הסיפור.</i> השוט בער והספסל נשרף. שמואל אמר, הייתי שם ולא השוט בער ולא הספסל נשרף אלא אבא הוא שלקה, וקם לו. בא מעשה לפני רבי אימי, אמר לו, אם ברור לך שהיא מותרת לך [לבעל השני, התחתן עימה] אלא תהא יודע שבניו של אותו האיש [הגבר הנושא אותה בנישואים שניים אלו] ממזר לפני השמיים. והיה רבי זעירא משבח אותו שהוא מעמיד דבר על בוריו). רב פוסק בפשטות שהנישואים לשני כשרים, שכן נעשו לפי ההלכה, ולשיטתו הגבר הראשון כאילו איננו. לכן הבן מהגבר השני איננו ממזר, והיא אשתו של השני.
אביו של שמואל מקבל את ההלכה אך דורש גט מספק, מציע לראשון בלחש לתת גט מכל מקום, שהרי הוא (השני) ודאי אינו יכול לקבלה, ולפחות מכאן ולהבא לא יהא בכך חטא, וחכמים נזעקים להלקות את אבא בר בא, אביו של שמואל, שכן יש בדבריו הטלת ספק בכשרות הנישואים לשני. השמועה אומרת שבית הדין עלה כביכול בלהבות בשל מעשה המלקות. דווקא שמואל, בנו של אבא בר בא, מודה שאביו לקה ואילו העולם לא נזדעזע. או בלשוננו, אביו לקה בצדק, שכן נהג שלא כהלכה. החלטת בית הדין מבררת את העובדות, אך אין לה ממד של סמכות. ליחיד אוטונומיה מלאה ואחריות כלפי שמיים. מעבר לבירור ההלכתי, הסיפור מעניין מצידו הפולקלורי. המספר מסיים את הסיפור במעשה נס ומביע בכך הזדהות עם אבא, החכם הנערץ, ואולי גם עם דעתו. דווקא שמואל, בנו של "אבוה דשמואל", מכחיש את הנס ומעיד כיצד סיפורי אגדה נוצרים על בסיס שאינו איתן.
אשר לצד ההלכתי. ברור שרב חולק על המשנה, הוא מתיר לה להישאר אצל בעלה השני והוולד כשר (בעלה הראשון כאילו מת). לא נאמר במפורש האם במקרה זה מדובר במקרה שנישאה ברשות או כשנישאה שלא ברשות. הדעת נותנת שמדובר בכגון שנישאה ברשות, ויש בכך נטילת האחריות על ידי בית הדין על השגיאה. הבבלי (פח ע"א)<sup class="footnote-marker">51</sup><i class="footnote">השוו בבלי, כריתות יא ע"ב, המניח בפשטות שמדובר בעדות עד אחד, על בסיס סוגייתנו.</i> מצמצם את מחלוקתו של רב על המשנה. לדעתם רב מפרש את המשנה בכגון שנישאה על פי עד אחד, אבל אם נישאה על פי שני עדים לא תצא. הגמרא אומרת שבני בבל צחקו על הלכה זו, אבל לפי הירושלמי אכן זו עמדתו של רב. אם הנישואים נעשו כהלכה (לפי הנתונים שהיו בשעת הנישואים) הרי שהם תקפים, ומעשה בית דין הוא תמיד מעשה נאות. אם נישאה על פי עד אחד, תוקף בית הדין חלש יותר. הבבלי מרכך בכך את חידושו של רב ומעמידו בשני עדים בלבד (כאשר הכרעת בית הדין מבוססת). גם הירושלמי שם מפרש את המשנה בעד אחד (טו ע"א), אם כי לא נאמר שם שזו היא עמדתו של רב. דרכו של רב היא פיקציה משפטית במיטבה. המערכת המשפטית מתכחשת למציאות, ויוצרת מציאות וירטואלית משלה.<sup class="footnote-marker">52</sup><i class="footnote">ראו עוד בפירושנו למסכת יבמות פט"ו מ"ד.</i>
כאמור, בפירושנו למסכת יבמות הרחבנו בדיון גם בדברי האמוראים על משנה זו.
<b>משנת הוריות</b>
במסכת הוריות, ובעיקר בפרק הראשון, נדון במפורט מצב אחר ששאלת הסמכות מגיעה בו לבירור. לא נוכל במסגרת זו לברר במפורט את העולה מפרק שלם בהוריות, ונסתפק בסיכום ובהפניית הקורא לפירוש המסכת. נסכם את העקרונות העולים ממסכת הוריות הנוגעים לענייננו. בתורה מדובר על חטא שחוטאים בשוגג: יחיד, כוהן גדול, נשיא וציבור.
חז"ל פירשו:
1. ציבור הוא בית הדין המרכזי, ובית הדין מביא חטאת על ההוראה בשוגג (פ"א מ"ג), והיחידים שעשו כדבריו פטורים משום שהם נשענים על החלטת בית הדין. אין לכך מקבילה לא במשנת כתובות, שבה בית הדין טעה במפורש (ויודע על כך בדיעבד), ולא במשנת סנהדרין (זקן ממרא – שבה אין מדובר בטעות של בית הדין).
2. כל הדיון הוא בבית הדין הלאומי. המונח "סנהדרין" איננו נזכר, אך המסכת מתכוונת אליו (בזמן הבית). כמה משפטים במסכת הובנו על ידינו כמתייחסים לסנהדרין של ימי בית שני. לתפיסתם של חכמים סנהדרין זו איננה לגיטימית, איננה מחייבת, וטעויותיה הן כטעויות של יחידים.
3. יחיד סתם שפעל פי הוראת בית דין פטור מקורבן חטאת.
4. יחיד ידען שיודע (סבור) שבית הדין טעה, וקל וחומר אחד מחברי בית הדין שסבור שבית הדין טעה, אסור לו לסמוך על בית הדין, אלא צריך לפעול לפי הבנתו ומצפונו. מאוחר יותר צומצמה חריגה זו לתלמיד ידען במיוחד.
5. מעבר לכל זה, דמותו של בית הדין במסכת הוריות מפוקפקת. בית הדין טועים בנושאים שהם עיקר תורה, הם עשויים לטעות ולומר שאין נידה בתורה, או החלטות אבסורדיות דומות. על כך אין הם חייבים בקורבן, אך הם עשויים לטעות בו. קשה להאמין שכך תיארו חכמים את בית הדין הלאומי.
ההלכה הרביעית סותרת בבירור את דין זקן ממרא. לא רק שהזקן איננו צריך לציית אלא להפך, אסור לו לציית, ואם ציית חייב קורבן חטאת. לא ניכנס במסגרת זו לפרטים, אך ברור שלפנינו גישה הפוכה מזו של תפיסת הסמכות במשנת סנהדרין (זקן ממרא). לפחות בתוך שכבת החכמים נשמרת אוטונומיה ואחריות אישית מלאה. זו גישה שהיום היינו מגדירים אותה כאנרכיסטית, אומנם היא מוגבלת לאלה ששייכים לעולם בית המדרש. סתם אדם אפילו איננו בבחינת תלמיד, ברם, אדם הוא המגדיר את עצמו. הוא מחליט האם הוא בבחינת תלמיד והאם יש לו דעה עצמאית או שהוא תלוי בדעת בית דין וסומך עליה. במשנה אין כל הגבלה על זהותו של האדם האוטונומי, רק בתוספתא מתחיל תהליך של צמצום ההגדרה, אבל עדיין היחיד מחליט על מעמדו.
הסעיף הראשון סותר את משנת יבמות. היחיד שסמך על הוראת בית הדין פטור מכל אחריות. אך הדבר מוגבל לבית הדין המרכזי, ולא לבית דין מקרי מקומי כמו במשנת יבמות.
אם כן, לפנינו נתונים מספר שניתן לסדרם בסדר כרונולוגי:
א. בימי הבית בוודאי לא הייתה תפיסה של קדושת הסמכות. אם היא הייתה הרי שלא יוחסה לסנהדרין של זמנם.
ב. בדור יבנה קיימת מדיניות של כפיית סמכות במחלוקות. דין זקן ממרא הוא ניסוח אידאי של תפיסה עקרונית זו, בצורה מופרזת ותאורטית (ברמה עקרונית ובלתי מעשית).
ג. תפיסת הסמכות עולה ממקורות נוספים.
ד. לאחר דור (דורות) יבנה מתפשטת תפיסה של אי הפעלת הסמכות הלכה למעשה. אין בכך נסיגה מהעיקרון המופשט של סמכות, אלא מביצועה בתנאי המעשה.
ה. מסכת הוריות משקפת תפיסה של אוטונומיה ואחריות אישית (כפירה בסמכות מוסדית), היא מבטאת את השלב ההיסטורי האחרון תוך הפיכת המצוי (היעדר היכולת לכפות) לרצוי (אוטונומיה ואחריות אישית). אפשר גם שמשנת הוריות צמחה מהמציאות הקדומה של ימי בית שני, והיא תשובה אידאולוגית למצב שבו הצדוקיות שולטת בסנהדרין (העובדה שהמוסד הלאומי נתפס בעיני פרושים כבלתי ראוי).
<b>ההוראה – הורה לעשות</b>
במהלך הדיון במשניות הפרק הראשון בהוריות, וגם של דין זקן ממרא (סנהדרין פי"א), עלתה שאלת המונח "הורה לעשות". במסורת ישראל יש למונח זה משמעות אידאית ברורה. הרב מלמד, והציבור מקיים את דברו. מי שאיננו מקיים את מה שלימד הרב, נחשב לעבריין. עבריינות כזאת היא תופעה חריגה כשלעצמה, ובדרך כלל הציבור מקיים את פסק ההלכה. הוראה הובנה כמושג אחר של פקודה שעל יהודי חובה לקיימה. הלימוד הוא כללי ומשאיר מקום לשיקול דעת של היחיד, ואילו ההוראה היא חובה. מאחורי מונח זה מצויה תפיסה מורכבת יותר: הרי כל מצווה היא בין אדם לבוראו; האדם מניח כיצד ריבון העולם מצפה ממנו להתנהג. האדם הפרטי הוא זה שמחליט אם לקיים את המצווה, להימנע מלקיימה, או חלילה לחטוא בכוונה. אם אדם טעה בהבנת המצווה הרי שהטעות היא בינו לבוראו, ובורא עולם יחליט כיצד להגיב (עונש, הבנה, עידוד). לפי תפיסת ה"הוראה" המקובלת כיום, הוראה שוללת את זכותו של היחיד לפרש לעצמו את המצווה. הפירוש נקבע על ידי החכם שהורה וליחיד נשאר לבצע או לא לבצע, אך אין הוא יכול לפרש את המצווה. תפיסה כזאת של סמכות שוללת את האוטונומיה של היחיד.
במישור אחר, ההוראה נוטלת את האחריות מהאדם הפרטי. מעתה האחריות היא על הפוסק והיחיד משוחרר מאחריות, או כבול לפרשנות של בעל ההוראה. כל אדם גם מחליט כיצד לקבל את ההוראה, בשמחה על שזכה בביטחון או בביקורת על שנשללה ממנו האוטונומיה, אך עמדתו בנושא בלתי רלוונטית. מונח קרוב הוא "פסיקה". גם הוא מונח המחליף את ההוראה, ושולל את האוטונומיה של היחיד. השאלה כיצד אדם זוכה לסמכות להורות ולפסוק נשארה עמומה במסורת ישראל. בעצם במסורת ישראל לא ניתנה לכך תשובה מקובלת. כיום במדינת ישראל לתואר "רב" יש משמעות משפטית ברורה, אך זו משמעות של הדורות האחרונים בלבד, וגם היא מקובלת רק בחוגים מצומצמים של החברה הדתית.
לכאורה זכות הפסיקה או ההוראה קשורה לתואר "רבי",<sup class="footnote-marker">53</sup><i class="footnote">כיום, ובבבל התלמודית, משתמשים במונח "רב", ובארץ ישראל המונח הסמכותי היה "רבי".</i> תואר פורמלי שהוקנה ב"מינוי" או "סמיכה". במבוא למסכת סנהדרין עסקנו במונחים בלתי נהירים אלו. כיום יש לשני המונחים ("סמיכה" ו"רב") משמעויות מוסדיות, אבל במקורות התקופה אין לתואר כל קשר לזכות הפסיקה, ובכלל אין הסבר מי רשאי להורות, מתי דבריו נחשבים לפסיקה, ומתי הם בגדר לימוד תורה. במקורות התנאים והאמוראים נזכרים המונחים "להורות", "לפסוק" וכו', אך אין פרשנות ברורה מה משמעותם. אם אנו מחליטים שלימוד שונה מהוראה ושניהם שונים מ"הורה למעשה" או מ"פסק"<sup class="footnote-marker">54</sup><i class="footnote">"פסק" מופיע בעיקר בהקשרים מסחריים; כאשר הוא קשור לפסק דין הוא מהווה קביעה כמותית בלבד. ראו משנה, כתובות פ"ה מ"ח ופירושנו לה; בבלי, כתובות סד ע"ב; קז ע"ב; פסיקתא רבתי, כט. "פסק" במשמעות הלכתית מופיע במקורות בתר־תלמודיים אלפי פעמים.</i> ניתן לפרש את המשניות, אך במקביל ניתן גם לפרש שכל אלו מונחים זהים, ולמעשה אין הבדל בין ללמד, לחוות דעה, לפסוק ולהורות. בן דוד בדק את המונח "הוראה" ביסודיות,<sup class="footnote-marker">55</sup><i class="footnote">בן דוד, הוריות, עמ' 38-17.</i> ועל סמך כלל ההופעות הסיק שבמקורות הקדומים הוראה היא למעשה לימוד, ואין בה ממד סמכותי. להורות משמעו ללמד, כגון "רבי ישמעאל בנו אומר: החושך עצמו מן הדין פורק ממנו איבה וגזל ושבועת שוא, והגס לבו בהוראה שוטה רשע וגס רוח" (אבות פ"ד מ"ז), או "המוליך את החבל בידו לדרכו כשר, ושלא לדרכו פסול. זה הלך ליבנה שלש מועדות ובמועד שלישי הכשירו לו הוראת שעה" (פרה פ"ז מ"ו), וכן: "המכיר את מקומו, והשמח בחלקו, והעושה סייג לדבריו, ואינו מחזיק טובה לעצמו, אהוב, אוהב את המקום, אוהב את הבריות, אוהב את הצדקות, אוהב את התוכחות, אוהב את המישרים, מתרחק מן הכבוד, ולא מגיס לבו בתלמודו, <b>ואינו שמח בהוראה, </b>נושא בעול עם חבירו, מכריעו לכף זכות.." (פרק קניין תורה, אבות פ"ו מ"ו).<sup class="footnote-marker">56</sup><i class="footnote">אבות פרק ו (פרק קניין תורה) הוא מדרש מאוחר השייך לספרות "יראת חטא", ואיננו חלק מהמשנה. ראו פירושנו למסכת אבות.</i> כמו כן: "יכול יהו ישראל חייבים מיתה על ההוראה? תלמוד לומר 'אתה ובניך' 'ולא תמותו'. אתה ובניך' במיתה, ואין ישראל חייבים על ההוראה במיתה" (ספרא, שמיני פרק א ה"ו, מו ע"ג). הוראה היא סתם לימוד, והלומד שתוי יין לא עבר עבירה חמורה. בדרך זו מתפרש רוב מכריע של המקורות.
כמו כן במדרש לעניין זקן ממרא: "1.'האיש אשר יעשה בזדון', אשר לא שמע מפי בית דין ומורה. 2. 'אשר יעשה', על מעשה הוא חייב ואינו חייב על הוריה. 3. בזדון, על זדון הוא חייב ואינו חייב על שגגה. 4. 'לבלתי שמוע', ולא שומע מפי שומע" (ספרי דברים, קנה, עמ' 207, וכעינו מדרש תנאים לדברים, יז יב, עמ' 103). המשפט השני מפרש את הפרשה בסתם עבריין, שאיננו מציית אלא עושה. הוריה משמעה לימוד בלבד, ועשייה משמעה מעשה בלבד. כך פירשנו את המדרש במקומו (סנהדרין פי"א מ"ב).
ברם, משנת הוריות (פ"א מ"א) מדברת לכאורה על הוראה במשמעות אחרת, של לימוד למעשה כפקודה שיחיד מקבל מהציבור (מבית הדין): "1. הורו בית דין לעבור על אחת מכל מצות האמורות בתורה והלך היחיד ועשה שוגג על פיהם, בין שעשו ועשה עמהן בין שעשו ועשה אחריהן, בין שלא עשו ועשה – פטור, מפני שתלה בבית דין. 2. הורו בית דין וידע אחד מהן שטעו, או תלמיד והוא ראוי להוראה, והלך ועשה על פיהן, בין שעשו ועשה עמהן, בין שעשו ועשה אחריהן, בין שלא עשו ועשה – הרי זה חייב, מפני שלא תלה בבית דין. 3. זה הכלל: התולה בעצמו חייב, והתולה בבית דין פטור".
הביטוי "הורה לעשות" מופיע גם בתוספתא: "זקן ממרא שהורה ועשה כהוראתו – חייב. שהורה ולא עשה – פטור. הורה על מנת לעשות אף על פי שלא עשה – חייב" (סנהדרין פי"ד הי"ב, עמ' 437). "הורה לעשות" משמעו לימד כדרך שהוא מלמד כל הלכה אחרת. סמי מכאן כל סמכות וכל חובה המוטלת על השומע לעשות כהוראתו של החכם. השומע ישמע, והמסרב – עושה כן על אחריותו האישית.
ההבדל בין הוראה ללימוד, לדעתנו, איננו מהותי. יש להניח שלימוד הוא תהליך ארוך שבו לומדים מקורות שונים, ואילו "הוראה" הוא לימוד קונקרטי, אולי סביב שאלה אקטואלית מוחשית או הוראה כללית ללא הנמקות, פרטים, תוספות ומחלוקות – אלא הנחיה לביצוע. להערכתנו אין ראיות שבעיני חכמים היה הבדל בין "לימוד" ל"הוראה". כל ההבחנה במשנה היא תאורטית (כמו יתר מרכיבי המשנה, וכפי שפירשנו). מכל מקום המקורות מכירים את המונח "הוראה", ואיננו יודעים אם זו הבחנה אוטופית או הבחנה מעשית.
הביטוי "הורה רבי" פלוני תדיר במקורות. משמעו להערכתנו לימוד ברבים, כדרך שרב מלמד הלכה לציבור. אין כאן ממד של אחריות על אחרים או סמכות, אלא הכול כתלמידים הרוצים ללמוד תורה, ורוצים לשמוע דברי תורה ודברי חכמים. החכם אינו נזקק לסמכות, אדם מחליט למי ולמה לשמוע, ובאופן טבעי אנשים פונים לרב כדי שילמדם הלכות.<sup class="footnote-marker">57</sup><i class="footnote">הבבלי, כתובות ז ע"א, הבין שהוראה היא סיבה לפטור, אבל בחולין כה ע"ב חסרה הנחה פרשנית זו. הביטוי "הורה רבי" מתייחד בדרך כלל בכך שבמקורות האמוראיים ההוראה היא תמיכה של רב חשוב ברב אחר שנחלק עם חבריו. הביטוי תדיר יותר במקורות אמוראיים מאשר במקורות התנאיים, ובמקורות בתר־אמוראיים יותר מאשר במקורות קודמים.</i>
אם כן, כמו בנושאים רבים אחרים גם בנושא הסמכות ומהות ה"הלכה" מצאנו מחלוקות והיעדר הכרעה. יש מקורות הדוגלים בתפיסה שההלכה נקבעת בהכרעת הרוב ולאחריה היחיד מאבד את האוטונומיה, ויש מקורות הסבורים שאין הכרעה כלל, ואין מושג של "פסק הלכה". כל אדם צריך להחליט על דרכו, ובלבד שהוא למד ויודע. בפועל לעם ישראל לא היה מעולם מוסד הלכתי מכריע. בימי הבית לא הייתה סנהדרין פרושית כלל, ובדורות התנאים והאמוראים היה בית דין מרכזי, אך רק בדור יבנה הוא ניסה באופן שיטתי להכריע בהלכות. מסכת עדיות מייצגת תפיסה זו בבירור. בדורות אחרים אבדו אפילו היומרה והרצון להכריע בהלכות. מאוחר יותר לא היה כלל מוסד מרכזי, אם כי היו מוסדות (כגאוני בבל) ואישים בודדים שניסו להנהיג עצמם כבעלי סמכות. סמכות זו הוענקה להם רק על ידי עצמם.
בפועל הפוסק היה "שר ההיסטוריה", ציבור שומרי המצוות והתלמידים, שהיו כמובן לא אחת קנאים לתורת רבותיהם.
בתנאים אלו אין ספק שרבי לא ראה במשנה ספר הלכה אלא טקסט לימודי שיש בו כדי לקבוע את סדר היום הדתי, אך לא "לפסוק" הלכה.
עם כל זאת, כפי שנראה בתת־הפרק הבא, מעמד הלימוד עצמו חתר לסיכום ולהחלטה, אך עריכת המשנה לא חתרה להחלטה. יתר על כן, ההחלטה לא נחשבה ליותר מאשר סיכום הנושא. אין היא נתפסת כמעשה חקיקה. לא כל חבורה קובעת את ההלכה לכלל ישראל, זו החלטה בעלת אופי לימודי מקומי. המשמעות של "פסק", במובן של מעשה חקיקה המחייב ציות ופוטר מאחריות, אינו קיים למעשה בתקופת המשנה. אולי הוא קיים כרעיון אוטופי, אך לא כדרך מעשית.

צורת הלימוד

<strong>צורת הלימוד</strong>
<big><b>הלימוד עצמו</b></big>
על צורת הלימוד לפני דור יבנה איננו יודעים הרבה. היו ששיערו שראשית הלימוד היה עיון בכתבי הקודש.<sup class="footnote-marker">58</sup><i class="footnote">אפשטיין, מבוא, עמ' 505-503. רבים חלוקים עליו.</i> מדור יבנה ואילך שימש כנקודת מוצא טקסט ה"משנה",<sup class="footnote-marker">59</sup><i class="footnote">על עריכת המשנה ראו להלן.</i> כלומר אוסף דברי הלכה ונימוקיהם. לאחר הצעת הדברים התפתח דיון בטעמם של הדברים, המכונה ה"תשובה".<sup class="footnote-marker">60</sup><i class="footnote">אפשטיין, מבואות, עמ' 88.</i> החכמים אשר השתתפו בדיון היו כנראה "משיבים על דברי חכמים"<sup class="footnote-marker">61</sup><i class="footnote">"להשיב" משמעו להשתתף בדיון. משנה, מכשירין פ"ו מ"ח; תוספתא, סנהדרין פ"ז ה"ה, עמ' 426; כלאים פ"ה ה"ח; שבת פ"ט ה"ח; חולין פ"ו ה"ג, עמ' 507; כריתות פ"א הכ"ב, עמ' 563; כלים בבא קמא פ"ו ה"ד, עמ' 575; אבות דרבי נתן, נו"א לה, עמ' 107.</i>; אישים אלו הם בכירי התלמידים, או חכמים זוטרים.<sup class="footnote-marker">62</sup><i class="footnote">קטעי דיונים מעין אלו השתמרו במקורות מספר, ראו ההערה הקודמת וכן משנה, ידים פ"ד מ"ג; עדיות פ"א מי"ב-מי"ד; פסחים פ"א מ"ז; תרומות פ"ה ה"ד ופירושנו שם ומקורות נוספים.</i> מספר המשתתפים היה שונה מחבורה לחבורה, ומן הסתם שונה מדיון לדיון, אך לא מצאנו יותר מארבעה חכמים המשתתפים בדיון.<sup class="footnote-marker">63</sup><i class="footnote">רוזנפלד, הלימוד. לדעתו יש לראות בכך מבנה פורמלי כבר בדור יבנה.</i> בעקבות הדיון באה החלטה, אם זה היה דיון מעשי, או סיכום, אם זה היה דיון תאורטי. בכך לא הסתיים הוויכוח, ובמקרים אחדים אנו יודעים שלאחר ה"תשובה" – המקור מציין "עד כאן היתה תשובה" – המשיך הוויכוח.<sup class="footnote-marker">64</sup><i class="footnote">משנה, מכשירין פ"ו מ"ח (והשוו משנה, כריתות פ"ג מ"ט; יבמות פ"ח מ"ג); תוספתא, עירובין פ"ז הי"ד (ירושלמי, שם פ"ט ה"א, כה ע"ג); משנה, כלים פ"ז מ"א; ספרא, ויקרא דיבורא דנדבה, פרק ב הי"ב, עמ' 17.</i> מסתבר, אפוא, שבזמן ה"תשובה" היו רק חכמים בעלי עמדה רשאים להשתתף בדיון, ואילו אחר כך ניתנה רשות הדיבור לכול.
במשנה נמצא תיאור אידאי במקצת של סדרי משפט: "דיני הטומאות והטהרות מתחילין מן הגדול, דיני נפשות מתחילין מן הצד, הכל כשרין לדון דיני ממונות" (סנהדרין פ"ד מ"ב), ויש לשער שסדרי לימוד וסדרי דין דומים זה לזה, שכן הלימוד מתעסק בפסיקה ופסקי דין הם בבחינת מערך לימודי. כלומר, מבחינה אידאולוגית יש לכל באי בית המדרש זכות להשתתף בדיון, משוחררים מכל לחץ ומורא. ברם, עיון מדוקדק בדברים מבהיר את הפער שבין האידאה לבין המעשה החברתי. בדיני ממונות, טומאות וטהרות ניתנת עדיפות לרב ולבכירי התלמידים בדיונים השגרתיים והנפוצים, ואילו בדיני נפשות, שבפועל היו מופקעים מסמכותו של בית הדין היהודי, נותרה האידאולוגיה של חופש דיבור. התמונה האידאית של המשנה אינה שונה באופן מהותי מזו המצטיירת מן העדויות של דיונים הלכה למעשה שהתרחשו בבית המדרש. הדיון לא היה פתוח לגמרי, וקיים מערך מדורג של בעלי זכות הדיבור והדיון, ועם זאת בתנאים של התקופה העתיקה ניתן להגדיר את בית המדרש כמוסד שבו מתנהלים דיונים פתוחים, שתוצאותיהם אינן מוכתבות מראש.
בסיומו של הדיון ניתנה אפשרות לכל הרוצה לשאול, כלומר להעלות נושא חדש לבירור. בתוספתא (סנהדרין פ"ז ה"ז, עמ' 426) מופיע פירוט סכֵמתי של סדרי העדיפויות בהעלאת נושאים, בכל הנוגע למתדיינים ולנושא כאחד. לחכמים זכות קדימה על פני תלמידים ולתלמידים זכות קדימה על פני עמי הארץ; כן נקבעו סדרי עדיפויות של הנושאים השונים. התוספתא מסכמת: "שתי הלכות ושתי שאילות ושתי תשובות ושני מעשים – הרשות ביד התורגמן מעתה". כלומר, אם נשאלו שתי שאלות, או הובאו שני מעשים להכרעה, המתורגמן מחליט מה יידון קודם. מכאן שהנשאל היה פונה למתורגמן, וזה היה מחליט לפי הכללים השונים מתי להעלות כל נושא לדיון.
תמונה חיה וריאלית של הלימוד בחבורה מופיעה בבבלי: "לוי ורבי שמעון ברבי יתבי קמיה דרבי וקא פסקי סידרא. סליק ספרא. לוי אמר: לייתו משלי, רבי שמעון ברבי אמר: לייתו תילים. כפייה ללוי ואייתו תילים.. אמר לוי: רבי, נתת לנו רשות לעמוד" (עבודה זרה יט ע"א – ישבו לפני רבי ונגמר הסידרא וסולק הספר.<sup class="footnote-marker">65</sup><i class="footnote">סליק ספרא – פירושו המילולי: עלה הספר [הסתלק הספר], ונראה שהכוונה לספר התורה שממנו צוטטו הפסוקים.</i> לוי אמר יביאו משלי, ורבי שמעון ברבי אמר יביאו תהילים. כפה [רבי שמעון] על לוי והביאו תהילים.. אמר לוי: רבי, נתת לנו רשות לעמוד). לאחר הלימוד הרגיל שהיה סביב התורה (מדרש הלכה), התחולל ויכוח בין בכירי התלמידים מה ללמוד – תהילים או משלי. בוויכוח מנצח בנו של הרב, רבי שמעון ברבי, את רבי לוי. בהמשך הלימוד רבי מרחיב בדרשה על פסוק ודורש "אין אדם לומד תורה אלא ממקום שלבו חפץ", זה נותן לרבי לוי בסיס לטעון: "נתת לנו רשות לעמוד", כלומר לחדול מלימוד תהילים.
תיאור חי נוסף למעמד דומה השתמר במסורת האמוראית המתארת את הדחת רבן גמליאל. רבן גמליאל דרש ודן עד ש"העם" (תלמידי החכמים) דרשו מהמתורגמן לסיים שלב זה של הדיון. לאחר מכן המתורגמן אמר "התחילו", ואז החל הדיון בנושא שהעלו החכמים עצמם – הדחתו של הנשיא (ירושלמי, ברכות פ"ד ה"א, ז ע"ד; תענית פ"ד ה"א, סז ע"ד). המינוח לסיום הלימוד היה "עמודו", או "עמד". לעיתים אחרי העמידה המשיך הלימוד בצורה בלתי פורמלית ובשיחות אישיות (כגון תוספתא, אהלות פ"ה הי"א-הי"ב, עמ' 603-602).
צורת הלימוד בבית הדין או בבית המדרש הגדול היא פורמלית, וכוללת סדרי טקס ומעמד, ועדיין יש לשאול אילו מן הרכיבים היו קיימים גם בבתי המדרש הקטנים ובחבורות. מן המקורות שבהם עסקנו ניתן לומר שבבית מדרשו של רבי עקיבא אכן נהגו ב"הצעת משנה" ו"תשובה", ויש להניח שזהו הנוהג המקובל בחבורות, לפחות בחבורות החשובות. שאלת השתתפותו ומעמדו של המתורגמן בעייתית יותר. המתורגמן נזכר פעמים מספר בספרות ארץ ישראל, אך בכל המקרים מדובר בדרשה הציבורית, להוציא, כאמור, שני המקרים בבית המדרש ביבנה (לעיל), ועליהם ניתן להוסיף גם את המתורגמן הממלא את תפקידו בבית המדרש של מעלה.<sup class="footnote-marker">66</sup><i class="footnote">ראו תנא דבי אליהו זוטא, ב (כא), עמ' 32; היכלות רבתי, לב ג, עמ' קיח; מ ב, עמ' קלד, ועוד. במקורות אמוראיים המתורגמן מכונה "אמורא".</i> לעומת זאת בבבל מילא האמורא תפקיד בישיבה. כשהמתורגמן נקרא לעמוד, זה היה האות למעבר מדיון חופשי לחלקו הפורמלי של הלימוד ולשלב סיכום הדין.<sup class="footnote-marker">67</sup><i class="footnote">לאוסף מקורות ראו קוסובסקי, המתורגמן.</i>
קשה להאמין שבחבורה היה מקום למתורגמן ולכללי טקס כה נוקשים, אך בהיעדר נתונים במקורותינו לא נוכל לברר נושא זה.<sup class="footnote-marker">68</sup><i class="footnote">מתורגמן נזכר גם בבית מדרשו של רבי ברכיה, ראו ירושלמי, ברכות פ"ז ה"ה, יא ע"ג. המתורגמן שם איננו ממלא את תפקידו הרגיל, אך הוא נזכר במסגרת תיאור הווי חייה של חבורת הלומדים.</i>
<b>שינון</b>
במהלך ה"שיעור" ולאחריו (ירושלמי, ברכות פ"ד ה"א, ז ע"ד; תענית פ"ד ה"א, סז ע"ד) הוקדש זמן ניכר לשינון החומר הנלמד. השינון הוא חלק מהותי מלימוד התורה שאיננה כתובה; את החומר הנלמד והנידון יש לשמר באמצעות הזיכרון של חבורת הלומדים. לא ייפלא אפוא שהוא חלק מדרכי הלימוד היסודיות בבית המדרש. יתרה מזו, חכמים הפכו את השינון לחלק מן האידאולוגיה של הלימוד. השינון נעשה בקול רם ובנעימה, ובזאת הוא הופך לטקסי בחלקו: "מנין כשאדם יגע בתורה צריך להשמיע לאזנו? שנאמר והאזנת למצוותיו", וכן: "כל הקורא בלא נעימה ושונה בלא זמרה עליו הכתוב אומר<sup class="footnote-marker">69</sup><i class="footnote">דברים רבתי, נצבים ו, עמ' 120; השוו בבלי, עירובין נד ע"א; תנחומא, עקב ה; דברים רבה, ח ד. עדויות מאוחרות יותר, מימי הביניים, מוסרות על משניות שהיו בהן טעמים, ואכן בגנזי כתבי היד מצויים כמה עותקים של קטעי משניות עם טעמים (רבינוביץ, משנה), ועדיין אנו זוכרים כתבי יד מעין אלו ששימשו בבתי המדרש של בני עדות תימן בירושלים שלפני מלחמת השחרור. על הלימוד בקול ראו להלן.</i> 'וגם אני נתתי להם חֻקים לא טובים' וגו'" (בבלי, מגילה לב ע"א).<sup class="footnote-marker">70</sup><i class="footnote">ראו רבינוביץ, משנה, עמ' 51.</i> אם כן, השינון במנגינה היה רכיב מרכזי בלימוד.
ואכן יש משניות רבות שיש להן מקצב אחיד, וכן מקבילות פנימיות, מקבילות חסרות ותופעות נוספות המאפיינות כתיבה בחצי פרוזה חצי מלודיה.<sup class="footnote-marker">71</sup><i class="footnote">ראו מלמד, עיונים, עמ' 118-94.</i> כך למשל משנת שבת פ"כ מ"ג. המשנה עורכת שלוש הלכות במבנה דומה: "אין שורין את החילתית.. אבל נותן לתוך החומץ, ואין שורין את הכרשינין.. אבל נותן לתוך הכברה.. אין כוברין את התבן.. אבל נוטל הוא בכברה". התוספתא שם שונה את ההלכות שבמשנה, מרחיבה אותן ומוסיפה הלכה רביעית: "אין מזלחין את הבית בכל מיני זלחין, אבל ממלא חבית מים, ושופך ושונה, ואינו חושש" (פי"ו ה"ב-ה"ג). סגנון ההלכות מאפשר שינון המשנה במנגינה, וכנראה הצורך במנגינה גם הכתיב את המקצב הפנימי במשניות רבות.
השינון הרב הוביל לתופעה של ציטוט משניות בלתי מובנות למצטט, כגון דברי רבי טרפון: "אני שמעתי ולא היה לי לפרש, ואתה דורש ומסכים להלכה" (תוספתא, זבחים פ"א ה"ח, עמ' 480). דברי רבי עקיבא אינם דרשה אלא הבחנה הלכתית שאותה שמע מרבי טרפון עצמו. רבי טרפון שכח את ההסבר אך עדיין זכר את גוף המימרה, ורבי עקיבא הסביר לו את המשפט העמום. ביטוי זה חוזר בעוד נושא (ירושלמי, יומא פ"א ה"א, לח ע"ד; הוריות פ"ג ה"ב, מז ע"ד). מן הסתם אותו משפט נאמר רק פעם אחת והועבר על ידי התלמוד לעניין אחר. ברם, השאלה המהותית איננה האם אמר רבי טרפון משפט כזה, אלא האם התלמוד יכול להביא משפט כזה ולראות בו הסבר.
כמו כן בתוספתא כלים (בבא מציעא פ"ב ה"א, עמ' 579): "אמר תלמיד אחד מתלמידי גליל העליון לפני רבי אליעזר שמעתי שחולקין בין טבעת לטבעת. אמר לו שמא לא שמעת אלא לענין שבת, שהיוצא בחקוקה חייב ושאין חקוקה פטור". גם כאן התלמיד זכר משפט (הבחנה משפטית) והרב מסביר לו שהציטוט חל על עניין אחר. בתוספתא שם (ה"ב) עוד משפט דומה בנושא אחר ובאותו סגנון.
הטקסט היסודי שבו השתמשו תנאי דור יבנה היה, כאמור, בלתי פורמלי ואישי, אם כי לכל חכם היה נוסח מדויק וקבוע. נוסח זה היה גם חומר השינון, בלי התוספות שנדונו במהלך ה"תשובה". מימי רבי עקיבא נתגבשו "משניות" אישיות – משנת רבי עקיבא, משנת רבי מאיר ואחרות.<sup class="footnote-marker">72</sup><i class="footnote">אפשטיין, מבואות, עמ' 179-96.</i> מאוחר יותר קבע רבי וערך טופס של "משנה", אשר הפך לטקסט בסיסי נהוג, ואולי אף מחייב.<sup class="footnote-marker">73</sup><i class="footnote">פרטי התפתחות המשנה חורגים מתחום דיוננו זה.</i> מהלך זה הוא חלק מתהליך הפורמליזציה והמיסוד מטקסט חופשי לטקסט נלמד קבוע, וכך הונח נדבך נוסף במיסוד הלימוד.
לאחר הצעת המשנה היה הלימוד בלתי רשמי, אך במרוצת מאה וחמישים השנים הבאות הפך גם החומר הנלמד לטקסט רשמי עם עריכת התלמוד. יש לשער שלעריכת התלמוד קדמו עריכות חלקיות של דיוני תלמוד, ועדות לכך מצויה בקטעים דמויי תלמוד המצויים במשנה, בתוספתא ובמקורות תנאיים אחרים, וגם בקטעי הסוגיות התלמודיות הקדומות.<sup class="footnote-marker">74</sup><i class="footnote">אפשטיין, מבואות, עמ' 95-88.</i> תהליך זה הלך והתעצם והגיע לשיאו עם גיבוש טקסט תלמודי מחייב אחד.
בבתי המדרש האמוראיים היה תפקיד נוסף של "תנא". תפקידו היה להציע את המשנה או את מכלול החומר התנאי לפני הלומדים. אומנם ה"תנא" נזכר כבר בסיפור הניסיון להדיח את רבן שמעון בן גמליאל מנשיאותו, ברם, כפי שכבר אמרנו, הסיפור איננו משקף את ההווי בבית המדרש התנאי בארץ ישראל.<sup class="footnote-marker">75</sup><i class="footnote">גודבלאט, הדחה.</i> התפקיד לפי טבעו שייך לתקופה האמוראית בלבד, ויש לראות בו רכיב נוסף בתהליך מיסוד הלימוד וגידול המנגנון של בית המדרש.
במקור אמוראי אחד אנו שומעים על שני דרשנים בשכר, הדורשים לפני בואו של הרב עד שהציבור יתכנס.<sup class="footnote-marker">76</sup><i class="footnote">בראשית רבה, צח (צט) יא, עמ' 1261.</i> מסתבר שרק גדולי החכמים זכו בצוות עזר מעין זה.
בספרות חז"ל השתמרו כאמור קטעים מעטים המשמרים את ה"תשובה", כלומר את הוויכוח התנאי. להלן נצטט שני קטעים מעין אלו ונסתפק בכך להדגמת הלימוד ו"התשובה". את הקטע הראשון נצטט כאן, ואת השני להלן בהמשך.
<span class="poetry indentAll">שומרת יבם, בין יבם אחד בין שני יבמין, רבי ליעזר אומר יפר, רבי יהושע אומר לאחד, ולא לשנים. [רבי עקיבא אומר לא לאחד ולא לשנים].<sup class="footnote-marker">77</sup><i class="footnote">שומרת יבם היא אישה החייבת ייבום או חליצה. בדרך כלל כשאישה נודרת יש לבעל זכות להפר את נדרי אשתו, אך למי שמורה הזכות להפר את נדריה כשהיא שומרת יבם – בזה דנה התוספתא.</i> אמר רבי לעזר, ומה אם אשה שאין לבה חלק עד שלא באת לרשותי, משבאת לרשותי ניגמרה לי, אשה שיש לי בה חלק עד שלא באת לרשותי, משבאת לרשותי אינו דין שנגמרה לי?! אמר לו רבי עקיבא, לא! אם אמרת באשה שאין לי בה חלק עד שלא באת לרשותי, משבאת לרשותי נגמרה לי, שכשם שאין לי בה חלק כך אין לאחרים בה חלק, תאמר באשה שיש לי בה חלק עד שלא באת לרשותי, ומשבאת לרשותי נגמרה לי, שכשם שיש לי בה חלק כך יש לאחרים בה חלק?! אמר לו רבי יהושע, עקיבא, דבריך בין שני יבמין, מה אתה משיב על יבם אחד? אמר לו כשם שלא חלקת לנו בין יבם אחד לבין שני יבמין, בין שעשה בה מאמר ובין שלא עשה בה מאמר, כך בנדרים ובשבועות לא תחלוק. אמר לו הבל! אילו הייתה בימי רבי לעזר בן ערך והשבת תשובה זו. אמר לו רבי ליעזר, מקוה יוכיח, שמעלה את הטמאים מטומאתן ואינו מציל על הטהורים מלטמא. חזר רבי ליעזר ודנו דין אחר. ומה אם במקום שאין מפר נדרי עצמו (עד שלא ידור), משנדר (מיפר), הרי הוא מיפר נדרי עצמו עד שלא ידור, מקום שמיפר נדרי אשתו משנדרה, אינו דין שיפיר נדרי אשתועד שלא תדור?! אמרו לו, ומה למפר נדרי עצמו עד שלא ידור, שאם רצה להקים מקים, יפר נדרי אשתו עד שלא תדור, שאם רצה להקים אינו יכול?! (תוספתא, נדרים פ"ו ה"ה).</span>
חידוש אמוראי נוסף היה תרגום המשנה לארמית כרכיב בהבנת המשנה והסברתה.<sup class="footnote-marker">78</sup><i class="footnote">ראו פירושנו לשקלים פ"א מ"ח; פ"ג מ"ד; סוכה פ"ג מ"ג; פ"ד מ"ה; יומא פ"א מ"ח; כלאים פ"א מ"א-מ"ג; שבת פ"ב מ"א, וראו נספח ג למסכת שקלים.</i> העדויות על כך הן מארץ ישראל ומבבל כאחת, כבר מראשית תקופת האמוראים. בתחום זה עלינו להרחיב מעט.
<big><b>תרגום המשנה</b></big>
<b>הקדמה</b>
כידוע, לתרגום שתי מטרות: א. העברה משפה לשפה; ב. פירוש. במסגרת זו יש להבחין בין מטרתו המוצהרת של התרגום, שיש לה תוצאות מודעות ותוצאות בלתי מודעות, לבין הטכניקה שהמחבר משתמש בה. בדרך כלל המטרה המודעת היא העברה משפה לשפה, והתוצאות הפרשניות הן תוצאה משנית. ככל שהשפה שהתרגום מתבצע בה קרובה יותר למקור כך המרכיב של העברת השפה מדויק יותר, אבל התוצאות וההישגים הפרשניים עלולים להתגלות כדלים יותר. מכל מקום העברת השפה היא מטרת התרגום, והוא נועד לאלו שמתקשים בשפת המקור. עם זאת המרכיב הפרשני עשוי להיות מהותי. כך למשל התרגום הארמי לתנ"ך המכונה "פסוידו יונתן", או תרגום נאופיטי לתורה, הם העברה מעברית לארמית, אך חלק ממטרתו של המתרגם הייתה, ללא ספק, להביא בפני השומע את המורשת של התורה שבעל פה שכללה מדרש והלכה.
מן העבר השני, במורשת ישראל מתקופת הגאונים ואילך מצויה סדרת חיבורים המכנים עצמם "פירוש" או "פירוש מילי דטהרות" והם אוסף של פירושי מילים קשות, ולמעשה תרגום של מונחים ובעיקר כלים ומושגים טכניים.<sup class="footnote-marker">79</sup><i class="footnote">סדרת קטעים פרסם י"נ אפשטיין, פירוש הגאונים למסכת טהרות.</i> חיבורים אלו מכנים את עצמם "פירושים" ומצוטטים על ידי ראשונים שונים בלשון "פירוש הגאונים" או "פירוש רב האי גאון",<sup class="footnote-marker">80</sup><i class="footnote">אפשטיין, שם, עמ' יד ואילך.</i> והם יותר מילון ותרגום מאשר פירוש. בנוסף לקטעים אלו בידינו תשובות גאונים שהן למעשה תרגומן של מילים קשות, ובעיקר שמות כלים ומונחים לארמית ולערבית.<sup class="footnote-marker">81</sup><i class="footnote">כגון תשובות הגאונים הרכבי מז; תיב; תשובות רב נטרונאי גאון – ברודי (אופק) אורח חיים סימן קג, ותשובות גאונים נוספות.</i> כאלה הם גם ספר האגור, הערוך, וחיבורים נוספים.<sup class="footnote-marker">82</sup><i class="footnote">כגון פירוש המשניות שהוא למעשה תרגום מונחים מהמשנה והתלמוד ליוונית ביזנטינית, ראו דה לנגה, טקסטים; שנול, גלוסר; אלבוים, פירוש, ושם רשימת מילונים קדומים.</i> חיבורים אלו הם פירוש המשתמש בטכניקה של תרגום במטרה לפרש מונחים קשים. טכניקת הכתיבה היא של תרגום, אך המטרה המוצהרת היא פירוש, ומבחינתו של המחבר ההישגים המילוניים הם תוצאה משנית.
מטרתה של הקדמה זו איננה לשמש כמבוא לאסכולת התרגום, נושא שהפך לתחום מחקר בפני עצמו, אלא להראות כי נמצאנו למדים שקו התחום שבין תרגום לבין פירוש מטושטש.
השאלה שאנו רוצים לבדוק במסגרת זו היא האם יש בידינו עדויות לתרגום סדיר של המשנה לארמית במהלך הלימוד בבית המדרש, והאם עוצבה מסורת תרגומית כזאת. מן הראוי לומר שמורשת ישראל מכירה תרגומים כאלה, שרובם לא עלו על הכתב. כזה הוא התרגום לאידיש למשנה ולתורה, ואולי גם לשפות אחרות; תרגום שהיה חלק מהליך הלימוד של ילדים בבית הספר בגילאי היסוד.<sup class="footnote-marker">83</sup><i class="footnote">על תרגום כזה שמעתי בעל פה מאבי, עוד הרבה לפני ששמחה פטרושקא תרגם את המשנה ליידיש בשנות השישים של המאה הקודמת.</i>
<b>1. תרגומי משניות</b>
נפתח בסוגיה המשקפת את עולם הלימוד הבבלי. המשנה ביומא מזכירה את קריאת הגבר (פ"א מ"ח). למונח "קריאת הגבר" הוצעו בתלמודים שלושה פירושים שונים.<sup class="footnote-marker">84</sup><i class="footnote">בבלי, יומא כ ע"א; ירושלמי, סוכה פ"ה ה"ה, נה ע"ג; שקלים פ"ה ה"א, מח ע"ד. מבחינה עניינית נראה שדווקא החכם הבבלי הוותיק אך נטול היוקרה צדק. "גבר" משמעו, בין השאר, תרנגול, והמונח "קריאת הגבר" הוא מונח מקובל לבוקר המאופיין בקריאת השכווי. הבבלי עצמו מביא הוכחה מהברייתא "היוצא לדרך קודם קריאת הגבר" (שם כא ע"א). יש לכך ראיות תנאיות נוספות. המונח היה מקובל בארץ ישראל גם בספרות האמוראית, כגון "קרא הגבר אומר ברוך חכם הרזים" (ירושלמי, ברכות פ"ט ה"א, יג ע"ג); וכן "עד שהיה כל אחד ואחד מגיע לביתו, וממלא לו חבית של מים, ומדליק את הנר, כיון ששקעה החמה קרא הגבר שריין מציקין" (קרא הגבר החלו המציקים – ירושלמי, כתובות פי"ב ה"ג, לה ע"א), וכמוהם מקורות נוספים.</i> בתלמודים מסופר שכאשר ירד רב לבבל הוא שימש מתורגמן (אמורא) בבית המדרש של שילה.<sup class="footnote-marker">85</sup><i class="footnote">מתורגמן היה מי שהציע את המשנה בקול רם, וחזר ואמר בקול רם את דברי הרב והסבירם. מן הסיפור משמע שהמשנה בתמיד או ביומא הייתה מוכרת ומקובלת. יתר על כן, נראה שהלימוד היה בארמית.</i> שילה היה חכם בבלי ותיק, ותורתו היא תורת בבל של סוף תקופת התנאים. הלימוד בישיבה היה בארמית, ורב תרגם את דברי המשנה "קרא גברא" (קרא האיש). לפי ההקשר מדובר בקריאת הממונה או הכרוז המכריז על פתיחת השערים ותחילת העבודה. שילה התפלא מדוע אינו מתרגם "קרא תרנגולא" (קרא התרנגול), ורב עמד על דעתו בתוקף. הוויכוח הוא עימות בין תורת בבל המקובלת (הבלתי "ראויה") ובין סמכותו של רב כמי שבא מארץ ישראל, מחצרו ומבית מדרשו של רבי יהודה הנשיא. בירושלמי סוכה שם הסיפור מופיע פעם אחת בנוסח זה, ובפעם השנייה בירושלמי שקלים שם נאמר שרב תרגם "אכריז כרוזא".
כבדרך אגב נמצאנו למדים על נוהג קבוע של תרגום המשנה לארמית בתור מרכיב במהלך הלימוד. נראה שהרב המלמד נהג, לפחות בבבל, לתרגם את המשנה תרגום רצוף לארמית. נוהג זה קדם לרב, ושילה הכיר את הנוהג, אך הייתה לו מסורת תרגומית אחרת. הסיפור אומנם מופיע בירושלמי ובבבלי, אך משקף את ישיבת בבל. לו היה בידינו רק סיפור זה, היה אפשר להסיק ממנו שלפנינו נוהג בבלי, ורב שלמד בארץ ישראל התקשה לממשו. ברם, כפי שנראה להלן לטיעון זה אין בסיס מוצק.
קטע תנאי אחר שזוכה לתרגום היא הבהרה ותוספת למשנת עורלה פ"א מ"ה. המשנה דנה בתוצרים משניים של עצים שעליהם לא חל איסור עורלה. והאמוראים מוסיפים על הרשימה של המשנה גם "ענבים שלקו עד שלא הביאו שליש. אמר ר' יוסי בי ר' בון אפילו לקו משהביאו שליש. אמר רבי חייא בר אדא לשון נוטריקון הוא ענבין דלקי תלתיהון. מה שמכנה רבי יוסי ברבי בון "לשון נוטריקון"<sup class="footnote-marker">86</sup><i class="footnote">נראה שנוטריקון בא להסביר שהמימרה עוסקת בנתון מספרי (שליש). בדרך כלל לשון נוטריקון משמשת כתיבה בראשי תיבות (ראו משנת שבת פי"ב מ"ה; בבלי, שבת קה ע"א, ומקורות רבים נוספים).</i> הוא למעשה תרגום מבהיר (לארמית) של המשפטים "ענבים שלקו שליש" והתרגום הוא ענבים ששליש מהם נפגע (לקה). כאן התרגום איננו של משנה אלא של משפט אמוראי קדום.
המשנה ביומא מתארת את סדרי המקדש ושונה: "אמר להם הממונה צאו וראו אם הגיע זמן השחיטה. אם הגיע, הרואה אומר ברקאי. מתתיא בן שמואל אומר האיר פני כל המזרח עד שבחברון, והוא אומר הן" (יומא פ"ג מ"א; תמיד פ"ג מ"ב).<sup class="footnote-marker">87</sup><i class="footnote">לא נעסוק כאן בפירוש המשנה, האם מתתיהו בן שמואל הוא חכם המוסר מסורת אחרת או אחד מפקידי המקדש.</i> בתוספתא נוסח אחר של האמירה הטקסית במקדש: "אבא יוסי בן חנן אומר ברק בורקי" (פ"א הט"ו), ובירושלמי: "תמן תנינן 'אמר להן הממונה צאו וראו אם הגיע זמן השחיטה, אם הגיע הרואה אומר בורקי'. מהו <b>בורקי</b>, ברקת. תמן אמרי ברק ברקא אנהר מנהרא" (ראש השנה פ"ב ה"א, נז ע"ד). הירושלמי מתרגם את המילה לארמית, המילה הארמית היא בסך הכול תצורה ארמית לשם העברי, ואין בה תוספת פרשנית. אומנם הסגנון איננו הסגנון המילונאי, אבל התוכן הוא תרגומי.
התלמוד נעזר בתרגום אחר שמקורו ב"תמן אמרי" (שם אומרים). מונח זה מוסב על ישיבה שונה, סוגיה אחרת, או תיאור למידע שמקורו בבבל. מכל מקום "שם" במקום ברק הבריק (בארמית) אומרים האור האיר, הווה אומר ש"שם" (יהא מקומו אשר יהא) מתרגמים את המשפט שבתוספתא לארמית. כמו "קרא הגבר" גם כאן אין מדובר על פירוש מילה קשה, כמו ברוב הדוגמאות האחרות, אלא על תרגום של הברייתא, או לפחות של קטעים טקסיים ממנה. אי אפשר לטעון שבמשנה מונח קשה להבנה. "בורקאי" הוא בארמית ו"ברקת" בעברית והמילים קרובות זו לזו, ואין בתרגומן חידוש משמעותי.
<b>2. תרגומי סדרות של מונחים (צמחים, חומרים, כלים) – יצירות בעלות אופי מילוני־תרגומי</b>
תרגומם של קטעים תנאיים נפוץ בעיקר בקטעים הכוללים שמות של צמחים, חיות, ואף שמות גאוגרפיים. המשנה הראשונה במסכת כלאים (פ"א מ"א) מונה את סוגי הדגנים, ובבבלי: "כוסמין – גולבא, שיפון – דישרא, שיבולת שועל – שבילי תעלא" (פסחים לה ע"א). ייתכן שהיה צורך פרשני להציג זיהוי לשיבולת השועל שהייתה נדירה, אבל קשה להניח שהיה מי שלא הכיר דגן מקובל ככוסמין. יתר על כן, "שבילי תעלא" הוא תרגום מילולי של "שבולת שועל", וכל מי שמכיר קצת את שתי השפות יציע תרגום כזה. תלמידי בבל, גם מי שלא הכיר עברית על בורייה, ודאי ידע להציע תרגום פשטני כזה. המקבילה הארץ־ישראלית מדגישה פן זה ביתר שאת: "רבי יוסי בשם רבי חייא בר ווא, אשכחון כתיב על פינקסיה דרבי הלל בירבי וולס (אלס). רבי יונה בשם רבי חייא בר ווא, אשכחון כתיב על כותלא דרבי הלל בירבי אלס, פילה – פישונה, גילבונה – מילותה, סרפוונה – פסילתה" (ירושלמי, כלאים פ"א ה"א, כז ע"א) [= מצאו כתוב על פנקסו של רבי הלל בן רבי וולס, מצאו כתוב על כותלו של רבי הלל בן רבי אלס, פילה (פול בארמית) – פישונה (ספיר ביוונית), גילבונה (פורקדן) – מילותה (טופח), סרפוונה (פול לבן) – פסילתא (היא שעועית)]. כל השמות היווניים הם תרגומים־זיהויים לשמות העבריים שבמשנה (כלאים פ"א מ"א), והחכם רשם את תרגומם ליוונית של המונחים הארמיים המחליפים את המונחים העבריים. לפנינו אפוא תרגום כפול. תרגום של הנוסח העברי של המשנה לארמית, ותרגומו ליוונית המקומית, או כפי שהם מכונים בצורה יוונית. ה"מילון" היה רשום על הפנקס או על הכותל.
שתי הרשימות, ואלו שנביא בהמשך, בולטות במאפיינים אחדים ההופכים אותן מסתם פירושי מילים קשות ליצירה בעלת אופי תרגומי:
א. מתרגמים גם מילים ידועות לכול.
ב. התרגומים הם לעיתים העברה לשונית פשוטה, כגון שיבולת שועל – שבילי תעלא, או פול – פולא.
ג. ריכוז התרגומים או הפירושים הוא בבחינת יצירה ספרותית בעלת אופי מגובש משל עצמה. טיעון אחרון זה עלינו עוד להוכיח.
העדות הראשונה שציטטנו (מהבבלי) איננה כלל פירוש של מילה קשה, אלא של מילה בתוך טקסט רצוף. העדות השנייה (מהירושלמי) היא עדות ליצירה של ממש שכתובה על פנקסו של חכם, מעין פנקסי ההלכה הארץ־ישראליים שאנו מכירים משלהי התקופה הביזנטית (ספרות המעשים).
בשני התלמודים שהבאנו יש זיהויים למינים המנויים במשנה א שבפרק הראשון של מסכת כלאים, חוץ מחיטה, זונין ושעורה, שהם המינים הנפוצים ביותר. בתלמודים למשנה ב באותו פרק מצויים זיהויים בארמית לחזרת, עולשין, טרקסימון ואף ל"כרישים", שהיו ירק נפוץ ביותר ממיני הקפלוטות. "חזרת וחזרת גלים, רבי חנניה אמר הסדיגרון, שמעון בריה דרבי אבי אמר אנטוכין. רבי יוסי בירבי בון אמר יסחלי (יסיחלי).<sup class="footnote-marker">88</sup><i class="footnote">הכתב מטושטש, והקריאה אינה בטוחה.</i> עולשין – טרוקסימון, עולשי השדה – עולתין, [כרישין<sup class="footnote-marker">89</sup><i class="footnote">איננו בכתב יד ליידן, וזו הצעת תיקון שלנו.</i>] – כריתין, כרתי שדה – קפלוטין" (ירושלמי, כלאים פ"א ה"ב, כז ע"א).
השאלה המרכזית שתלווה אותנו לאורך כל הדיון בתרגום המשנה היא האם לפנינו ריכוז של פירושי מילים או יצירה ספרותית מעוצבת (בכתב או בעל פה) של מעין מילון או תרגום לקטעים בעייתיים. לשם כך יש לבחון את הפירושים השונים.
לחזרת הגלים הוצעו שלוש הצעות זיהוי: הסדיגרון, אנטוכין ויסיחלי. פליקס מניח ששני השמות האחרונים הם זיהויים לעולשין, הנזכרים בהמשך.<sup class="footnote-marker">90</sup><i class="footnote">פליקס, כלאים, עמ' 62-59.</i> בירושלמי העוסק במיני מרור מזוהים כל הירקות הללו: "בחזרת – חסין, בעולשין – טרוקסימון, ובתמכה – גנגידין, בחרחבינה – רבי יוסה בירבי בון אמר יסי חלי" (פסחים פ"ב ה"ה, כט ע"ג). אם כן יסי חלי הוא זיהוי לחרחבינה, וטרוקסימון לעולש, כמו אצלנו (בהמשך). ייתכן אפוא שדברי הירושלמי כאן הם העברה מסוגיית פסחים, אבל בנוסח שאינו בידינו. באותו נוסח נעלם האנטוכין שבמשנת פסחים הוצע כזיהוי לתמכה. בתלמוד הבבלי סדרת הזיהויים שונה במקצת: "חזרת – חסא. עולשין – הינדבי. תמכא, אמר רבה בר בר חנה: תמכתא שמה. חרחבינא.." (פסחים לט ע"א). יש מקום לזיהוי הינדבי שבבבלי עם אנטוכין שבירושלמי שלנו, ברם אם אנטוכין הוא זיהוי לעולש, קשה להתאים את סדרת הזיהויים שבירושלמי לרשימה שבמשנה. כללו של דבר, עושה רושם ששלושת התלמודים (בבלי וירושלמי לפסחים, והירושלמי לכלאים) משתמשים באותה רשימה מילונית של ירקות; ההקשר שלה חייב להיות סביב משנת כלאים, שהרי יש בה פירות וירקות שאינם קשורים למרור. אלא שהשימוש ברשימה כבר ספרותי, והזיהויים הועברו מרשימה לרשימה בצורה מעט מכנית. ייתכן גם שרשימת הירקות בארמית וביוונית נובעת ממקור ספרותי אחר, שאינו פירוש מילוני למשנה אלא רשימה עצמאית של ירקות ופירות.
את השם הראשון הירושלמי מפרש כחסה אגריון, כלומר חסה הגדלה בבר, שכן "אגריון" (άγριον) משמעו שדה. חזרת היא חסה, והיא הייתה ירק נפוץ וקשה להניח שהתחבטו בזיהויו, ולשם כך צריך היה להביא את שמו היווני של הירק. שמו העברי נפוץ, ושמו הארמי "חסה" נפוץ אף הוא. הזיהויים עולשין – עולתין וכרישים – כריתין אינם אלא תעתיק ארמי של השם העברי, וקשה להניח שבתרגום כזה יש סיוע לזיהוי הצמח. נראה אפוא שלפנינו חלק מאותה מערכת ספרותית כללית המציגה זיהויים של השמות הארמיים לירקות במשנה.
רשימה דומה מופיעה כמסורת עצמאית לעניין עירובין: "שמואל בר שילת בשם רב, פעפועין וגדגדניות וחלוגלוגות מערבין בהן. בעון קומוי אילין אינון? [שאלו אותו אילו הן?] אמר לון קקולי וחנדקוקי ופרפחיניה" (ירושלמי, עירובין פ"ג ה"א, כ ע"ד; פאה פ"ח ה"ד, כא ע"א). בבבלי עירובין (כח ע"א) דברי רב שמואל מופיעים ללא התרגום, ובירושלמי התרגום אינו של משנה אלא של מימרה של רב. המימרה של האמורא מבבל הועברה לארץ ישראל, ושם תורגמה. לא נעסוק כאן בפירוש המונחים, שכן הם פחות חשובים לענייננו, חשובה היא תופעת התרגום.
במקרה זה בידינו עדות נוספת לכך שהשם "חלוגלוגות" היה בלתי מוכר. בשני התלמודים מובא סיפור על שלוש מילים בעברית (מהמשנה?) שלא היו מובנות, ואמתו של רבי, שדיברה כנראה עברית, הנהירה אותן ל"רבנן". אחת משלוש המילים הללו היא "חלוגלוגות", המותרגמת כפרחפחינה.<sup class="footnote-marker">91</sup><i class="footnote">ירושלמי, שביעית פ"ט ה"א, לח ע"ג; מגילה פ"ב ה"ב, עג ע"א; בבלי, מגילה יח ע"א.</i>
גם למשנה ג בפרק א בכלאים סדרת זיהויים, ושוב המינים הראשונים אינם מזוהים ורק המינים שבהמשך המשנה מזוהים: "הוסיף רבי עקיבה השום והשומנית – <b>תומניתה</b>, הבצל והבצלצול – <b>פלל גולה, </b>התורמוס והפלוסלוס – <b>פרמועה</b>, ואינן כלאים זה בזה" (ירושלמי, כלאים פ"א ה"ג, כז ע"א). זיהויים אלו מעניינים, שכן במשנה מנויים זוגות צמחים: "שום" ו"שומניתא", "בצל" ו"בצלצול" וכן הלאה. הזיהויים הם רק לבן הזוג השני (שומית, בצלצול ופלוסלוס) ולא לבן הזוג הראשון (שום, בצל ותורמוס). בצלצול (צנון) לא היה נדיר, אבל לפי כמות האזכורים שבספרות חז"ל היה פחות שכיח מהבצל. הוא הדין בשומנית, השכיחה פחות מהשום. התרגומים ניתנים אפוא למינים שאינם תדירים, אך גם אינם נדירים ביותר ושכיחותם מצויה.
במשנה ד באותו פרק יש זיהוי נוסף: "פרישין, אמר רבי יונה אספרלגין" (ירושלמי, שם ה"ד). אבל זיהוי זה מוצג, מבחינה ספרותית, לא כתרגום לסדרה אלא כפרשנות. להבחנה זו נשוב בהמשך.
בפרק התשיעי של כלאים מופיעה שוב רשימה של מיני בגדים, והתרגום מפרש ומזהה: "השיריין – מטכסה, והכלך – אגבין קיסריי. אמר רבן שמעון בן גמליאל, חיזרתי על כל מפרשי הים ואמרו כלכה שמו" (ירושלמי, כלאים פ"ט ה"ב, לב ע"א; שבת פ"ב ה"א, ד ע"ג). כאן מתקבל הרושם שהאמוראים אינם מכירים היטב את הכלך. אבל יש לו שם ארמי (כלכה) שהתנא רבן שמעון בן גמליאל מכיר, ושם יווני המקובל בקיסריה, "אגבין". השיריים הם משי, והוא השם היווני. ושוב, המשי לא היה תדיר ביותר, אבל גם לא נדיר, אם כי ייתכן שבציבור רווח השם היווני ולא הצורה העברית הארכאית.<sup class="footnote-marker">92</sup><i class="footnote">שיריין היא מילה עברית, אך שאולה מהיוונית.</i>
המשפט של רבן גמליאל מופיע בסדרה של פירושים למשנת כלאים, אך גם ברשימה אחרת של חומרים שבהם מותר להדליק פתילות בשבת (שבת פ"ב מ"א). בשתי הרשימות מופיע הכלך, בתוך רשימה ארוכה, ובתלמוד מובא מילון זיהויים שלתוכו שורבבה מימרתו המפרשת של רבן שמעון בן גמליאל. וזו לשון הירושלמי: ".. אנבין קיסריי. אמר רבן שמעון בן גמליאל, חיזרתי על כל מפרשי ימים ואמרו לי כולכא שמו. ולא ב<b>פתילת האידן</b> – עירניתא, ולא ב<b>פתילת המדבר</b> – כשמועה, ולא בירוקה שעל פני המים – <b>כיתן דמיי,</b><sup class="footnote-marker">93</sup><i class="footnote">צמר המים, כלומר אצות מים.</i> ולא בזפת ולא בשעוה" (שבת פ"ב ה"א, ד ע"ג). את המילים "<b>פתילת המדבר</b>" לא חשב המחבר שראוי לפרש ופירשה "כשמועה", כלומר כולם מכירים ויודעים מהו צמח זה. גם את הזפת והשעווה הוא לא תרגם. עצם הצורך לומר "כשמועה" מוכיח שהעורך סבור שמבחינת הז'אנר הספרותי עליו לתרגם את כל המילים, גם אלו שאין לגביהן קושי, והוא מסביר שנמנע מלתרגם כי אין צורך פרשני בכך.
במקבילה הבבלית מובאת סדרת תרגומים לאותה משנה עם שינויים, אך היא ערוכה לא כמילון או כתרגום אלא כפירוש.<sup class="footnote-marker">94</sup><i class="footnote">להבחנה בין תרגום מילים קשות לפירוש מילים קשות ראו להלן.</i> לא מן הנמנע שביסודה של הסוגיה הבבלית מונח היה מילון (שונה מעט מזה של הירושלמי), ולתוך המילון הוכנסו דיונים פרשניים, כנראה מאוחרים. הפירוש, או המילון הבבלי, התחיל בראשית המשנה. התוספות הפרשניות הוכנסו לסוגריים מרובעים:
<b><span class="poetry indentAll">לכש </span></b>– שוכא דארזא. [שוכא דארזא עץ בעלמא הוא! בעמרניתא דאית ביה.] ולא <b>בחוסן</b>. אמר רב יוסף: נעורת של פשתן. [אמר ליה אביי: והכתיב 'והיה החסון לנעורת' (מכלל דחוסן לאו נעורת הוא)! אלא אמר אביי:] כיתנא – דדייק ולא נפיץ. ולא <b>בכלך</b>. [אמר שמואל: שאלתינהו לכל נחותי ימא, ואמרי (לה) כולכא שמיה.] רב יצחק בר זעירא אמר: גושקרא. [רבין ואביי הוו יתבי קמיה דרבנא נחמיה אחוה<sup class="footnote-marker">95</sup><i class="footnote">בחלק מעדי הנוסח מילה זו חסרה.</i> דריש גלותא, חזייה דהוה לביש מטכסא. אמר ליה רבין לאביי: היינו כלך דתנן. אמר ליה: אנן שירא פרנדא קרינן ליה. מיתיבי: השיראים והכלך והסיריקין חייבין בציצית! (תיובתא דרבין) תיובתא. איבעית אימא: שירא לחוד ושירא פרנדא לחוד.] ולא <b>בפתילת האידן</b> – אחוינא. [רבין ואביי הוו קאזלו בפקתא דטמרוריתא, חזינהו להנהו ארבתא. אמר ליה רבין לאביי: היינו אידן דתנן. אמר ליה: ההיא עץ בעלמא הוא! קלף ואחוי ליה עמרניתא דביני ביני.] ולא <b>בפתילת המדבר </b>– שברא. ולא <b>בירוקה</b> שעל כו' [מאי היא? אילימא אוכמתא דחריצי – איפרוכי מפרכן! אלא אמר רב פפא:] אוכמתא דארבא. [תנא, הוסיפו עליהן של צמר ושל שער. ותנא דידן: צמר – מכווץ כוויץ, שער – איחרוכי מיחרך.] ולא בזפת. <b>זפת</b> – זיפתא, <b>שעוה</b> – קירותא[..] עטרנא – פסולתא דזיפתא, שעוה – פסולתא דדובשא" (בבלי, שבת כ ע"ב-כא ע"א). 
רמי בר אבין ממשיך בתרגום, ומתרגם את המילים "עטר" ו"שעוה". כנראה הוא מתרגם את התוספתא, "מדליקין בשמן דגים ובעטרן",<sup class="footnote-marker">96</sup><i class="footnote">תוספתא, שבת פ"ב ה"ד; ירושלמי, שם פ"ב ה"ב, ד ע"ב; תנחומא בובר, בהעלותך א, עמ' כג.</i> או טקסט תנאי דומה שכלל את העטרן והשעווה.
הבבלי ממשיך: "ולא בשמן קיק וכו' מאי שמן קיק? אמר שמואל: שאילתינהו לכל נחותי ימא ואמרו לי עוף אחד יש בכרכי הים וקיק שמו. רב יצחק בריה דרב יהודה אמר: משחא דקאזא. ריש לקיש אמר: קיקיון דיונה. אמר רבה בר בר חנה: לדידי חזי לי קיקיון דיונה ולצלוליבא דמי" (שם כא ע"א). הצעות התרגומים שונות. הדמיון בין התלמודים הוא בעצם העיסוק התרגומי באותה משנה, וכן הכללת המוטיב של חיפוש הזיהוי הנכון בין יורדי הים המופיע בשני התלמודים (על נושאים שונים). ניכר ששני התלמודים נשענים ומפתחים גזע מפותח של מסורת יצירה תרגומית.
כמו כן: "דיו – דיותא, סם – סמא, סיקרא – אמר רבה בר בר חנה: סקרתא שמה. קומוס – קומא. קנקנתום – אמר רבה בר בר חנה אמר שמואל: חרתא דאושכפי" (בבלי, גיטין יט ע"א).<sup class="footnote-marker">97</sup><i class="footnote">ובשינויים בבלי, שבת קד ע"ב; גיטין יט ע"א; מגילה יח ע"ב-יט ע"א. במגילה נוסף "דיפתרא – דמליח וקמיח ולא עפיץ, נייר – מחקא". מחקא הוא תרגום למילה נייר, ולדיפתרא מוצג פירוש ולא תרגום.</i> סם או סמא הוא דיו מעורב בזרניך (Arsenic),<sup class="footnote-marker">98</sup><i class="footnote">כך אלבק לאתר.</i> או דיו מעורב באבקה שככל הנראה צובעת.<sup class="footnote-marker">99</sup><i class="footnote">לוי, מילון, ערך סם, עמ' 539.</i>
כמו כן: "ים – טלפחא. ממל – אמר רבי אבא בר ממל: מפרכתא. בתולות – אמר רבי יוחנן: כלונסות של ארז שמעמידין בהן את הקורה. עבירים – כבשי. גלגל – חומרתא. קורה – קורה" (בבלי, בבא בתרא סז ע"א). טלפחא היא עדשה. רחיים בצורת עדשה היו רגילים בתקופה היוונית. לפנינו אפוא תרגום קדום המתרגם את המונח היווני לארמית. הרקע הריאלי שלו הוא ארץ ישראל ההלניסטית. במקרה זה בירושלמי אין סדרת תרגומים מקבילה. כמו כן: "האירוס – אירסיה, הקיסוס – קיסוסא, ושושנת המלך – קרינטון" (ירושלמי, כלאים פ"ה ה"ח, ל ע"א). דומה לכך: "ולא בשמן קיק – רבי יוסה בשם רבי לייא קיסוסא. רבי יונה רבי זעירה בשם רב יהודה, עוף הוא ושמו קיק" (ירושלמי, שבת פ"ב ה"א, ד ע"ג). במקרה זה קיימת מחלוקת על התרגום הנכון.
כמו כן: "בנירין – ניריא, בקירוס – קירומה" (ירושלמי, שבת פי"ג ה"ב, יד ע"א). במקרה זה גם בבבלי מפורשים (מתורגמים) אותם שמות, אך במונחים אחרים: "מאי [בנירין]? אמר אביי: תרתי בבתי נירא, וחדא בנירא. בקירוס. מאי בקירוס? אמר רב: מצוביתא" (בבלי, שבת קה ע"א).
כך גם מתרגם התלמוד הבבלי את המשנה הראשונה במסכת דמאי המונה את "הקלין שבדמאי":
<span class="poetry indentAll">'שיתין'– אמר רבה בר בר חנה אמר רבי יוחנן: <b>מין תאנים</b>; 'רימין'– <b>כנדי</b>; 'העוזרדין' – <b>טולשי</b>; 'בנות שוח', אמר רבה בר בר חנה אמר רבי יוחנן: <b>תאיני חיורתא</b>; 'בנות שקמה'– אמר רבה בר בר חנה אמר רבי יוחנן: <b>דובלי</b>; 'גופנין'– <b>שילהי גופני</b>; 'נצפה'– <b>פרחה</b>, 'נובלות תמרה'– רבי אילעא ורבי זירא, חד אמר: <b>בושלי כמרא</b>, וחד אמר: <b>תמרי דזיקא</b>" (ברכות מ ע"ב). </span>
ל"שיתין" איננו תרגום אלא הסבר. גם הירושלמי מסביר את המונח "שיתין", אך אינו מתרגם: "אילו הן השיתים? .. אילו שהן יוצאות מתחת העלין" (דמאי פ"א ה"א, כא ע"ג).
סדרה נוספת היא התרגום לארבעה שמות הצמחים: "הסיאה – צתרה, אזוב – איזובא, קורנית – קורניתא. מהו <b>חלביצין </b>– ביצי נץ חלב<sup class="footnote-marker">100</sup><i class="footnote">אין זה תרגום אלא פירוק השם חלביצין – חלב ביצים.</i>" (ירושלמי, שביעית פ"ז ה"ב, לז ע"ב). ברור למדי שלא הייתה תועלת פרשנית בתרגום ה"קורנית" כ"קורניתא"– כל מי שמכיר את ה"קורניתא" הבין שהיא הקורנית שבמשנה (בעברית), וכן האזוב הוא "איזובא". התרגום בא כי נהגו לתרגם את המשנה או לפחות את המילים הקשות לארמית בצורה שיטתית, כיצירה ספרותית.
על איזה טקסט מוסבת רשימה זו? בשביעית פ"ז מ"א<sup class="footnote-marker">101</sup><i class="footnote">וכן לעניין זהה במשנה, מעשרות פ"ג מ"ט; ולעניין אחר בתוספתא, שבת פי"ד הי"א.</i> מופיע השם נץ חלב, ואגב שם זה הירושלמי מביא את הרשימה, אבל ברור שהרשימה המקורית לא נסובה על משנה זו, שכן השם "חלביצין" איננו מופיע בה, אלא דווקא הצורה העברית "נץ חלב". במשנת שביעית ובמעשרות מופיעה הסדרה "סיאה אזוב קורנית", אך ללא חלביצין. זאת ועוד, המילה "חלביצין" היא בעברית או בארמית, ו"ביצי נץ חלב" אינם תרגום אלא זיהוי. לעומת זאת אזוב – איזובא הוא תרגום פשוט שאין בו כל חידוש. כנראה במקור כלשהו שלא השתמר הייתה רשימה כזאת שכללה ארבעה שמות. נמצאנו למדים שלא רק המשנה זכתה לתרגום של מונחים ומילים קשות אלא גם טקסטים (תנאיים?) אחרים. כפי שראינו לעיל, גם דברי רב זכו לתרגום כזה.
גם בבבלי מובא אותו תרגום לרשימה תנאית שונה המצויה בתוספתא: "חבילי <b>איזוב</b>, <b>הסיאה והקורנית</b> שהכניסן לעצים, אין אוכל מהן בשבת. למאכל בהמה, אוכל מהן קוטים קוטים, ואוכל ובלבד שלא יקטום בכלי.. וכן <b>בחמתא</b> וכן <b>בפיגם</b>, וכן בשאר כל התבלין" (שבת פי"ד הי"א). הבבלי (שבת קכח ע"א) מצטט ברייתא זו:
<span class="poetry indentAll">חכמים אומרים: מולל בראשי אצבעותיו ואוכל, ובלבד שלא ימלול בידו הרבה, כדרך שהוא עושה בחול. וכן באמיתא, וכן בפיגם, וכן בשאר מיני תבלין. מאי אמיתא? ניניא. סיאה – אמר רב יהודה: צתרי. אזוב – אברתא. קורנית – קורניתא שמה. והא ההוא דאמר להו: מאן בעי קורניתא, ואישתכח חשי? אלא: סיאה – צתרי, אזוב – אברתא, קורניתא – חשי. </span>
לפנינו תרגום לארמית של סדרת צמחי תבלין. אמיתא היא המינתא, ומכונה כאן ניניא (נענה בלשון ימינו), וכן בלטינית הצמח מכונה אנטום. בבבלי מובא פירוש תרגומי לתוספתא. במקרה זה הכירו חכמי בבל את הרשימה המתורגמת ובה עסקו, אולי שלא בזיקה לתוספתא עצמה.<sup class="footnote-marker">102</sup><i class="footnote">בתוספתא, כלאים פ"ג הי"ב מצויה רשימה הכוללת את החמיתה (אמיתה-אנטום) ואת שלישיית צמחי הבשמים סיאה, אזוב וקורנית. אבל הפיגם איננו ברשימה זו, לכן לא ייתכן שהבבלי העביר את הרשימה מברייתא כלשהי שנאמרה במקורה כפירוש לתוספתא כלאים, שכן בתוספתא כלאים מצוי הפיגם והמתרגם את התוספתא היה מתרגם גם שם זה.</i> זאת ועוד, הרשימה עמדה מוכנה לפני הבבלי, וכבר היו חילופי נוסח בסדר התרגומים.
בסוגיה אחרת מצויים זיהויים דומים. הסוגיה דנה במשנת שבת (פי"ד מ"ג) המזכירה את האיזוביון (או איזוב יון). על כך אמר רב יוסף: "אזוב – אברתה בר המג, איזביון – אברתה בר הינג. עולא אמר: מרוא חיורא<sup class="footnote-marker">103</sup><i class="footnote">מרווה לבנה.</i>.. מאי יועזר – פותנק.. מאי אבוברואה – חומטריא. מאי חומטריא – חוטרא יחידאה" (מקל יחיד – בבלי, שבת קט ע"ב). זה כנראה גוף המסורת, ובתלמוד עצמו מובאת סדרת דיונים נוספים של ה"סתמא" שאותם לא ציטטנו.
בהמשך הסוגיה מתנהל דיון נוסף בזיהויים אלו. רב יוסף אמר את דבריו בהקשר של טקסט אחר שכלל לפחות שני צמחים – אזוב ואיזביון (איזוב יון). צירוף זה מצוי פעמיים במשנה במסכתות שאין להן תלמוד בבלי (נגעים פי"ד מ"ו; פרה פי"א מ"ז) ובסדרת ארוכה של מדרשי הלכה. הבבלי הכיר אפוא את הרשימה ממקור כלשהו המפרש משניות אלו, והעבירה לסוגיה בשבת כרשימה מגובשת.
כמו כן הירושלמי מפרש שעץ השמן הנזכר במשנה (ראש השנה פ"ב מ"ג; תמיד פ"ב מ"ג) הוא דדנים (ירושלמי, ראש השנה פ"ב, נח ע"א), והוא dadion (δαδίοn) ביוונית, שמובנו אורן. הבבלי מפרש "אפרסמא"<sup class="footnote-marker">104</sup><i class="footnote">בבלי, ראש השנה כג ע"א. הבבלי והירושלמי מסבירים מהו העץ כיוון שבימיהם כבר לא היה שם זה מוכר.</i>; מובן שאין הכוונה לאפרסמון, שהיה עץ יקר ונדיר וגָדַל רק בארץ ישראל. כמו כן הירושלמי אומר שה<b>אשכרוע</b> שבמשנה (יומא פ"ג מ"ט) הוא "פסקינון" (יומא פ"ג ה"ט, מא ע"א).
וכן מתורגם "<b>חומץ האדומי</b>" (משנה, פסחים פ"ג מ"א) בסימא דרומיה: "בראשונה שהיו עושין יין בטהרה לנסכים לא היה היין מחמיץ, והוון יהבין בגויה שערין בגין דיחמע, והוו צווחין ליה בסימא דרומיה" (ירושלמי, פסחים פ"ג ה"א, כט ע"ד – חומץ האדומי הוא חומץ של הדרום. בראשונה היו עושים יין בטהרה לנסכים והיין לא היה מחמיץ, והיו נותנים בתוכו שעורים כדי שיחמיץ, והיו קוראים לו חומץ דרומי). לפנינו אפוא תרגום והסבר אטימולוגי, אולי אגדי, למקור השם. בכל המקרים האלה, ובמקרים נוספים שלא הבאנו, מדובר על תרגום של מילה בודדת, במקרה זה שם של עץ.
מן הראוי להעיר שבבבלי ובמדרשים מצויה רשימה ארוכה של זיהויים תרגומיים לעצי ארז, אך אלו כבר תרגומים לפסוקי המקרא, וזו סוגה ספרותית אחרת.<sup class="footnote-marker">105</sup><i class="footnote">ירושלמי, כתובות פ"ז ה"ט, לא ע"ד; בבלי, ראש השנה כג ע"ב; בבא בתרא פ ע"א-ע"ב; בראשית רבה, טו א, עמ' 136. האמוראים מפרשים ומתרגמים את הפסוקים בישעיהו מ"א, יט ובדברי הימים ב ב', ז.</i> אומנם אין אלו סתם תרגומי פסוקים אלא יצירה מגובשת המועברת ממקום למקום ומונה את כל סוגי הארזים, כמו קבוצות התכשיטים שנזכיר להלן, אולם אין זו סוגה תרגומית־מילונית, וממילא לא כאן המקום לעסוק בה.
המשנה בבכורות מונה את סוגי המומים של בהמה, והבבלי מסביר את גווני המומים:
<b><span class="poetry indentAll">כושי</span></b> – אוכמא (אדום כהה מאוד, עד שחור), <b>גיחור</b> – חיוורא (לבן), <b>לבקן</b> – סומקא (אדום מבריק). איני, והא ההוא דאמר להו: מאן בעי לוקיאני, ואישתכח חיוורא (מי רוצה לבקני, ונמצא לבן)! אלא: <b>כושי </b>– אוכמא, <b>גיחור</b> – סומקא, כדאמרי אינשי סומקא גיחיא, <b>לבקן </b>– חיוורא, כההוא דאמר להו מאן בעי לוקיאני, ואישתכח חיוורי (בכורות מה ע"ב). 
לפנינו תרגום רציף לארמית שלתוכו נוספו דיונים של הסתמא של הגמרא. חשוב יותר שגם במקרה זה, כמו בצמחי התבלין, קיימות שתי נוסחאות חילופיות ליצירה התרגומית, וכן חשוב שהתרגום כבר עמד לפני עורכי הסתמא של הגמרא, והסתמא התייחס לתרגום.
סוג שונה במקצת של תרגום הוא פירוש הירושלמי למשנת ברכות המזכירה את ה"אסדא" (ברכות פ"ד מ"ה): "היה יושב בספינה או באסדא יכוין את לבו כנגד בית קדשי הקדשים. היא אסדא, היא אסכריא, היא רפסודות. 'ונביאם לך רפסודות אל ים יפו' " (ירושלמי, ברכות פ"ד ה"ו, ח ע"ג). זה תרגום למשנה המעורב בתרגום פסוק למקרא, אך יוצר יחידה של סוגי ספינות.
רב חסדא מספר על חילוף השמות ערבתא-חלפתא וחלפתא-ערבתא (בבלי, שבת לו ע"א), ובמקבילה ערבה-צפצפה וצפצפה-ערבה (בבלי, סוכה לד ע"א). המסורת הראשונה היא בארמית והשנייה בעברית, ומהן יוצא שצפצפה היא חלפתא בארמית. רב חסדא תולה את הבלבול שבין השמות לתוצאות חורבן הבית – "משחרב בית המקדש". דומה שזהו הנופך האגדי, אך החשוב הוא עצם הדיווח על שינוי בשמות המינים. "חלפתא" מופיעה בצורה חילפא כמקבילה לערבה: סתם חילפא כשרה כערבה לארבעה מינים, ואפילו הזן הנקרא "חילפא גלי" כשר. בדוגמה זו אין מבנה של יצירה ספרותית, אבל יש שימוש בתרגום ככלי פרשני מרכזי.
<b>3. תרגומי שמות מקומות וזיהוים</b>
תופעה בעלת אופי לשוני דומה שיש לבחון את קשריה עם תרגומי המילים היא תופעת הזיהויים הגאוגרפיים. בשני התלמודים מופיעות סדרות של זיהויי שמות שהם על הגבול בין זיהוי לבין תרגום־זיהוי. סדרה אחת עוסקת בזיהוי מקומות בעבר הירדן: "<b>בית הרם </b>– בית רמתה, <b>בית נמרה</b> – בית נמרין, <b>סכות </b>– דרעלה, <b>צפון </b>– עמתו" (ירושלמי, שביעית פ"ט ה"ב, לח ע"ד). רשימת השמות העבריים מצויה בספר יהושע (י"ג כז), אבל היא מובאת בתלמוד אגב הדיון במשנת שביעית פ"ט מ"ב. המשנה מזכירה את חלקי עבר הירדן, והתוספתא "מסבירה" את חלקי עמק הירדן על סמך רשימת השמות של נחלות השבטים שבעבר הירדן שבספר יהושע (שביעית פ"ז הי"א). ברשימה שבתוספתא נזכרים השמות מהפסוק ביהושע י"ג כז, והתלמוד הירושלמי מזהה אותם. הזיהויים חלקם זיהויים של ממש (סוכות = תרעלה),<sup class="footnote-marker">106</sup><i class="footnote">היום דיר עלא, בעמק הירדן.</i> וחלקם בעצם תרגום לארמית של השם (הרים = רמתא).<sup class="footnote-marker">107</sup><i class="footnote">לא נעסוק כאן בטיבם של הזיהויים השונים. חלוקת עבר הירדן מבוססת על פסוקים, והיא דרשה גאוגרפית ולא פרשנות ריאלית. הוא הדין לשימוש הנוסף שנעשה בשמות אלה בדרשה הגאוגרפית בתוספתא ראש השנה פ"ב ה"ב. כנגד זה רשימת הזיהויים בירושלמי ריאלית לחלוטין ומבוססת על מסורת (סוכות היא תרעלה, דיר עלא בימינו), ולא על דמיון השם בלבד.</i> עד כאן לפנינו רשימת זיהויים מקראיים שהועברה כיחידה שלמה לירושלמי, ועדיין אין זה תרגום, אם כי הזיהויים הם של שמות בארמית, ומבחינה חיצונית ו"קצב" הדיון, הרשימה ערוכה כמו התרגומים שהבאנו לעיל.
סדרה שנייה של זיהויי מקומות בעמק יזרעאל ובגליל התחתון משובצת אף היא בירושלמי אגב נושא אחר, וייתכן שלפנינו שתי סדרות שונות: "<b>הצידים </b>– כפר חיטייא, <b>צר </b>– דסמיכה לה (הסמוכה לה), "<b>חמת</b> – חמתה, <b>רקת</b> – טיבריא, <b>כנרת </b>– גיניסר" (ירושלמי, מגילה פ"א ה"א, ב ע"ב). הדרשה היא לפסוק אחד מתוך סדרת פסוקים המתארים את נחלת נפתלי (יהושע י"ט, לה). בהמשך הסוגיה, לעניין שונה במקצת, מצוטטת רשימה דומה מבחינה סגנונית העוסקת בפסוק אחר באותה נחלה (יהושע י"ט לג): "<b>מחלף</b> – חלף, <b>מאילון</b> – איילין, <b>בצעננים </b>– אגנייא דקדש, <b>ואדמי </b>– דמין, <b>הנקב </b>– ציידתה, <b>ויבנאל </b>– כפר ימה, עד <b>לקום</b> – לוקים, <b>וקטת</b> – קטונית, <b>ונהלל</b> – מהלול, <b>ושמרון</b> – סימונייה, <b>ויראלה </b>– חירייה, <b>בית לחם</b> – בית לחם צרייה".
בבבלי הכירו את רשימת הזיהויים או רשימה דומה, ובסוגיה ארוכה יחסית הם דנים בזיהויים הללו. ראשית הדיון אגב אותו נושא במסכת מגילה, והמשכו לעניינים אחרים. הסדרה בבבלי כוללת פרשנויות שאינן ערוכות כמילון, ובסוף הסוגיה רשימה מילונית: "<b>חמת</b> – זו טבריה.. <b>רקת </b>– זו ציפורי.. <b>כינרת </b>– זו גינוסר" (בבלי, מגילה ו ע"א). בהמשך מובא הזיהוי "<b>קטרון </b>– זו ציפורי", ובהמשך הסוגיה סדרה שונה במקצת שדרש רבה או אמורא אחר: "אמר רבי יצחק, <b>לשם </b>– זו פמייס, <b>עקרון</b> (תעקר) – זו קסרי.." (שם).
בכל הדרשות הללו הרשימה איננה דרושה לסוגיה כדי להוכיח טיעון כלשהו, שכן ההוכחה היא מאחד השמות. לאחר השם הראשון ברשימה הראשונה (חמת, רקת, כינרת) כל יתר הזיהויים אין להם כל תפקיד בסוגיה. הרשימה צוטטה משום שציטוט הפסוק הזכיר לעורך או ללומדים מקור אחר, פסוקים המתארים את נחלת אחד השבטים, פסוקים שהיו ידועים וחשובים עבורם באופן כללי. עד כאן לפנינו תרגומים או זיהויים תרגומיים לפסוקי התנ"ך. ברם, הדוגמה האחרונה מעניינת ביותר, משום שאין פסוק במקרא שלשם ועקרון מופיעות בו יחד. "עקרון תעקר" הוא אולי ציטוט מצפניה ב' ד, אך אולי רבי יצחק דרש רשימה אחרת, לא מקראית, של נחלת דן וערי הפלשתים הסמוכות לה. בהקשר כזה עשויות להיזכר יחדיו עקרון הפלשתית ו"לשם" שאליה נדדו בני דן. או אולי זו רשימה של ערים נוכריות? מכל מקום, מותר לשער שסדרות אלו נלקטו מחיבור אחר אשר אבד ובו זיהו בצורה שיטתית כל האתרים המופיעים בתיאור נחלות השבטים שבספר יהושע. אם אכן היה חיבור מעין זה הרי שהיה זה חיבור גאוגרפי־היסטורי מובהק אשר נכתב על ידי חכמים שהיו מעוניינים בלימוד הגאוגרפיה של המקרא כנושא העומד בפני עצמו, מעין החיבור הנוצרי של אווסביוס – ה"אונומסטיקון".
סדרות נוספות של זיהויים תרגומיים מצויות בתלמודים או במדרשים,<sup class="footnote-marker">108</sup><i class="footnote">כגון ירושלמי, מגילה פ"א ה"ט, עא ע"ב (ומקבילות), וכן הסדרה בירושלמי, שביעית פ"ו ה"א, לו ע"ב; קידושין פ"א ה"ח, סא ע"ד; בבלי, בבא בתרא נו ע"א ומקבילות נוספות. מצויות רשימות נוספות, ולא הבאנו את כולן. </i> אבל בדרך כלל אלו זיהויים לסדרת שמות מהמקרא. תרגומים של מילים במקרא הם תופעה ספרותית אחרת מאשר תרגומים לטקסטים בתר־מקראיים, ובכך איננו יכולים להרחיב. כל שבידינו הוא אותה תופעה יחידאית שהבאנו (לשם זו פמייס..), ואנו מעריכים שזו רק דוגמה לסוגה ספרותית.
כמו כן המשנה בנידה (פ"ט מ"ו) מזכירה נתר ובורית, ובתוספתא נידה (פ"ח ה"י, עמ' 650): "נתר זו נתר אלכסנדרית, בורית זו קימיליא". בבבלי (שבת פט ע"ב) מתורגמים שלושת המונחים נתר, בורית ואשלג ושאר מונחי המשנה. סביב זיהוי (תרגום) הבורית מתנהל ויכוח (מחלוקת), ומועלות שתיים או שלוש הצעות, והסוגיה ממשיכה בזיהוי יתר פריטי המשנה: "קימוליא, אמר רב יהודה 'שלוף דוץ'.<sup class="footnote-marker">109</sup><i class="footnote">בכתב יד וטיקן 110 "שלות דוץ", ובעל פירוש הגאונים לנידה (תשובת רב האי גאון) פירש שהוא עשב המשמש להכנת חומר ניקוי.</i> אשלג, אמר שמואל שאילתינהו לכל נחותי ימא ואמרו לי שונאנה שמיה, ומשתכח בנוקבא דמרגניתא ומפקי ליה ברמצא דפרזלא" (שמו שונאנה והוא מצוי בנקבי המרגנית, ומוציאים אותו במחט של ברזל – בבלי, שבת פט ע"ב-צ ע"א; נידה סב ע"א). גם כאן בתוספתא ובבבלי מצויה מסורת תרגומית לאותה משנה, ואף דמיון בין ההצעות. במקרה זה הבבלי ממשיך כנראה את תרגום (זיהוי) יתר המונחים ומפרש חלק מהם כבר כמסורת אגדית.
<b>תרגום משפט שבמשנה</b>
רוב הדוגמאות שהבאנו עד עתה הן של תרגומי מילים קשות (שמות צמחים או מקומות), בשלב זה רק הדוגמה של 'קרא הגבר' חורגת מהגדרה זו. אבל מצאנו תרגום גם של משנה סתמית שאיננה קשורה לזיהוי צמחים. כמוצג בטבלה.
<img src="https://textimages.sefaria.org/mishnat_eretz_yisrael_preface/T2.png">
התלמוד מתרגם למעשה משפטים מהמשנה שיש בהם מונחים מעולם הצומח, אבל אין זה תרגום הבא לבאר מילים קשות. המילה מישלק למשל, איננה מוסברת על ידי הצירוף "ירים שלקוקיה" (יחתוך את 'שלקו') הרי המילה הקשה למעשה לא מתורגמת. אין זאת אלא שמדובר בתרגום שיטתי של המשנה או לפחות של משניות קשות.
<b>4. תרגומים בעלי אופי פרשני ולא מילוני</b>
בחלק הראשון הבאנו דוגמאות לתרגום של מילים ומושגים וטענו כי לפנינו סגנון תרגומי מיוחד. סגנון זה מנוגד לדרך שבה התלמודים מפרשים, בדרך כלל, מונחים קשים. אומנם לעיתים קרובות גם במהלך הפירוש נעשה שימוש בטכניקה התרגומית, אבל ניכר ההבדל בין פירוש מילה קשה לבין תרגומה, גם כשהתרגום לא בא לפתור קושי של ממש. הפירוש הוא לעיתים בעל אופי תרגומי, אבל אין בו ה"קצב" המילוני המתרגם שם תמורת שם, כגון "ואי זו היא האלה<sup class="footnote-marker">110</sup><i class="footnote">הנזכרת במשנת שבת פ"ח מ"ד.</i>? מן מה דתני רבי יעקב בר סוסי רבי יוסה, 'מאימתי תורמין את הגורן משתיעקר האלה' (תוספתא, תרומות פ"ג הי"א), הדא אמרה כמין דייקרן" (זאת אומרת כמין דוקרן – ירושלמי, שבת פ"ו ה"ד, ח ע"ב), עם זאת, בבבלי מצוי תרגום ארמי למשנה: "מאי באלה? קולפא" (שבת סג ע"א). זה תרגום אחר לחלוטין, לא דיוקרן (כלי בעל שתי שניים) אלא קולפא, מילה יוונית שמשמעה "נבוט". כפי שראינו בסדרות הקודמות לעיתים קרובות יש לאותו שם תרגומים שונים בשני התלמודים. עצם העיסוק של שני התלמודים באותו שם מעיד על הזיקה שבין שתי המסורות הספרותיות. התרגומים שונים, אך עצם הבחירה מה לתרגם (עצם הצורך לתרגם) זהה בשתי הקהילות. אם כן אומנם הצורה בירושלמי איננה "תרגומית" אבל בבבלי היא בעלת אופי תרגומי, וייתכן שגם בירושלמי במקורו הייתה הסוגיה מנוסחת בצורה הקרובה יותר לתרגום מאשר לדיון.
וכן במשנת שבת (פ"ו מ"ד) שנינו: "לא יצא האיש לא בסיף.. רבי אליעזר אומר: תכשיטין הן לו, וחכמים אומרים: אינן אלא לגנאי, שנאמר 'וכתתו חרבותם לאתים וחניתותיהם למזמרות, לא ישא גוי אל גוי חרב ולא ילמדו עוד מלחמה' (ישעיהו ב', ד). בירית טהורה. ויוצאין בה בשבת, כבלים טמאין, ואין יוצאין בהם בשבת". התלמוד הירושלמי מסביר את המונחים האחרונים:
<b><span class="poetry indentAll">למזמרות </span></b>– למיגזיין. רבי חייא בשם רבי יוחנן, <b>בירית</b><sup class="footnote-marker">111</sup><i class="footnote">טבעת רגל רגילה, וכבלים הם טבעות לשתי הרגליים ושרשרת ביניהן. הבירית היא קישוט, וכבלים הם לעונש והגבלת ההליכה. הבירית תורגמה כאצדעה, וכך מצא העורך הצדקה להתחיל לפרש את התכשיטים שבמקרא.</i>– כל שהיא יחידית, <b>כבלים </b>– כל שהשלשלת בנתים. רבי יהודה אומר, <b>בירית</b> – זו אצעדה, דמר<sup class="footnote-marker">112</sup><i class="footnote">= דאמר.</i> רב יהודה, 'ונקרב את קרבן ה' איש אשר מצא כלי זהב אצעדה וצמיד טבעת עגיל וכומז לכפר על נפשתינו לפני ה' (במדבר ל"א, נ).<b> אצעדה </b>– זו כדופסלה, <b>צמיד </b>– שירייא, כמה דאת אמר 'והצמידים על ידיה' (בראשית כ"ד, מז). <b>טבעת </b>– עיזקייא, <b>עגיל </b>– קדשייא, כמה דתימר 'ועגילים על אזניך' (יחזקאל ט"ז, יב). <b>וכומז</b> – יש אומרים זה טפוס שלרחם, ויש אומרים זה טפוס שלדדים. כתיב 'ביום ההוא יסיר ה' את תפארת <b>העכסים</b>' (ישעיהו ג', יח). קורדיקייה – כמה דתימר 'וברגליהם תעכסנה' (ישעיהו ג', טז).<b> השביסים</b> (ישעיהו שם שם) – שלטוניה, כמא דאת אמר 'שביס שלסבכה' (נגעים פי"א מי"א). <b>הסהרונים</b> (ישעיהו שם) – עונקייה, כמא דאת אמר 'ויקח את הסהרונים אשר בצוארי גמליהם' (שופטים ח כא). <b>הנטיפות</b> (ישעיהו שם יט) – שלמיני, <b>השירות</b> (ישעיהו שם שם) – שיראין, <b>והרעלות</b> (ישעיהו שם) – בלנידייא, <b>הפארים</b> (ישעיהו שם כ) – כליליא, כמא דאת אמר.. (ירושלמי, שבת פ"ו ה"ד, ח ע"ב).
סוגיה זו מתחילה את הדיון בפירוש סדרת תכשיטים שבמשנה שבת, וממשיכה בפירוש פסוקים העוסקים בתכשיטים: פסוק מספר במדבר, ופסוקים מישעיה פרק ג', כאשר פסוק או משפט מהמשנה מוכיח את הפירוש של המילה הנידונה. המילה "בירית" שבמשנה זוהתה עם אצדעה שבמקרא, וכך התאפשר המעבר מפירוש המשנה לפירוש ותרגום התכשיטים שבתנ"ך. זו אומנם סוגיה שלמה הדנה בפירושי תכשיטים, אבל היא איננה כתובה כמילון או כתרגום אלא כפירוש לתנ"ך. לכל טיעון יש הוכחות, והפירוש של התכשיט בא או כהסבר, "טפוס של רחם" או "טפוס של דדים".<sup class="footnote-marker">113</sup><i class="footnote">בגד חיצוני שאישה לובשת על אברי המין, כדי להדגיש את יופייה.</i> העורך מתחיל בפירוש המשנה; לעיתים הפירוש הוא על ידי תרגום המילה ליוונית או לארמית, כגון <b>טבעת</b> – עיזקיא, או סהרונים – עונקייה (ענק הקשור לצוואר הגמל), אבל זו איננה דרך הפירוש הרגילה, על כן קטע כזה אינו מוגדר כמילון או כתרגום.
כמו כן: "והאלל. מאי אלל? רבי יוחנן אמר: מרטקא, וריש לקיש אמר: בשר שפלטתו סכין" (בבלי, חולין קכא ע"א). כאן הסוגיה מפרשת מונח מהמשנה (חולין פ"ט מ"א; זבחים פ"ג מ"ד), וכן: "מאי קיפה? אמר רבה: פירמא, אמר ליה אביי: הוא עצמו יטמא טומאת אוכלין! אלא אמר רב פפא: תבלין" (בבלי, חולין קכ ע"א). גם סוגיה זו כוללת דיון ופירוש, אבל לא יצירה תרגומית. כמו כן: "בורית. אמר רב יהודה: זה חול. והתניא הבורית והחול? אלא מאי בורית? כבריתא" (בבלי, שבת צ ע"א), וכן: משנת יומא מזכירה נברשת (פ"ג מ"ט), ובירושלמי (מא ע"א) הסבירו נכון שהכוונה למנורה, "מנרתא" או "למפרס" – שתי המילים זהות, אלא שזו בארמית וזו ביוונית. נראה שאין כאן מחלוקת אלא שני תרגומים למשנה, בארמית וביוונית.
בכל המקרים הללו איננו רואים יצירה מילונית, הדיון הוא בסגנון של שאלה ותשובה, ואין בו רשימה של זיהויים המסבירה טקסט מוגדר כמו בדוגמאות הראשונות שהבאנו.<sup class="footnote-marker">114</sup><i class="footnote">בעל הערוך פירש ש"פירמה" היא "בשר מצומק שנמחה בקדירה", ובעל ערוך השלם מפרשו מלשון יוונית (furama – φύραμα). מילה זו באה מהשורש φυράω שמשמעו ללוש ולגבש, ובעיקר בשר או קמח; "פורמא" פירושה עיסה. ההסבר של בשר מצומק שהומחה בקדרה וההסבר של המילה היוונית אינם זהים כמובן.</i>
דוגמה אחרת שקשה להגדיר האם היא פירוש רגיל או תרגום היא התוספתא למשנת בבא בתרא פ"ד מ"ז. המשנה קובעת: "המוכר את העיר מכר בתים, בורות, שיחין ומערות, מרחצאות ושובכות, בית הבדין ובית השלחין, אבל לא את המטלטלין, ובזמן שאמר לו 'היא וכל מה שבתוכה', אפילו היו בה בהמה ועבדים הרי כלן מכורין. רבן שמעון בן גמליאל אומר, המוכר את העיר מכר את הסנטר", והתוספתא מוסיפה על כך: ".. רבי יהודה אומר סנטר מכור, אונקולמוס אין מכור. ואם אמר לו 'היא וכל מה שבתוכה אני מוכר לך' הרי כולן מכורין, ואף על פי שאמר לו 'הוא וכל מה שבתוכה אני מוכר לך' לא מכר את שיריה ולא את בנותיה" (פ"ג ה"ה).
בשני התלמודים מוצעים פירושים או תרגומים למילים הקשות, ואנו מצטטים את שתי הסוגיות במקוטע.
<b>שרידי הסוגיה המילונאית מודגשים</b>
<img src="https://textimages.sefaria.org/mishnat_eretz_yisrael_preface/T3.png">
בירושלמי מובא תרגום לשתי מילים, ובבבלי מובא תרגום למילים אלו וכן למילים קודמות, מילים שבארץ ישראל היו כנראה ברורות, גם בעברית ובוודאי ביוונית (סנטר).
<b>מסקנות</b>
בספרות חז"ל יש עוד עשרות מקרים של פירושי מילים שבמשנה, ברם המקרים שהבאנו, ומקרים דומים, שונים במרכיבים אחדים:
א. מדובר בסדרת פירושים ולא בפירוש בודד;
ב. המילים שפורשו אינן נדירות. אולי גם אין הן שכיחות מאוד, אבל קרוב לוודאי שלא נצרכו לפירוש, וכל אדם הכיר אותן;
ג. הפירוש הוא תרגום, בדרך כלל לארמית, ולעיתים תרגום מילולי (למשל שיבולת שועל – שבילי תעלא).
רוב הדוגמאות שהבאנו היו של תרגומי מילים קשות, ובעיקר של צמחים וכלים, לפיכך יש לכאורה מקום לטענה שאין לפנינו תרגום שוטף אלא מעין מילון של מילים קשות. כפי שאמרנו בפתיחה גם הפירושים הראשונים למשנה לארמית של תקופת הגאונים, או ליוונית ביזנטינית, הם בעלי אופי תרגומי־מילוני. זו סוגה שאת המשכה אנו מכירים מספר הערוך, ספר האגור וספרים נוספים. ברם, שניים מהמקרים שהבאנו לעיל היו של תרגומי קטעים שאינם מילים קשות: "קרא גבר", "ברק" ו"ברק בורקאי". על כן, ולמרות המספר הקטן של הדוגמאות, נראה לנו שלפנינו תופעה שלמה של תרגום קטעים, או אולי אפילו תהליך של תרגום שיטתי של המשנה לארמית כחלק מהלימוד של המקורות התנאיים בבית המדרש האמוראי.
החברה היהודית בארץ ישראל הייתה דו־לשונית, וכמעט כל אחד ידע ודיבר עברית וארמית,<sup class="footnote-marker">115</sup><i class="footnote">על כך ראו בהרחבה בנספח למסכת שקלים.</i> ובתנאים אלו לא היה צורך בתרגום של המשנה הכתובה עברית. אך כנראה לעיתים התנהל הלימוד בארמית ואז נדרש טקסט ארמי, ולכך נועדו תרגומי המילים והמונחים. או שמא היה התרגום חלק מתהליך הבירור, הלימוד והשינון, גם כשלא היה נחוץ. העדויות על כך הן מארץ ישראל ומבבל, כבר מראשית תקופת האמוראים.
<b>5. קשיים בהבנת מילים קשות (ארכאיות) בעברית</b>
עם זאת, לעיתים נראה כי השם העברי באמת כבר לא היה נהיר. דוגמה לכך, שאותה הבאנו לעיל לעניין אחר, היא השם חלגלוגות (כך במשנה זו בכי"ק, שביעית פ"ט מ"א). זהו השם העברי של פרפחיניה, הוא רגילת הגינה. בירושלמי מובא סיפור ברוח קלילה על שפחתו של רבי שידעה את פירוש המילה בעברית, ועל התלמידים שכבר לא הכירו את השם העברי, ואף לא כמה מילים עבריות נוספות (ירושלמי, שביעית פ"ט ה"א, לח ע"ג; בבלי, ראש השנה כו ע"א; מגילה יח ע"ב). מורי המנוח יחזקאל קוטשער סבר שהשפחה הייתה זקנה מיהודה, שהעברית הייתה מדוברת בה יותר,<sup class="footnote-marker">116</sup><i class="footnote">קוטשער, מחקרים.</i> ברם קשה להניח שבימי רבי עדיין היו פעילים פליטים מיהודה. מכל מקום שפחה זו דיברה עברית, ובהוויה הגלילית נשכחו מילים מספר, ובעיקר שמות צמחים בעברית (ירושלמי, שם). המקבילה הבבלית שכבר צוטטה היא: "שמואל בר שילת בשם רב, <b>'פעפועין</b>, <b>וגדגדניות</b>, <b>וחלוגלוגות</b>, מערבין בהן. בעון קומוי היידן אינון? אמר לון קקולי וחנדקוקי ופרפחיניה" (ירושלמי, פאה פ"ח ה"ה, כא ע"א; עירובין פ"ג ה"א, כ ע"ד). הסיפור הוא ארץ־ישראלי, על תלמידי בבל שכבר אינם מכירים את שמות הצמחים בעברית ונזקקים לתרגום ארמי.
דוגמה אחרת היא הסיפור בירושלמי: "רבי יסא אזל לגבי רבי יוסי ואפיק קומוי טלופחין מקליין וטחינן ומגבלן בדבש ומטוגן, אמר ליה אילין אינון אשישין שאמרו חכמים" (נדרים פ"ו הי"ד, מ ע"א – רבי יסא הלך אל רבי יוסי והוציא לפניו טלופחין קלויים ומגובלים בדבש ומטוגנים. אמר לו אלו <b>האשישים</b> שאמרו חכמים). בקטע כתב היד שפרסם אפשטיין כתוב "ר' חסא (או דסא) דאישתמוע". מדובר אפוא בחכם מיהודה המכיר את שם הצמח או התבשיל שמצוי במשנה (נדרים פ"ו מ"י), ושהחכם הגלילי לא הכירם.
אם כן התופעה של אי ידיעת המונחים העבריים הייתה קיימת, עם זאת ספק אם היא מצדיקה את מלוא ההיקף של תופעת התרגום. היא איננה מסבירה תרגומים שאינם אלא תצורה ארמית, היא איננה מסבירה תרגום של מילים שאינן קשות (קרא הגבר) או "ברק בורקאי", שהוא משפט הכתוב כבר בארמית. יתר על כן, התרגומים שאספנו הם סוגה ספרותית בעלת חוקים פנימיים, והצבענו על ההבדלים בין סוגה ספרותית זו לבין סתם פירוש המשתמש בתרגום ככלי פרשני. על כן נראה שבידינו די דוגמאות לבסס את הטענה בדבר תרגום המשנה לארמית כחלק אינטגרלי של הלימוד בבית המדרש האמוראי.
לאחר שהוכח שהייתה בימי האמוראים מסורת או מנהג לתרגם משנה, ייתכן שבכך יש לפתור בעיה פרשנית. במשנה נזכרים "שורשי קולסי אכרוב".<sup class="footnote-marker">117</sup><i class="footnote">כך לפי כתב יד קופמן למשנה, ערלה פ"ג מ"ז; עוקצין פ"א מ"ד; תוספתא, שביעית פ"ז הי"ז.</i> הכרוב, או אכרוב, הוא הכרוב של ימינו. הכרוב הוא ירק עלים, כמו החסה, והשורשים אינם חלק מהפרי ואינם נחוצים. לפני הכנסת הכרוב לבישול מסירים את השורשים בחיתוך. בלטינית הכרוב נקרא kaulus, והם "קולסי" הכרוב.<sup class="footnote-marker">118</sup><i class="footnote">פליקס, כלאים, עמ' 80. קולסי הכרוב נזכרים במשנה, עוקצין פ"א מ"ג.</i> אבל ההכפלה קולסא-כרוב מוזרה. לדעתנו עורך המשנה מנה את הירק ואת שמו הלטיני, כמעין תרגום קדום שהשתקע במשנה עצמה.
לאור כל זאת ייתכן שניתן למצוא מסורות תרגומיות כבר בתוספתא שצוטטה לעיל. המשנה (נידה פ"ט מ"ו) מזכירה נתר ובורית, ובתוספתא נידה (פ"ח ה"י, עמ' 650): "נתר זו נתר אלכסנדרית, בורית זו קימיליא".

כיצד ערך רבי את המשנה?

<strong>כיצד ערך רבי את המשנה?</strong>
לפני רבי עמדו מאות קטעים של "משניות פרטיות" קדומות, שהן יצירות ספרותיות ערוכות בצורה מסוימת ברמת עריכה זו או אחרת. משניות אלו היו התשתית הלימודית בחבורות הלימוד השונות, כפי שהסברנו. על סדרי הלימוד אנו שומעים במקורות תנאיים מאוחרים יחסית, אך נראה שהדברים משקפים את סדר הלימוד גם בראשית תקופת התנאים.
<b>ליקוט ולא עריכה</b>
רבי לא כתב את המשניות מחדש, אלא ליקט גושים ספרותיים שלמים ושילבם ביצירתו. זאת הסיבה לכך שהסגנון משתנה לעיתים בתוך אותו פרק, ולכך שבפרקים שונים משולבות יחידות ספרותיות שונות. זאת גם הסיבה לכך שניתן למצוא במשנה גושים הערוכים לפי הקשר מיוחד.<sup class="footnote-marker">119</sup><i class="footnote">בפירושנו הדגמנו שיקולים אלו. ראו, למשל, ההסבר לשבת פ"א ובעיקר במשנה ה שם. על כך עמדו כבר פרשנים מסורתיים בחריפותם, ראו למשל מלאכת שלמה, עירובין פ"ג מ"א בשם רבי יוסף אבן ורגא. השאלה כיצד תיארו לעצמם פרשנים מסורתיים את עריכת המשנה מרתקת וראויה להרחבה. מסתבר שהם העלו הצעות שבעיני בני זמננו נראות נועזות ביותר. השאלה מחייבת הרחבה, אלא שלא כאן מקומה.</i> רוב פרקי המשנה מסודרים לפי היגיון פנימי, אך לעיתים אנו מוצאים יחידות הערוכות לפי מילת מפתח מסוימת, או בקשר אסוציאטיבי אחר. כך למשל בפרק א במסכת מגילה משולב גוש ספרותי של משניות המתחילות במילים "אין בין א ל־ב אלא", ובפרק ט של מסכת שבת גוש של משניות המתחילות במילים "מנין". בשני המקרים הללו שובצו גושים אלו בגלל המשנה הראשונה שבהם הנוגעת לעניינו של פרק המשניות, ובהזדמנות זאת הועתק הגוש כולו ולא רק המשנה החשובה לנושא המסכת. זאת ועוד, בפרק ד במסכת פסחים ציינו כי העורך שיבץ פרק שלם העוסק במנהגים. כרגיל המשנה הראשונה היא חוליית הקישור והיא הנוגעת לענייני פסח, ברם עיון בפרק הראה שהעורך לא העביר את פרק המנהגים כפי שהיה ערוך במקורו, אלא שינה את סדר המשניות כך שהמשנה העוסקת בפסח תופיע בראש הפרק. בדרך זו אף פירשנו את פרק א במשנת שבת,<sup class="footnote-marker">120</sup><i class="footnote">ראו פירושנו לשבת פ"א מ"ג-מ"ד.</i> פרק כב באותה מסכת ופרקים נוספים.<sup class="footnote-marker">121</sup><i class="footnote">ראו פירושנו לשבת פכ"ב מ"ג, ועוד דוגמאות רבות.</i>
כמה סוגות ספרותיות אחרות בספרות חז"ל ערוכות בדרך דומה, והן מדגימות את שיטת העבודה של רבי. במאה השישית והשביעית נכתבו כמה פנקסים אישיים שהכילו הלכות שונות. לאלו צורה ספרותית דומה, ובדרך כלל כל פסקה פותחת במילה "מעשה"; על כן חיבורים אלו מכונים "ספרות המעשים". בידינו חיבורים מספר, ואחדות מהפסקאות חוזרות ביותר מחיבור אחד. חלק מהפסקאות החוזרות הן מהמשניות או מהתלמודים, וחלקן פרי עריכה בתר־תלמודית. הוא הדין בספרות הסוד – "ספרות ההיכלות", גם כאן כמה פסקאות משובצות ביותר מחיבור אחד. הווה אומר שבעולם בעלי הסוד רווחו גושים ספרותיים קצרים ערוכים, והמחברים שיבצו אותם כאוות נפשם בחיבורם.
גם בהגדה של פסח אובחנה תופעה דומה. כמה קטעים אינם נכללים בכל ההגדות. כך, למשל, המעשה בחכמים שישבו בבני ברק והמעשה ברבי אלעזר בן עזריה הם תוספת שאינה בכל הנוסחאות – המעשה השני אינו קשור כלל להגדת ליל הפסח. ברם, בכל ההגדות שבהן מופיע אחד הקטעים מופיע לידו גם הקטע השני. שני קטעים אלו מופיעים יחד, הווה אומר שלפני מלקט ההגדה כבר היו שני הקטעים ערוכים יחדיו, והוא שיבצם כיחידה ספרותית אחת בהגדה שלו.<sup class="footnote-marker">122</sup><i class="footnote">ספראי וספראי, הגדת חז"ל, עמ' 119-115.</i> הוא הדין בסדרת הקטעים העוסקים בחישוב מספר המכות, ובשיר "דיינו" והקטע "כמה מעלות" המחוברים תמיד יחדיו.<sup class="footnote-marker">123</sup><i class="footnote">שם, עמ' 155-146.</i> בנוסחאות אחדות קטעים אלו מופיעים ובאחרות שלושתם אינם, אך תמיד גורלם זהה. זו אפוא שיטת עריכה מקובלת, ובשיטה זו נערכה גם המשנה.
למסקנתנו משמעות מרחיקת לכת על גבולות הפרשנות של המשנה, על השאלות שמותר לשאול ועל התשובות שראוי להשיב. המשנה לא נכתבה מלכתחילה כדי להקיף את כל הנושאים, ואין היא מציגה ניסוחים מדויקים הבנויים בצורה מושלמת ומתוכננת, בניגוד למשנה תורה לרמב"ם, לשלחן ערוך או לספרים דומים, ובניגוד לספרות תחוקתית בת זמננו. רמב"ם תכנן את ספרו מראש וכתבו במגמה להכיל את ההלכות, הוא ארגן את החומר כך שהכול ייכלל בו, וניסח את הדברים בצורה מתוכננת כך שתכוסנה כל האפשרויות הקיימות בהלכה. על כן מותר ללומדי הספר ללמוד לא רק מן הכתוב בספר, אלא גם מהחומר שאין בו. השאלה מדוע השמיט רמב"ם הלכה הנמצאת בתלמוד היא לגיטימית, אם כי מובן שמישהו יכול לטעון כי זו שכחה בלתי מגמתית. הניסוחים של רמב"ם ושל ספרים דומים אמורים להיות מתוכננים ומסודרים, ולכן אם הלכה אינה משובצת במקומה, היא נותנת עילה לברר מה ראה המחבר בשיבוץ זה.
לא כן המשנה. אין שום סיבה להניח שעורך המשנה התכוון מלכתחילה לכלול את כל הנושאים, על כן אין מקום לתמוה מדוע לא הוקדשה מסכת לתפילין או לחנוכה. כמו כן אין לשאול מדוע ההלכות שבמסכת אינן מסודרות בסדר הגיוני (במובן המודרני והשיטתי של המונח), ואין לתמוה מדוע חסרות במשנה הלכות בסיסיות ורכיבים הלכתיים פשוטים וברורים. כך, למשל, במסכת סוכה אין הגדרה של הסוכה, ואת צורתה אנו יכולים להבין רק מתוך עיון בין השורות ובמשתמע. ועוד, הניסוחים ההלכתיים עצמם אינם מדויקים תמיד ויש בהם כפילות וחוסר, הנובעים מכך שבמשנה הוכללו מקורות קדומים שונים ששולבו יחדיו, לעיתים בצורה מושלמת ולעיתים בצורה שבה התפרים ניכרים לעין.
בראש כל מסכת עסקנו במבנה הפנימי של המסכת, שם מוצגת הצעתנו לשחזור אותם גושים קדומים או שונים ששולבו במסכת, ושם ימצא הקורא את הראיות לעצם השיטה ואת הדוגמאות לה. בתחום זה הילכנו בבִטחה בשיטה שעיצבו אפשטיין, גולדברג ואחרים, ואנו מקווים שהשכלנו ליישם את השיטה, הידועה זה מכבר, בהצלחה. לעיתים הבנת המבנה משמשת מפתח להבנת התוכן, וכמובן דנו בכך בכל משנה ומשנה.<sup class="footnote-marker">124</sup><i class="footnote">דוגמה לכך היא פירושנו לשבת פ"א מ"ג.</i>
הבנה זו של שיטת עריכת המשנה מחמירה את החשש שקטעי הלכה קדומה הועברו מקובץ לקובץ ומעניין אחד לעניין אחר, ואולי יש לפרשם לא לפי הקשרם הקיים אלא לפי הקשרם המקורי, שהיה שונה. תופעה זו מוכרת היטב מסוגיות הירושלמי, ועוד יותר מסוגיות הבבלי. שם תופעה זו גלויה לעין, ואילו במשנה היא סמויה בהרבה, בעיקר משום שהקבצים הקדומים אינם לפנינו. במסגרת זו נסתפק בדוגמה אחת.
משנתנו שונה: "המקדיש מעשה ידי אשתו הרי זו עושה ואוכלת" (כתובות פ"ה מ"ד). הלכה זו מעוררת קשיים רבים: מעשה ידיה שייכים לבעל והוא רשאי להקדישם, ועליו לפרנס את אשתו, אבל אין קשר ישיר בין השניים וחובתו איננה תלויה בכך שהיא תצליח לממן את צרכיה ממעשה ידיה. התלמודים התקשו בהלכה והסבירוה במקרה מיוחד שבו יש ביניהם הסכם מיוחד ולפיו הבעל אינו מעלה לה מזונות (ירושלמי, כתובות פ"ה ה"ד, ל ע"א). יש קושי בהעמדת המשנה במקרה החריג שבו מעשה ידיה לעצמה. אפשרות אחרת של הסבר, בכיוון אחר, משתמעת מהמקבילה להלכה שבמשנה ובתוספתא שלנו (כתובות פ"ה ה"ג): "המקדיש מעשה ידי אשתו הרי זה מעלה לה פרנסה מתוכן והשאר הקדש. המקדיש מעשה ידי עבדו הרי זה מעלה לו פרנסה מתוכן, והשאר הקדש. המקדיש את עצמו, הרי זה עושה ואוכל לא הקדיש אלא דמיו" (תוספתא, ערכין פ"ג ה"ח, עמ' 546). בתוספתא ערכין עיקר ההלכה הוא שהמקדיש מעשה ידי אשתו לא הקדיש אלא את דמי המעשה ולא את המעשה עצמו. על כן היא "אוכלת" ממעשי ידיה (רשאית להשתמש בהם שימוש חול), ורק השאר הוא הקדש. לפי הסבר זה ההלכה נלקטה מההקשר של ערכין, ושיבוצה בהקשר שלנו גרר את הפירושים המאוחרים שבתלמודים.<sup class="footnote-marker">125</sup><i class="footnote">ראו למשל שבועות פ"ב מ"ד והוריות פ"ב מ"ד. אותה הלכה, באותו ניסוח, מופיעה בשני הקשרים שונים, ובהקשר של משנת שבועות היא בלתי מובנת. ראו עוד ליברמן, תנא היכא קאי.</i>
פרשה זו מלמדת על אופיים של מקורות תנאיים. ההלכה הייתה מוכרת בספרות התנאים, אבל עורך המשנה הקדומה שיבץ אותה פעם בעניין אחד, ועורך משנה קדומה אחרת שיבצה בעניין אחר, ורבי ליקט את שתי המשניות הקדומות ואת שני השיבוצים (ואולי למשנה יותר מעורך אחד?). השיבוץ משנה כמובן את המשמעות של הלימוד. מעתה עלינו לחשוש שמשפט המשובץ במשנה או בברייתא לא נוצר בהקשר שבו הוא משובץ אלא הועבר ממקום אחר. באותו מקום מקורי עשוי היה להתפרש באופן שונה. במקרה זה דומה שהצלחנו לעמוד על מקורו של המשפט ועל משמעותו המקורית, אבל תמיד יש לקחת בחשבון שלמשפט כזה או אחר הקשר אחר שאינו ידוע לנו, ושרק בו מתבאר המשפט עד תומו. מצב דומה, שבמשנה שובץ משפט שבמקורו נאמר בהקשר אחר, מתגלה גם במשניות אחרות.<sup class="footnote-marker">126</sup><i class="footnote">כך פירשנו את משנת סוטה פ"ו מ"ד; נדרים פ"ה מ"ו ועוד. אין זה דומה לשאלת התלמוד "תנא היכא קאי", שם מדובר רק על כך שהניסוח של משנה מושפע ממקומו המקורי של המשפט המשובץ, ואילו אצלנו השיבוץ השונה יוצר משמעות אחרת למשפט. ל"תנא היכא קאי" ראו בבלי, ברכות ב ע"א; תענית ב ע"א, וראו ליברמן, תנא היכא קאי.</i>
בשלב זה היקפה של תופעה זו משני, ברם, בדרך כלל אין בידינו הקבצים הקדומים שמהם נלקטו ההלכות וייתכן שהתופעה נרחבת הרבה יותר, ומטילה צל כבד על אפשרויותינו לעמוד על משמעה המקורי של המשנה.
<b>משניות קדומות שהיו כתובות בטורים</b>
במהלך פירוש המשנה ראינו כי במקרים מספר יש עדות לכך שרבי ליקט את משנתו מתוך משנה קדומה שהייתה כתובה בשניים או בשלושה טורים, ומי שהעתיק אותה לקורפוס שבידינו העתיק אותה ברצף מוטעה, כפי שברור מהטבלה שהצגנו בכל מקום שבו עלתה הצעה זו.<sup class="footnote-marker">127</sup><i class="footnote">ראו פירושנו לשבת פ"ו מ"י; פכ"ב מ"ג; פאה פ"ו מ"ג-מ"ד; כלאים פ"ה מ"ה-מ"ח; בבא בתרא פ"א מ"ד כפי שפורשו בפירוש המשניות.</i> אם אכן השערה זו נכונה יש לה השלכות מרחיקות לכת. היא מעידה כי כבר המשניות הקדומות היו כתובות בחלקן, ויש בכך גם עדות על שיטת הליקוט של עורך המשנה. עם זאת אין ספק שגם אם היה חומר כתוב, עיקר הלימוד התנאי היה בעל פה.
במשנה אחרת הצענו, בעקבות חוקרים אחרים, שבנוסח הקדום במדרש ספרי זוטא (יט ג, עמ' 302) היה כתוב יב"פ, שמשמעו "ישמעאל בן פיאבי", והמעתיקים הקדמונים שיבשוהו ל"יהושע בן פרחיה".<sup class="footnote-marker">128</sup><i class="footnote">ראו פירושנו לחגיגה פ"ב מ"ב.</i> דוגמה אחרת היא משנת דמאי פ"ב מ"ג המגדירה את החבר כמי ש"משמש בבית המדרש", ובעקבות אפשטיין פירשנו שהיה כתוב "משמש בבית המ' ", והמשמעות היא משמש בבית המשתה. הקיצור "פוענח" בצורה לא נכונה על ידי המעתיקים הקדומים ביותר. אם הצעה זו נכונה, הרי שהשיבוש התחולל בשלב שהמשנה הייתה כתובה. ברם, בהחלט ייתכן שהשיבוש השתרש הרבה אחרי עריכת המשנה, בשלבים הראשונים של ההעתקות של המשנה.<sup class="footnote-marker">129</sup><i class="footnote">דוגמה אחרת, בעייתית יותר, היא דבריו של שמואל הקטן במשנה, אבות פ"ד מי"ט. במשנה הקודמת שם נאמר: "רבי שמעון בן אלעזר אומר אל תרצה את חבירך בשעת כעסו ואל תנחמנו בשעה שמתו מוטל לפניו ואל תשאל לו בשעת נדרו ואל תשתדל לראותו בשעת קלקלתו", על כך מגיב שמואל הקטן: "בנפֹל אויבך אל תשמח ובכשלו אל יגל לבך' פן יראה ה' ורע בעיניו והשיב מעליו אפו". דבריו של שמואל הקטן מוזרים. אין הוא מחדש דבר על דברי קודמו, ואין הוא אומר דבר, שהרי כל שעשה הוא ציטוט פסוקים ממשלי (כ"ד, יז-יח). יתר על כן, הפרק מסודר בסדר כרונולוגי, ושמואל הקטן היה חכם בן דור יבנה, ואין מקומו כאן אלא בפרק ג. על כן נראה שבמקור היה כתוב שה"א, כלומר "<b>ש</b>כן <b>ה</b>כתוב <b>א</b>ומר", ומוסרי המסורת הכתובה פענחו זאת <b>ש</b>מואל <b>ה</b>קטן <b>א</b>ומר. אכן בבבלי (ברכות נה ע"ב) הפסוק מצוטט כשלעצמו, ללא זיקה לשמואל הקטן. באבות דרבי נתן מופיעים דברי רבי שמעון בן אלעזר ללא דברי שמואל הקטן (נו"א פכ"ט, מד ע"א; נו"ב פל"ג, עמ' לז). אבל באליהו זוטא (פט"ז, עמ' 12) כבר מצוטטים דברי שמואל הקטן ואחריהם מימרות נוספות שלו. אם אכן אנו צודקים בפירושנו הרי שהשיבוש הוא קדום ביותר. אליהו זוטא הוא חיבור שעריכתו מאוחרת (בתר־אמוראית לפחות), אך חלק מהחומרים שבו קדומים ומשקפים משנת חסידים שהשתקעה בבית המדרש. הפיענוח השגוי היה אפוא מוכר לעורך אליהו זוטא. לפי דרכנו זו ראיה נוספת לכך שהמשנה הייתה כתובה, והשיבושים בה מועטים, וחלקם מובן רק על בסיס ההנחה שהטקסט היה מונח כתוב לפני המעיינים.</i>
<b>ליקוט יחידות שלמות</b>
עם כל זאת מן הראוי להדגיש שבדרך כלל שיבץ העורך יחידות ספרותיות שלמות, אך הדוגמה ממסכת פסחים פרק ד מוכיחה שלעיתים התערב העורך גם בתוך היחידה הספרותית ששיבץ. התערבות מסוג אחר זיהינו במשנת יומא (פ"ו מ"א), במשנת ביצה (פ"א מ"ד, פ"ב מ"י, פ"ג מ"א, פ"ד מ"ד) ובמקומות נוספים, לעיתים פחות בולטים. דוגמה להתערבות עמוקה אחרת זיהה הלבני במשניות מספר, ביניהן משנת שבת פ"ב מ"ב, ובה עסקנו במקומה.<sup class="footnote-marker">130</sup><i class="footnote">ראו פירושנו לשבת פ"ב מ"א-מ"ב; הלבני, משנות. למקרה נוסף המדגים את ההתערבות העמוקה בנוסח המשנה ראו פירושנו לבכורים פ"ב מ"ב. במשנה שם מובאת משנתו של רבי שמעון, אך היא תוקנה כדעת חכמים. דוגמה מובהקת אחרת היא סדרת מסורות העוסקות באירוסין. כפי שהסברנו במבוא למסכת כתובות, בנושא זה הייתה מחלוקת בין חכמי יהודה לחכמי הגליל (מנהג יהודה ומנהג הגליל). בגליל הארוסה לא התייחדה עם בעלה לפני הנישואין, וביהודה היא הייתה עימו מפעם לפעם והסיכויים שתגיע לחופה בהיריון היו גבוהים. חכמי "יהודה" בהקשר זה הם בית שמאי ובית הלל, רבי עקיבא, רבי ישמעאל, רבי יהושע ורבי אליעזר, רבי טרפון ואחרים. והנה בבוא העורכים המאוחרים למסור את דבריהם בנושאים הנוגעים בעקיפין לעניינים אלו, הסבירו את דעות חכמי יהודה כאילו קיבלו את מנהג הגליל. העורכים "עדכנו" את דברי בית שמאי ובית הלל ואת דברי חכמי יהודה האחרים לפי המנהג ה"נכון", הוא מנהג הגליל. את המקורות לכך הבאנו במבוא למסכת כתובות.</i> אומנם אי אפשר לדעת אם התערבות זו בניסוח היא מעשה ידיו של רבי או שמא הוא ליקט משנה שלמה שהייתה כבר ערוכה בצורה מורכבת ממקורות שונים, אולם יש לקחת בחשבון התערבות מעין זו גם בעשרות הזדמנויות אחרות. לעומת זאת פעמים רבות ניכר שהעורך הסתפק בליקוט המשניות, או לכל היותר התערב בסדר הבאת הדברים, ובזכותה של מדיניות זו אנו יכולים לעקוב אחר המעברים בין המקורות השונים. לו הייתה העריכה עמוקה יותר היא הייתה מטשטשת את ה"תפרים" שבין המקורות השונים. דוגמאות רבות לכך בולטות במבנה של פרקים מסוימים,<sup class="footnote-marker">131</sup><i class="footnote">ראו, למשל, דיוננו בהרכבו של פרק א במסכת שבת.</i> או בפרטים ובדקויות הניסוח,<sup class="footnote-marker">132</sup><i class="footnote">ראו עדיות פ"א מ"ג, וכן דיוננו במשנת חגיגה פ"א מ"ז; פאה פ"ב מ"א ועוד.</i> ולהלן נחזור לדון בעניין זה.
אחת התוצאות של ליקוט ללא עריכה של משניות קדומות ממקורות שונים היא סתירות פנימיות והכפלות. לעיתים קרובות משנה אחת חוזרת על חלק ממה שנאמר לעיל, בצורה שונה, ומוסיפה פרט זה או אחר. בכל המקרים הללו אנו רואים עדות לשילוב בלתי ערוך של מקורות שונים. פרשני המשנה, ולעיתים כבר התלמודים, עסקו בתופעות אלו בדרכם: את הסתירות ניסו לתרץ או שהודו שהמשניות סותרות, ואת ההכפלות ניסו, בדרך כלל, להסביר כך שיימצא צורך בכל אחת מהחזרות על אותו נושא. אנו מהלכים בדרכנו, ובעקבות דבריו של בעל מלאכת שלמה: "ולא היה צריך.. אלא משום שרבינו הקדוש לא היה רשאי לְשנות לשון רבותיו, והוא למד מברייתא אחת לשון המשנה הראשונה, ובברייתא אחרת למד לשון המשנה הזאת, ולא היה רשאי לשנות הלשון, והוצרך לשתיהן. ועל כן כתב שתיהן כלשונם ממש. ודוחק קצת" (פירושו לשביעית פ"ג מ"ב).
את שרבנו שלמה קורא "ברייתא", אנו מכנים "הלכה קדומה" או "משנה קדומה". בעל מלאכת שלמה מגדיר את דבריו כ"דוחק קצת", וניתן להבין את הביקורת הסמויה על כך שרבי בחר בדרך זו. אנו איננו רואים את עצמנו בעמדה של ביקורת על טיב הכרעותיו של עורך המשנה. דומה שאין טעם לבקר אותו לפי אמות המידה המקובלות על עורכים בני זמננו. כל שבאנו הוא לברר את דרכו כעורך, על כן איננו אומרים "ודוחק קצת".
כפי שאמרנו, רבי לא ראה את עצמו כמי שכותב ספר הלכה אלא כמי שמציע את סדר היום של בית המדרש, כמי שמניח לפני הלומדים מעין "ספר לימוד" או לקט מקורות לפתיחת הלימוד. המשנה לא נועדה לחתום את הלימוד אלא להציע את פתיחתו, ועל כן הסתירות וההכפלות אינן מגרעת או תקלה. עם זאת, כפי שאמרנו, לעיתים מצינו משניות או פרקים שבהם התערב העורך עמוקות בלשון המסורות הקדומות, ואולי זו מלאכתו של עורך קדום יותר שערך כך משניות קדומות, ורבי ליקט אותן כלשונן ללא שינוי. חוסר האחידות אף הוא חלק מאותה הכרעה של העורך.
<big><b>מיסוד הלימוד וגיבוש המשנה</b></big>
בטרם נמשיך בבירור שיטת העריכה של המשנה, מן הראוי לסכם את רכיביו של תהליך המיסוד של עולם בית המדרש, תהליך שעל אחדים מפרטיו עמדנו.
<b>א. מקום הלימוד – </b>הלימוד עובר מהשטח הפתוח למבנה סגור, בית כנסת, ומתגבשת התפיסה שמבנים אלו מיועדים לחכמים ולתלמידיהם. ביישובים גדולים נבנה מבנה ייעודי לצורכי חבורת הלומדים, בית מדרש.
<b>ב. המורה הרב – </b>ה"סמיכה" הופכת לתואר רשמי, ודרכי הענקתו מתמסדות יותר ויותר. במקביל מתגבשת סמכותו של הרב להורות ומוטלות מגבלות על הוראתם של חכמים "זוטרים", ונראה שבתקופת האמוראים חל גם גידול במספר החכמים. עסקנו בכך במבוא למסכת סנהדרין.
<b>ג. תוכן הלימוד – </b>תוכן הלימוד מתמסד והופך ממערכת תכנים בלתי קבועה ובלתי מחייבת לתוכן קבוע ומוסמך; תהליך משלים מתרחש במקורות המידע. כפי שראינו לעיל, חלה ירידה במקומה של הדרשה כמכשיר ליצירת ההלכה ובמקומה עולה ערכם של דברי תנאים ואמוראים. ניכרת עלייה בחשיבותו של "משאב הלמדנות" על חשבון היצירה הדרשנית.
<b>ד. צורת הלימוד –</b> צורת הלימוד נעשית טקסית יותר, רשמית יותר ומובְנת.
<b>ה. החבורה – </b>החבורה הופכת ממסגרת חברתית חופשית, מחבורת ארגון רופף, ל"ארגון" ממוסד וקבוע, בעל מטרות משותפות, מערכת ממסדית, היררכיה ונוהגי פעילות, ולעיתים גם מסגרת כלכלית־ארגונית.
<b>ו.</b> מתחולל תהליך של <b>מיסוד משפטי</b>, קיבוע המונחים והגדרתם המדויקת. בתהליך זה נעסוק רבות במהלך פירושנו.
<img alt="איור 2א. בית שערים, משמאל בית הכנסת המערבי (המכונה בסיליקה) מימין חדר הספסלים המזוהה עם בית המדרש. באדיבות עדי ארליך – משלחת בית שערים." src="https://textimages.sefaria.org/mishnat_eretz_yisrael_preface/figure_2_1.png">
<img alt="איור 2ב. צילום מקרוב של 'בית הספסלים' צילמה ע' ארליך ובאדיבותה." src="https://textimages.sefaria.org/mishnat_eretz_yisrael_preface/figure_2_2.png">
<img alt="איור 3א. בית המדרש במרות, מבנה ספסלים הצמוד לבית הכנסת, מרוצף פסיפס. מתוך אילן ודמתי, מרות, עמ' 74." src="https://textimages.sefaria.org/mishnat_eretz_yisrael_preface/figure_3_1.png">
<img alt="איור 3ב. מערה בסוסיה במרחק מה מבית הכנסת, ובה ספסלים אולי בית מדרש נוסף." src="https://textimages.sefaria.org/mishnat_eretz_yisrael_preface/figure_3_2.png">
<img alt="איור 4א. כתובת המזכירה את שמו של &quot;רבי פלוני&quot;, תואר כבוד בתקופה הרומית. נוסח הכתובת: זו של רבי גמליאל, ומתחת כיתוב זה אותו תוכן ביוונית. צילם א' איטלי בבית שערים." src="https://textimages.sefaria.org/mishnat_eretz_yisrael_preface/figure_4_1.png">
<img alt="איור 4ב. מפת חכמי הגליל באדיבות מ' אביעם." src="https://textimages.sefaria.org/mishnat_eretz_yisrael_preface/figure_4_2.png">
<b>"משנה" כמונח של צורת לימוד</b>
המילה "משנה" משמשת כלשון כפולה. מצד אחד משמעה החיבור המכונה משנה. ברם, המונח משנה הוא גם תיאור של צורת לימוד, עריכה (וכתיבה); לימוד של הלכה בלבד, מנוסחת היטב ובדייקנות, עם מעט נימוקים והסברים. הלימוד של חכמים כלל "משנה", כלומר לימוד ההלכה, "מדרש", הוא מדרש ההלכה, הקישור בין הפסוקים להלכה, ו"תלמוד", שהוא דיון בחומר שהוצג ב"משנה", כלומר דיון לוגי בנושאי ההלכה, הנמקות ובירורים משפטיים. בתוכו שולבו סיפורי מעשה, זיכרונות ומרכיבים כיוצא באלו. יש להניח שמטיבם של דברים הדיון גלש גם מעבר לנושא המיועד של הלימוד.
העריכה של המשנה מתמקדת ב"משנה". רק לעיתים רחוקות יש בה ביטוי למרכיבים האחרים. פרנקל אסף רבים מהקטעים שאינם "משנה" במובנה המדויק של המילה,<sup class="footnote-marker">133</sup><i class="footnote">פרנקל, האגדה.</i> וראה בהם נטע זר שהכליל העורך במשנה למטרות מוגדרות. לדעתנו יש לראות את הדברים בצורה הפוכה. קטעי המדרש או התלמוד שבמשנה הם המקרים שבהם השאיר העורך חלקים מהלימוד כפי שהתנהל באחת מחבורות הלימוד. פעולת העריכה העיקרית הייתה הוצאת כל מה שאיננו "משנה", ולעיתים נותרו קטעי מדרש או תלמוד מסיבות שונות. קטעי ה"תלמוד" מרובים יחסית בסדרי קודשים וטהרות.
<b>משניות קדומות ועריכת המשנה</b>
כפי שאמרנו, לפני רבי היו משניות פרטיות ערוכות. מבחינתו של רבי אלו הן משניות קדומות לזמנו. המונח "משנה קדומה", כפי שהוא מופיע במחקר, משמעו גוש ספרותי מגובש שעמד לפני עורך המשנה הפרטית. הווה אומר שמדובר בשלושה רבדים ספרותיים לפחות: המשנה הקדומה, המשנה הפרטית ששיבצה את המשנה הקדומה, והמשנה הסופית שלפנינו, היא משנת רבי. קשה עדיין לתארך את זמנה של "המשנה הקדומה", וכל שמונח זה מביע הוא שקטע זה קדום למשנה הפרטית. יש להבחין בין שאלת המשנה הקדומה לבין שאלת ההלכה הקדומה, או זמן היווצרותן של הלכות. יש להניח כי משנה קדומה (או מאוחרת) התגבשה שנים רבות לאחר שנקבעה ההלכה או שגובש הנוהג. בתהליך היווצרות ההלכות דנו מעט במבואות למסכתות השונות, אך כבר עתה יש לקבוע ששתי אלו הן שאלות נפרדות.<sup class="footnote-marker">134</sup><i class="footnote">ראו עוד המבוא למסכת חגיגה, ודיוננו במשנה שם פ"א מ"ה.</i>
לעיתים ניתן להסיק, מתוך בחינת המשנה, שהמשנה שלפנינו מורכת מרבדים ספרותיים־כרונולוגיים שונים. הווה אומר שמשנתנו רומזת למשנה קדומה עוד יותר שאותה הכירה, או שבמשנתנו משובצת משנה קדומה, ערוכה במידה זו או אחרת. כך, למשל, בתחילת מסכת פסחים (פ"א מ"א) המשנה אומרת "ולמה אמרו שתי שורות במרתף", ובהמשך נחלקים בית שמאי ובית הלל בפרטי הדין של הצורך לבדוק שתי שורות במרתף.<sup class="footnote-marker">135</sup><i class="footnote">ראו דיוננו למשנת פסחים פ"א מ"א.</i> במהלך בירורנו העלינו שהמונח "ולמה אמרו", או "שאמרו", "באמת אמרו" ומונחים דומים מרמזים לקטעים של משניות קדומות ידועות שכבר עמדו לפני התנאים.<sup class="footnote-marker">136</sup><i class="footnote">ראו פירושנו לשבת פ"א מ"ג; פ"י מ"ד. הנוסח הרווח הוא "באמת" בלבד. הבבלי מסביר ש"באמת" הוא הלכה למשה מסיני, ופרשנים שונים התחבטו בכך, שהרי קשה לעייל את כל אזכורי המונח בהגדרה זאת. ראו, למשל, דבריו של חוקר מסורתי ומלומד כהכהן (הכהן, באמת אמרו), או לנדמן (לנדמן, באמת אמרו). ברם, המונח "הלכה למשה מסיני" אינו בא כאן כהגדרה היסטורית אלא במשמעותו המקורית, כהצהרה שהדברים אמיתיים ומקובלים. זו משמעות המונח בספרות התנאית, ראו ספראי, הלכה למשה מסיני. אומנם בתלמוד הבבלי בא המונח "הלכה למשה מסיני" גם כדי לציין את תיארוך המסורת לימי משה – בניגוד לדבר תורה ולתקנת חכמים – אך כאן כנראה נעשה שימוש במובן המקורי של המונח.</i> בדרך כלל היו קטעים אלו ערוכים במידה זו או אחרת, ברם, קשה לקבוע מה היה היקפם. כל שבידינו הוא משפט בודד או צמד משפטים, ואיננו יכולים לקבוע אילו חומרים נוספים משנה קדומה זו מכילה. הוא הדין בפרק הראשון של מסכת עירובין. בירורנו העלה כי במשניות הראשונות של הפרק סדרת משניות שכל אחת מבארת מונח סתום הנזכר במשנה הקודמת. זו דוגמה להתרבדות הספרותית של המשנה. המשנה הקדומה הייתה סתמית והמשנה שאחריה פירשה אותה. ניתן להביא דוגמאות רבות נוספות, אך כאמור אי אפשר להכריע בדבר היקפן הכמותי של המשניות הקדומות וזמן עריכתן, ולהלן נסייג מעט את היקפה של התופעה.<sup class="footnote-marker">137</sup><i class="footnote">מלמד אסף כמה עשרות דוגמאות, ברם, חלקן נראות מאולצות, ראו מלמד, מחלוקת תנאים; מלמד, מחלוקת; וראו פירושנו לעירובין פ"ב מ"א; סוכה פ"א מ"ז; פ"ג מ"ז ועוד. לעיתים אפשר להבחין שהמשנה משקפת את המצב ביהודה (דור יבנה) ובתוספתא או במקבילות אחרות את המצב בדורות אושא והגליל (ראו פירושנו לדמאי פ"א מ"א [שתי דוגמאות]; פ"ג מ"ג; מגילה פ"א מ"ג; פאה פ"ח מ"ה; בבא קמא פ"י מ"ט ועוד). לעיתים העדכון של דור אושא הוא במשנה עצמה, ופעמים רבות בשמו של רבי יהודה. <br></i>
<b>זיהוי הבעלות על גושי המשניות</b>
אפשטיין, ואחריו גולדברג, השקיעו מאמץ רב בניסיון לאתר את עורכיהם של גושי המשניות. אחד הניסיונות המרשימים הוא מאמרו של אפשטיין שהוקדש למשנת רבי יהודה. גם בספרו המונומנטלי "מבוא לנוסח המשנה" הוא עמל לקבוע מי היו העורכים של כל חטיבה ספרותית ושל מסכתות שונות. בדרך זו הילך גולדברג בפירושו למשניות, אך הקצין את דרך החשיבה הזו. גולדברג הציג מצג של לימוד סתמי של הרב (בדרך כלל רבי עקיבא) ושל מחלוקות בפרטי המשנה, שבהם נחלקים התלמידים.<sup class="footnote-marker">138</sup><i class="footnote">זו דרך הפירוש המקובלת בספריו שבת ועירובין. בדרך זו הילכו כמובן גם חוקרים רבים נוספים. כך, למשל, משתמש בדרך זו קלאר בפירושו לפסחים (קלאר, פסחים) ועוד.</i> שני החוקרים נאחזו בכך שהמחלוקות מנוסחות בבהירות ובדייקנות ושהמשקע המשותף לשני החולקים ניכר. נסתפק כאן בדוגמה מקרית אחת: "רבי יהודה אומר אין ביעור אלא שריפה וחכמים אומרים אף מפרר וזורה לרוח או מטיל לים".<sup class="footnote-marker">139</sup><i class="footnote">משנה, פסחים פ"ב מ"א, וכמוה מנוסחות מאות מחלוקות.</i> חוקרים חשובים אלו קובעים כאן שהמשנה הקדומה גרסה שיש לבער חמץ, והתלמידים נחלקים בפרטי הביעור. המשנה הקדומה כאן היא משנת רבי עקיבא, רבו של רבי יהודה.<sup class="footnote-marker">140</sup><i class="footnote">ראו במפורט מלמד, עיונים, עמ' 84-57. דוגמאות בולטות לשיטה זו הן לדעתו עירובין פ"א, מ"ב ומ"י; סוכה פ"א, מ"ו; פסחים פ"א, מ"ג; סוטה פ"א, מ"א; בבא קמא פ"ט מ"ז.</i>
יש להניח שאכן כך התפתחה ההלכה; לעיתים קרובות קבעה ההלכה הקדומה קביעה כללית ובמהלך הדורות נקבעו פרטיה. ברם, ייתכן שהיה מקובל נוהג מסוים (ביעור חמץ בשרֵפה), ובשלב מאוחר יותר הציע מישהו הסדר חלופי של הטלת החמץ לים, או שהעלה על פני השטח את הנימוקים להסדרים אפשריים חלופיים, שכן פתרון אחרון זה לא היה מעשי אלא עבור תושבים מעטים יחסית שגרו סמוך לים. כל זה באשר להתפתחות ההלכה. אולם לדעתנו אי אפשר במקרה זה לקבוע שלפני תנאי דור אושא, רבי יהודה וחבריו, עמדה משנה קדומה מנוסחת שנחלקו בפרטיה. הניסוח המשותף איננו בהכרח ניסוח קדום, אלא פרי עבודתו של עורך מאוחר. העריכה הסופית של המשנה מצטיינת באותו ניסוח חד המדייק בהצגת המחלוקות בצורה "חסכונית" וחדה, ואי אפשר להוכיח כי הוא קדום.
כמובן לעיתים שימר העורך הקדום את השלבים הכרונולוגיים, או שניתן לשרטט את שלבי התפתחות ההלכה בזכות המקבילות. אנו מניחים שאכן כך התפתחה ההלכה, זה התהליך ההגיוני. אלא שלדעתנו ניסוח המשנה הוא כבר ניסוח עדכני משוכלל, והוא ערוך לא לפי נדבכיו הכרונולוגיים אלא בהתאם לצורת העריכה של העורך הספציפי של אותו קטע.
יתר על כן, כל הניסיון לייחס פרקים לתנאים מוגדרים נראה בעינינו יומרני מדי. אנו מכירים תנאים בולטים רבים, אך מסדרי משניות היו רבים הרבה יותר. המשניות עברו שלבי סידור רבים וכל מוסר משנה למעשה סידר אותה מחדש, גם אם שמר על הסגנון הקדום.<sup class="footnote-marker">141</sup><i class="footnote">גם מלמד הילך בדרך זו, ראו מאמריו בהערה הקודמת, וכאמור אנו מפקפקים אם אכן כל דוגמה מלמדת על משקע קדום או על עריכה ספרותית דייקנית, אך מאוחרת.</i> על כן ויתרנו על הניסיון לאתר את הרבדים הספרותיים של המשנה.<sup class="footnote-marker">142</sup><i class="footnote">ראו גם המבוא למסכת שקלים, או הדיון בעריכתה ובזמנה של משנת חגיגה.</i> בדקנו אם ניתן לייחס את ההלכה לחכם פלוני, אך לא עסקנו בזיהוי משנת רבי מאיר או משנת רבי יוסי. איננו מטילים ספק בכך שאכן היו לחכמים אלו משניות ערוכות ברמה זו או אחרת, אך אנו סבורים שחטיבות ספרותיות אלו שוקעו במשנה רק לאחר שעברו שלבי עריכה שונים שטשטשו את ייחודן. בדרך כלל לא הצגנו בפירושנו את הדרך הזאת, אלא במקרים בודדים.<sup class="footnote-marker">143</sup><i class="footnote">ראו למשל עירובין פ"ב מ"א; סוכה פ"ג מ"ז. לדיון רחב ראו המבוא למסכת חגיגה.</i>
זאת ועוד; במכלול המשניות שלפנינו יש דעות של חכמים שונים, אך אי אפשר לתארך את המימרות רק על פי מוסריהן. לעיתים קרובות מופיעים תנאים מאוחרים כחולקים, אך המחלוקת היא קדומה הרבה יותר. דוגמה לכך היא מסכת עירובין: רוב החומר שבה הוא מבני דור אושא, אך בדרך כלל שורשי ההלכות קדומים הרבה יותר.<sup class="footnote-marker">144</sup><i class="footnote">ראו פירושנו לעירובין פ"ד מ"ט; פ"ח מ"א; שבת פכ"ד מ"ד ועוד.</i>
נושא זה של ייחוס המימרות הותקף גם מכיוון שונה. ניוסנר טען שאי אפשר לסמוך על ייחוס המימרות משתי סיבות עיקריות ומנוגדות זו לזו: <b>האחת</b> היא שהמימרות שונו ועובדו ללא הרף, וחכמים שייכו ביודעין מימרות לדורות אשר להם ייחסו חשיבות על מנת לעצב את מקומן במסורת, <b>והשנייה</b> היא שמסורת חז"ל כשלה לחלוטין בכל הקשור לשימור שמות מוסרי המימרות, שהרי במקורות המקבילים חלים שיבושים ושינויים בשמות מוסרים רבים.<sup class="footnote-marker">145</sup><i class="footnote">ניוסנר ואברי פק, מקורות היסטוריים, ועשרות מאמרים נוספים.</i> גם חילופי הנוסח הרבים בשמות המוסרים הופכים את ההסתמכות על השמות לבעייתית. אומנם ניוסנר מצביע על בעיה אמיתית, אך מסקנתו גורפת ומופרזת. נכון שחלו שיבושים ולעיתים במקבילות נמסרים שמות שונים, אך יש לראות בתופעה זו לא יותר מכשל נקודתי. חז"ל עצמם עשו מאמצים רבים לשמור על שמות מוסרי המימרות.
חז"ל ראו במסירת שמו של בעל המימרה חלק בלתי נפרד מיחסי תלמיד־רב (ספרי, במדבר קנז, עמ' 213). הם היו ערים לשיבושים בשמות המוסרים; מי שלא שינן היטב עלול לשכוח את שמות המוסרים ולהחליפם. הדבר מוצג כשיבוש אפשרי, אך שיבוש לכל דבר: "מנין למחליף דברי רבי אליעזר בדברי רבי יהושע ודברי רבי יהושע בדברי רבי אליעזר, ולאומר על טמא טהור ועל טהור טמא, שהוא עובר בלא תעשה, תלמוד לומר לא תסיג גבול רעך".<sup class="footnote-marker">146</sup><i class="footnote">ספרי דברים, קפח, עמ' 227; מדרש הגדול לדברים, יט יד; מדרש תנאים לדברים, עמ' 115.</i> הם ראו בשיבוש שמות מוסרים את הצעד הראשון לשכחה: "הוא היה אומר יכול אדם ללמוד תורה בעשר שנה ולשכחה בשתי שנים. כיצד שאם יושב אדם ששה חדשים ואינו חוזר בה נמצא אומר על טמא טהור ועל טהור טמא. י"ב חודש ואינו חוזר בה נמצא מחליף חכמים זה בזה. י"ח חודש ואינו חוזר בה נמצא משכח ראשי פרקים. כ"ד חודש ואינו חוזר בה נמצא משכח ראשי מסכתותיו. ומתוך שאומר על טמא טהור ועל טהור טמא ומחליף חכמים זה בזה ומשכח ראשי פרקים וראשי מסכתותיו סוף שיושב ודומם, ועליו אמר שלמה..".<sup class="footnote-marker">147</sup><i class="footnote">אבות דרבי נתן, נו"א פכ"ד; תנא דבי אליהו זוטא, פי"ז, עמ' 8. ראו המקבילה בספרי דברים, מח, עמ' 109-108.</i> מסכת אבות ערוכה בסדר כרונולוגי בחלקה, והיא דוגמה למודעות של חז"ל לסדר המסירה ולשושלת התורה שבעל פה.
אין להסיק מכאן שלא חלו טעויות בשושלת המסירה, וחז"ל מרמזים כי אכן חלו טעויות מעין אלו, אך ברור שהם נאבקו בתופעה בכל כוחם. השאלה היא אפוא רק מה היקף התופעה. אילו הייתה מתחוללת תופעה כללית של טעויות בשמות המוסרים היינו מוצאים מחלוקות בין חכמים מדורות שונים, ומפגשים בין חכמים מדורות שונים, אך בפועל לא כך הוא. בדיקת מקורות חז"ל מאפשרת ליצור כרונולוגיה מסודרת ויחסי תלמיד־רב ברורים. חכמי דור אושא אינם חולקים על רבותיהם מהדור הקודם, והם מוסרים כל אחד בשם רבו. בדרך כלל ניתן גם לאתר קווי מחשבה של חכמים מסוימים. כך, למשל, לבית שמאי ולבית הלל אופי הלכתי שונה, אף שלעיתים קרובות התלמוד עצמו מעיד כי יש להחליף את דברי הבתים השונים.<sup class="footnote-marker">148</sup><i class="footnote">ראו למשל פירושנו לשבת פ"א מ"ה ואילך, וכמוהם רבים.</i> בהלכות עירובין רבי יהודה מקל ורבי מאיר מחמיר, ואילו רבי שמעון מקל בהרבה בכל דיני שבת. כל התופעות הללו מעידות על יציבותה של שושלת המסירה ועקיבותה.<sup class="footnote-marker">149</sup><i class="footnote">הוא הדין בייחוסים בתוך התלמוד הבבלי, ראו על כך שטרן, ייחוס, וקלמין ובויארין להלן.</i>
דוגמה נוספת היא המסורות של ימי ה"שמד" או ה"סכנה". קרוב לוודאי כי הכוונה לגזרות הדת בימי מרד בר כוכבא, ואכן כל המוסרים מעשים מימים אלו הם מדורות אושא. דוגמה אחרת: מעט חכמים שפעלו בראשית דור יבנה מוסרים מסורות מימי בית שני, לעומתם חכמים כרבי עקיבא או כרבי ישמעאל פעלו בהמשך דור יבנה ואינם מספרים על מנהגים שנהגו בימי הבית, אף שיש להם עמדות הלכתיות הנוגעות לנוהגי המקדש.<sup class="footnote-marker">150</sup><i class="footnote">ראו למשל דיוננו בפסחים פ"א מ"ה-מ"ז; פ"ו מ"ב; המבוא למסכת שקלים ועוד.</i>
על תופעה דומה עמד קלמין בספרו על אמוראי בבל. בתלמוד יש הקפדה יתרה על תיאור מעמדם של חכמים: תלמיד לעולם אינו חולק על רבו; התלמיד שואל את הרב ועומד לפניו. בויארין כתב על הספר ביקורת אוהדת, והדגיש את אשר אמרנו לעיל. ההקפדה על תיאור מעמדם של חכמים מעידה כי חששותיו של ניוסנר מופרזים, וכי מסורת חז"ל הטיבה, באופן כללי, לשמר את שמות מוסרי המימרות.<sup class="footnote-marker">151</sup><i class="footnote">קלמין, אמוראים; בויארין, ביקורת.</i> להשוואה ישמשו לנו חיבורים מאוחרים לתקופת התלמוד, למשל ספר הזוהר.<sup class="footnote-marker">152</sup><i class="footnote">ראו פירושנו למגילה פ"א מ"א.</i> ספר זה לא הכיר את תולדות התנאים והאמוראים, ואכן בספר מופיעים מפגשים בלתי אפשריים בין אמוראים מדורות שונים, ובין תנאים ואמוראים. מפגשים בין רב המנונא סבא לבין תנאי ארץ ישראל הם רק דוגמה אחת מיני רבות לכך.
אחת הדוגמאות הטובות לשימור שמות חכמים ולתשומת הלב הרבה לכך הבאנו במסכת יבמות (עמ' 162). מתברר שבספרות ההלכה התנאים נקראים בשמם בלבד,<sup class="footnote-marker">153</sup><i class="footnote">להוציא את שמות הנשיא רבן שמעון בן גמליאל. וכן זכו לכך תנאים מיוחדים המופעים לעיתים רחוקות כמו רבי נחוניה בן הקנה, רבי עקביא בן מהללאל. כאן היה חשש שיוחלפו בשנות דומים של תנאים ידועים ונפוצים יותר.</i> ובספרות האגדה הם נקראים עם שם אבותיהם. רבי שמעון בר יוחאי, רבי יהודה בן אלעאי, עקיבא בן יוסף וכיוצא באלו. אבחנה זו אף נשמרת במשנה עצמה ובקטעים אגדיים במשנה התנאים מופיעים בשמם המלא, כולל שם אביהם. זו דוגמה טובה להשתמרות השמות ולחשיבות שייחסו לכך העורכים הקדומים.
אם כן הוא, ניתן באופן כללי לסמוך על מסירת השמות במקורות התנאיים. עם זאת, כאמור, השם נותן רק את התאריך המאוחר ביותר להיווצרות המימרה. אין הוא מעיד כי זו לא נאמרה במקורה הרבה לפני ימי התנא, והוא רק מוסר את תורת רבותיו. על כן במהלך פירושנו לא תיארכנו הלכה לפי שם מוסרה, אלא ראינו בה עדות לתקופה המאוחרת ביותר שבה ההלכה כבר הייתה ידועה. עם זאת, כאשר מוצאים גישה הלכתית החוזרת אצל קבוצת תנאים וכולם מדור מסוים, ואותה גישה אינה מופיעה אצל חכמי דורות קודמים, מותר לנו להעריך שאותה הלכה נוצרה באותו דור. זאת ועוד, אם ניתן לקשר בין תקופתו של מוסר המימרה ובין מאורע היסטורי מוגדר, מותר לנו להעריך כי אותה הלכה נוצרה רק באותו דור.
כך, למשל, המשנה קובעת שקוראים מגילה ביום השוק בימי שני וחמישי. רבי יהודה מוסר על שינוי ההלכה שנבע משינוי חברתי־כלכלי; במקרה מעין זה הסקנו שהשינוי אירע בימי רבי יהודה, וקשרנו זאת בשינויים כלכליים בדורות יבנה-אושא ואף בגזרות הדת. במקרה זה הממצא הארכיאולוגי תומך בהצעתנו.<sup class="footnote-marker">154</sup><i class="footnote">ראו פירושנו למגילה שם ומ"ד.</i> לדרך עבודה זהירה זו דוגמאות נוספות. השתמשנו בדרך זו להבחנה בין מקורות תנאיים ואמוראיים. הווה אומר, אם דעה מסוימת או מונח הלכתי מוגדר מופיעים רק במקורות אמוראיים, יש להעריך כי הם התגבשו רק בתקופה האמוראית. הדבר נכון במיוחד אם גם תנאים עוסקים בנושא ואינם נזקקים לאותו מונח או לאותה הלכה.
עם זאת יש להודות כי ייתכן שגישה הלכתית מופיעה רק במקורות מאוחרים, אך תהיה קדומה בהרבה. על כן יש להיזהר בהסקת מסקנות על השתלשלות ההלכה, ויש לתור אחר מרב הראיות הנוגעות לכל עניין ועניין. מן הראוי להודות שתפיסה זו מושפעת מההנחה בדבר התפתחות ההלכה כתהליך רב דורי. מלכתחילה אנו מניחים שההלכה התפתחה לאיטה, ומחפשים את כלי העבודה שיצביעו על ההתפתחות. מי שסבור שההלכה נוצרה בבת אחת יוכל לדחות בקלות חלק מהראיות ולטעון כי רק מקרה הוא שדעות מסוימות אינן נזכרות בספרות התנאית, אך רווחות בספרות האמוראית.
כפי שהגדרנו לעיל, אחת ממטרותיו של חיבור זה היא לברר את התהליך הפנימי של התגבשות ההלכה. טענו שאחד המאפיינים של דרך הלימוד האקדמית היא ההבנה שהתחולל תהליך של גיבוש הלכה. הטענה שקשה לתארך מימרות בודדות מהווה אפוא מכשול מתודולוגי לדרך הלימוד האקדמית. היא מאפשרת לבעלי הגישה המכונה "ישיבתית" לטעון שלא התחולל כלל תהליך וכל התפיסה של "התפתחות ההלכה" היא מצג שווא, ועל כן ניתן לראות בדברי תנאים ואמוראים, ראשונים ואחרונים גילוי אחיד של אותה דיאלקטיקה על־זמנית.
אנו מודעים לטענה זו, ועל כן מחויבים בזהירות רבה בקביעת אמות המידה הכרונולוגיות. עם כל זאת אי אפשר להתעלם מכך שהמימרות האמוראיות מתאפיינות בפיתוח משפטי, בהגדרת מושגים ובחשיבה פורמליסטית יותר. על כן דומה שקשה לערער על עצם התובנה בדבר התפתחות ההלכה, אך אנו מחויבים בזהירות יתרה בהסקת המסקנות. המגמה לאחידות הלכתית מאפיינת את התנאים המאוחרים, ועוד יותר את האמוראים. באופן כללי אף ניתן לקבוע שהבבלי נוטה לכיוון זה אף יותר מהירושלמי. הצעות אלו עומדות במרכז פרשנותנו למשניות רבות. כך למשל פירושנו למעשר שני פ"ג מ"א; שביעית פ"ח מ"ד ועוד.
יתר על כן, כמעט אי אפשר לתאר שהיצירה ההלכתית היהודית נוצרה בבת אחת ללא תהליכי התפתחות פנימיים. אין בית מדרש יצירתי שאין בו התפתחות. על כן השאלה אינה אם התחולל תהליך רב דורי של התפתחות ההלכה, אלא אם אנו מצליחים לשחזרו. גם אם השחזור המוצע לא תמיד מוכח, הרי שמן הדין לחפש אחריו ולאסוף את הראיות שבידינו לתהליך ולמהלכיו.

המרכיבים של עיצוב ההלכה

<strong>המרכיבים של עיצוב ההלכה</strong>
<big><b>תורה שבכתב</b></big>
התורה שבכתב היא כמובן הבסיס ההלכתי, היא ופרשנותה. הגבול בין הפרשנות הלגיטימית לבין המדרש שיידון להלן הוא כמובן חמקמק, איננו חד־משמעי וניתן לפרשנות. כך למשל המילים: "וביום השמיני ימול בשר ערלתו" (ויקרא י"ב, ג) הן הבסיס לחובת מילה (חובה הנאמרת בעוד כתובים), ולביצועה דווקא ביום השמיני. ממילים אלו למדו חז"ל גם שמילה דוחה שבת (דווקא ביום השמיני); לימוד כזה נראה בעינינו אפשרי, אם כי ספק אם הוא הכרחי. הלימוד של רבי אליעזר שגם "מכשירי מילה" דוחים את השבת (בבלי, שבת קלב ע"א, המסביר את משנת שבת פי"ט מ"א) הוא פרשנות מורחבת, שנויה במחלוקת, אך עדיין בתחום הפרשני. המסקנה שאין מילה אלא ביום איננה פרשנות, שכן "וביום הראשון מקרא קדש" (שמות י"ב, טז) מתפרש כחל על כל היממה. חז"ל פירשו אפוא את המונח "יום" לא בצורה עקבית אלא כל פעם לפי ההקשר ולפי רוחב דעתם.
<big><b>מדרש ההלכה</b></big>
מדרש ההלכה כיצירה ספרותיות הוא אחיה של המשנה. ההבדל בין מדרשי ההלכה לבין המשנה הוא בשיטת הלימוד והכתיבה. המשנה כתובה בסדרת פסקי הלכה או דעות של חכמים שונים (מחלוקות) שהם פסקי ההלכה שכל תנא פסק לעצמו. הנימוק המשפטי או המדרשי אינו מופיע בדרך כלל במשנה עצמה. לעומת זאת מדרשי ההלכה הם לימוד ההלכה מהפסוק, או ליתר דיוק לימוד הפסוק לאור ההלכה. רוב מדרשי ההלכה שבידינו היום הם קובצי ברייתות שנערכו בעקבות המשנה, והם תלויים בה במידה רבה. אין בכך כדי לקבוע האם ההלכה נלמדה ממדרש הלכה או לא. כל שאמרנו התייחס לעריכה הספרותית של החיבור שבידינו.
<b>דרשה יוצרת ודרשה מעגנת (מסמיכה)</b>
בפרשנות המסורתית ובמחקר מתנהל ויכוח ארוך ונוקב על תפקידן ומהותן של הדרשות, האם הן יצרו את ההלכה או שהן רק בחינת זכר לדבר, עיגון תורה שבעל פה בדברי תורה שבכתב, הסמכת ההלכה לכתוב. כל המונחים הללו נוצרו כדי לתאר את תפקיד הציטוט המקראי בעולם ההלכתי. בפרשנות המסורתית השאלה מוצגת כמחלוקת רמב"ם (הסובר שהדרשות הן דבר תורה לכל דבר) ורמב"ן<sup class="footnote-marker">155</sup><i class="footnote">ראו קסירר וגליקבסרג, דרשות, וספרות נוספת שתצוין להלן.</i> (הסובר שהלכות הנלמדות מדרשות הן "מדרבנן"<sup class="footnote-marker">156</sup><i class="footnote">כמובן אין מחלוקת על כך שיהודי מאמין מחויב לציית להלכות תורה כמו להלכות חכמים.</i>), ובעולם המחקר היא מוצגת כמחלוקת אפשטיין, שסבר שהדרשות מסמיכות בלבד, ואלבק, שסבר שהמדרש, לעיתים, יוצר את ההלכה.<sup class="footnote-marker">157</sup><i class="footnote">בויארין, מדרש, עמ' 38-1.</i>
לאמיתו של דבר רמב"ם ורמב"ן לא חלקו בדיוק על נקודה זו, וגם דברי אלבק ניתנים להבנה שונה. יתר על כן, המחלוקת איננה קוטבית. למעשה אין ספק שחלק מההלכות נגזרו מפסוקים; כך למשל חובת מילה שהצגנו לעיל. אין גם ספק שיש דרשות שהן בבחינת "אסמכתא" (כפי שהנושא מכונה בתלמוד הבבלי), או "זכר לדבר".<sup class="footnote-marker">158</sup><i class="footnote">שבת פ"ח מ"ז-פ"ט מ"ד, אבל ראו פירושנו למשניות אלו.</i> המחלוקת במחקר ובספרות הפרשנית היא רק איזה אחוז מהדרשות הן "אסמכתא" ואיזה אחוז הן דרשות ששימשו מקור להלכה. לדעת אורבך, בתקופה הקדומה נועדה למדרש הפונקציה של הסמכת ההלכה למקרא, ואילו התפתחותה של ההלכה באותה תקופה באה בדרכים אחרות, כגון בדרך התקנה, המעשה והמנהג. לעומת זאת כהנא מניח שדווקא בתקופה הקדומה פעל והשפיע המדרש במידה רבה בתפקידו היוצר, ובתקופות המאוחרות היה עיקר תפקידו בשילובה של הלכה קיימת במקרא. כהנא<sup class="footnote-marker">159</sup><i class="footnote">כהנא, כלל ופרט.</i> מגדיר זאת בעדינות שבמשך תקופת התנאים ("עם התפתחות ההלכה ו'השתכללותה' ") גבר המדרש המסמיך על המדרש היוצר. לדעתו המדרשים הקדומים היו בעלי היגיון נקי ושלם (מבחינה פרשנית) והיו יותר מדרשים יוצרים. לדעתנו ההבחנה הכרונולוגית אין לה כל ביסוס. היא אולי משאלת לב ראויה, אך ללא הוכחה.
לא נעסוק כאן בסקירת המחקר המודרני, אך נוסיף שחוקרים נוספים הציגו את המוסכמה שהמדרש הקדום היה קרוב יותר לפשט מאשר המדרש המאוחר. אפשר לומר שמהתלמוד הבבלי ניתן להבין שהם ראו בדרשות בסיס מובהק להלכה, אך גם מסקנה זו מבוססת בעיקר על הרטוריקה, ועל האינטנסיביות שהדיונים המדרשיים נערכים בה, ופחות על התבטאות ברורה של האמוראים. היחס אל המדרש כמדרש יוצר בא לידי ביטוי רב יותר בשלב ה"סתמא" של הגמרא ופחות מיוחס ישירות לאמוראים. בספרות המדרש הבתר־אמוראית, בעיקר במדרשי "ילמדנו", מצויה סדרת דרשות הלכתיות נוספות שאינן בתלמודים ובמדרשי ההלכה התנאיים. דרשות אלו בוודאי רק מאששות הלכות קודמות לדרשנות, הלכות שהיו ידועות כבר היטב לשואלים ולמשיבים. לאחר תקופת האמוראים דעך מדרש ההלכה, ורק לעיתים רחוקות רמב"ם ופרשנים אחרים "מחדשים"<sup class="footnote-marker">160</sup><i class="footnote">"מחדשים" במשמעות שטיעונים אלו אינם במדרשי ההלכה התנאיים או בתלמודים. ייתכן שלראשונים היו מקורות נוספים שאינם בידינו.</i> טיעונים "מדרשיים" חדשים.
לא כאן המקום לבירור שאלה עקרונית זו במלואה, נסתפק כאן בסדרת ראיות המוכיחות שהמדרש לא יצר את ההלכה אלא להפך, נוצר ונבחר על ידי ההלכה. עם זאת חשוב היה לקדמונינו למצוא להלכה בסיס במקרא, בבחינת "אמר רבי אלעזר בן עזריה, הרי אני כבן שבעים שנה ולא זכיתי שתאמר יציאת מצרים בלילות, עד שדרשה בן זומא.." (משנה, ברכות פ"א מ"ה, הגדה של פסח). לכאורה לא זכה רבי אלעזר בן עזריה שתיאמר יציאת מצרים (פרשת ציצית, הפרשה השלישית של קריאת שמע) בקריאת שמע בערב, עד שבן זומא מצא לה דרשה. ברם, קריאת שמע כללה את פרשת ציצית זה מכבר, ורבי אלעזר אומר ש"לא זכה", כלומר לא מצא לה דרשה, עד שבן זומא מצא דרשה. הדרשה החדשה לא המציאה את ההלכה, אך עיגנה אותה. "לא זכיתי" הוא מינוח המופיע יותר מעשר פעמים במדרשי ההלכה ומשמעו שהדובר לא הצליח למצוא ראיה להלכה ידועה באחת משיטות הדרשה, ונדרש לייתור מהפסוק כדי לאשש את ההלכה.
כמו כן: "רבי יוסטא בירבי שונם בעא קומי רבי מנא, ולא עזרה תיקן שיהו קורין בתורה בשיני ובחמישי ובשבת במנחה, ומרדכי ואסתר מתקינים על מה שעזרה עתיד להתקין? אמר ליה מי שסידר את המשנה סמכה למקרא 'משפחה ומשפחה ומדינה ומדינה ועיר ועיר' " (ירושלמי, מגילה פ"א ה"א, ע ע"ב). אם כן, לפי התירוץ ההלכה שקוראים מגילה בשני ובחמישי נקבעה לפני מעשה פורים ולפני כתיבת מגילת אסתר, אבל מסדר המשנה סמך את הלכתו (תקנתו) של עזרא הסופר, הידועה זה מכבר, למקרא. הפסוק לא יצר את ההלכה אלא בעצם מהווה לה עיטור בלבד.
במהלך פירושנו אימצנו את הדעה שבדרך כלל הדרשה אינה מקור להלכה אלא פירוש המסמיך את ההלכה לכתוב (בבחינת "אסמכתא" בעלמא), או מקור השראה בלבד. עם זאת, ודאי שהלכות רבות נלמדו מהכתובים. אין כיום ספק שאכן שתי צורות הלימוד הללו היו מוכרות, ובידינו דרשות משני הסוגים.
רשימת ה"מתודות" לדרשות מופיעה בברייתא המיוחסת לרבי ישמעאל, ומצויה בפתיחת מדרש ספרא. הרשימה כוללת "מידות", שהן כלים להסקת הלכה מכתובי המקרא, כגון "פרט וכלל" וכיוצא באלו, וחלקן שיטות מחשבה שבהן לומדים מהלכה אחת על אחרת, וליתר דיוק מהלכה קדומה מוסכמת על הלכה חדשה. לשם דוגמה נציג דרשה אחת מתוספתא ביצה (פ"א ה"ה-ה"ז):
1. רבי יוסה אומר, כוי אין שוחטין אותו ביום טוב מפני שהוא ספק, ואם שחטו אין מכסין את דמו.
2. אמר רבי יוסה, ומה מילה שודאה דוחה את השבת אין ספיקה דוחה את יום טוב, כסוי הדם שאין ודאה דוחה את השבת אינו דין שלא יהא ספיקו דוחה את יום טוב?!
3. אמרו לו שופרות שבגבולין יוכיחו, שאין ודאן דוחה את השבת וספיקן דוחה את יום טוב, הן יוכיחו לכסוי הדם שאף על פי שאין ודאן דוחה את השבת שיהא ספיקו דוחה את יום טוב!
4. השיב רבי לעזר בנו של רבי ליעזר הקפר, מה למילה שאין ספיקה דוחה את יום טוב שאין ודאה דוחה את לילי יום טוב, תאמר בכסוי הדם שודאה דוחה את לילי יום טוב, הואיל וודאו דוחה את יום טוב דין הוא שיהא ספיקו דוחה את יום טוב.
<span class="poetry indentAll">5. אמר רבי אבא, זה אחד מן הדברים שהיה רבי חייה אומר אין לי תשובה, והשיב רבי לעזר.</span>
בברייתא זו מובא קל וחומר של רבי יוסה ממילה (ספק מצוות מילה), שאינה דוחה יום טוב, וממנה הוא לומד את ההלכה של שחיטת כוי ביום טוב. שכן חיוב כיסוי דם של כוי הוא ספק, משום שהכוי הוא ברייה שמעמדה מסופק: ספק אם היא שייכת למין הבהמות החייבות בכיסוי דם או שהיא שייכת למין ה"חיה", הפטורה מכיסוי דם, וביום טוב אסור לכסות דם אלא במקרים שהם מצוות עשה מהתורה. על כך משיבים חכמים, ורבי אליעזר בנו של רבי אליעזר הקפר משיב לתשובה (ומקיים את הקל וחומר הראשון). המשפט האחרון הוא סיכום של העורך.
לכאורה ההלכה נלמדת מהדרשה (מהקל וחומר), אך בעצם אי אפשר לדעת מהציטוט האם ההלכה קדמה למדרש או נוצרה בעקבותיו. מי שהשיב על הקל וחומר לא אמר שיש לשנות את ההלכה אלא רק התנגד לדרשה, וגם רבי חייא, שלא הכיר את הדרשה, לא התנגד להלכה עצמה.
דוגמה אחרת מצויה במשנה בקיצור ובתוספתא באריכות:
1. שומרת יבם, בין ליבם אחד בין לשני יבמין, רבי אליעזר אומר יפר, 2. רבי יהושע אומר לאחד אבל לא לשנים, 3. רבי עקיבא אומר לא לאחד ולא לשנים. 4. אמר רבי אליעזר מה אם אשה שקנה הוא לעצמו, הרי הוא מיפר נדריה, אשה שהקנו לו מן השמים אינו דין שיפר נדריה?! (משנה, נדרים פ"י מ"ו). למרות הדרשה שאין עליה חולק (במשנה) לא חזר בו איש מהצדדים מעמדתו.
בתוספתא שם (פ"ו ה"ה-ה"ו) נמצא המשך הדיון:
<span class="poetry indentAll">1. שומרת יבם, בין יבם אחד בין שני יבמין, רבי ליעזר אומר יפר, 2. רבי יהושע אומר, לאחד ולא לשנים, 3. [רבי עקיבא אומר, לא לאחד ולא לשנים]. 4. אמר רבי לעזר, ומה אם אשה שאין לבה<sup class="footnote-marker">161</sup><i class="footnote">לי בה.</i> חלק, עד שלא באת לרשותי משבאת לרשותי ניגמרה לי, אשה שיש לי בה חלק עד שלא באת לרשותי, משבאת לרשותי אינו דין שנגמרה לי? 5. אמר לו רבי עקיבא, לא, אם אמרת באשה שאין לי בה חלק עד שלא באת לרשותי, משבאת לרשותי נגמרה לי, שכשם שאין לי בה חלק כך אין לאחרים בה חלק, תאמר באשה שיש לי בה חלק עד שלא באת לרשותי, ומשבאת לרשותי נגמרה לי, שכשם שיש לי בה חלק כך יש לאחרים בה חלק. 6. אמר לו רבי יהושע, עקיבא, דבריך בין שני יבמין, מה אתה משיב על יבם אחד? 7. אמר לו, כשם שלא חלקת לנו בין יבם אחד לבין שני יבמין, בין שעשה בה מאמר ובין שלא עשה בה מאמר, כך בנדרים ובשבועות לא תחלוק. אמר לו, הבל! אילו הייתה בימי רבי לעזר בן ערך והשבת תשובה זו<sup class="footnote-marker">162</sup><i class="footnote">רבי אלעזר בן ערך הוא האומר שעשיית מאמר (הצהרה של היבם בדבר רצונו לייבם) מהווה קניין המונע ייבום של אח אחר.</i>! 8. אמר לו רבי ליעזר, מקוה יוכיח, שמעלה את הטמאים מטומאתן ואינו מציל על הטהורים מלטמא. 9. חזר רבי ליעזר ודנו דין אחר, ומה אם במקום שאין מפר נדרי עצמו (עד שלא ידור), משנדר (מיפר) הרי הוא מיפר נדרי עצמו עד שלא ידור, מקום שמיפר נדרי אשתו משנדרה אינו דין שיפיר נדרי אשתו עד שלא תדור? 10. אמרו לו, ומה למפר נדרי עצמו עד שלא ידור, שאם רצה להקים מקים, יפר נדרי אשתו עד שלא תדור, שאם רצה להקים אינו יכול. 11. דבר אחר, אישה יקימנו ואישה יפרנו, את שבא לכלל הקם בא לכלל הפר, לא בא לכלל הקם לא בא לכלל הפר.</span>
את פרטי הוויכוח הסברנו בפירוש המשנה; נדגיש כאן רק שהדרשה האחרונה היא בעצם המידה הנפוצה ביותר ואיננה ברשימת י"ג המידות, והיא דיוק הפסוק. דיוק הפסוק עומד תמיד מעל לדרשות קל וחומר והיקש, גם כשהדיוק עצמו בעייתי ומוקשה. במקרה זה הדיוק הוא לשיטת רבי יהושע: יבם איננו מפר את נדרי יבימתו (לפני הייבום המלא), כשם שאיננו מקיים אותם.
האם המדרש יצר את ההלכה? במקרה זה הדיון המדרשי מתנהל במנותק מהדיון ההלכתי. דרשתו של רבי אליעזר נדחית, אך לא נאמר שהוא חזר בו מדעתו ההלכתית. ההבחנה של רבי עקיבא עומדת בניגוד למדרש האחרון, אך דעתו נותרה על כנה.
בספרות מוצגים גם לימודי קל וחומר של הבל, שנראים כאילו הם לימוד נכון ובעצם הם שטות. עצם הצגתם מראה שחכמים היו מודעים לבעייתיות שבלימוד קל וחומר.
כגון [בסוגריים רבועים הסבר שלנו]:
<span class="poetry indentAll">"1. דרש רבי עקיבא הרי הוא אומר 'בן אדם יושבי החרבות האלה' וגומר. והלא דברים קל וחומר, ומה אברהם שלא עבד אלא אלוה אחד ירש את הארץ, אנו שעובדין אלוהות הרבה [עובדים לעבודה זרה] אינו דין שנירש את הארץ?! 2. רבי נחמיה אומר, ומה אברהם שלא היה לו אלא בן אחד והקריבו [יצחק] ירש את הארץ, אנו שבנינו ובנותינו מקריבין לעבדה זרה [מקריבים את בניהם לעבודה זרה] אינו דין שנירש את הארץ?! 3. רבי אליעזר בנו של רבי יוסי הגלילי אומר, ומה אברהם שלא היה לו במי לתלות ירש את הארץ, אנו שיש לנו במי לתלות [אנו בני אברהם] אינו דין שנירש את הארץ?! 4. ואני אומר, ומה אברהם שלא נצטווה אלא מצות יחידות ירש את הארץ, אנו שנצטוינו על כל מצוות [ואיננו מקיימים אותן] אינו דין שנירש את הארץ?! 5. תדע שכן תשמע מתשובה שהנביא משיבן אתה למד, שנאמר 'כה אמר ה' על הדם תאכלו' וגו', 'עמדתם על חרבכם' וגומר. 'על הדם תאכלו' (ואת הארץ) – זה אבר מן החי, 'ועיניכם תשאו אל גלוליכם' – זו עבודה זרה, 'ודם תשפוכו' – זו שפיכות דמים, 'עמדתם על חרבכם' – זו עינוי דין וגזל, 'עשיתן תועבה' – זו משכב זכור, 'ואיש את אשת רעהו טמאתם' – גילוי ערווה. והרי דברים קל וחומר, ומה שבע מצוות שנצטוו עליהן בני נח לא עשיתן לפני, ואתם אומרין נירש את הארץ? ורואה אני את דברי מדברי רבי עקיבא (תוספתא, סוטה פ"ו ה"ט). </span>
לימודי הקל וחומר הראשונים הם טיעונים מגוחכים של אלו שלא גלו מארץ ישראל, והם קל וחומר של הבל.
דוגמה אחרת באה ב"מסכת עריות"<sup class="footnote-marker">163</sup><i class="footnote">חיבור בתר־תלמודי המצוי בסוף כתב יד קופמן למסכת קידושין (סדר נשים), ובפרק דרך ארץ רבה פ"א. הציטוט לפי נוסח מסכת דרך ארץ שבמהדורת היגער (מסכתות זעירות).</i>: "זו שאלה שאל רבי יוסי בן תדאי איש טבריא את רבן גמליאל. מה אשתי שאני מותר בה, אני אסור בבתה. אשת איש שאני אסור בה, אינו דין שאהא אסור בבתה?! אמר לו צא ופרנס לי כהן גדול, שכתוב בו 'כי אם בתולה מעמיו יקח אשה', ואני אפרנס לך כל ישראל. דבר אחר, אין דנין לעקור דבר מן התורה, ונדהו רבן גמליאל". החכם האלמוני<sup class="footnote-marker">164</sup><i class="footnote">המסכת מוסרת את שמו, אך אין בידינו כל מידע אחר עליו. האם באמת היה כבר "רבי"?</i> מתגרה בנשיא ומציג קל וחומר שלפיו בעצם אסור להתחתן עם כל אישה. הקל וחומר הוא ללא פגם מבחינה טכנית, אך איננו הגיוני. רבן גמליאל מבין את ה"שאלה" כקריאת תיגר נגד שיטת הקל וחומר, ואכן קריאת התיגר מוצדקת. רבן גמליאל התקיף פוטר את השאלה בדרך ה"קלאסית" של נידוי, ואיננו משיב לגוף השאלה. תשובת העורך היא שקל וחומר הוא מידה שאסור שתסתור את "ההלכה" (לעקור דבר מן התורה). כלומר רק כאשר יש כבר הלכה קיימת ניתן לקיימה ולאששה בקל וחומר. זו ההגדרה של מדרש "מסמיך" (מעגן).
מצד שני הלומד מתרשם שהמדרש ההלכתי היה חשוב לחכמים והיה לו תפקיד בעיצוב ההלכה עצמה. רושם זה מתברר בעיקר מהתלמוד הבבלי (שמצידו כמובן השפיע על מחשבת ישראל לדורותיה); בתלמודה של ארץ ישראל לדרשות תפקיד מינורי יותר. ביטוי לכך מצאנו והרחבנו בו בנספח לפרק ו במסכת פסחים. שם מתואר הוויכוח בין בני בתירא והלל הזקן על הקרבת קורבן פסח בערב פסח שחל להיות בשבת. לפי נוסח התוספתא (פסחים פ"ד הי"ג) הלל הוכיח את דבריו בעזרת דרשות והסתייע בשמועה מרבותיו, וכל הטענות יחדיו שכנעו את הציבור לקבל את הלכתו שקורבן פסח דוחה שבת. הלומד מתרשם שההלכה נוצרה משילוב של הדרשות והשמועה, ללא עדיפות לאחד ממקורות הלכה אלו.
בבבלי (פסחים סו ע"א) עולה בבירור שההלכה נלמדה מהדרשות, וליתר דיוק הטיעונים המבוססים על הדרשות הם ששכנעו את בני בתירא בנכונות ההלכה ואף שכנעום למנות את הלל כ"נשיא". בירושלמי, לעומת זאת, ברור שהדרשות לא שכנעו את הציבור. לדרשות הייתה תשובה (בעינינו תשובה טובה ביותר), אך מה ששכנע את הציבור הוא אמירתו של הלל "יבוא עלי כך שמעתי משמעיה ואבטליון" (ירושלמי, פסחים פ"ו ה"א, לג ע"א). אדרבה, הדרשות שהלל מביא נפסלות בטיעון עקרוני שדרשות כאלה (מתודות דרשות אלו) אינן לגיטימיות ליצירת הלכה:
1. גזירה שוה שאמרת, שאין אדם דן גזירה שוה מעצמו. רבי יוסי בירבי בון אמר בשם רבי אבא בר ממל, אם בא אדם לדין אחר גזירה שוה מעצמו, עושה את השרץ מטמא באהל ואת המת מטמא בכעדשה. דו דרש 'בגד עור''בגד עור' לגזירה שוה..
2. רבי יוסה בירבי בון בשם רבי בא בר ממל, אדם דן גזירה שוה לקיים תלמודו ואין אדם דן גזירה שוה לבטל תלמודו.
3. רבי יוסי בירבי בון בשם רבי בא בר ממל, אדם דן קל וחומר לעצמו ואין אדם דן גזירה שוה לעצמו, לפיכך משיבין מקל וחומר ואין משיבין מגזירה שוה (שם).
כמו כן: "אמר רבי בון בר חייה, כל מדרש שאת דורש ושובר מדרש ראשון אין זה מדרש" (ירושלמי, שביעית פ"ח ה"א, לז ע"ד). ברוח זו מאשר רבי אליעזר לתלמידו: "אמר לו רבי יהודה בן בתירא, אלמד בו? אמר לו, אם לקיים דברי חכמים – הין.. אמר לו חכם גדול אתה, שקיימת דברי חכמים" (משנה, נגעים פ"ט מ"ג; פי"א מ"ז ומקבילות). רבי יהודה רוצה להציע מדרש הלכה והרב מוכן לשמוע דרשה, ובלבד שתתאים להלכה הידועה זה מכבר. חוכמת הדרש היא אישור הידוע. אם כן, המדרש הוא משני להלכה שנקבעה ללא קשר אליו.
כמו כן: "בו ביום דרש רבי עקיבא: 'וכל כלי חרש אשר יפול מהם אל תוכו כל אשר בתוכו יטמא', אינו אומר טמא אלא יטמא, לטמא אחרים. לימד על ככר שני שמטמא את השלישי. אמר רבי יהושע, מי יגלה עפר מעיניך רבן יוחנן בן זכאי, שהיית אומר עתיד דור אחר לטהר ככר שלישי, שאין לו מקרא מן התורה, שהוא טמא, והלא עקיבא תלמידך מביא לו מקרא מן התורה שהוא טמא, שנאמר 'כל אשר בתוכו יטמא' " (משנה, סוטה פ"ה מ"ב). מתברר אפוא שרבי עקיבא הכיר את ההלכה שאוכל שני מטמא אוכל שלישי. זו הלכה קדומה שרבי עקיבא מכיר, ומוצא לה בדיעבד מקור. במקרה זה הדרשה אפילו הגיונית ונשמעת כפשט אפשרי של הכתוב, כפי שאומר רבי יהושע: בהיעדר דרשה – ההלכה מעט רעועה אך עדיין קיימת. הדרשה מעגנת את ההלכה בתורה ומאדירה את סמכותה, אך איננה יוצרת את ההלכה. כך גם במדרש המאוחר: "דבר אחר משפטי ה'אמת. אימתי הן אמת. כשאדם דורשן מאליו ומסכים ל'אמת' " (משנת רבי אליעזר, פרשה יג, עמ' 252 סד ע"א). ה"אמת" היא ההלכה שנקבעה, ההלכה קדמה לדרשה. מבחן הדרשה הוא בכך שהיא מובילה ל"אמת".
ואכן בספרות חז"ל קיימת שורת מגבלות על הדרשות. כמה מהן מנינו לעיל (אין אדם דן גזרה שווה מדעתו וכו').<sup class="footnote-marker">165</sup><i class="footnote">ראו עוד חרל"פ, גזרה שווה; רבינוביץ, על דברי סופרים, וראו פרידמן, תוספת שביעית.</i> מגבלות נוספות צצות בבחינת "יש מאין" במשניות אחרות, כגון:
<span class="poetry indentAll">1. אמר רבי אליעזר משום רבי יהושע, כל טומאה מן המת שהנזיר מגלח עליה חייבין עליה על ביאת מקדש, וכל טומאה מן המת שאין הנזיר מגלח עליה אין חייבין עליה על ביאת מקדש. 2. אמר רבי מאיר, לא תהא זו קלה מן השרץ. 3. אמר רבי עקיבא, דנתי לפני רבי אליעזר, מה אם עצם כשעורה, שאינו מטמא אדם באהל, הנזיר מגלח על מגעו ועל משאו, רביעית דם שהוא מטמא אדם באהל, אינו דין שיהא הנזיר מגלח על מגעה ועל משאה? 4. אמר לי מה זה עקיבא? אין דנין כאן מקל וחומר. וכשבאתי והרציתי דברים לפני רבי יהושע, אמר לי יפה אמרת, אלא כן אמרו הלכה (משנה, נזיר פ"ז מ"ד).<sup class="footnote-marker">166</sup><i class="footnote">בספרי זוטא (פרק ו יב, עמ' 243) מצוי נוסח אחר: "אמר רבי עקיבא דנתי לפני רבי אליעזר מה אם עצם כשעורה שאינו מטמא את האדם באהל הנזיר מגלח על מגעו ועל משאו, רביעית דם שהיא מטמאה את האדם באהל אינו דין שיהא הנזיר מגלח על מגעה ועל משאה?! נזף בי ואמר לי אין דנין בנזיר מקל וחומר. וכשבאתי אצל רבי יהושע אמרתי לו את הדבר אמר לי רואה אני להקל ולהחמיר, אבל מה אעשה שגזרו חכמים חצי לוג". לרבי אליעזר מיוחס הטיעון העקרוני שבדיני נזיר אין משתמשים ב"קל וחומר", וגם רבי יהושע סבור שה"קל וחומר" הגיוני, אבל חכמים גזרו כך למרות הדרשה התקנית. בפועל גם בדיני נזיר יש שימוש בקל וחומר, בהלכות אחרות.</i></span>
רבי עקיבא מציע קל וחומר תקני לחלוטין (3), ורבי אליעזר משיב בוודאות (4) "אין דנין כאן מקל וחומר". מדוע לא? על כך אין הסבר. גם רבי יהושע מאשר את הקל וחומר, אך קובע שהוא נדחה מפני ה"הלכה". כלומר לקל וחומר אין תוקף. אם כן מה תפקידו? רבי עקיבא התלמיד מנסה להשתמש בו, אך כנראה קל וחומר הוא כלי עבודה שמטרתו לעטר הלכה קיימת, לא ליצור הלכה ולא לסתור הלכה.<sup class="footnote-marker">167</sup><i class="footnote">בדרשה אחרת דווקא רבי עקיבא מתנגד לדרשת היקש של רבי אליעזר: "אמר לו רבי עקיבא, רבי! אתה דן אפשר משאי אפשר" (ספרא מצורע, פרק י ה"ה, נה ע"ג).</i>
כמו כן משנה יבמות פ"ח מ"ג [בסוגריים הסברים שלנו]:
<span class="poetry indentAll">אמר רבי שמעון, קל וחומר הדברים, ומה אם במקום שאסר את הזכרים [עמוני ומואבי] איסור עולם התיר את הנקבות מיד, מקום שלא אסר את הזכרים אלא עד שלשה דורות [מצרי] אינו דין שנתיר את הנקבות מיד?! אמרו לו, אם הלכה – נקבל, ואם לדין – יש תשובה. אמר להם, לא כי הלכה אני אומר. </span>
לרבי שמעון יש דרשה, חכמים אינם מתרשמים ממנה ואף מבררים אם דבריו הם "הלכה". מתברר שההלכה קדמה וקיימת, ועכשיו הדרשה כבר משנית. מקבלים אותה אף על פי שיש לה תשובה. כמובן בספרות הפרשנית יש ניסיונות תשובה, אך כאמור מבחינת המשנה הם מאמץ מיותר.
בדומה לכך, במשנת פסחים פ"ו מ"ב:
<span class="poetry indentAll">1. אמר רבי אליעזר, והלא דין הוא, מה אם שחיטה שהיא משום מלאכה דוחה את השבת, אלו שהן משום שבות לא ידחו את השבת? 2. אמר לו רבי יהושע, יום טוב יוכיח, שהתירו בו משום מלאכה ואסור בו משום שבות. 3. אמר לו רבי אליעזר, מה זה יהושע, מה ראיה רשות למצוה? 4. השיב רבי עקיבא ואמר, הזאה תוכיח, שהיא מצוה והיא משום שבות ואינה דוחה את השבת, אף אתה אל תתמה על אלו שאף על פי שהן מצוה והן משום שבות לא ידחו את השבת. 5. אמר לו רבי אליעזר, ועליה אני דן, ומה אם שחיטה שהיא משום מלאכה דוחה את השבת, הזאה שהיא משום שבות אינו דין שדוחה את השבת? 6. אמר לו רבי עקיבא, או חלוף, מה אם הזאה שהיא משום שבות אינה דוחה את השבת, שחיטה שהיא משום מלאכה אינו דין שלא תדחה את השבת? 7. אמר לו רבי אליעזר, עקיבא, עקרת מה שכתוב בתורה, בין הערבים במועדו, בין בחול בין בשבת! 8. אמר לו, רבי, הבא לי מועד לאלו כמועד לשחיטה! 9. כלל אמר רבי עקיבא, כל מלאכה שאפשר לעשותה מערב שבת אינה דוחה את השבת, שחיטה שאי אפשר לעשותה מערב שבת דוחה את השבת.</span>
רבי אליעזר מציע קל וחומר (1), רבי יהושע דוחה אותו (2), רבי אליעזר מתנגד לדחייה משום שאין דנים רשות ממצווה (3). זה טיעון הנובע מההיגיון (בעיני רבי אליעזר), ההופך כמעט כל קל וחומר לבעייתי. לאחר מכן מציעים רבי אליעזר ורבי עקיבא לימודי קל וחומר הפוכים, כמו בדו־קרב חרבות (6-4). רבי אליעזר מוכיח את עמדתו (ודוחה את הקל וחומר של רבי עקיבא) מדיוק בפסוק (7), ורבי עקיבא דוחה את הדיוק בטיעון שאין מועד מדויק לשחיטת רשות בחג. לבסוף רבי עקיבא מציע כלל הגיוני, שבעצם מאיין את כל הדרשות.
לפנינו דרשה של חילוף, כלומר אחד האמוראים לומד את דינו של א' מדינו של ב', ותנא אחר לומר ההפך, מדינו של ב' את דינו של א'. דרך טיעון זו מצויה במדרשי הלכה רבים, אך כבר בתוספתא (טבול יום פ"א ה"ח-ה"ט) ובמשנה פסחים פ"ו ה"ב שציטטנו.
הגבלה אחרת ללימוד גזרה שווה באה לידי ביטוי במחלוקת קדומה נוספת: "אמרו להן בית הלל, אנו דנין טומאת שבעה מטומאת שבעה, ואתם דנין טומאת שבעה מטומאת ערב. מוטב לדון טומאת שבעה מטומאת שבעה, מלדון טומאת שבעה מטומאת ערב" (תוספתא, אהלות פט"ו ה"ט, עמ' 613). אם כן, יש היגיון מסוים הקובע מתי מותר ללמוד גזרה שווה. כמובן בית שמאי לא השתכנעו מנימוק זה.
סוג אחר של טיעונים מצמצם את כוח המדרש. אחד מהם הוא הכלל "דיו לבא מן הדין (מה שנלמד מקל וחומר) להיות כנדון". בכלל זה נדון בפירושנו למשנה בבא קמא פ"ב מ"ה; נדה פ"ד מ"ו, ולעוד משניות רבות. או הכלל אין עונשים מן הדין (מקל וחומר). כל אלו מגבלות על התובנות אותן מותר להסיק מדרך לימוד זאת.
<b>דרשות תמוהות</b>
לעיתים הדרשות ממש תמוהות, ואין להסבירן אלא בטיעון שההלכה כבר ידועה מראש ותפקיד הדרשה הוא רק לשמש כעיטור ספרותי. כגון:
<span class="poetry indentAll">'כל מלאכה לא יעשה בהם'. אין לי אלא יום טוב האחרון, שהוא אסור בעשיית מלאכה. יום טוב הראשון מנין? תלמוד לומר ביום הראשון מקרא קודש. אין לי אלא יום טוב הראשון והאחרון שהם אסורין בעשיית מלאכה, חולו של מועד מנין? תלמוד לומר את חג המצות תשמור (שמות כ"ג, טו) מכל מקום, דברי רבי יאשיה. 1. רבי יונתן אומר אינו צריך. אם יום טוב הראשון והאחרון שאין קדושה לא לפניהם ולא לאחריהם הרי הם אסורים במלאכה, חולו של מועד שיש קדושה לפניו ולאחריו אינו דין שיאסר במלאכה? 2. ששת ימי בראשית יוכיחו, שיש קדושה לפניהם ולאחריהם ומותרים במלאכה. הם יוכיחו על חולו של מועד שאף על פי שיש לו קדושה לפניו ולאחריו מותר במלאכה. 3. לא, אם אמרת בששת ימי בראשית שאין בהם קרבן מוסף, לכך מותרין במלאכה, תאמר בחולו של מועד שיש בו קרבן מוסף, לכך יהא אסור במלאכה? 4. והרי ראשי חדשים יוכיחו, שיש בהם קרבן מוסף ומותרים במלאכה, הם יוכיחו על חולו של מועד שאף על פי שיש בו קרבן מוסף יהא מותר במלאכה. 5. לא, אם אמרת בראש חודש שאין קרויין מקרא קודש לכך מותרין במלאכה, תאמר בחולו של מועד שהוא קרוי מקרא קדש, לפיכך יהא אסור במלאכה? הא למדנו על חולו של מועד שהוא אסור במלאכה (מכילתא דרבי ישמעאל, בא - מסכתא דפסחא פרשה ט, עמ' 30).</span>
רבי יונתן מציע היקש (1), ההיקש נדחה (2) והוא מציע לדחות את הדחייה (3). לאחר מכן הטיעון האחרון נדחה (4), ובסופו של דבר מה שמאשש את עמדת רבי יונתן הוא דיוק מהפסוק "מקרא קדש".
לפי קל וחומר זה (1) גם יום ראשון אסור במלאכה: מה שבת שאין קדושה לפניה ולאחריה אסורה במלאכה, יום ראשון שיש קדושה לפניו אינו דין שיהא אסור במלאכה? וכן יום שישי. כל הניסיון ללמוד משבת על חול המועד בעייתי, שכן בשבת יש איסור מלאכה מהתורה, מה שאין כן בחול המועד. בסופו של דבר אין מחלוקת: שני התנאים מסכימים על ההלכה וחולקים מה הפסוק המאשש (ומעטר) אותה.
לפי עריכת הקטע, הכלל המשפטי הוא הנימוק הסופי המעצב את ההלכה, וכל הדרשות נדחות. המצב של חילוף קל וחומר (משפטים 6-5) מעניין – זו טכניקה שבעצם מציגה את הקל וחומר במלוא חולשתו.
במקרים רבים המקורות מציגים טיעונים של מתודות דרשניות (פרט וכלל, גזרה שווה, קל וחומר [דין]) ודוחים אותם מדיוק בפסוק. דיוק בפסוק הוא כלי עבודה שכוחו רב ודוחה דרכי לימוד אחרות (משנה, סוטה פ"ו מ"ג; שבועות פ"ג מ"ו – נשבע לבטל את המצווה – ועוד הרבה).
הטיעונים האחרונים מביאים אותנו לבעיה נוספת. בדיקה כוללת של עולם הדרשות מביאה את הלומד למסקנה כפולה. ראשית, הדרשות מצביעות על תחכום לשוני רב, בקיאות מופלאת בתנ"ך והבנה לשונית מרשימה. מבחינה זו הן עולות בהרבה על הדרשות של המקבילות הנוצריות של אבות הכנסייה. עם זאת, בסך הכולל קשה מאוד לקבל את כל הדרשות כפרשנות הוגנת. לעיתים קרובות חכמים לומדים מאותה מילה הלכה והיפוכה, או שני תנאים המפרשים באופן שונה לחלוטין אותה מילה. כך למשל המילה "איש" במקרא מובילה לדרשה: "אין לי אלא איש, אשה מנין?". כלומר איש משמעו רק גברים, אך נשים נכללות בזכות לימוד (דיוק) אחר מהפסוק. לעיתים "איש – לרבות אשה", ולעיתים "איש – להוציא אשה".<sup class="footnote-marker">168</sup><i class="footnote">הוכשטיין־קמבל וספראי, הדרה והכללה.</i>
לשם דוגמה נבחן דרשה שגרתית למדי. הפסוק אומר על השומר "ואם גנב יגנב מעמו ישלם לבעליו" (שמות כ"ב, יא). על כך אומר הדרשן: "ואם גנוב יגנב. אין לי אלא גנבה, אבדה מנין, הרי אתה דן, הואיל וגנבה חסרון שמירה ואבדה חסרון שמירה, אם למדת על גנבה שהוא חייב עליה לשלם, אף אבדה יהא חייב לשלם. אם גנוב יגנב, רבי יוסי הגלילי אומר להביא את האבידה" (מכילתא דרבי ישמעאל, משפטים - מסכתא דנזיקין, פרשה טז, עמ' 305; בבלי, בבא מציעא צד ע"א). הטיעון שגנבה כאבדה מעורר תמיהה (בלשון המעטה): מצד אחד באבדה השומר אשם יותר מבגנבה,<sup class="footnote-marker">169</sup><i class="footnote">במכילתא דרשב"י נלמד דין אבדה בקל וחומר מגנבה (עמ' 206), וכן בירושלמי שבועות (פ"ח ה"א, לח ע"ב), ובבבלי (בבא מציעא צד ע"ב) דרשה זו של המכילתא דרשב"י והירושלמי מוצגת בשם "במערבא אמרי".</i> ומצד שני בתנאים שבהם הבהמה אמורה לרעות בשדה ללא השגחה<sup class="footnote-marker">170</sup><i class="footnote">טיעון זה הוסבר, על רקע הכפר המסורתי, במבוא למסכת בבא מציעא.</i> אבדה היא כמעט "כוח עליון", ואילו גנבה היא תוצאה של שמירה לא טובה על הבהמה בבית השומר. על כל פנים גנבה שונה מאבדה, והטיעון שבשניהם יש "חסרון שמירה" ניתן להפרכה בקלות, ומצד שני רבי יוסי לומד את ההלכה מכפל הלשון "גנב יגנב". כל המכיר את סגנון המקרא מבחין שצורה כפולה זו היא שגרה לשונית. ואכן שגרה זו לעיתים שימשה מקור לדרשה ולעיתים לאנוצלה, וחכמים הניחו שזה הסגנון של התורה. הבבלי שציינו (בבא מציעא צד ע"ב; ברכות לא ע"ב ועוד הרבה)<sup class="footnote-marker">171</sup><i class="footnote">המקור התנאי בספרי במדבר, קיב, עמ' 121.</i> רואה בשתי גישות אלו מחלוקת תנאית. ברם, מבחינה פרשנית ברור שהסגנון הכפול (גנב יגנב, הלך ילך וכו') חוזר בנביאים ובכתובים, וברור שאין הוא נועד ללימוד הלכות נוספות, אלא הוא סגנון שגרתי של לשון המקרא. בעיה פרשנית זו העסיקה את הפרשנים המסורתיים וחלק מהחוקרים בני זמננו.
מלבי"ם כתב את פירושו החשוב לתורה במטרה להוכיח שדרשות הכתוב הן עומק הפשט. אנו הכותבים חייבים להודות שלא השתכנענו מחלק מ"פשטות" אלו. הבעיה העיקרית היא שמלבי"ם הסביר את הדרשות בתלמוד הבבלי, ולעיתים קרובות בספרות המקבילה (ירושלמי, מדרשי ההלכה) מצויות דרשות אחרות לאותם פסוקים, כך שאם עומק הפשט הוא כדרשה אחת בבבלי הוא איננו כדרשה אחרת החולקת עליה. לעיתים אפשר לראות בדרשות בעיה פרשנית (כגון במחלוקת בית שמאי ובית הלל על קריאת שמע, אשר לה ציינו לעיל), אך לעיתים קרובות קשה לנו לקבל את המחלוקת ההלכתית כמחלוקת פרשנית.
גם במחקר המודרני היו שהילכו בדרכו של מלבי"ם, והסבירו בהרחבה את דרשות הכתובים כדיון פרשני. בדור האחרון בלט בדרך זו חברנו אהרן שמש.<sup class="footnote-marker">172</sup><i class="footnote">ראו למשל שמש, כמה מיתות; שמש, מיתות, ועוד.</i>
עבור חוקר דתי, בעיית "הדרשות והפרשנות" שהצגנו מהווה בעיה מחקרית ודתית. חוקרים דתיים חייבים לעצמם הסבר לדרשות, הסבר כזה שיקבל ויסביר את ההיגיון שבקביעת ההלכה. אם הדרשות יצרו את ההלכה הרי שהדרשות צריכות להיות לא רק אפשריות אלא הכרחיות, אחרת כיצד תוסבר ותוצדק ההכרעה ההלכתית? יתר על כן, אם שתי דעות פרשניות מבוססות על דרשות, לשתיהן צריכה להיות סביבה פרשנית ברורה. כמו כן, אם לאותה הלכה שתי דרשות (כמו בדוגמה שהובאה לעיל מדיני שומרים), הרי שתי הדרשות צריכות להיות הגיוניות. דוד הלבני, חוקר תלמוד ביקורתי ביותר אך בעל זהות דתית ברורה, התקשה גם הוא במערך זה וכתב ספר שמטרתו להצדיק את הדרשות כפשט.<sup class="footnote-marker">173</sup><i class="footnote">הלבני, הצדקת החוק. בדרך זו מהלכים לא מעט חוקרים בני זמננו. ראו בויארין, מדרש, בעיקר עמ' 38-1, וביבליוגרפיה שם.</i> ספר זה זכה לביקורת נוקבת של אבי שגיא,<sup class="footnote-marker">174</sup><i class="footnote">שגיא, פשט ודרש; שגיא, הרהורים.</i> שביקר בצדק את הלוגיקה שמאחורי טיעוניו של הלבני.
חוקרים שאינם דתיים התקשו פחות בבעיה הפרשנית. מבחינתם הדרשות הן ההיגיון של חכמים או ה"רטוריקה" של חכמים. העובדה ש"היגיון" זה נראה בעינינו מוקשה, או תמוה, איננו מהווה עבורם כל קושי.
כאמור, דרך ההסבר שאותה נקטנו עוקפת את כל הבעיה. הדרשות לא יצרו את ההלכה אלא הן הרטוריקה החיצונית שלה, הן באו להסביר בדיעבד את ההלכה, לקשור אותה למקרא, למצוא לה "שורש" במקרא, ותו לא. אנו נוקטים דרך זו לא מסיבות אפולוגטיות או תאולוגיות אלא משום שזו דרכנו הפרשנית. אנו מודעים לכך שניתן לחשוד שאימצנו את דרך ההסבר שנקטנו מסיבות תאולוגיות־אפולגטיות. ולא היא. זו פרשנות טהורה בלבד. אמת ונכון שהתלמוד הבבלי, ואולי גם הפרשנות הקלאסית (רמב"ם ואחרים) ראו בדרשות "הלכות דאורייתא", אך אנו מהלכים בדרכנו הפרשנית. נזכור גם שהמונחים "דאורייתא" ו"דרבנן" אינם – לדעתנו – הגדרות כרונולוגיות, אלא הגדרות של חשיבות ההלכה.<sup class="footnote-marker">175</sup><i class="footnote">גילת, מושגים; דה פריס, המושגים.</i>
זאת ועוד. גם בספרות הפרשנית הדברים אינם כל כך פשוטים. הגדרת רמב"ם שהדרשות הן "דאורייתא" אינה מקובלת על הכול; רמב"ן, למשל, חולק על כך,<sup class="footnote-marker">176</sup><i class="footnote">וולף, מחלוקת; רבינוביץ, על דברי סופרים, בהרחבה; קסירר וגליקסברג, דרשות. בין הפרשנים המסורתיים בולטת דעתו של הרב הרצוג (ראו האסמכתאות אצל קסירר וגליקסברג, שם), שראה בדרשות סיוע להלכה קיימת בלבד.</i> ובעקבותיו פרשנים נוספים. גם ההגדרה שהתלמוד הבבלי ראה בדרשות בסיס הלכתי, וההסבר שהדרשות יצרו את ההלכה, ניתנים לבדיקה נוספת: האם אכן הדרשה היא הבסיס, או שזו רק רטוריקה המפריזה בחלקו של המדרש. המדרש חשוב לקישור בין תורה שבעל פה לתורה שבכתב, אך יש גם תורה שבעל פה, שאיננה רק תוצאה מדברי התורה אלא מסורת עצמאית, או דברי חכמים מהבנתם ורוחב דעתם.
הדרך הפרשנית שאנו מציעים איננה חידוש שלנו אלא היא באה בעקבות חוקרים קודמים, ואף פרשנים קדומים.
<b>מסקנה</b>
הלכה – זו שבמשנה וזו שבקבצים האחרים – בראייה כוללת יסודה בדברי המקרא ובציוויים שבמקרא. הלכות השבת יסודן במקראות המזכירים את קדושת השבת ובציווי "זכור את יום השבת לקדשו" ואיסור המלאכה בשבת. הלכות ברכות ותפילה יסודן בדברי התורה והנביאים על ההכרה בה' כבורא עולם ומנהיגו, בהכרה בה' כאל רחום וחנון הנענה לאדם ולתחנוניו. אולם כל ההלכות המרובות על הברכות והתפילות – כיצד ומתי יש לברך, אילו ברכות יש לברך, כמה ברכות יש לומר בברכת המזון, מתי יש לברך ברכה אחת ומתי שלוש וארבע ברכות, מתי וכיצד מזמנים לברכת המזון – ברובן אינן נלמדות ממדרש ההלכה של המקראות, לא בדרכי הדרש ולא כאסמכתאות בעלמא, ולא כ"זכר לדבר". הדבר מוברר במיוחד בהלכות שבת המרובות שבמשנת שבת ובקובצי ההלכה האחרים.
הברכות ברובן הגדול, על כל פרטיהן ופרטי פרטיהן, אינן נלמדות לא במישרין ולא בעקיפין מן המקראות. אומנם המקראות בתורה ובנביאים על השבת מרובים; הם מצווים על שמירת השבת, מדגישים את קדושת השבת ומבליטים את השבת כאות הברית בין ה' לישראל, אך מהלכות שבת לא נזכרו בתורה אלא איסור המלאכה בכללה, והאיסור "לא תבערו אש בכל מֹשבֹתיכם ביום השבת" (שמות ל"ה, ג). עוד נזכר בתורה ש"אל יצא איש ממקֹמו" (שם ט"ז, כט). ההלכות המרובות על המלאכות בשבת, טיבן, שיעורן ודרך ביצוען כמעט אינן נדרשות מן המקראות בכל צורה שהיא. במידה מסוימת כך הם פני הדברים בכל ההלכות במשנה, החל ממסכת ברכות וכלה במסכת עוקצין, וכך הם פני הדברים אף בהלכות שנאמר עליהן במשנה ש"יש להן על מי שיסמכו" (חגיגה פ"א מ"ח).<sup class="footnote-marker">177</sup><i class="footnote">"על מה שיסמכו" משמעו שבתחום זה יש הלכות רבות שיש להן בסיס בדרשת הכתובים. ראו דברינו בפירושנו לאותה משנה.</i>
כללו של דבר – רק חלק זעום ביותר מסך כל ההלכות, במשנה בפרט ובהלכה בכלל, מוצע להן מקור בדרשת כתובים. אם אנו מקבלים שהדרשה הייתה הבסיס להלכה, הרי שלרוב ההלכות שבתורה שבעל פה אין בסיס, ומאידך גיסא כללי ההיגיון שחז"ל מציעים נמצאו מיותרים.
אומנם ספרות חז"ל מציגה את עצמה, בדרך כלל, כפרשנות או כשחזור של מה שניתן למשה מסיני, אך גם בספרות חז"ל יש ביטוי לכך שהם הבינו שהלכותיהם אינם רק פרשנות או המשך אלא יש בהם פיתוח של ממש.<sup class="footnote-marker">178</sup><i class="footnote">ביטוי לכך יש במדרש תנא דבי אליהו זוטא: "פעם אחת הייתי מהלך בדרך ומצאני אדם אחד, ובא אלי בדרך מינות, ויש בו מקרא ואין בו משנה. אמר לי, מקרא ניתן לנו מהר סיני, משנה לא ניתן לנו מהר סיני, ואמרתי לו, בני, והלא מקרא ומשנה מפי הגבורה נאמרו, ומה בין מקרא למשנה? משלו משל, למה הדבר דומה, למלך בשר ודם שהיה לו שני עבדים, והיה אוהבן אהבה גמורה, ונתן לזה קב חיטין ולזה קב חיטין, לזה אגודה של פשתן ולזה אגודה של פשתן. הפקח שבהן מה עשה, נטל את הפשתן וארגו מפה, ונטל את החיטין ועשאן סולת, ביררה טחנה, ולשה ואפה, וסידרה על גבי השלחן, ופרס עליה מפה, והניחה עד שלא בא המלך. והטפש שבהן לא עשה ולא כלום. לימים בא המלך בתוך ביתו ואמר להן, בניי – הביאו לי מה שנתתי לכם. אחד הוציא את [פת] הסולת על גבי השלחן ומפה פרוסה עליו, ואחד הוציא את החיטין בקופה, ואגודה של פשתן עליהן. אוי לה לאותה בושה, אוי לה לאותה כלימה" (פרשה ב, עמ' 171). אם כן, הטיפש משמר את מה שקיבל ואילו הפיקח מפתח את דברי התורה. ניסוח זה הוא המשך של מדרש אחר המדגים כיצד מתבצע פיתוח ההלכה: "בא חבירו וישב כנגדו, אף בזה יש בו מקרא ואין בו משנה. אמרתי לו, בני רחיצת ידים מן התורה! אמר לי, רבי לא נאמרה לנו מהר סיני. אמרתי לו, בני דברים הרבה יש לנו וחמורין הן, ולא צרך הכתוב לאמרן, לפיכך הטילן על ישראל. אמר הן יבדילו אותן, כדי להרבות את שכרן. מנין, תדע לך שכן, כשהיו ישראל במדבר וסבובים במדבר אמר לו הקב"ה למשה 'לך אל העם וקדשתם' וגו' (שמות י"ט, י), ושנו חכמים (במשנה) 'וקדשתם בטבילה', ולמדנו רחיצת ידים מן התורה ממשה ואהרן ובניו, שנאמר 'וידבר ה' וגו' ועשית כיור נחשת [וגו'] ורחצו ממנו משה וגו', בבואם אל אהל מועד' וגו' (שמות ל' יז עד כ), אבל בישראל מהו אומר, 'והתקדשתם והייתם קדושים' (ויקרא יא מד), מיכן היה רבן גמליאל אוכל חולין בטהרה. אמרו, לא לכהנים בלבד ניתנה קדושה, אלא לכהנים וללוים ולישראל כולן, שנאמר 'וידבר ה' וגו' דבר אל עדת בני ישראל ואמרת אליהם קדושים' וגו' (ויקרא יט א וב), מיכן אמרו, כל המזלזל ברחיצת ידים סימן רע לו." (תנא דבי אליהו, טז, עמ' 72). אם כן, נטילת ידיים אינה כתובה בתורה בכוונה כדי לתת לישראל שכר על שייצרו הלכה זו. הבסיס להלכה הוא מקראי בחלקו, והוא מורכב מטיעונים אלו: <br> א. כוהנים הצטוו על נטילת ידיים ורגליים. ב. כוהנים הצטוו על טהרה. ג. חכמים החליטו שראוי שטהרה תחול על ישראל (לא כחובה). ד. לפיכך גם ישראל צריכים ליטול ידיים (אם כי בצורה אחרת מכוהנים). עבור החכם בסיס זה נקרא "נטילת ידיים מן התורה". דוגמאות נוספות לתפיסה זו מצויות במדרש שם. על הרקע למדרש ראו במבואות למסכת ברכות ולמסכת ידים, ובנספח למסכת ידים.</i>
<b>הנמקות חברתיות</b>
במהלך פירושנו אנו חותרים למצוא את ההנמקות החברתיות של ההלכות. לעיתים, גם אם לא הבנו את ההנמקות החברתיות, הרי שנוכל להבין לפחות את התוצאות החברתיות של ההלכות, אף על פי שאולי היו בלתי מודעות ובלתי מתוכננות. ההנמקות החברתיות הן לעיתים מפורשות ולעיתים סמויות. כאן כמובן ישאל השואל, ובעיקר הלומד המסורתי, מה הביטחון שאכן לשיקול החברתי היה משקל. נפתח בכך שלעיתים ההבדלים החברתיים מפורשים, כך שברור שהנמקות חברתיות הן לא רק לגיטימיות אלא הן הן עמוד השדרה ההלכתי. זאת בניגוד לתיאורו של הרב סולובייצ'יק את "איש ההלכה". לפי תיאורו יוצרי ההלכה חיים להם במקלט חסין השפעות חיצוניות. הם דנים בהלכה ברמה המופשטת של ה"אמת", ורק בשלב שני, לאחר שנקבעה המדיניות ההלכתית, החכמים יוצאים אל השמש הבוהקת של המציאות ומתאימים את ההלכה לתנאי המציאות. לדעתנו לא כך היה בתקופת המשנה והתלמוד (ברמה ההיסטורית),<sup class="footnote-marker">179</sup><i class="footnote">איננו מביעים את דעתנו כיצד למדו חכמי וולוז'ין (ובעיקר רבי חיים מוולוז'ין), שעבור הרב סולובייצ'יק הם ההתגלמות של "איש ההלכה". בתחום היסטורי זה נאמנה עלינו עדותו של הרב החשוב שהוא עצמו מבית וולוז'ין. אנו מביעים את דעתנו רק על תקופת המשנה והתלמוד.</i> ואף לא צריך להיות כך (ברמה התאולוגית־פילוסופית, ואפילו ברמה המשפטית).
בספרות הלא־מחקרית בדרך כלל נבחרת כדוגמה להלכה חברתית הלכת פרוזבול. גם לה הסבר משפטי, אך הנמקה חברתית ברורה (משנה, שביעית פ"י מ"ג, וראו פירושנו לה). הלכה זו היא תקנה יוצאת דופן שכמוה יש עוד מעט הלכות חריגות, ולכן אנו נמנעים מלהשתמש בה כדוגמה לשילוב מגמות חברתיות בעיצוב ההלכה. עם זאת, זו דוגמה טובה לשילוב בין הפן המשפטי והפן החברתי. הצורך החברתי שזיהה הלל (לאפשר הלוואות ערב שמיטה) איננו מספיק כדי לייצר שינוי מדין תורה. השינוי התאפשר משום שהוא לווה בפתרון משפטי. הלל אימץ את הפתרון המשפטי של "מוסר שטרותיו לבית דין", הרחיב אותו, פישט את הפרוצדורה והפך אותו לפרוצדורה סמלית,<sup class="footnote-marker">180</sup><i class="footnote">ראו פירושנו למשנה זו, וראו גם הנשקה, פרוזבול. מדבריו ניתן להתרשם שהפתרון המשפטי היה העיקר, וראו עוד ביגמן, פרוזבול.</i> וכך נוצר שינוי גדול בהלכה.
בדוגמאות להלן איננו מדברים על שינויים בהלכה אלא על עיצוב ההלכה מלכתחילה, בהלכות שבהן אין דין תורה ומסוּרות היו לשיקול דעתם של חכמים.
דוגמה לכך תשמשנה הלכות מספר. כך למשל במשנה שבת פ"ו מ"ד. במשנה זו קיימת מחלוקת על יציאה בכלי נשק בשבת. רבי אליעזר מתיר לטלטל בשבת כלי נשק בנימוק חברתי ברור: "רבי אליעזר אומר: תכשיטין הן לו", ולכן מותר לצאת בהם בשבת. מחלוקת זו מדגימה ניגודי גישות לאומיות וחברתיות, ונובעת מהן. לדעת רבי מאיר (סתם המשנה) כלי הנשק הם בגדר משא, ועל כן אסור לצאת בהם בשבת. רבי אליעזר מבטא גישה חברתית הרואה בנשק תכשיט המסמל גבריות. יש חברות שבהן האיש אינו יוצא מפתח ביתו בלא נשקו, כאילו הרחוב הוא שדה קרב תמידי. נשיאת הנשק בחברות הללו אינה נעשית מסיבות ביטחוניות דווקא, היא לא נועדה לקידום פני סכנה אפשרית, אלא לבטא תפיסה חברתית בדבר מהות הגבר ותפקידו בחברה. רבי אליעזר היה משרידי בית שמאי, וידוע שבסוף ימי בית שני נקטו תלמידי בית שמאי עמדה קנאית: אלעזר בן חנניה, מראשי הקנאים, מזוהה עם חנניה בן חזקיה איש גרון, ממנהיגי בית שמאי.<sup class="footnote-marker">181</sup><i class="footnote">ראו פירושנו לשבת פ"א מ"ד; בן שלום, בית שמאי.</i> על כן מתבקשת הטענה שעמדתו החברתית של רבי אליעזר היא עמדה מובנית של בית שמאי, שנקטו מדיניות חברתית־דתית של ניציות וקרביות. אלא שהמחלוקת אינה רק חברתית, כפי שראינו בפירושנו למשנה זו. במשניות הקודמות שם, רבי אליעזר מקל בעניין היציאה בתכשיטים בשבת בכלל, בעוד שחכמים מחמירים בכך. עמדתו המנוגדת לעמדת חכמים בשאלת היציאה בכלי נשק בשבת משקפת גם הבדל לאומי וחברתי בינו לבין חכמים, אך נשענת גם על תפיסתו ההלכתית הצרופה, שאיננה מושפעת מעמדותיו הלאומיות.
דוגמה שנייה היא המחלוקת של בית שמאי ובית הלל האם קריאת שמע של ערבית צריכה להיערך בשכיבה בערב ובעמידה בבוקר (בית שמאי), או בזמן ההליכה לישון ובזמן הקימה (משנה, ברכות פ"א מ"ג). ניתן לפרש שהמחלוקת היא פרשנית־דרשנית: האם "בשכבך ובקומך" משמעם תיאור עובדתי או תיאור זמן, אך להלכה זו גם משמעות חברתית שאי אפשר שהתנאים הקדומים התעלמו ממנה. דברי בית שמאי שוללים עריכת קריאת שמע בבית הכנסת. קריאת שמע נעשית (צריכה להיערך) רק בבית הפרטי, במיטה האישית, ואילו דברי בית הלל מאפשרים עריכת מעמד של קריאת שמע בבית הכנסת. אי אפשר להניח שחכמים לא היו מודעים למשמעות החברתית האדירה של החלטתם. בימי בית שמאי ובית הלל בית הכנסת מצוי בשלבי היווסדות, תפילת ערבית עדיין אין לה מעמד, וקריאת שמע בערב בציבור יוצרת חברה בעלת אופי שונה מקהילה שבה קריאת שמע היא תפילה פרטית. אף אם לא כולם הלכו לבית הכנסת, הרי שעצם קיומה של התכנסות בערב בכל יום יש לה משמעות.
במבוא למסכת קידושין עסקנו, בעקבות אחרים, בניסיון למצוא קווים חברתיים שונים בין בית שמאי לבית הלל. כך למשל בית שמאי מצדדים בגישה "תאוצנטרית" (האל במרכז) ובית הלל בגישה אנתרופוצנטרית (האדם המאמין במרכז). גישה "תאוצנטרית" משמעה שהאדם נועד בעיקר לעבודת האל ועבודת האל היא המרכז של פעילותו, ואילו גישה "אנתרופוצנטרית" רואה באדם את נזר הבריאה ומכירה בצורכי הקיום שלו כצרכים דתיים. בית שמאי אובחנו כיותר קנאים מבחינה פוליטית, ויותר דואגים לכבוד האישה מאשר בית הלל. ההבחנות הללו אינן מסבירות את כל המחלוקות, אך הן מסבירות חלק מהן.
אחת הדרכים לגילוין של תפיסות רקע חברתיות היא בחינתן של הכרעות רבות. לכל אחת מההכרעות סיבה משלה, אך צירוף ההכרעות יוצר תפיסה חברתית ומגלה עמדה חברתית מוקדמת.
דוגמה אחרת היא מערכת היחסים בין עמי הארץ והמקדש. עם הארץ נאמן על הקודש, אך איננו נאמן על התרומה. באופן מפתיע חכמים מעניקים מהימנות לעמי הארץ בכל הקשור לטהרת הקודש ולמקדש. ההסבר לכך הוא חברתי בעליל: "אמר רבי נחמיה, מפני מה הכל נאמנין על החטאת ואין הכל נאמנין על הקודש ולא על התרומה? שלא יהא כל אחד אומר הריני בונה מזבח לעצמי, הריני שורף פרה לעצמי" (תוספתא, חגיגה פ"ג הי"ט). אם כן החשש הוא מפילוג לאומי, וממידור עמי הארצות מהמקדש. במבוא למסכת חגיגה הרחבנו בעניין זה. ראינו בשיקול זה תפיסה לאומית שרק תנאי המציאות מסבירים אותה.
בדרך זו (של חשש מפילוג ומתיחות חברתית) הסברנו גם כמה הלכות אחרות, כגון זו שאתרוג דמאי כשר (לכתחילה – סוכה פ"ג מ"י), ו"מערבין בדמאי" (דמאי פ"א מ"ד; עירובין פ"ג מ"ב), ולכן גם מאכילים את העניים דמאי (דמאי פ"ג מ"א). לכל ההלכות הללו (השנויות במחלוקת) יש גם הסבר משפטי מפולפל. בפירוש המשנה ראינו שההסבר קשה, ולמעשה הנתיב המשפטי הוא "חסר מוצא", כלומר אין בו הסבר להלכה. לעומת זאת ההסבר החברתי ברור – רצון שגם עמי הארץ (הציבור הרחב), האוכלים דמאי, יוכלו וירצו להשתתף במצווה.
דוגמה אחרת לשיקול חברתי היא עמדתם המפתיעה של בית שמאי במשנה במסכת עדיות פ"א מי"ד:
<span class="poetry indentAll">כלי חרס מציל על הכל, כדברי בית הלל, ובית שמאי אומרים אינו מציל אלא על האוכלין ועל המשקין ועל כלי חרס. אמרו להם בית הלל, מפני מה? אמרו להם בית שמאי, מפני שהוא טמא על גב עם הארץ, ואין כלי טמא חוצץ. אמרו להם בית הלל, והלא טהרתם אוכלים ומשקין שבתוכו? אמרו להם בית שמאי, כשטהרנו אוכלים ומשקין שבתוכו לעצמו טהרנו, אבל כשטהרת את הכלי טהרת לך ולו. חזרו בית הלל להורות כדברי בית שמאי.<sup class="footnote-marker">182</sup><i class="footnote">למשנה זו מקבילה תוכנית בכלים פ"ט מ"ב, ומשנה משלימה באהלות פ"ה מ"ג. שתיהן מסבירות את משנתנו, אך אלו ניסוחים שונים.</i></span>
עמדתם של בית שמאי לכאורה אבסורדית מבחינה הלכתית. כלי החרס עצמו טמא אך תוכנו טהור, ובית שמאי מסבירים שהאוכלים נועדו לבעל הכלי, והוא עם הארץ וממילא איננו שומר על טהרה. על כן אין כל ערך להכרזה שהאוכל טמא, זו רק הכרזה מרגיזה. אבל הכלי נועד לשימוש חוזר לכלל הציבור, ואם יוכרז כטהור ישתמשו בו גם חברים כאילו היה טהור, ויש להקפיד לא להכשילם. ערכו של הנימוק החברתי מתואר בצורה סיפורית כיצד הבין רבי יהושע (שהוא מבית הלל) את הנימוק החברתי, והודה בו (תוספתא, אהלות פ"ה הי"א, עמ' 603). בבבלי (חגיגה כב ע"ב) יש תוספת ציורית: "מיד הלך רבי יהושע ונשתטח על קברי בית שמאי, אמר: נעניתי לכם עצמות בית שמאי, ומה סתומות שלכם כך – מפורשות על אחת כמה וכמה. אמרו: כל ימיו הושחרו שיניו מפני תעניותיו".
ברור אפוא שחכמים לא היו נעדרי חוש חברתי. לפחות לחלק מההלכות בתחומים שונים ומרוחקים נימוק חברתי מרכזי. הנימוק החברתי לא יכול כמובן לעמוד מול דבר תורה, או מול הלכה מקובלת, אך כוחו רב בתחומים רבים.
עם כל זאת, למרבית ההכרעות ההלכתיות והמחלוקות בדינים ש"בין אדם למקום" לא זיהינו גישה חברתית מובטחת. לעומת זאת בדיני ממונות ההטיות החברתיות רבות יותר, וניתחנו אותן במבוא למסכת נזיקין. כך למשל בדיני מזיק וניזק המגמות חברתיות מוצנעות וההיבט המשפטי קובע את ההלכה (מי אשם, על מי האחריות), אך בדיני מכירה ניתנת עדיפות לחקלאי הקטן, והדבר בא לידי ביטוי בדיני אונאה וכן בדיני ריבית (כאן הגישה ה"סוציאלית" ניכרת כבר בדין תורה, שלקיחת ריבית נאסרה).
<big><b>מסורת – התקדים והמעשה</b></big>
השפעה רבה הייתה לתקדימים. באופן טבעי לעיתים השיקול המאוחר חלק בעצם על ההלכה התקדימית, ועם זאת הייתה לתקדים השפעה מרובה. כך למשל כל שיטת ההיקש והקל וחומר מבוססת על התקדים. השיטה מבקשת להסיק מהתקדים על הלכה מחודשת בדרך זו או אחרת, אך התקדים מקובל על הכול. דוגמה לכך היא הלכת עובי המרדע. כך שנינו:
<span class="poetry indentAll">כל המטלטלין מביאין את הטומאה כעובי המרדע. אמר רבי טרפון: אקפח את בני שזו הלכה מקופחת, ששמע השומע וטעה. שהאיכר עובר והמרדע על כתפו והאהיל צדו אחד על הקבר וטמאוהו משום כלים המאהילים על המת. אמר רבי עקיבא: אני אתקן שיהו דברי חכמים קיימין, שיהו כל המטלטלין מביאין את הטומאה על אדם הנושאן בעובי המרדע, ועל עצמן בכל שהן, ועל שאר אדם וכלים בפותח טפח (משנה, אהלות פט"ז מ"א; בבלי, שבת טז ע"ב).</span>
אם כן, סתם המשנה חוזרת על ההלכה הידועה, אבל רבי טרפון ידוע כממשיכם של בית שמאי והוא טוען קשות נגד הלכה זו, שהיא "הלכה מקופחת".<sup class="footnote-marker">183</sup><i class="footnote">"אקפח את בני" הוא ביטוי מובהק שרק רבי טרפון משתמש בו במקורות רבים. הביטוי "שזו הלכה מקופחת" יחידאי להקשר זה.</i> לדבריו היה מקרה שאדם נשא מרדע בחוסר זהירות וקצה אחד שלו היה מעל קבר, וטמאוהו משום שהמרדע נחשב לאוהל. אבל כנראה לדעתו כל כלי המאהיל על אוהל טמא, ולא נצרך עובי של מרדע.
אותה מסורת חוזרת ביתר בירור בתוספתא, ושם שלוש הלכות דומות:
<span class="poetry indentAll">כל המטלטלין מביאין את הטומאה בעובי המרדע. אמר רבי טרפון: אקפח את בני שהלכה זו מקופחת. אינו יודע חוזיו של דבר מה הוא, אלא ששמע השומע וטעה. ומעשה באחד שהיה עובר ומרדע על כתיפיו והאהיל צידו אחד על הקבר וטמאוהו, משום שהאהיל על המת והשומע שמע וטעה (תוספתא, אהלות פט"ו הי"ב, עמ' 613).</span>
עד כאן אין בדברים כל חידוש. כבר ראשוני החוקרים עמדו על כך שלתקדים משקל חשוב ביותר בעיצוב ההלכה. מצטרפת לכך ההבחנה של חשיבות ה"מעשה": במקרים רבים נלמדה ההלכה מתוך מעשיהם של חכמים והתנהגותם, וכבר נדון הדבר במחקר בהרחבה.<sup class="footnote-marker">184</sup><i class="footnote">דה פריס, המעשה, ועוד הרבה.</i> דומה שיש להעמיד את הדברים באופן מעט שונה, רחב יותר.
באופן טבעי המעשים בספרות חז"ל הם מעשיהם של חכמים. חכמים יודעים לספר על עצמם ועל חברתם משום שהיא סביבתם הטבעית, אך מעשים הלכתיים היו תופעה יום־יומית רחבה. בחברה דתית נעשים מעשים דתיים כל רגע ורגע ובכל מקום ומקום. חלקם שגרתיים, חלקם מנהג רווח, וחלקם מיוחדים. מבחינת התודעה ההיסטורית ה"מעשה" העממי, או המנהג, קדם ל"הלכה". הווה אומר: ספרות הלכתית מוכרת לנו מראשית המאה הראשונה בערך (שמאי והלל), וגם מתקופה זו בידינו רק מעט חומר הלכתי. הלכות בודדות קדמו לתקופה זו. איננו מתכוונים לומר שלא היו הלכות קודם, אך אלו אינן מוכרות.
לעומת זאת הציבור היהודי שמר מצוות באופן קפדני מהתקופה החשמונאית לכל המאוחר. "לכל המאוחר" משום שבעצם איננו יודעים הרבה על מידת שמירת המצוות בתקופה הקדם־חשמונאית. אבל מרד החשמונאים פרץ על רקע דתי, וגם אם סיבותיו היו אחרות (גם אחרות) הרי שהוא גרם לפרץ אדיר של רגשות דתיים, יצירת ספרות הלכתית, ושמירת הלכות ציבורית.
יהודים ששמרו שבת חייבים היו להסביר לעצמם מהי "מלאכה" בשבת. כרגע אין זה משנה כיצד הגדירו זאת, והאם בכלל הייתה הגדרה ספרותית־משפטית ל"מלאכה". בפועל היו דברים שנעשו בשבת, והיו שלא נעשו בשבת. להלן, בדיון על "כלל ופרט", ניתן את התפתחות דיני מוקצה כדוגמה לכך. אם כן, בתקופה שבה עדיין לא נוצרה ספרות הלכתית כבר נוצר מנהג כלשהו. הוא הדין לסדרי נישואין וגירושין. יהודים שנישאו, ומן הסתם גם היו גירושין, חייבים היו לבצעם בדרך כלשהי. גם אם המונח "ספר כריתות" טרם הוגדר, חייב היה להתחיל להתגבש נוהג כיצד מבצעים את הגירושין.
על כן בנושאים רבים שנשאלו בבית המדרש קיים היה מנהג או תקדים. באופן טבעי ניסו חכמים להרחיב את התקדים ולצאת ממנו לקראת הבנתן של שאלות חדשות ונוספות. כמובן בתקופה המאוחרת יותר, לאחר שכבר היה תקדים, נוצרה מערכת משפטית ולא תמיד ניתן היה להתאים בינה לתקדים. זו ההתחבטות העיקרית של בית הלל בדין "באה מן הקציר", כפי שיוסבר להלן.
<big><b>האחידות המשפטית</b></big>
השאיפה לאחידות משפטית ולהלכה לכידה היא ההשלמה הטבעית למעשה או למנהג. מאחר שיש כבר מנהג מקובל, המחשבה התנאית מנסה ליצור כלל אחיד ולכיד, והדברים ברורים. האחידות המשפטית הובילה לתהליך שאנו מכנים "יורודיפיקציה" של ההלכה, כלומר הצורך להגדיר באופן משפטי כל מרכיב הלכתי. כך למשל בדיני מעשרות בתורה נקבעה חובת מעשרות מפירות, וחכמים נדרשו להגדיר:
א. מהו פרי? כמובן רק פרי הנחשב למזון חייב במעשרות. ממילא מתעוררת שאלת הגדרת הפרי. מובן שהבעיה מתעוררת בפירות שאינם מזון רגיל, אינם מתבשלים באותו זמן, ושאלות דומות.
ב. ממתי הפרי חייב במעשר? מה דינו של מי שאכל את הפרי לפני שהיה בחזקת מזון (בהיותו "בוסר")?
ג. מתי מפרישים את המעשר, בזמן הקטיף או בשלב כלשהו לאחריו? חז"ל הכריעו שחובת המעשר היא גמר המלאכה, וההבאה לבית לאגירה או לשימוש. מכאן התהוו השאלות האם אכילה זמנית בשדה חייבת במעשר וכו'.
ד. האם המוכר פרי חייב במעשר או האוכל אותו? החלטה כזאת היא תוצאה של הדיונים בסעיף הקודם.
ה. המעשר ניתן ללוי; האם הפירות עצמם אסורים באכילה לישראלי? האם כוהן בכלל לוי? האם ניתן לצאת ידי חובה בהפרשת המעשר מבלי לתת אותו ללוי?
ו. מי חייב במעשר, בעל השדה או הפרי גופו? או אולי האדמה חייבת במעשר, וממילא אדמת חוץ לארץ פטורה ממעשרות? מצד שני, האם פירות נוכרי בארץ ישראל חייבים במעשרות, ומה מעמד הגר שהתגייר באמצע העונה?
סדרת השאלות מרכיבה את מסכת מעשרות, ומהווה מצע לדיונים נרחבים.
הצורך בהגדרה משפטית יצר לא אחת את הבעיות, הפתרונות והשאלות. כך למשל בתורה נאסרה מלאכה, וחכמים "נצרכו" להגדיר מהי מלאכה. כאן חייבים להבהיר שהמינוח "נצרכו" להגדיר איננו מדויק, שכן ניתן היה להשאיר את השאלה בלתי מוגדרת. כל אדם מבין מהי מלאכה, והשאלה מתעוררת רק במקרי קיצון. יתר על כן, דווקא ההגדרה עלולה להוציא מכלל "מלאכה" עבודות שקודם נאסרו. בדיוננו במבוא למסכת שבת עמדנו על כך שזה מה שקרה. ההלכה הקדומה אסרה לרפא, למדוד, לנגן, להשתמש במה שאיננו "מוכן" ועוד מלאכות, אבל ההגדרות המשפטיות הוציאו את המלאכות הללו מכלל "מלאכה האסורה בשבת". בתהליך היורודיפיקציה צריכים היו חכמים למצוא דרך לתקן את אשר הפך לבלתי ברור (או לכאורה מותר).
הוא הדין בהגדרת אבדה. בכל מערכת חברתית ברור שאדם צריך להשיב אבדה (לפחות ברמה המוסרית), ומאידך גיסא ברור שאבדה שייכת למוצא. האם יש צורך להגדיר אבדה? ברוב מערכות המשפט הגדרה כזאת מיותרת ונשארת להבנתו של כל אחד, ל"שכל הישר". חכמים הגדירו אבדה, וזאת בתהליך משפטי מובהק. הם גם התחבטו מאוד בשאלה המשפטית כיצד האבדה עוברת לרשות המוצא, הרי לא נעשתה פעולת הקניה מצד המאבד. מה שברור לאדם הפשוט, נעשה מסובך לאיש המשפט. אין זה פלא, למשל, שרק התלמוד הבבלי מתמודד עם השאלה האחרונה, לא המקורות התנאיים ואף לא הירושלמי. אדם פשוט איננו זקוק להסבר המשפטי, והמשפטן איננו יכול להבין את המציאות החברתית מבלי להתחבט בהסברה המשפטי.
תהליך היורודיפיקציה משפיע והשפיע על עיצוב ההלכה לדורותיה, בתוך שלל המניעים הקודמים.
<b>החמרה והקלה</b>
מתוך היכרות עם ההוויה של הפסיקה ההלכתית, נראה שיש פוסקים שיש להם נטייה נפשית להחמרה, ויש שיש להם נטייה נפשית להקלה. יש ציבור המחפש הקלות, ויש ציבור הזקוק דווקא להחמרות. יש מנהיגים הנוטים להיענות לבקשת הציבור, ויש המזלזלים בדעת הקהל. מן הסתם היה הדבר נכון גם בימי קדם, אך קשה מאוד לבסס את הטענה. כך למשל זיהינו שבהלכות עירובין רבי יהודה מקל ורבי מאיר מחמיר, ואילו רבי שמעון מקל בהרבה בכל דיני שבת.<sup class="footnote-marker">185</sup><i class="footnote">ראו המבוא למסכת עירובין.</i> ברם, לא הצלחנו לבנות מערכת של חכמים מקילים וחכמים מחמירים. כך למשל מקובל במסורת הלימוד שבית שמאי מחמירים ובית הלל מקילים, ואכן המקורות ערים לכך ובמסכת עדיות מובאת רשימה של עשרות מקרים שבהם בית שמאי מקילים.<sup class="footnote-marker">186</sup><i class="footnote">עדיות פרקים ד-ה.</i> הרשימות שבמשנה שם מעידות שכבר התנאים, בעיקר בני דור אושא, חשו שבית שמאי בדרך כלל מחמירים. במקרים רבים "החמרה" או "הקלה" אינם מוגדרים דיים, כך למשל בקידושי אישה. לדעת בית שמאי מקדשים אישה בדינר ולדעת בית הלל בפרוטה; יש כאן אולי ניגודי גישה ביחס הסמלי לכבוד האישה, אך ההחמרה על המקדש היא הקלה לאישה, ולהפך.
הבחנה אחרת הנעשית במחקר הסוציולוגי־הלכתי היא בין רבנים שהיו ראשי ישיבות לחכמים שהיו רבני ציבור. הבחנה זו מבוססת על הטענה שרבני קהילות נדרשו לפתור בעיות קהילתיות ופרטיות, ובאופן טבעי נטו להיענות לבקשות של "קהל הלקוחות" שלהם, לעומת זאת "קהל הלקוחות" והקהילה הספרותית של רבני ישיבות הם קהל צעירים חסרי עול פרנסה, הנוטים להפרזה ולקיצוניות. ראשי ישיבה אלו נטו להחמיר בפסקיהם. זו כמובן הגדרה כללית ביותר החלה על מאות השנים האחרונות בלבד.
בתקופת המשנה לא היו ישיבות ולא רבני קהילות, הכול היו רבנים פרטיים, שכמובן חיו בקהילה והשפיעו עליה. בבבל התלמודית היו רבני ישיבות, ומעניין לבדוק האם אכן בתלמוד הבבלי ניכרת החמרה מובנית יחסית לאמוראי ארץ ישראל. זו בדיקה בעייתית כשלעצמה, שכן תלמודה של בבל קשור בטבורו לתלמוד ארץ ישראל, ולהפך. ההבחנה השיטתית בין התלמודים מחייבת אפוא בדיקה קפדנית, ומן הראוי לעשותה.
בשלב זה קשה אפוא לדבר על מגמות החמרה ומגמות הקלה, אם כי הדעת נותנת שעיצוב ההלכה הושפע גם מנטיות אלו. מובן שטיעונים כאלה אינם מופיעים בדרך כלל במפורש. ביטוי לכך יש במשנת ידים, המציגה מעין מבוא לשיקולים השונים של עיצוב ההלכה.
<b>משנת ידים</b>
<span class="poetry indentAll">בו ביום אמרו, עמון ומואב מה הן בשביעית? גזר רבי טרפון מעשר עני, וגזר רבי אלעזר בן עזריה מעשר שני. 1. אמר רבי ישמעאל: אלעזר בן עזריה עליך ראיה ללמד שאתה מחמיר, שכל המחמיר עליו ראיה ללמד. 2. אמר לו רבי אלעזר בן עזריה: ישמעאל אחי, אני לא שניתי מסדר השנים, טרפון אחי שינה, ועליו ראיה ללמד. השיב רבי טרפון: מצרים חוצה לארץ, עמון ומואב חוצה לארץ. מה מצרים מעשר עני בשביעית, אף עמון ומואב מעשר עני בשביעית. 3. השיב רבי אלעזר בן עזריה: בבל חוצה לארץ, עמון ומואב חוצה לארץ. מה בבל מעשר שני בשביעית, אף עמון ומואב מעשר שני בשביעית. 4. אמר רבי טרפון: מצרים שהיא קרובה עשאוה מעשר עני, שיהיו עניי ישראל נסמכים עליה בשביעית, אף עמון ומואב שהם קרובים נעשים מעשר עני, שיהיו עניי ישראל נסמכים עליהם בשביעית. 5. אמר לו רבי אלעזר בן עזריה: הרי אתה כמהנן ממון ואין אתה אלא כמפסיד נפשות, קובע אתה את השמים מלהוריד טל ומטר, שנאמר (מלאכי ג ח) 'היקבע אדם אלהים כי אתם קֹבעים אֹתי ואמרתם במה קבענוך המעשר והתרומה'. 6. אמר רבי יהושע: הריני כמשיב על טרפון אחי, אבל לא לענין דבריו. מצרים מעשה חדש ובבל מעשה ישן, והנדון שלפנינו מעשה חדש. ידון מעשה חדש ממעשה חדש ואל ידון מעשה חדש ממעשה ישן. מצרים מעשה זקנים ובבל מעשה נביאים, והנדון שלפנינו מעשה זקנים. ידון מעשה זקנים ממעשה זקנים ואל ידון מעשה זקנים ממעשה נביאים. נמנו וגמרו: עמון ומואב מעשרין מעשר עני בשביעית (משנה, ידים פ"ד מ"ג).</span>
תיאור הוויכוח הוא ספרותי, כתוב כך שהשיא מגיע לקראת הסוף. סדר הטיעונים ערוך אפוא בצורה מגמתית, ולא כרונולוגית־לוגית. יש אפוא להבין את הוויכוח כך: כידוע אין חובת מעשרות ושביעית כלל בחוץ לארץ, ובכל זאת מעשרות מפרישים גם בחוץ לארץ, אך עובדים בשביעית.<sup class="footnote-marker">187</sup><i class="footnote">בסתירה פורמליסטית זו עסקנו בנספח למסכת שביעית, ובפירוש המשנה במידות שם.</i> מתברר שבשנה השביעית במצרים מפרישים מעשר עני ובבבל מעשר שני, והוויכוח הוא האם עמון ומואב ידמו למצרים או לבבל. מן הסתם מי שדימהאת עמון ומואב למצרים נימק את ההיקש, ונימק מדוע עדיף ההיקש למצרים ולא לבבל וההפך. לצורכי אומנות ה"סיפור" הופרד טיעון זה לשני שלבים (3-2).
בשלב ראשון מתברר שחובת הראיה מוטלת על המחמיר (מעשר שני), או על ה"משנה" את הסדר (מעשר עני). הטיעון שמעשר עני הוא שינוי הסדר הוא רק לצורכי האיזון האומנותי, שכן שני הצדדים משנים את הסדר באותה מידה. כאן עומדים נימוק פורמלי מול טיעון של החמרה־הקלה. מתברר שהחמרה נחשבת לכזאת שמצריכה חשיבה נוספת וראיה נוספת (בניגוד לרוח הטיעון שיועלה להלן). אך טיעון ההקלה נדחה מפני הטיעון הפורמלי.
מכל מקום, בשלב השני (לאחר הקביעה על מי מוטלת חובת הטיעון הראשון) מתבררים הנימוקים. הנימוק המועלה (4) הוא חברתי־כלכלי: יש לדמות את עמון ומואב למצרים כדי שהכנסות המעשרות תועברנה לעניי ארץ ישראל. כנראה זו גם הסיבה לכך שחובת מעשר עני נקבעה מלכתחילה במצרים. בבל רחוקה מארץ ישראל, והכנסות המעשרות ממילא לא תגענה לידי עניי הארץ. עד כאן נימוק חברתי־כלכלי. כנגד זה עולה רצון ההחמרה; הרצון לתת את המעשר לקודשי שמיים (מעשר שני). רצון ההחמרה מוסבר בחרדת החטא והעונש, שמא ייאכלו קודשי שמיים שלא כהלכה.
כנראה ההחלטה הראשונה "לחייב" (להנהיג) חובת מעשר עני נקבעה בזמן שהמקדש עמד על מכונו, ומעשר נועד לממן עלייה לרגל לירושלים. עתה, בדור יבנה, נימוק זה בטל.
רבי יהושע (6) מצדד גם הוא ברצון לחייב מעשר עני אך מנמק זאת בסיבות פורמליסטיות: ההחלטה על עמון ומואב היא "חדשה" כמו ההחלטה על מצרים. זה נימוק פורמליסטי קלאסי.
אם כן, לפנינו קטלוג של סיבות אפשריות לעיצוב ההלכה. הקלה קלה יותר מהחמרה, אך בהמשך (5) ההחמרה מוצגת כדרך המלך העדיפה. אם כן, בנושא זה יש דעות שונות.
<big><b>הלכות טומאת המת ותולדותיהן - מקרה מבחן</b></big>
טומאת מת, שבה דנו במבוא למסכת כלים, תשמש לנו כדוגמה לדרך הבנתנו את התפתחות ההלכה. כמובן איננו טוענים שכל ההלכות התפתחו כך, אלא זו דוגמה אחת שיש לה ראיות מסוימות, ואותה הצגנו במבוא למסכת אהלות.
מטרתה של ההיפותזה להציע כיצד התפתחו הלכות אלו. נקודת המוצא שלנו היא שהלכות טומאת המת, כמו יתר תחומי ההלכה, התפתחו מפסוקי התורה. הפסוקים נלמדו והובנו, בדרך שהובנו, ולאחר מכן התפתחו הלכות נוספות. מי שמאמין שכל ההלכות נמסרו למשה מסיני אינו מחפש הסברים, לא היסטוריים (תולדות ההלכות), לא משפטיים ולא חברתיים. אנו מהלכים בדרך שונה שאותה הצגנו לעיל. בבסיס עומדים דברי תורה, לאחר מכן נלמדו ההלכות בקפדנות ונבנה מערך הלכתי משוכלל. בשלב ראשון נאלצו יראי שמיים ושומרי המצוות להכריע במקרי הספק, ונקבעה (ברחוב) סדרת תקדימים שהוכרעה בעיקרה מתוך אינטואיציה. בשלב שני נוצרו בבית המדרש כללים מלאים או חלקיים, שרובם הם סיכום של אוסף התקדימים הקיים. בשלב שלישי החלו הכללים להילמד, ומתוכם הוצאו מסקנות נוספות. בשלב זה אחד הגורמים המכריעים הוא המיסוד המשפטי, כלומר הרצון להחיל את הכלל על מרב המקרים, להכריע בספקות לפי הכללים וכדומה.
בכל השלבים ליוו את הדיונים ההלכתיים שיקולים חברתיים שבדרך כלל אינם ידועים לנו, משום שלא נשנו במפורש. לעיתים יש להם רמזים (כגון בכלים פ"ה מ"ח שהנידה והטהורה תאפינה יחדיו בתנור "חסין טומאה"), ולעיתים אנו מרשים לעצמנו לשערם. חז"ל עצמם העדיפו להעניק נימוקים מתחום המדרש או מתחום המשפט, תוך ניסיון להציג את המבנה ההלכתי כמושפע רק משלושה נימוקים (מסורת, מדרש ומשפט). אנו מוסיפים את המצב החברתי ואת המיסוד המשפטי כגורמים נוספים. בתחום טומאה וטהרה לדעתנו קיים גורם נוסף שאותו מציעים אנשי מדעי החברה מניסיונם הבין־דתי, והוא גורם חרדת הטומאה; כדברי מרי דוגלאס – טומאה היא סכנה. זה ניסוח אחר למונח "החמרה".
אנו נציע שחזור שהעדויות הידועות לנו משולבות בתוכו, והחללים מושלמים בעזרת השערות סבירות. שכן לעיתים קרובות לא רק שלא נשמרו עדויות לתהליך ולנימוקיו, אלא להפך, נעשה מאמץ להסתיר חלק מהמניעים, ובעיקר את הנימוק האחרון.
בשלב ראשון עמדו לפני הציבור פסוקי המקרא. איננו יודעים כיצד פורשו, וקיים נתק בין דברי התורה לבין ראשית הגילויים שלהם בספרות ההלכה. אנו מכנים שלב זה "השלב התת־קרקעי". מבחינה מדעית הוא בלתי ניתן לתיארוך, ומבחינה זו הוא סובל כל פרשנות שהיא. מבחינה מדעית הטענה שכל השלב ה"תת־קרקעי" הוא "הלכה למשה מסיני" (במובנו הכרונולוגי־היסטורי של המונח) זהה בתוקפה לטענה המנוגדת שהמכלול ההלכתי נוצר רק בזמן הוויכוח הכיתתי, בשלהי ימי הבית השני. כל היפותזה אפשרית. אומנם פרשנים ורבני הדורות שעסקו בשאלת היווצרותה של תורה שבעל פה ובהגנה על קדמותה (כנגד מתקפות מבחוץ ומבפנים) השקיעו מאמץ בניסיון להוכיח שההלכות המכונות "הלכה למשה מסיני" ניתנו בעת מתן תורה עצמה. חוקרים אחרים ניסו להפריך תיארוך קדום זה,<sup class="footnote-marker">188</sup><i class="footnote">ספראי, הלכה למשה מסיני.</i> אך אין בידינו מידע המאפשר להתקרב לפתרון שאלת הזמן.
עוד נוסיף כיהודים מאמינים שלדעתנו אין לשאלה גם חשיבות דתית. מי שמאמין שחז"ל הם בעלי הלגיטימציה (המונופול) על שימור, שלשול והעברת המסורת הקדומה, מסכים שהם גם בעלי הזכות לחדש הלכות משיקול דעתם. עבורו ההלכות מחייבות ללא קשר לזמן היווצרותן. לעומת זאת מי שאינו מקבל את סמכות חכמים כופר בכישוריהם ובזכותם לשני הדברים, וממילא גם בשבילו השאלה היא היסטורית בלבד. ההבדל היחיד ביניהם הוא שאם אלו דברי ה' איננו חייבים למצוא להם הסבר, ואם הם פרי החלטות של חכמים, שהם בני אנוש, הרי שמן הסתם יש להם הסבר אנושי, או היה להם הסבר שהתאים לעולמם של המחוקקים בעבר. כמובן גם במצב זה בהחלט ייתכן שהנימוק תְלוי זמן ומקום ובלתי ברור לנו היום.
יחסית לתחומי הלכה אחרים ניתן להניח שהלכות טומאה בכלל, וטומאת המת בפרט, הם קדומים יחסית. ריבוי המקוואות מימי החשמונאים וההלכה של רבי יוסי בן צרדה (על משקי בית המקדש שהם טהורים – להלן) מאפשרים לנו לתארך את ראשיתו הגלויה של התהליך, ולהלן ננסה להפיק מעדויות אלו את המרב.
הפיתוח הראשון של תורה שבעל פה מופיע בספרות הנביאים, בנבואות של חגי: "כה אמר ה' צבאות שאל נא את הכהנים תורה לאמר: הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל היקדש, ויענו הכהנים ויאמרו לא: ויאמר חגי אם יגע טמא נפש בכל אלה היטמא, ויענו הכהנים ויאמרו יטמא" (ב', יא-יג). פרטי השאלה אינם ברורים, ובתלמודים יש מחלוקת האם התשובה של הכוהנים נכונה או לא (ירושלמי, סוטה פ"ה ה"ב, כ ע"ב; בבלי, פסחים יז ע"א). אבל די ברור שהנביא מדבר על טמא נפש, שהוא מה שחז"ל מכנים "אב הטומאה", שטמא שבעה ימים ומגעו מטמא את הלחם, ואם הוא או מישהו שטמא עוד פחות ממנו ("איש") נושא אוכל טהור לקודש בלא נגיעה (בכנף הבגד) אין הוא מטמא את האוכל. נמצאנו למדים שהנביא והציבור הכוהני מכירים כבר בראשית ימי בית שני את שרשרת הטומאות. עדיין איננו שומעים את הניסוחים "אב טומאה", "ולד טומאה", "מגע" ו"משא", אבל ההלכות עצמן מופיעות בדברי הנביא.
בתורה עצמה מופיעה שרשרת טומאה חלקית. המת מטמא באוהל ובנגיעה טומאה של שבעה, אבל גם "וכל אשר יגע בו הטמא יטמא והנפש הנגעת תטמא עד הערב" (במדבר י"ט, כב). דא עקא שפסוק זה אינו מדבר על טמא מת וניתן היה לצמצמו לנוגע באפר פרה, כשם שאת הפסוק בויקרא ה', ב ניתן היה לצמצם לטומאת נבלה. נעם<sup class="footnote-marker">189</sup><i class="footnote">נעם, מהפכה, עמ' 264 ואילך.</i> רואה בשרשרת המגע חידוש (המצאה) של פרושים, אולי בהשראת טומאת הנבלה,<sup class="footnote-marker">190</sup><i class="footnote">נעם, שם, עמ' 135.</i> אבל הפסוק בחגי מוכיח שההלכה עצמה קדמה להיווצרות הפְרושים. יתר על כן, דברי הנביא כבר מבטאים תפיסה של שרשרת מגע יורדת, כאשר בחלקה הנמוך נשיאה ללא נגיעה מטמאה פחות.
ההלכות הקדומות במסגרת ספרות חז"ל מיוחסות ליוסי בן יועזר איש צרידה. מיוחסות לו שלוש הלכות: "העיד רבי יוסי בן יועזר איש צרידה על איל קמצא דכן, ועל משקה בית מטבחייא דאינון דכיין, ודיקרב במיתא מסתאב, וקרו ליה יוסי שריא" (עדויות פ"ח מ"ד – על איל קמצא שהוא טהור, על משקי בית המטבחיים שהם טהורים, ושהנוגע במת יטמא, וקראו לו יוסי המתיר). נעם סוקרת את תולדות המחקר ומראה סדרה ארוכה של פירושים למימרות אלו. לדעתנו הדברים פשוטים ויש לקרוא את דברי יוסי בן יועזר כמות שהם, ללא ההלכה המאוחרת. מַשקי המזבח הם דם ודם מטמא, זו הלכה על־כיתתית ידועה, ויוסי בן יועזר חידש שהמשקים של המזבח אינם מטמאים. חידוש זה התקבל לדורות בהיותו מחויב המציאות, אף שאינו נאמר במפורש, שהרי רצפת המזבח הייתה מכוסה דם, וממילא כל הכוהנים היו טמאים (תוספתא, פסחים פ"ד הי"ב ומקבילות). זו דוגמה ראשונה, מבחינה כרונולוגית, להתפשרות עם צורכי המציאות. ההלכה השנייה היא שרק הנוגע במת נטמא, ולא שרשרת הטומאה שעליה דיברנו לעיל. גם כאן הוצעו בספרות המחקר ובפרשנות המסורתית הצעות רבות וחריפות להסבר ההלכה הקדומה המובאת במשנה.<sup class="footnote-marker">191</sup><i class="footnote">נעם, מהפכה, עמ' 168-155.</i> לדעתנו ההתחבטות נבעה מכך שפרשנים התקשו לקבל את הדברים כפשוטם. יוסי בן יועזר פשוט מסתפק בדין תורה. רק הנוגע במת טמא ולא הנוגע באבר מן החי, בדם, או הנוגע במי שנגע במת וכו'. כל פרט מהרשומים כאן הוצע, אבל לפי פשוטם של דברים יוסי בן יועזר מתנגד לכל ההחמרות הללו. נמצאנו למדים שכל החידושים הללו אכן חודשו בימי החשמונאים, ובימי יוסי בן יועזר היו נתונים בוויכוח. התיאור של רבי יוסי בן יועזר כ"מתיר" מלמד שבבית המדרש כבר שררה המגמה המחמירה, אבל בהחלט ייתכן שביטוי זה מאוחר לימי היווצרות ההלכה.
גילוים של מאות המקוואות מעיד שבימי החשמונאים נהגה ההלכה שטהרה היא רק במקווה של מים בלתי שאובים בכמות שאיננה ידועה (כמעט כל המקוואות מכילים יותר מ־40 סאה שתבעו חז"ל). מאידך גיסא, בפירושנו למסכת ברכות<sup class="footnote-marker">192</sup><i class="footnote">מסכת ברכות, עמ' 140-137.</i> עמדנו, בעקבות גינצבורג, על השיטה הקדומה יותר שלפיה הטהרה הייתה בהתזה. כפי שאמרנו, בספר יהודית ובאיגרת אריסטיאס כבר נרמזת טהרה בטבילה.
השלב הכרונולוגי הבא הידוע לנו הוא מחלוקות בית שמאי ובית הלל, וניתן לראות שעצם הלכות טהרה, על המבנה המשפטי שלהן, כבר מוכרות, וחלקים מכך נראה להלן. מכל מקום, העובדה שכבר בראשית ממלכת החשמונאים נפוצה הייתה השמירה על טומאת המת מחייבת שלפחות חלק מההלכות כבר נוסדו בתקופה זו. מכיוון שהעיסוק בהלכות טומאה בכלל, ובטומאת מת בפרט, הוזנח בדורות אושא ובתקופת האמוראים הרי שכל הפיתוח ההלכתי המוכר, בין זה המתוארך בזכות דובריו ובין החלקים הבלתי מתוארכים, נוסד ברובו עוד בימי הבית.
<b>תיאור הלכות טומאת המת</b>
בתורה עצמה אין הסבר למהות הטומאה. מבחינה הלכתית היא מושג מופשט. ההלכה קובעת היכן היא מצויה והיכן היא איננה. בעיני פוסקי הלכה משפטיים הטומאה איננה מהות ממשית אלא מושג משפטי, אבל כבר נעם עמדה על כך שבהלכה הקדומה מבצבצת גם התפיסה שהטומאה היא חפץ ממשי שחלים עליו חוקים שהם מעין פיזיקה מיוחדת של טומאה. עם זאת, אין הסבר כיצד הטומאה נמוגה. היא יוצאת מהבית לחלל, אך לעיתים היא מטמאת מעל הבית ומתחתיו במוצק או בחלל (להלן), ואם היא יוצאת מהבית לצדדים היא נמוגה. אין אלו חוקים פיזיקליים רגילים, כפי שנַראה להלן.
<b>הגדרת המת</b>
בדרכם המשפטית נדרשו חכמים להגדיר מהו מת, וקבעו שמת הוא רק מי שמת לחלוטין (משנה, אהלות פ"א מ"ו). במסגרת זו עסקו גם בנפל שמותו התברר רק לאחר פליטתו מבטן אימו, אך מן הסתם היה מת כבר קודם.
<b>הגדרת הבית</b>
לפי התורה, כאשר נמצא מת באוהל כל הכלים באוהל טמאים. זו "טומאת אוהל", שנטהרים ממנה רק לאחר שבעה ימים, הזיה וטבילה.
את מקום ה"אוהל" המקראי תפס ה"בית" של חכמים. אחת השאלות הנדונות במסכת כלים היא מה נכלל בבית ומה דינם של מחיצות, קירות, חפצים בפתח (משנה, אהלות פ"ד, פ"ו מ"ג ואילך ועוד), חפצים היוצאים מקו הבית: תנור (שם פ"ה מ"א), ארובה (שם מ"ב), זיז (שם פ"ח מ"ב; פי"ב מ"ג; פי"ד מ"א) וכיוצא באלו.
טומאת המת מתחילה בבית או בשדה, ובשני המקרים היא מתחילה בכך שהתגלה בשטח מת. המת מטמא את כל אשר בבית. התורה משתמשת במונח "אהל" וחז"ל שימרו את המונח המקראי, ובאותו זמן גם השתמשו במונח "בית". גם כיתות קומראן וגם חז"ל הסיקו בפשטות שאוהל הוא לאו דווקא אוהל, אלא כל מבנה. העיסוק של חז"ל התחלק לכמה חלקים.
<b>א. הבית</b>
חכמים הגדירו כבית כל מבנה שיש לו קירוי. כמו כל מונח אחר גם את הקירוי הם ראו צורך להגדיר מבחינה כמותית. המשנה קובעת את עובי המרדע כגודל מינימלי. בדיוננו למשנה ראינו שגודל זה היה הגודל של ה"גג" במקרה מסוים, ובית שמאי סברו שגם גודל כזה מספיק, ורבי עקיבא הציע נוסחת פשרה כך שתישמר דעת בית שמאי ויישמר גם השיעור של עובי המרדע (משנה, אהלות פט"ז מ"א). ההחלטה נפלה במסגרת דיוני "בו ביום" באמצע דור יבנה, ואנו ראינו בכך דוגמה או מודל להלכה אופיינית. התקדים נוצר אי שם, ובבית המדרש מתדיינים על משמעותו וחלותו. עובי המרדע הוא מקל שעוביו שתי אצבעות, וקשה לתאר מקל מאהיל באורך משמעותי שהוא בקוטר קטן יותר (תוספתא, כלים בבא מציעא פ"ו הי"ב). נמצאנו למדים שאף על פי ש"נציג" בית שמאי (רבי טרפון) מתרעם על ההחלטה, הרי בעצם התקבלה שיטתם הכללית של בית שמאי או של שמאי עצמו שטומאה היא בכלשהו.<sup class="footnote-marker">193</sup><i class="footnote">שיעור זה נאמר לגבי שיעור עצם, וראו להלן.</i> אין במקורות דיונים על אורך מינימלי של גג כזה. הלכה למעשה נזכרים גגות באורך מינימלי כגון זיז, עין תנור או פרח העמוד (טיפוס הכותרת המכונה כיום "קורינתית" – משנה, אהלות פ"ו מ"ו).
מכיוון שנקבע שגג הוא כל כיסוי נוצרה סדרת החלטות באשר למת (או חלק ממנו – להלן) המצוי מתחת לכלי (משנה, אהלות פ"ה מ"ו), או לבליטה בקיר (שם פי"ב מ"ג ועוד הרבה), וברור שהאורך של הגג הוא בכלשהו. עם זאת, עדיין נשמר העיקרון המשפטי שיש כאן גוף מאהיל. לעומת זאת דרשו חכמים שאוהל יהיה חזק דיו, וקבעו שיעורים לכושר הנשיאה שלו.
צעד נוסף צעדו חז"ל כאשר קבעו שגם אוהל זז וגם עוף מעופף הם בבחינת גג (משנה, טהרות פ"ד מ"ד; אהלות פ"י מ"א ועוד). המשמעות היא שמי שעומד בצד המת צריך תמיד לחשוד שמא עבר עוף מקרי. החלטה כזאת כבר חורגת מניתוח משפטי של הגדרת הגג; היא מבטאת מרכיב אחר והוא מרכיב חרדת המת, שעליו עמדנו בפירושנו למשנה ונעמוד עליו גם להלן.
בהתאם לאותה שיטה משפטית נדרשו חכמים לקבוע מה המינימום של אוהל, מה מידותיו ומה גובהו. הם קבעו כמתבקש גובה ושטח קטנים (טפח, פותח טפח [פותי טפח]) כגובה מינימלי. למעשה הקביעה שרוחב הגג יכול להיות מינימלי אבל השטח והגובה צריכים להיות פותח טפח סותרים זה את זה, שכן ברוחב מרדע אין טפח על טפח. שטח מינימלי סותר, בדרך כלל, גם את הדרישה לחוזק סביר. אך ספק אם כל הסתירות הללו הגיעו, אי פעם, לעולם המעשה.
אומנם הלכות ה"אהל" המקראי הוסבו אל הבית של ימי חכמים, אך במשנה השתמר גם דיון בחלקי האוהל, ביריעות המשופעות, בחלק הסרוח על גבי הקרקע ובחלקים אחרים (כלים פ"ו מ"ב). בתחום זה הגדרת הבית (האוהל) אינה דומה להגדרתו לצורך מזוזה, נגעים או סוכה. כך, למשל, בית עגול אינו נחשב לבית לעניין נגעים (משנה, נגעים פי"ב מ"א; בבלי, נזיר נח ע"א), אך לעניין טהרה הוא אוהל לכל דבר. לדעתנו יש כאן היעדר אחידות הנובע מכך שלעניין טהרה גג הוא באורך כלשהו.<sup class="footnote-marker">194</sup><i class="footnote">ראו להלן.</i> היעדר האחידות מעיד אולי על כך שההגדרות לעניין טהרה קדומות, וכשנקבעו טרם היו קיימות ההגדרות של בית בנושאים האחרים, או להפך.
<b>ב. נתיב הטומאה</b>
השאלה להיכן הטומאה נעלמת היא טבעית ומתבקשת בכל דיון רגשי או עממי. התשובה ההלכתית היא משפטית ומורכבת.
1. אם אין גג, או שהאוהל קטן מדי (אין אוהל הלכתי), הטומאה בוקעת כלפי מעלה ומטה בצורה אנכית. גם אם מונח על הטומאה חפץ כבד (עמוד אבן)<sup class="footnote-marker">195</sup><i class="footnote">המינוח בתוספתא "רוצצת" (פ"ה ה"ה). מונח זה איננו במשנה.</i> "טומאה בוקעת ועולה בוקעת ויורדת" (משנה, אהלות פ"ו מ"ו; פ"ז מ"א; תוספתא, אהילות פ"ה ה"ה, עמ' 602, ועוד).
2. אם יש לבית (אוהל) פתח הטומאה יוצאת דרך הפתח לחלל ונמוגה. אם בדרכה גגות נוספים הרי שהטומאה מטמאת מעברים אלו בטומאת אוהל.
3. אם יש לחדר שהמת מצוי בו יותר מפתח אחד, או סדרת חלונות, הטומאה מטמאת באותו פתח שבו היא עתידה לצאת. במקרה שאין לחדר פתח מובהק הרי שהבחירה באיזה פתח תצא הטומאה מתבררת רק בדיעבד, לאחר שהגופה תצא. כאשר הגופה תצא דרך אחד החדרים כל מה שיש בחדר המעבר טמא, גם אם לא היה רגע נתון שהמת והחפץ היו תחת אותו אוהל.
4. הטומאה יוצאת מהצר לרחב אך אינה נכנסת, "דרך הטומאה לצאת ואין דרכה להכנס". כלל זה נקבע באהלות פ"ה מ"ה<sup class="footnote-marker">196</sup><i class="footnote">נוסח זה איננו בכתב יד קופמן ומופיע בכמה מעדי הנוסח, ראו פירושנו למשנה, מכל מקום המשפט (הכלל) מופיע בעוד משניות לפי כל עדי הנוסח.</i> אך איננו אחיד, ולעיתים אין נעשה בו שימוש. הסברנו את המדיניות הבלתי אחידה בעיקר בחרדת הטומאה (להלן).
לפי הכלל הראשון אין הטומאה מטמאת לצדדים, אבל בכל זאת ניכר שההלכה הקדומה הכירה באפשרות שיש לעיתים שהטומאה יוצאת הצידה (משנה, כלים פ"ו מ"ח, וראו פירושנו לה). לתפיסה זאת ראיות קדומות (בית שמאי ובית הלל), ודברי רבי יהושע המספרים על בניית סוכות כשהן שעונות על קברים, בניגוד לדעת החולקים על כך (שם פ"ז מ"א). את המגמה הסברנו בטיעון של חרדת הטומאה, טיעון שבו נרחיב להלן. בקיעת הטומאה כלפי מעלה היא מעשית. למעלה מצויה העלייה, שלעיתים נטמאת (אם יש מעבר בין העלייה לחדר שבו המת – שם פ"ה מ"ב ולמעשה כל הפרק; פ"ז מ"ב ועוד). בקיעתה כלפי מטה מעשית במקום שיש בבית מרתף (שם פ"ה מ"ו; פ"ז מ"א ועוד). ברם, הלכה זו יצרה גם מצבים מוגזמים הרבה יותר, כגון מקרה שבו הטומאה מצויה אי שם במעמקי האדמה, כלומר שיש בה ספק טומאה (טומאת התהום), או שעוף עבר עם חתיכת בשר בפיו מעל אדם (תוספתא, אהלות פי"א ה"ח, עמ' 608). ההלכה שיש לחשוש לבקיעת הטומאה כלפי מטה או מעלה היא הרחבה הלכתית המבטאת את התפיסה של אחידות משפטית. אך רמת החשש, המופרזת בעליל, הוסברה על ידינו בחרדת הטומאה (להלן).
כל העיסוק בנושא בקיעת הטומאה למרחק בלתי מוגבל איננו בתורה עצמה. בקיעת הטומאה כלפי מעלה מובנת, בעיקר מתוך הבנת הטומאה כדבר ממשי. באוהל הטומאה בוקעת כלפי מעלה, נתקלת בגג האוהל (הבית) ומתפשטת לחלל החדר. אם אכן הטומאה נעה צריך להגדיר להיכן היא נעה. העיסוק בנושא מובן אפוא על רקע תפיסת הטומאה כמהות גשמית למחצה (לעיל). אומנם כל ההגדרות הללו אינן בתורה, אך עצם העיסוק בהן מובן. עם זאת, הכללים בדבר נתיב הטומאה אינם בתורה. מהתורה ניתן להבין רק את טומאת האוהל.
<img alt="איור 5א. קבר מתקופת המקרא. חורבת בני דר, צילם: א' פאוסט." src="https://textimages.sefaria.org/mishnat_eretz_yisrael_preface/figure_5_1.png">
<img alt="איור 5ב. תמונה של מערת קבר מפוארת מימי בית שני עם &quot;נפש&quot;. קבר יסון בירושלים. לקבר כזה ניתן להסמיך בצד סוכה שתישאר טהורה. צילם: י' פיקסלר." src="https://textimages.sefaria.org/mishnat_eretz_yisrael_preface/figure_5_2.png">
בתורה יש רק עיסוק בנוגע בקבר (במדבר י"ט, טז). לא ברור באיזה קבר מדובר בתורה, אבל לפי פשוטם של דברים אין התפיסה משתלבת בהלכה של חז"ל, שכן לפי חכמים קירות הקבר אינם נטמאים משום שהם מחוברים לקרקע (להלן), וכאמור גם לפי רוב ההלכות צידי הקבר טהורים. השאלה כיצד להסביר את הפסוק אינה נידונה במפורש, אבל הבנת הפסוק נרמזת. בספרי הפסוק מוסבר בכך שהקבר סתום והנוגע נגע מעל הקבר, וטומאה בוקעת ועולה שכן אין לה פתח. המדרש מדבר אפוא בקבר שוחה, צורת קבורה שהתפשטה בארץ רק לאחר חורבן בית שני, ולפיכך ספק אם לכך התכוונו התנאים בימי הבית (שהכירו רק צורות קבורה אחרות – במערה). הפתרון של המשנה שונה. כנראה היא הבינה שהנוגע הוא הגולל הסותם את מערת הקבורה (משנה, אהלות פ"ב מ"ד).<sup class="footnote-marker">197</sup><i class="footnote">ובספרי זוטא: "לרבות את הגולל והדופק" (יט טז, עמ' 311).</i> הגולל מצוי בפתח, דרך הפתח תעבור הטומאה ולכן חלק זה מטמא ביתר שאת. עדיין אין ההלכה כאן עקבית ואחידה משפטית. הגולל הרי עשוי בדרך כלל מאבן, ואבן אמורה שלא לקבל טומאה.<sup class="footnote-marker">198</sup><i class="footnote">אם כי נזכר גם מקרה חריג של קורה שעשאה גולל לקבר, ראו משנה, אהלות פט"ו מ"ח.</i> יתר על כן, כאשר הגולל ייפתח ויתהווה הפתח לא יהיה כבר הגולל בפתח עצמו, וצריך היה להיות טהור. ההלכה בגולל איננה לכידה עם יתר ההלכות, והיא אולי נובעת או מהתפיסה בדבר צדדי הקבר או בהשראת הפסוק המקראי, או בהשראת ההלכה הקדומה בנושא.
אגב נושא זה באו חכמים לדיון בהגדרת הפתח. פתח רגיל הוא ודאי פתח (בניגוד להגדרות לצורך דיני מזוזה, בבלי, מנחות לג ע"ב). אבל את החלון צריך היה להגדיר, ובכך עוסקת המשנה (כלים, פי"ג מ"א ואילך). בדיוננו בהלכה זו עמדנו על התפתחות שיטות הכימות השונות.
<b>ג. חיבור לקרקע</b>
לפי ההלכה במשנה מה שמחובר לקרקע אינו מטמא. הלכה זו אינה מופיעה במפורש, אלא אגב הדיון בירקות (ראו פירושנו לכלים, פ"ה מ"ח). בתורה האוהל עצמו טמא, ואם ה"אהל" המקראי הוא בית רגיל הרי שהוא נטמא וצריך טהרה, ואם כן המחובר לקרקע נטמא. שאלה זו אינה עולה. לחכמים ברור שבית אינו נטמא ואוהל נטמא ונחשב למיטלטל, אף על פי שהוא מחובר לקרקע ביתדות. האם ניתן לטהר את הבית? את האוהל ניתן לטהר בטבילה, אך את הבית אי אפשר לטבול. כיתות קומראן פתרו את הבעיה בעזרת הדרישה שהבית יישטף כמו בית מצורע. חכמים לא יכלו לקבל דרישה זו דווקא בשל התפיסה המשפטית המאחדת שבה נקבע שטהרה היא רק בטבילה. מה שאי אפשר לטהר בטבילה, לא יכול גם להיטמא. אם כל מה שנטמא יכול להיטהר<sup class="footnote-marker">199</sup><i class="footnote">כלי חרס הוא חריג, במידת מה, מכלל זה. הוא נטמא ואין לו טהרה אלא שבירה. השבירה היא כמובן סוג של טהרה. דין זה כתוב במפורש בתורה והוא כאמור חריג בחלקו.</i> – הרי שמה שמחובר לקרקע אינו נטמא ואינו מטמא. לכן הקירות והבית עצמו טהורים. כלי חרס הוא יוצא דופן. הוא יכול להיטמא (מאחוריו) אך לא להיטהר. וזאת בזכות מחירו הנמוך. קיר של בית אי אפשר להשאירו טמא, שכן הדבר ינציח טומאה בציבור. לפיכך כאשר יצא המת מחלל החדר חלל החדר טהור, וגם כאשר המת בחדר, צידו החיצוני של הקיר טהור.
עם זאת, כבר במסכת כלים עמדנו על כך שתנור מטמא אף על פי שהוא מחובר לקרקע,<sup class="footnote-marker">200</sup><i class="footnote">ראו המבוא למסכת כלים, ופירושנו לכלים פ"י מ"ח. אנו שיערנו שהיה בנושא ויכוח הלכתי עם קבוצות אחרות, ונזכר ויכוח בנושא עם ה"חסידים" או עם הכוהנים. עם זאת, בתוך המחנה הפרושי שררה בנושא אחידות. גם בית שמאי וגם בית הלל מודים בעיקרון, ראו למשל תוס', כלים בבא מציעא פ"ד ה"ה, עמ' 582. עם זאת יש הסבורים שמחובר לקרקע אין דינו כקרקע לעניינים אחרים, כולל הכשר טומאת משקין (משנה, מכשירין פ"א ה"ג). דין מחובר לקרקע, ובעקבותיו דין טהרת כלי המחובר לקרקע, נגרר מהאחידות המשפטית. בית טהור וכל מרכיבי הבית טהורים, וההגדרה המשפטית היא "מחובר לקרקע".</i> כמו הגולל שבו עסקנו לעיל. טומאת תנור נזכרת במפורש בתורה, וחז"ל לא היו מוכנים כנראה לשנות את הכלל שתנור וכיריים מקבלים טומאה, אף שלפי כללי ההלכה שהם עיצבו בדרך כלל תנור צריך להיות טהור, להוציא תנור שהוא בר טלטול (כלים פ"ה מ"י, וראו פירושנו לה). אם כן, כאן ניכרת הלכה קדומה ביותר (שתנור מטמא).
כללי ההלכה שעיצבו חז"ל היו אמורים לשנות את ההלכה, אך כוחה של המסורת, ושל פשט המקרא, גבר על האחידות המשפטית. להערכתנו לא פשט המקרא (המזכיר את טומאת התנור) הכריע, אלא רצונם של חכמים באחידות. אפשר היה "לתרץ" את דבר התורה בטענה שהתורה מדברת על תנור מיטלטל בלבד. לטומאת אוהל הם מצאו פתרון בלתי לכיד אחר. האוהל עצמו מטמא (הנוגע באחורי האוהל), אבל לא הנוגע בבית. אנו רואים בפרשנות זו פרשנות בלתי לכידה, שכן אם ה"אהל" המקראי הוא בית, הרי שצריכים היו לחול על הבית כל דיני האוהל, אך למעשה חלים על הבית רק חלק מחוקי התורה העוסקים באוהל.
<img alt="איור 5ג. קבר שוחה (נברכת) באזור מודיעין. בקבר כזה הטומאה בוקעת כלפי מעלה. במערת קבר היא בוקעת דרך הפתח. צילמה: י' ספראי." src="https://textimages.sefaria.org/mishnat_eretz_yisrael_preface/figure_5_3.png">
<img alt="איור 5ד. קבר שוחה (נברכת) צילם ב' זיסו באתר המכונה בטעות 'קברי המכבים' ליד מודיעין." src="https://textimages.sefaria.org/mishnat_eretz_yisrael_preface/figure_5_4.png">
<img alt="איור 5ה. קבר ארקוסוליה בחורבת כספא, צילם י' פיקסלר." src="https://textimages.sefaria.org/mishnat_eretz_yisrael_preface/figure_5_5.png">
<b>ד. העברת הטומאה</b>
בתורה נזכרת רק טומאת אוהל וטומאת נגיעה במת, אבל בהלכות הזב והנידה נזכרות דרכים נוספות להעברת טומאה (היסט, משא וכו'). כל דרכי ההעברה חלות, לפי חז"ל, על המת, כולל טומאת ספק (כגון טומאת מדף – משנה, עדיות פ"ו מ"ב, וראו פירושנו לפרה פ"י מ"א).
חז"ל ניסחו מערכת מסודרת של שרשרת הטומאה: המת עצמו, הנוגע במת, הנוגע במי שהמת נגע בו, ההבדל בין אדם וכלים שנגעו במת או בטמא מת (אהלות פ"א מ"א-מ"ה). בניגוד לדברי נעם<sup class="footnote-marker">201</sup><i class="footnote">נעם, טהרה.</i> שרשרת ההעברה נרמזת בתורה, שהרי בתורה יש שתי דרגות: מי שנגע במת טמא שבעה (במדבר י"ט, א), ומי שנגע בו טמא יום אחד (במדבר י"ט, כב). הניסוח והעיצוב המשפטי והספרותי, והמונחים "אב הטומאה" ו"ולד טומאה", הם של חכמים.
<b>ה. כמויות ושיעורים</b>
במסכת אהלות ובדיני טומאה מתנהל דיון נרחב בעניין השיעור הנדרש: שיעור הטומאה (עצם, אבר, כלשהו וכו'), כמות הדם, כמות החומר הנטמא, חיבור לטומאה וכו'. עיסוק זה אופייני לתורה שבעל פה ואינו מיוחד לטהרות. גם כאן שמאי הזקן מוותר על מינימום מסוים (ראו פירושנו לאהלות פ"ב מ"א), ובית שמאי מהלכים בדרכו בפחות אחידות. כמות המת המטמאת היא בכזית (ראו פירושנו לפ"ב כולו), אבל רוחב גג ה"אהל" בכלשהו, בניגוד לבית הלל הדורשים עובי כמרדע (ראו פירושנו לאהלות פט"ז מ"א). למעשה המחלוקת מדומה; בפועל קשה לתאר גג בית המסוגל לשאת משא שאין בו הרוחב המינימלי של עובי המרדע. ההבדל הוא יותר עקרוני מאשר מעשי. במסגרת זו קבעו גם מהו המינימום של אוהל (טפח על טפח ברום טפח – אהלות פ"ג מ"ז). דיון חשוב ומפוזר מצינו בעניין שיעורם של גג ושל מחיצה (אהלות פט"ז מ"א, אך גם פ"ה מ"ב ועוד).<sup class="footnote-marker">202</sup><i class="footnote">שיעור העובי, אבל האורך של הגג הוא בכלשהו, כגון זיז (אהלות פ"ח מ"ב, וראו פי"ב מ"ו-מ"ח, פי"ד מ"א-מ"ב). נדרשו חוזק ורוחב, אך לא נדרש אורך מינימלי, ראו כלים פ"ח מ"ב ועוד.</i> בפירושנו לכלים פ"ה מ"ב הודגש נימוק שבעינינו נראה מכריע, והוא הפרשנות וההשלכות הציבוריות העשויות לנבוע מהפסיקה. אומנם הנמקה זו נזכרת רק במקרים נדירים, אך להערכתנו הייתה מרכזית ונפוצה יותר, אלא שחכמים נמנעו מלפרסם טיעון זה שאיננו בעל אופי משפטי. נרחיב בכך להלן.
בדיוננו בשיעורים השונים זיהינו תהליך עקבי. בתקופה הקדומה הוצעו הצעות שונות, ובתקופה מאוחרת יותר נקבעה אחת ההצעות והיא הפכה לקבועה ואחידה.<sup class="footnote-marker">203</sup><i class="footnote">ראו פירושנו לזבים פ"ה מי"ב, טהרות פ"ד מי"א, מקוואות פ"ב מ"ב ועוד.</i> כפי שהצענו במבוא למסכת כלים, בתחילה ניתנו המידות בעזרת שלל דוגמאות – מלוא אגרוף, כדינר, כסלע, כמקדח וכו'; בשלב מאוחר יותר, בסוף דור יבנה ובדור אושא, ניכר תהליך של סטנדרטיזציה, קביעת דוגמאות אחידות כזית (או כביצה), כשפופרת הנוד, פותח טפח וכו', ומידות אלו הותאמו לשלל נושאים. במסכת מקוואות מופיעים רק שיעורים הניתנים במידות המאוחרות. כך שיעור המים הפוסלים את המקווה הוא שלושה לוגים, וזו המידה המאוחרת שנקבעה לאחר דור יבנה (להלן פ"ב מ"ג; משנה, עדיות פ"א מ"א).
כך, למשל, במקוואות פ"ב מופיעות מחלוקות דור אושא, אבל רבי יוסי, שהוא עצמו היה מדור אושא, כבר מכיר את משנת טהרות (מקוואות פ"ב מ"ב). גם משנה ג שם מתייחסת למשנת טהרות, ומכאן שמשנת מקוואות מאוחרת לטהרות, או לפחות מאוחרת לחומרים שרוכזו במסכת טהרות. במקוואות פ"ב מ"ב המחלוקת המקורית היא מדור יבנה (טהרות פ"ו מ"ו), אבל במשנת מקוואות היא מוצגת בשם חכמי דור אושא. זו דוגמה נאה להתפתחות ההלכה: מחלוקת בדור יבנה הראשון היא הבסיס למחלוקת בנושא אחר בדור יבנה השני, ואותה מחלוקת נמסרת במשנתנו על ידי חכמי דור אושא.
הדוגמה הקיצונית לסכמטיזציה של מערכת השיעורים היא הקביעה שגדר בשדה המהווה מחיצה לצורך שריפה היא ארבע אמות (2.4 מ'),<sup class="footnote-marker">204</sup><i class="footnote">אם הדליק אדם בעירה, ועברה גדר שגובהה ארבע אמות הוא פטור.</i> וזו מידה מופרזת שאינה מציאותית, שהרי לא היו בשדה קירות בגובה כזה. גדר שדה רגילה היא גדר של 10 טפחים, וזו מידה סבירה לגדר שדה (משנה, בבא קמא פ"ו מ"ד). מידות מופרזות מעין אלו מצויות גם בהמשך אותה משנה, כפי שהערנו שם. במקרה זה, קביעת השיעורים חרגה מהסבירות המעשית. בבית המדרש מידות כאלה היו טבעיות, אך לא בשטח המציאותי. הן מופיעות רק בתחום שכנראה חז"ל מיעטו לעסוק בו למעשה.<sup class="footnote-marker">205</sup><i class="footnote">ראו המבוא למסכת "נזיקין" (בבא קמא).</i>
דוגמה הנראית בעינינו כדוגמה רגילה לעריכת המשניות מחד גיסא, ולהתפתחות ההלכה מאידך גיסא, היא משנת מקוואות פ"ג מ"א. בפירושנו נראה שניתן לעקוב אחר תולדות ההלכה ואחר עריכת המשנה:
1. השלב הקדום (הנסתר – התת־קרקעי): ראשית ההלכה בהנחה קדומה שמקווה שנפלו אליו מים שאובים נפסל. בשלב זה כבר ברור שמקווה הוא רק מים בלתי שאובים, ונדרשת הכמות של ארבעים סאה. אנו מכנים שלב זה "תת־קרקעי" משום שאיננו יכולים לתארכו; הוא עשוי להיות כדור לפני השלב הבא, או מימי התנ"ך, כל קביעה בעניין היא בלתי מוכחת והיא עניין לאמונה ולא לבדיקה מדעית. מכל מקום נראה שהמקוואות הקדומים המוכרים לנו (מימי מלכי בית חשמונאי – ינאי, יוחנן הורקנוס) כבר צייתו להנחיות אלו (גם אם טרם נוסחו). כמו כן ברור ששיטת הטבילה במקוואות לא נוסדה לפני ימי החשמונאים, שכן לא נמצאו מקוואות הקודמים לתקופה זו.<sup class="footnote-marker">206</sup><i class="footnote">לא ברור כיצד נטהרו בתקופת המקרא, אולי בהתזת מים, אולי בטבילה באמבטיה (שם שיעור ארבעים סאה הוא הגיוני), אולי בנחלים, ואולי לא שמרו על מצוות טהרה המפורשת בתורה. ההלכה הקדומה אפשרה טהרה בהתזה. המתקן ששימש לכך היה כנראה אמבטיה, שבה ישב המיטהר ועליו זולפו תשעה קבים של מים. ראו פירושנו למקוואות פ"ג מ"ד.</i> עם זאת ברור שדין שיעור ארבעים סאה מאוחר להלכה שטהרה ניתנת לביצוע בהתזת מים.
2. מחלוקת משלהי ימי הבית על הכמות הפוסלת.
3. בראשית דור יבנה, קביעת הכמות של מים שאובים הפוסלת את המקווה.
4. מחלוקת דור יבנה על שני מקוואות שלכל אחד מהם נפלו 1.5 לוג מים שאובים.
5. חכמי דור אושא מנסחים ומציגים את המחלוקת של הדור הקודם.
6. עריכת משנת מקוואות המערבת ומציגה יחדיו את שלבים 5-4. בתוספתא ניכרת הבחנה כרונולוגית בין השלבים הרביעי והחמישי (דברי רבי יוסי המתדיין על דברי רבי יהושע), ובמשנה שני השלבים מעורבים.
מכאן אנו למדים על עריכת המשניות, נושא שעסקו בו רבות אפשטיין, גולדברג וגדולי דור אחרים. אין ספק שיש במשנה (ובתולדות הלימוד) שכבות כרונולוגיות, אבל לעיתים במשנה השכבות מעורבות ולא ניתן להבחין ביניהן אלא בזכות המקבילות השונות. עורך המשנה לעיתים (לדעתנו לעיתים קרובות) כבר ערך את המשנה בדיעבד, לאחר כל השלבים. במקרה של מסכת מקוואות ערך את המשנה תלמיד של רבי יוסי שהציג את דבריו בשמו, אך גם מנקודת המבט שלו. ניסוח דברי הקדמונים נעשה על ידי העורך שהשתמש בנוסח המשנה הקדומה, אך התאימו למבנה כך שניתן יהיה לקוראו ברצף. על כן אנו מפקפקים בכל ניסיון לרבד את המשנה מבחינה כרונולוגית או ספרותית על סמך ניסוחה הנוכחי.
התנא החולק על רבי יהושע (מן הסתם רבי אליעזר - [תוספתא מקוואות, פ"ג ה"ו, עמ' 655]) נוקט עמדה ומנמקה. רבי יהושע חולק על ההלכה, אך לא על הנימוק, וחכמים חולקים על הנימוק ואינם מתייחסים להלכה של רבי אליעזר. עורך המשנה עשה כאן מעשה תשבץ וצירף את כל הדעות.
כמו כן במקוואות פ"ב מ"ה, מבחינה כרונולוגית עמדת תנא קמא היא מראשית דור יבנה (אבא יוסי בן חנן – תוספתא, מקוואות פ"ג ה"ח), אך במשנתנו היא משובצת במשנה שנערכה בדור אושא, או לאחריו, שכן נזכר בה רבי שמעון. כמובן ייתכן שרבי שמעון מייצג עמדה קדומה אחרת, אבל עריכתה של המשנה היא משלהי דור אושא לפחות, והעורך שלפנינו כבר שילב דורות שונים למשנה אחת. בפ"ב מ"ו מופיעים חכמי יבנה, אבל בתוספתא אותה משנה מובאת בתוספת "אושאית", וכן הוכח במקוואות מ"ז שם. כמו כן במקוואות פ"ב מ"י – המחלוקת הבסיסית היא מדור יבנה. בדור הבא הסבירו אותה (סוף דור יבנה הראשון, או דור יבנה השני), ובדור אושא הסבירו את המונחים של דור יבנה השני. כן נראה בפירושנו למקוואות פ"ג מ"י ופ"ז מ"ב שעריכת המשנה מאוחרת ונעשתה לאחר השתלשלות ארוכה.
נושא זה של שיעורים, שרובו משפטי-עקרוני (אם כי יש לו כמובן גם השלכות מעשיות), חוזר בפרקים רבים במסכת אהלות, ובמסכתות טהרות בכלל.
<b>ו. 'מקלטי' טומאה</b>
ההגדרות ההלכתיות יצרו או אפשרו קיומם של "מקלטי טומאה". מונח זה הוא מינוח שלנו, וכוונתו לפינות בבית שאליהן אין טומאה נכנסת – חדר סגור, מחסן ללא פתח, ארונות קיר וכיוצא באלו. איננו יכולים לקבוע שההגדרות ההלכתיות נוצרו ועוצבו כדי לאפשר "מקלטים" אלו, או להפך, שהם תוצאה מריבוי ההלכות וההגדרות.
<img alt="איור 6. בית F במירון. בית משפחתי. שלושה חדרי מגורים – כנראה משפחה מורחבת. החדר השמאלי העליון הוא מחסן המופרד מהבית בקיר כמעט לכל גובה המבנה (נכנסו אליו רק מלמעלה), כך שהוא &quot;חסין טומאה&quot;. למטה מימין חצר עם תנור ומדרגות לקומה שנייה. מאירס, מירון, עמ' 56." src="https://textimages.sefaria.org/mishnat_eretz_yisrael_preface/figure_6.png">
<b>הגורמים המניעים את התפתחות הלכות טהרה כמקרה מבחן</b>
<b>א. התורה ופרשנותה</b>
בתורה כתובות פרשיות מספר העוסקות כל אחת בטומאה שונה, וחכמים הקפידו על שמירת דין תורה. כך, למשל, הסברנו שהאפשרות שתנור ייטמא מעוגנת בפסוקי התורה, אף על פי שאין ההלכה מתאימה לתפיסה ההלכתית, שכן המחובר לקרקע אינו מקבל טומאה ואינו ניתן לטהרה.<sup class="footnote-marker">207</sup><i class="footnote">סתם תנור מחובר לקרקע ובגלל גודלו איננו מטלטל (זאת בניגוד לכירה הקטנה שלעתים אמנם אינה מחוברת לקרקע, אך היא עשויה אבן שאיננה מקבלת טומאה). מכל מקום אין מדובר רק בתנור מיטלטל המקבל טומאה שכן במפורש נאמר שגם יורות הערביים מיטמאין. יורות הערביים הם בורות החופרים בקרקע (כלים פ"ה מ"י). בשאלה זו (כיצד התנור מקבל טומאה, הרי הוא מחובר לקרקע) חשו כבר המפרשים ונדחקו לפרש שמדובר רק בתנור מטלטל, אך כאמור הסבר זה אינני ריאלי ואיננו מסביר את כל המקרים. בשאלה זו דנו בהרחבה בפירוש למקוואות. הכלל שכל המחובר לקרקע אינו מקבל טומאה לא נאמר במפורש אך הוא הבסיס להלכות טומאה וטהרה (ראו פירושו של הר"ש לכלים פ"ח מ"ט) וכן משמע ממשנה, שביעית פ"י מ"ז. גם כל המשמש עם הקרקע איננו מקבל טומאה וקל וחומר המחובר אליה (תוספתא כלים בבא קמא פ"ה ה"ח; שם פ"ו ה"ז ועוד הרבה). וכפירוש רמב"ם (כלים פ"כ מ"ד): ". אבל יהא המחובר לקרקע כקרקע ולא יקבל טומאה לדעת חכמים, אם נעשה אותו הדבר מתחלתו בקרקע או נעשה לשמש עם הקרקע כמו שקדם".</i> קשה לדעת מה המסוֹבב ומה המסוּבב: האם היעדר אפשרות טהרה אינו מאפשר לכלי לקבל טומאה, או להפך, מכיוון שאין הוא מקבל טומאה שאלת הטהרה אינה עולה כלל ועיקר.
דוגמא אחרת היא הגולל, האבן העגולה הסותמת את פי הקבר. הגולל העשוי אבן טמא משום שהוא חלק מהקבר, זאת אף שהוא שהוא עשוי אבן, ואבן איננה מקבלת טומאה. ולמעשה ניתן לשאול את השאלה כבר על הקבר. קבר עצמו שהוא גם מאבן וגם מחובר לקרקע. על כן היינו מצפים שלא יקבל טומאה, אבל בתורה נאמר במפורש שהנוגע בקבר טמא, כאילו נגע במת עצמו.
שאלת השפעתה של התורה על ההלכה המאוחרת אינה פשוטה, והנושא שימש גם כציר מחלוקת במחקר בן זמננו. עיקר המחלוקת הוא סביב הדרשות המנויות כאן כסעיף ב. בסעיף זה אנו מתייחסים רק למה שכתוב בתורה במפורש או במשתמע מפשט הכתוב. הרינגטון סברה שהכתובים במקרא אכן שימשו כבסיס מרכזי להלכות טהרה וטומאה,<sup class="footnote-marker">208</sup><i class="footnote">הרינגטון, טהרת חולין.</i> לעומת זאת נעם מדגישה שחז"ל סטו במידה רבה מנוסח המקרא, ולדעתה התחוללה "מהפכה תנאית".<sup class="footnote-marker">209</sup><i class="footnote">נעם, טהרה, עמ' 330-319. בפרק זה היא מסכמת חלק גדול מדיוניה במהלך הספר.</i> להערכתנו ההבדל בין שתי חוקרות אלו הוא כמותי: ודאי שהתורה הייתה הבסיס, אך ודאי גם שהיו חידושים של חז"ל. אנו מנינו כמה מהם במהלך סקירה זו, אך בכלל דיני טהרה יש חידושים נוספים, החל מטומאת משקים שהיא החמרה של חז"ל.<sup class="footnote-marker">210</sup><i class="footnote">נעם, טהרה, עמ' 98-97, וראו המבוא שלנו למסכת מועד קטן.</i> דומה שגם החוקרות הנכבדות שהזכרנו, וגם חוקרים ופרשנים מסורתיים, יסכימו עם הגדרה זו. כלומר, יש חידושים ויש בסיס מקראי, השאלה היא רק של כמות, כמה מזה וכמה מזה. המדגישים את הבסיס המקראי מהלכים למעשה אחרי ספרות חז"ל עצמה המגדירה את חידושיה כהמשך התורה שבכתב או כחלק ממנה. עבור חז"ל זה טיעון פולמוסי (רטורי) הבא להגן על הלגיטימציה שלהם, ולא צריך לקבלו כהערכה היסטורית שקולה. כך המשפט ".. הטהרות והטומאות ועריות יש להן על מה שיסמכו, הן הן גופי תורה" (משנה, חגיגה פ"א מ"ח) מחריג תחומים אלו, והמשנה מדגישה לא רק את מרכזיותם וחשיבותם אלא גם את משקלו של הבסיס המקראי בתחומים אלו.<sup class="footnote-marker">211</sup><i class="footnote">אבל בבבלי מופיע גם ציטוט או תיקון של המשנה או של מקבילתה בתוספתא עירובין פ"ח הי"ד: "אהלות מקרא מועט והלכות מרובות" (חגיגה יא ע"א), אם כן אהלות היא דוגמה לתחום שבו התורה שבעל פה מרובה. זו אפוא הערכה אחרת.</i> ואכן, מניסיוננו בהלכות זבחים ומנחות, הבסיס המקראי הוא מרכזי. לעומת זאת בהלכות טהרה התיאור של "יש להן על מה שיסמכו" מופרז, ואפילו אם נקבל את כל הדרשות כפשוטן, ככלי ליצירת ההלכה, עדיין להלכות רבות ועקרוניות אין כל בסיס מקראי.<sup class="footnote-marker">212</sup><i class="footnote">כגון שדם מטמא, שאבר מן החי מטמא, כל הרצון לכמת את האיסורים, טומאת מדף, מוסד המקווה, איסור שימוש במים שאובים ועוד.</i> לדעתנו, הצגת ההלכות כנובעות מהדרשות (ישירות מהתורה) היא העמדה ספרותית, או לכל היותר טיעון פולמוסי, דווקא לנוכח הלכות קומראן וטענתם הטבעית של בני הכת שהם הם המשמרים את דבר התורה.
השאלה של מהותו ומשקלו של הבסיס המקראי להלכות התורה שבעל פה חוזרת בכל תחום הלכתי, ולעיל הצגנו את הדעות השונות ואת עמדתנו. עם זאת, בתחום הטהרה הוויכוח הזה הוא בעל אופי מיוחד דווקא בגלל ההדגשה שבמשנה שדיני טהרה אינם פיתוח של חכמים אלא יש להם בסיס. במקביל יש להדגיש: לא כל מה שאיננו בתורה ומצוי בהלכות חז"ל הוא מיסודם של חכמים. לעיל הבאנו את הפסוק מחגי המעיד על המונחים ראשון, שני, שלישי ורביעי (לטהרה). זה חידוש שאיננו בתורה (בתורה שתי דרגות בלבד, ומונחים אלו אינם), אך היה ידוע כבר בראשית התקופה הפרסית. מדברי יוסי בן יועזר שציטטנו עולה שכבר לפניו היו הרחבות של איסור נגיעה במת, וכנראה כבר אז ידוע היה החידוש של טומאת משקין, ורבי יוסי בן יועזר חלק עליו, כפי שחלק עליו גם רבי שמעון בן דור אושא – מאוחר הרבה יותר.
אם כן, חלק מהפיתוחים של תורה שבעל פה היו כבר ידועים עוד לפני ראשית פעולתם של אלו המכונים על ידינו "חכמים". איננו יודעים מי חידש הלכות אלו, ואולי נכון פשוט להשתמש כלפי מחדשים אלו במינוח "חכמים" ("אנשי כנסת גדולה", "סופרים" או כל מונח אחר), אך מדובר בחידושים והלכות עוד לפני ימי פעילותם של חכמים הידועים לנו. חידושים אלו הם מימי בית שני או מימי בית ראשון, ואיננו יכולים לתארכם.
<b>ב. הדרשות</b>
ההבדל בין דרשות לפרשנות פשט הוא בעייתי ביותר. עצם קיומו מוטל בספק, ועסקנו בכך לעיל. מכל מקום, חלק גדול מהלכות טהרה אין לו כל בסיס בתורה, גם לא דרשות, כגון עצם חידוש מוסד המקווה. כאמור, אנו מטילים ספק בטענה שהדרשות שימשו כבסיס לקביעת הלכה. לדעתנו הן רק ביססו הלכות קיימות (ראו לעיל).
<b>ג. מיסוד ההלכה, וניסוחה המשפטי</b>
במשך כל הדורות מתחולל תהליך עקבי של מיסוד ההלכה. דוגמה לכך היא הטבילה. בתורה מדובר ב"רחיצה"; כנראה לא נדרשה דווקא טבילה. במסגרת תורה שבעל פה נקבע שרחצה היא טבילה, ונוצר מונח מיוחד לכך (טבל). המונח "טבל" נזכר פעם אחת במקרא, בטבילה של נעמן שר הצבא הארמי (מלכים ב ה', יד). במקומות אחרים מדובר בטבילת אצבעות, או בטבילת בגד. במקביל, ההוראה של הנביא לנעמן היא "ורחצת בירדן" (שם פסוק י), הווה אומר שבתנ"ך עדיין אין מונח מוגדר לטבילת כל הגוף במים. בספרות קומראן נעשה שימוש רק במונח "רחיצה", במשמעות של טבילה טקסית מלאה. כנראה גם בעל תרגום השבעים לא היה מודע להבדל בין רחיצה וטבילה, וטרם ייחד מונח לטבילה הטקסית לטהרה. בספרות חז"ל, המנוסחת מאוחר יותר, נעשה שימוש במונח "טבילה", אך המונח "רחיצה" במשמעות של טבילה לא נעלם לחלוטין.<sup class="footnote-marker">213</sup><i class="footnote">ראו פירושנו לברכות פ"ב מ"ו. </i>
בשלב שני נקבעה הכמות של ארבעים סאה כסטנדרט קבוע. בשלב שלישי התהוותה מחלוקת בשאלה כמה מים שאובים פוסלים את המקווה, הוצעו הצעות שונות, בדור יבנה נקבעה הכמות של שלושה לוגים, ומאז הפך שיעור זה לקבוע. עוד לפני השלב השלישי, בראשית ימי השלטון החשמונאי, נקבע המקווה למתקן הטבילה, אף שמבחינה הלכתית ניתן לטבול בכל מאגר מים (המכיל 40 סאה מים שאינם שאובים). אגב, לכל השלבים הללו לא הוצעו דרשות המבססות את ההלכה על דברי התורה.
מיסוד זה של מצוות רחיצה חולל סדרת שינויים שעליהם עמדנו. אי אפשר לטבול את הבית הטמא ולכן נקבע שמה שמחובר לקרקע אינו מקבל טומאה; מכלל זה הוחרגו, לא במפורש, מתקנים הנזכרים בתורה עצמה (תנור, קבר ואולי גם האוהל עצמו, שחיבורו לקרקע ארעי). במסגרת תהליך המיסוד נקבעו הכללים של נתיב הטומאה שאותם מנינו לעיל. קביעת הנתיב הפכה את תחושת הטומאה למסודרת וקבועה מבחינה משפטית.
במסגרת מיסוד ההלכה התחולל תהליך "כימות", קביעת שיעורים שונים, תהליך שאנו מכירים מראשית ימי ההלכה (מחלוקות בית שמאי ובית הלל). עצם התביעה לשיעור קודמת לימי שמאי והלל עצמם, שכן הם כבר נחלקים בפרטים, ושמאי מתנגד לקביעת שיעורים בחלק מהמקרים (כגון שאין צורך בשיעור של בשר מת). דומה, אפוא, ששמאי הזקן מחזיק בהלכה הקדומה ומתנגד להחלת החידוש על חלק מהתחומים. בני כת קומראן התנגדו גם הם לקביעת השיעורים. בתורתם יש שיעורים רק לחלק קטן מהנושאים.<sup class="footnote-marker">214</sup><i class="footnote">בקטע 4qTohotot a נדרשות שתים עשרה אמות הרחקה ממצורע, כלומר הוא מטמא למרחק שתים עשרה אמות. כן מופיעים שיעורים בקטע אחר, ולא כאן המקום לדון בכך.</i> אם כן, עצם התפיסה שצריך לכמת איסורים ומצוות קדמה להופעת הכיתות, והמחלוקות היו על יישומה בתחומים שונים. הכימות השפיע על הגדרת גג (רוחב קטן או ב"כלשהו", אורך ב"כלשהו", חוזק רב), על הגדרת כלי שנפגע (הגדרת כלי כמה שנגמרה מלאכתו שייכת לתהליך המיסוד הכללי, ובמסגרת קביעה זו סדרה ארוכה של הלכות כיצד מודדים כלים שונים<sup class="footnote-marker">215</sup><i class="footnote">בכך עוסקים כמה מפרקי מסכת כלים.</i>).
מעניין שלצורך טהרת מצורע נוצרו מונחים ומושגים שונים לחלוטין. טהרת המצורע הייתה בידי כוהנים, וטומאת מצורע נמדדת בדרכים שונות. כך למשל שהיית מת מטמאת את כלי הבית הנמצאים עם המת, ללא הגדרת זמן (כמה זמן שהה המת בבית), אך לאחר שהמת הוצא הבית טהור, וכלים חדשים שנכנסו לתוכו טהורים. לעומת זאת מצורע שנכנס לבית מטמא כבר אם נכנס ראשו, ורק אם שהה פרק זמן מינימלי (כדי הדלקת נר – משנה נגעים פי"ג מי"א). הוא הדין לגבי טהרת כלי קודש, גם כאן נורמות הלכתיות אחרות של "מריקה" ו"שטיפה" ללא טבילה (משנה, זבחים פי"א מ"ז, וראו פירושנו לה).
בשני תחומים אלו שלטו הכוהנים, בשניהם נקבעו ההלכות בימי הבית ללא מעורבותם של חכמים, ואולי יש להגדיר "עוד לפני מעורבותם של חכמים". זאת בניגוד לטהרה לכל ישראל שחכמים הנהיגו. זו הבחנה מרכזית שיש לה השלכות מעמיקות על הבנת מעמדם של חכמים בחברה בשלהי ימי בית שני. לא כאן המקום להרחיב בנושא, אך הוא מחייב הבנה והרחבה.
<b>ד. תהליך האחדה משפטית</b>
בספרות חז"ל בא לידי ביטוי תהליך של האחדה משפטית, על כך הערנו גם לעיל. בתורה מנויים סוגי טומאות שונים, בכל סוג מופיעים פרטים שונים שאינם ביתר הסוגים. כך, למשל, טומאתו של מי שנגע במי (או במה) שנגע בטומאה (שני לטומאה – ולד הטומאה) מופיעה רק בטמא מת ובנוגע בנבלה. האם גם מי שנגע מטמא את מי (או את מה) שנגע בו? תשובתם של חז"ל חיובית. יש אומנם הבדלים קלים בין הטומאות השונות, והם נמנים בצורה היררכית בראשית מסכת כלים, אבל בדרך כלל דיני טומאה זהים בכל הסוגים.<sup class="footnote-marker">216</sup><i class="footnote">כך, למשל, טומאת אוהל היא רק במת, אבל היסט בכל הסוגים.</i> ההחלטה מתי לאחד ומתי שלא לאחד היא כמובן החלטה שיש בה יצירה והתפתחות כשלעצמה. דוגמה מובהקת להאחדה היא המשנה בכלים, פי"ד מ"ג, וכן טומאת משקין הנזכרת רק בהקשר של הכשרה לקבל טומאה. כן נכתב בספר ויקרא י"א לד:
מכל האֹכל אשר יֵאכל אשר יבוא עליו מים יטמא <br>וכל משקה אשר ישָתה בכל כלי יטמא.
לדעתנו פשוטו של מקרא הוא שהשורה הראשונה עוסקת במה שחז"ל כינו "הכשר טומאה", כלומר פרי שלא נרטב אינו נטמא, והשורה השנייה אינה מקבילה לה אלא עוסקת בהלכה אחרת ואומרת שכל משקה נחשב טמא. אי אפשר לפרש שהשורה השנייה מקבילה ושהמשקה צריך גם הוא להירטב כדי שיוכל לקבל טומאה (כלומר שהמילים "אשר יבוא עליו מים" חסרות במקבילה), משום שאין היגיון בכך שנוזל צריך להירטב. אם כן, משקה נחשב לטמא (מוכשר לקבל טומאה) גם ללא הכשר טומאה. חז"ל למדו מהפסוק שהמשקה עצמו מטמא את הנוגע בו, והוסיפו מדעתם (כ'גזירה') וקבעו שהמשקים מהווים מעין "מכפיל טומאה", כלומר שכל הנוגע במשקה טמא טומאת שבעה,<sup class="footnote-marker">217</sup><i class="footnote">"מכפיל טומאה" הוא מונח שנקטה נעם בדיונה בנושא, ראו נעם, מהפכה, עמ' 97 ואילך.</i> בניגוד לכלל הרגיל שכל נגיעה מפחיתה את הטומאה (מה שנגע בראשון לטומאה הוא שני לטומאה וכן הלאה).<sup class="footnote-marker">218</sup><i class="footnote">זה הכלל הרגיל וגם לו יש חריג, נטילת ידיים. זו מחלוקת חכמים ראו משנת, ידים פ"ג מ"א ופירושנו לה.</i> כלומר טומאתו אינה קטֵנה כמו בכל טומאה אחרת,<sup class="footnote-marker">219</sup><i class="footnote">חוץ מהאוכל אוכל טמא שלגביו יש מחלוקת, ראו משנה, טהרות פ"ב מ"ב.</i> אלא גדֵלה. זה חידוש של תורה שבעל פה שגם בעל מגילת המקדש הכיתתי הכיר, וכבר אמרנו לעיל שהחידוש צמח, מן הסתם, עוד לפני היווצרות המחלוקות הכיתתיות, ורבי יוסי בן יועזר איש צרידה הכיר אותו. הפסוק עצמו מדבר על טומאת אוכלין, כלומר אוכל המטמא באכילתו בלבד ולא בנגיעה בו, אבל חז"ל הרחיבו את ההלכה על כל הטומאות, כלומר גם על נגיעה בו, ועל כל משקה<sup class="footnote-marker">220</sup><i class="footnote">כל משקה מהמשקים שנקבע שהם מטמאים, ונעסוק בכך במבוא למסכת מועד קטן.</i> גם אם אינו שותה אותו.
<b>ה. החמרה בשל חרדת הטומאה</b>
גורם בעל אופי ייחודי לדיני טהרה הוא "חרדת הטומאה". כבר מרי דוגלאס,<sup class="footnote-marker">221</sup><i class="footnote">דוגלאס, טהרה וסכנה.</i> שעסקה בחוקי טאבו של כל העמים, טענה שבדיני טהרה שביהדות יש ביטוי לאימה מפני הטומאה. היא קבעה זאת בעיקר מתוך ההשוואה לחוקי טאבו בעמים אחרים. אך מי שיעיין בהקדמת רמב"ם לסדר טהרות לא ימצא שם עדות לאימה, להפך, הטומאה נתפסת כבעלת משמעות משפטית טכנית. הטומאה נגרמת מסיבות ברורות של מגע עם הטמא (מוות, זיבה, נידה, נבלה), והיא בעלת השלכות טכניות־משפטיות בלבד. אין להלכות אלו כל ממד מיסטי או רוחני, ואין הן ביטוי לחטא. אומנם גרימת הטומאה עצמה אינה רציונלית, אבל כל גלגוליה הם רציונליים לפי חוקים שהותוו בספרות חז"ל (או כבר בתורה).
אין ספק שרמב"ם מבטא את תפיסת בעלי ההלכה את עצמם. אבל גם אין ספק שבציבור הרחב היו, ויש גם כיום, פרשנויות אחרות. כך, למשל, דם הנידה נתפס לעיתים כמחולל נזקים, מגעיל וכדומה. כבר מדרשי חז"ל עמדו על פן "מוזר" זה בהלכות טהרה: "רבי יהושע דסכנין בשם רבי לוי ארבעה<sup class="footnote-marker">222</sup><i class="footnote">הרשימה המקורית כללה כנראה ארבעה סעיפים, ובמהלך הדורות נוספו עליהם כהנה וכהנה שאלות ותהיות.</i> דברי יצר הרע משיב עליהם, ובכולהון כתיב חוקה. ואילו הן, אשת אח, וכלאים, ושעיר המשתלח, ופרה. אשת אחיו מנין? 'ערות אשת אחיך לא תגלה' (ויקרא יח טז), וכתיב 'יבמה יבא עליה' וגו' (דברים כה ה), בחיים היא אסורה, מת בלא בנים מותרת לו? וכתב בה חוקה, 'ושמרתם את חוקותי ואת משפטי אשר יעשה אותם' וגו'..".<sup class="footnote-marker">223</sup><i class="footnote">פסיקתא דרב כהנא, ו, עמ' 71, והשוו שם, ד, עמ' 55-54. למדרש סדרת מקבילות בפסיקתא רבתי יד ובבמדבר רבה יט. הטענה מושמת בפיהם של יצר הרע ושל אומות העולם, אך משקפת טענות ותהיות פנימיות בציבור היהודי ואולי גם בקרב חכמים, טענות שחכמים אינם יכולים להזכירן אך גם לא רצו להתעלם מהן. ראו וינפלד, אומות העולם. מן הראוי להעיר שלעיתים הטיעון המוחץ "חוקה חקקתי", שנועד למנוע שאלות מביכות, מופיע אף ללא השאלות, כגון בפסיקתא דרב כהנא, ד, עמ' 56-55.</i> במקור זה הפן המיסטי איננו נרמז ולדעתנו חכמים נמנעו אפילו מלרמוז אליו. התשובה של חכמים היא צייתנות, הם תירצו לעצמם את השאלה ב"חוקה חקקתי, גזירה גזרתי" (שם, בהמשך).
הפן המיסטי מופיע במפורש במקבילה חלקית:
<span class="poetry indentAll">גוי אחד שאל את רבן יוחנן בן זכיי. אמר ליה, אילין מיליא דאתון עבדין נראין כמן כשפים, מביאין פרה ושוחטין אותה ושורפין אותה וכותשין אותה ונוטלין את אפרה ואחד מכם מטמא למת ומזין עליו שתים שלש טיפים ואומרין לו טהרתה. אמר לו לא נכנסה רוח תזזית באותו האיש מימיו? אמר לו לאו. אמר לו ולא ראיתה אחר שנכנסה בו רוח תזוזית? אמר לו הין. אמר לו ומה אתם עושין? אמר לו מביאין עיקרין ומעשנין תחתיו ומרבצים עליה מים והיא בורחת. אמר לו ולא ישמעו אזניך מה שפיך מדבר, כך הרוח הזה רוח טומאה היא, דכתיב 'וגם את הנביאים ואת רוח הטומאה' וגו' (זכריה י"ג, ב). וכיון שיצא אמרו לו תלמידיו רבי, לזה דחיתה בקנה, לנו מה אתה משיב? אמר להם חייכם לא המת מטמא ולא המים מטהרים אלא גזירתו של הקב"ה הוא.<sup class="footnote-marker">224</sup><i class="footnote">פסיקתא דרב כהנא, ז, עמ' 74; פסיקתא רבתי, יד; במדבר רבה, יט.</i></span>
אם כן, לגוי רבן יוחנן בן זכאי עונה שמה שנראה כמיסטיקה הוא חוקי רפואה פשוטים, אבל גם הוא מודע לכך שלא זו התשובה אלא "חוקה חקקתי". גם כאן הגוי איננו אלא יהודי פשוט, או אולי פן בליבם של תלמידי חכמים. ההגנה על הכשפים היא פתרון פשטני המתאים אולי לציבור, אך לא לחכמים.
נעם עמדה על כך שגם בספרות חז"ל מופיעים היבטים אלו. לעיתים הטומאה היא בעלת היבט משפטי טכני, אבל לעיתים היא קשורה לטומאה מוסרית (שבה הטמא הוא חוטא<sup class="footnote-marker">225</sup><i class="footnote">בכך טומאה סתם דומה לטומאת מצורע, אלא שצרעת היא מחלה שהיא גם טומאה ואילו טומאת מת או טומאת זב הן רק טומאה בלתי נראית לעין.</i>) והטהרה לקדושה, ולעיתים יש גם ביטוי לאימה מן הטומאה.<sup class="footnote-marker">226</sup><i class="footnote">נעם, מהפכה, עמ' 221 ואילך, עמ' 33 ואילך, ועוד.</i> אנו מסכימים עם עמדה זו. אנו הגדרנו את "חרדת הטומאה" בצורה שונה במקצת מהחוקרות הנזכרות. בדרך כלל הֶסברה של הלכה כמבטאת את חרדת הטומאה נובע מתחושה סובייקטיבית של החוקר. הסבר כזה אינו מופיע במפורש באף מקום בספרות חז"ל עצמה, וגם לא בספרות ההלכה או הפרשנות של ימי הביניים. אנחנו הצענו הסבר כזה רק במקומות ובמקרים שבהם לא הצלחנו למצוא הסבר משפטי בעל היגיון הלכתי, לפי כללי ההלכה.
בשלב ראשון ניסינו לתת להלכה נימוקים פנים־משפטיים, ורק כאשר הוביל נתיב בירור זה ל"אין מוצא" הצענו את הנימוק הרגשי־מיסטי. בכך היינו זהירים יותר מקודמינו, אך עדיין הגענו לאותן מסקנות. תנאי נוסף לכך שנציע את "חרדת הטומאה" או גורם מיסטי אחר כגורם להיווצרות ההלכה הוא שיש במקרה כדי לעורר חרדה. הסבר זה, שכאמור אינו מופיע במקורות, הוא סובייקטיבי, והשתמשנו בו במקרים מיוחדים. דוגמה לכך היא כוורת התקועה בחלון הבית. הטומאה בכוורת, וממנה בוקעות דבורים. מבחינה הלכתית בעצם הטומאה לא אמורה לבקוע הביתה אלא החוצה, אבל הדבורים יוצאות אל הבית ולכן הבית טמא. אומנם הדבורה החיה אינה נטמאת ואינה נושאת טומאה, אך התחושה היא כאילו יצאה טומאה מהכוורת אל הבית (ראו הקדמתנו לכלים פ"ט).
כמו כן, כלב שבבטנו בשר מת והוא שרוע מת ולועו פתוח לתוך הבית (משנה, אהלות פי"א מ"ז), הטומאה נחשבת כאילו יוצאת דרך הפה הפעור, אף על פי שמבחינה הלכתית היא "בלועה", והבלוע איננו מטמא (גם הכלב עצמו אינו מטמא באוהל, אלא רק בנגיעה).
כמו כן החשש שעורב העף באוויר ובפיו בשר מת כזית עבר מעל ארובה וכך חדרה הטומאה לבית (תוספתא, אהלות פ"ה ה"ח, עמ' 602; פי"א ה"ח, עמ' 609, וראו פירושנו לאהלות פ"י מ"ג). כך גם הסברנו מדוע הכלל שדרך הטומאה לצאת ולא להיכנס אינו חל בכל המקרים (אהלות, פ"ה מ"א). הסבר מסוג זה הצענו לסדרה ארוכה של משניות, וגם אם טעינו בחלק מהמקרים ברור ש"חרדת הטומאה" היא גורם בלתי משפטי אשר השפיע על גיבוש ההלכה, והצענו אותו בסדרת מקרים.<sup class="footnote-marker">227</sup><i class="footnote">כגון אהלות, פ"ה מ"א; פ"ו מ"א ומ"ג; פ"ז מ"א, מ"ב ומ"ד, שבה שקלנו הסבר זה כסיבה לכך שוולד מטמא (פ"ו מ"א), וכן סיכמנו בכלים, פט"ו מ"ב. דוגמה מסופקת יותר היא המשנה באהלות פ"ז מ"ה. בפירושנו שם נראה שראיית הטומאה גורמת לטומאה למרות חוקי ההלכה הרגילים. הראייה לא הייתה צריכה להיות גורם, אך היא משפיעה, והצענו שזו דוגמה נוספת ל"חרדת הטומאה". ברם ייתכן גם שראייה נחשבת לגורם טומאה מתוך החמרה או מתוך תחושה, ולאו דווקא בגלל החרדה. כמו כן, בדיוננו בפ"ו מ"א הבאנו את התוספתא שממנה משתמע שהראייה חשובה יותר מהמהות: "ואם ראשי כוסיות נראין בין כך ובין כך טהורין" (אהלות פ"ז ה"א, עמ' 604). זו אותה גישה שהמראה החיצוני קובע ולא המציאות הממשית. היו מפרשים, כרמב"ם ור"ש, שקיבלו הלכה זו כפשוטה מבלי לנמקה, והיו שהתקשו בה עד למאוד, שהרי מה הראייה חשובה, חשובה היא עצם המחיצה; וכי מחיצת זכוכית איננה מחיצה לטומאה? אכן הקושיה משפטית, והיא באה מהיבט משפטי מובהק, אך כנראה בדיני טומאה קיים מרכיב נוסף של חרדה, חשש ופחד. טומאה נראית מהווה איום גלוי לעין, ונתון זה משפיע רבות על ההלכה.</i>
מן הראוי להדגיש שהניסוח המשפטי היבש עומד בניגוד ל"חרדת הטומאה". במידה מסוימת תהליך היורודיפיקציה (המיסוד המשפטי) הוא הפתרון (של חכמים ואולי כבר בתורה) כיצד להפוך את חרדת הטומאה הרווחת בציבור למצווה רגילה. הנימוק "חוקה חקקתי" הוא תוספת נימוק הבאה למנוע את עצם העלאת השאלה.
מן הראוי להדגיש שחז"ל עצמם ממעטים מאוד להשתמש בנימוקים של חרדה וביטויים רגשיים אחרים. הם מנסים להציג תמונת עולם שבה "כל הארץ משפט". מצג זה נועד למנוע את התפשטות החרדה העממית. אין זה מקרה שברמה העממית היו החמרות רבות בדיני נידה. בחיבור המכונה "ברייתא דנידה", חיבור הלכתי־עממי, מוצגות החמרות רבות כאלה,<sup class="footnote-marker">228</sup><i class="footnote">לברייתא דנידה ראו הורוויץ, ברייתא דנידה; מריאנברג, ברייתא דנידה, וראו ספראי, דת עממית. המידע רוכז במבוא למסכת נידה.</i> ובכלל בדיני נידה התרבו ההחמרות לכלל תהליך רב־דורי ורב־תקופתי.<sup class="footnote-marker">229</sup><i class="footnote">להחמרות ראו זלוטניק, נידה; דינרי, נידה; גרוזמן, נידה; דינרי, חילול; וסרפל, נידה; בן שעיה, נידה; כהן, נידה.</i>
<b>ו. החמרה "רגילה"</b>
במהלך דיוננו ראינו שלעיתים קרובות ננקטות עמדות השונות מהמסגרת המשפטית הרגילה. בכל המקרים הן מחמירות יותר, וההחמרה היא מעבר להיגיון הפנימי ההלכתי. כך, למשל, ההיגיון הפנימי יש בו היררכיה מסודרת: טומאת תרומה חמורה בדרגה אחת מטומאה רגילה (טומאת חולין), וטומאת הקדש חמורה בדרגה אחת מטומאת התרומה. דוגמה להיררכיה כזאת יש במסכת טהרות (פ"ב מ"ד ואילך); החלטות מחמירות החורגות מכך חשודות כהחמרת יתר. בפירושנו למסכת פרה הראינו שלגבי מי חטאת הייתה מחלוקת עקרונית. היה מי שראה במי חטאת דרגה אחת יותר חמורה מתרומה, כשם שדרגת הטהרה של "קודש" חמורה בדרגה אחת יותר מתרומה. ברם, גם היה מי שהחמיר מעבר לכל ההיררכיה הפנימית וטימא את החטאת בשל עילות פעוטות ביותר שבתרומה אינן נחשבות כלל, או שדרש דרישות הלכתיות מחמירות ביותר (כגון לא סתם כלי טהור אלא כלי חדש). עד כאן אין "חרדת טומאה" אלא מגמת החמרה רגילה, כמו בתחומים אחרים של ההלכה.
כך, לדוגמה, בפירושנו לאהלות פ"ה מ"ב הבאנו את דברי רע"ב המסביר את דברי בית הלל בכך שהם חומרא בעלמא, ולכן כשקדרה נקובה מצויה על פי הארובה, והטומאה בתוך החדר, הקדרה טמאה, ולדעת רבי עקיבא חומרה זו אינה קיימת. בהלכה עצמה נעסוק בפירושנו למשנה, בשלב זה נסתפק בכך ש"חומרא בעלמא" היא ניסוח מעודן למה שאנו מכנים "נימוק לא משפטי", ובמקרה זה ייתכן שלפנינו היבט נוסף של "חרדת הטומאה". אנו מדגישים את פירוש המפרש הקדום, כפי שנדגיש גם את פירוש בעל "משנה ראשונה" במשנה הקודמת שם (פ"ה מ"א), רק כדי להראות שלא רק אנו נזקקים לנימוקים שמחוץ למערכת המשפטית.
כל פרשן השומר באדיקות על אמות המידה המשפטיות נתקל, בתחום הטהרה, בהלכות שאינן הולמות את המערכת המשפטית ולכן נזקק לנימוקים חוץ־משפטיים, ואותם הוא מכנה בדרך המעודנת שבחר. אנו רואים בנימוקים הבלתי משפטיים חלק מדרך המלך של ההלכה בכלל, ושל דיני טהרה בפרט, ולכן איננו נזקקים לניסוחים "מעודנים". זו אחת המשמעויות של "עשו סייג לתורה".
מצד שני, בדורות שבהם שמרו על דיני טהרה ניכרת גם מגמת הקלה כדי לא להכביד יתר על המידה על שומרי טהרה, ולהימנע מהבעיות הנובעות מהתפשטות הטומאה. כך, למשל, נקבע שהבא למקדש אינו צריך לחשוש ל"טומאת תהום" (עצמות המוחבאות בעמקי האדמה – ראו פירושנו לפסחים פ"ז מ"ז ולנזיר פ"ט מ"ב),<sup class="footnote-marker">230</sup><i class="footnote">תפיסה עקרונית זו לא תמיד נשמרת, ומשנת פרה פ"ג מ"ז מספרת על הסדרים יקרים: כדי למנוע טומאת תהום בנו כבש להר הבית. אנו מעריכים שעצם בניית הכבש נבעה מהרצון להדר את הטקס ולבטא הקפדה מחמירה (של הכוהנים) על דיני טהרה. אפשר שזו הלכה צדוקית בניגוד לעמדת חכמים, ואפשר שזו סתם החמרה, מעין אלו שבהן אנו עוסקים בהקשר זה. אפשר גם שכל התפיסה שאין לחשוש מטומאת תהום היא מאוחרת. על כל פנים, משנת פרה מציגה את בניית הכבש כאמצעי למניעת טומאת תהום מחד גיסא וכדרך רהבתנית ויהירה להפגנת יראת שמיים ועושר כספי מאידך גיסא. לשיטתם של חכמים לטומאת תהום זו אין לחשוש. גם אם הסתירה נפתרת מבחינה היסטורית, עדיין נותרה הסתירה הפנימית בדברי חכמים.</i> וכך למשל בתוספתא לאהלות (פי"ח הי"ז, עמ' 617) מובא סיפור מעשה על התרת הכניסה לקיסריה. הציבור מקפיד, אפוא, באופן כללי על שמירת טהרה (חשש מטומאת מדורי גויים או ארץ העמים), וחכמים מתירים את הכניסה לקיסריה כחריג. היתר זה אין לו נימוק הלכתי והוא נובע ממגמות ההקלה. במקרה זה ברור שההקלה נובעת מסיבות חברתיות וכלכליות ולא מנימוקים משפטיים.
כמו כן, רבי יהודה קובע שמת המצוי בבור אינו מטמא משום שנגרר, וזאת בניגוד לנוהג הרווח: "מעשה בשפחתו של מציק אחד ברמון שהטיל נפל לבור, ובא כהן אחד והציץ לידע מה הפילה, ובא מעשה לפני חכמים וטהרוהו מיד מפני שחולדה וברדלה גוררין אותו מיד" (תוספתא, אהלות פט"ז הי"ג, עמ' 615-614). כפי שנראה בפירושנו לאהלות (פט"ז מ"ה) זו עמדתו של רבי יהודה, ואילו דעת חכמים הפוכה (שתמיד טמא גם אם הגווייה נעלמה) ומבטאת יראה מתמדת גם מפני מה שאין רואים. כן נמנע רבי יהושע מהפעלת ההלכה שקברים מטמאים את השדה שבו הם נמצאים: "בושת היא לנו וכלימה שנטמא את ביתינו" (תוספתא, עדיות פ"ג ה"ג, עמ' 459).<sup class="footnote-marker">231</sup><i class="footnote">התוספתא מוסבת על משנה, עדיות פ"ח מ"ב, אך הביטוי המפורש מופיע רק בתוספתא.</i> זו גם עמדתו של רבי עקיבא בעניין דומה (תוספתא, אהלות פט"ז ה"ג, עמ' 614). אם כן שתי המגמות קיימות, ולדעתנו ההקלה הייתה דרך פעולה מקובלת בזמן שההלכה נהגה והקשיים היו רבים. ההחמרה רווחה יותר כאשר ההלכה הפכה לתאורטית.
<b>ז. הסברים בלתי משפטיים (השפעת תקדימים)</b>
במהלך פירושנו נעמוד על כך שלסדרת משניות אין הסבר משפטי רגיל, או שלאחת הדעות אין הסבר משפטי. בדרך כלל אלו עמדות מחמירות. כך, למשל, נסביר את אהלות פ"ד מ"א, פ"י מ"ג, פי"א מ"ג (אדם חלול – דעת בית הלל), מ"ה, מ"ו (לפי בית הלל אדם הוא אוהל לטמא ולא לטהר), פי"ד מ"ח; בפי"ב מ"ג נראה שההסבר העיקרי למשנה הוא חוסר ההסבר. ההלכות צמחו לא מתוך מערכת בדיקה לוגית, אלא מסדרת תקדימים נקודתיים שכל אחד נדון במקומו. אפשר שבחלק מהמקרים יש להלכה הסבר חברתי שאינו מוכר לנו.
שלוש משניות עוסקות בטומאת האוהל. טומאת האוהל עצמו (הנוגע באוהל מבחוץ): משנת טבלאות העץ (אהלות פט"ו מ"ב), משנת יריעות האוהל (אהלות פ"ז מ"ב) והמשנה העוסקת בנוגע בקבר מצדדיו (אהלות פ"ז מ"א). לאלו מצטרפת המשנה במסכת אהלות פט"ו מ"ח. בכולן נקבעים דיני טומאה שאין להם הסבר משפטי. במשנת הקבר (אהלות פ"ז מ"א) יש מחלוקת: רבי יהודה נוקט דרך משפטית ומטהר את הנוגע בקבר מבחוץ, אך לדעת חכמים הנוגע טמא בניגוד לכללי ההלכה. בכל המשניות הללו ההלכה נובעת מסיבות של תחושה ורגש המיאוס או הפחד מטומאת המת. המשניות מנוסחות בצורה משפטית, ויש בהן מרכיבים משפטיים. כך, למשל, במשנת "טבלאות העץ" העיקרון של צירוף הגגות הוא משפטי, ודין ההרחקה שבמשנה (אהלות פט"ו מ"ח) אף הוא מנוסח ככלל משפטי. בכל אלו המשפט והשיקולים החוץ־משפטיים מעורבים לבלי הפרד.
כאמור, במשנת קבר יש מחלוקת האם ללכת בנתיב הכלל המשפטי או בנתיב הרגשי־מיסטי. למעשה, מחלוקת דומה יש גם במשנת טבלאות (אהלות פט"ו מ"ב). התוספתא קובעת: "טבלות נוגעות זו בזו ושולחנין נוגעין זה בזה מונין בהן כדרך שמונין במת" (אהלות פט"ו ה"א, עמ' 612). הניסוח "כדרך שמונין במת" הוא הפניה לכללי ההלכה הפורמלית. כפי שראינו, משנת "טבלאות העץ" אינה מהלכת בדרך זו וקובעת הלכות שאינן "כדרך שמונין במת". התוספתא חולקת, אפוא, על המשנה, ותובעת היצמדות לנתיב המשפטי בלבד.
כל פרק י באהלות (דין ארובה) הוסבר על ידינו על בסיס לא־משפטי,<sup class="footnote-marker">232</sup><i class="footnote">אם אין דרכה של טומאה להידחק הרי אינה חודרת לארובה.</i> וכן הדיון באוהל (אהלות, פ"ז מ"ב), שם נטען שהמשנה משקפת תפיסה פשוטה שה"אהל" הנזכר בתורה הוא כל האוהל המוכר לקדמונינו, לכן שיפוע האוהל טמא, אף על פי שמבחינה משפטית (כמו בתחומי הלכה אחרים) צריך היה השיפוע להיות טהור, ולפחות כל מה שלא נמצא תחת תקרה בגובה טפח צריך היה להיחשב כמחוץ לאוהל. לדעתנו אין כאן מחלוקת אלא לפנינו מקרה שבו הפרשנות הפשוטה של המונח הריאלי מתנגשת עם משמעותו המשפטית. חכמים "התאימו" למונחים הריאליים משמעות משפטית מדוקדקת. "אוהל" במובן ההלכתי הוא כל שטח תחת גג העונה על דרישות כלשהן. אבל פרשנות משפטית זו לא "הצליחה", ואולי גם לא ניסתה, לעקור את המשמעות הריאלית של המונח "אהל". מונח זה כולל את כל האוהל הרגיל, אף על פי שהאחידות המשפטית נפגעת.
גם דיני אוטם (אהלות פ"ו מ"ז) וקליפת השום (אהלות פ"ו מ"א ומ"ו) בעייתיים. שם הטומאה הסגורה מכל צדדיה אינה בוקעת, בניגוד לדין קבר; אף זו תופעה של היעדר אחידות משפטית. כך הוא גם במשניות נוספות.<sup class="footnote-marker">233</sup><i class="footnote">כגון אהלות פ"ד מ"א; פ"ה מ"א עם פ"ג מ"ז, ועוד.</i>
החריגות מההלכה הסבירה, כלומר זו שהיינו מצפים לה, מכונה לעיתים במחקר כטהרה יוצאת מהכלל, ובאנגלית (שפתם של חלק ממחקרים אלו) Extra ordinary purity. לדעתנו, המיוחד – הוא הוא השגרה בהלכות טהרה.
<b>ח. גורמים חברתיים</b>
בדרך כלל אין בהלכה עצמה נימוקים חברתיים. אדרבה, הדיון הוא כולו משפטי־לוגי, או דרשני. רק לאחר דיון המקורות חושפים את הנימוק החברתי של חכמים. כך, למשל, באהלות פ"ה מ"ג בית הלל מקשים על ההיגיון המשפטי שבהלכה המובאת שם, והתשובה של בית שמאי איננה בתחום המשפטי אלא בתחום הציבורי־פוליטי. הקדרה שעליה מדובר שייכת לעם הארץ (דבר שלא נאמר בתחילה). כאשר מטהרים אוכלים מטהרים את האוכלים של עם הארץ, והוא ממילא אינו מקפיד על טהרה, אבל אם נטהר גם את כליו הרי שהם ישמשו גם לעם הארץ וגם לחברים. בית שמאי תובעים שלפני השימוש יטוהרו. בפירושנו לאהלות פ"ה מ"ד עמדנו על שיקול חברתי נוסף לכך שלטהר אוכל של עם הארץ קל, לטהר כלי שלו קשה יותר.
דוגמה אחרת לכך היא תביעתו של רבי יהושע, שכבר צוטטה, לא להגדיר את שטח המקדש כ"שכונת קברות" כדי למעט בטומאת שטח המקדש, "בושת היא לנו וכלימה שנטמא את ביתינו" (תוספתא, עדיות פ"ג ה"ג, עמ' 459), ומנגד ההחלטה לטמא את ארץ העמים נובעת ככל הנראה ממדיניות לאומית ולא מחשש משפטי לטומאה הבאה ממתי גויים (ראו פירושנו לאהלות פי"ח מ"ז). לדעתנו טומאת ארץ העמים היא אחד המרכיבים המבטאים את קדושת הארץ.
גם היחס לסוריה הושפע לא מעט מהקרבה לארץ ישראל ומהרצון לראות בה מעין פרוור של הארץ הקדושה. את הלכות בית הפרס נסביר ברצון לעודד קבורה מסודרת, ולא רק בחשש משפטי שאכן המהלך בשטח זה דרך על עצם עלומה (פי"ז מ"א). הסבר זה מסביר כמה מהסטיות של חז"ל מדרך החשיבה ההלכתית הרגילה (מהדין הרגיל של ספק). מן הסתם הרקע החברתי השפיע על הלכות טהרה בפרטים נוספים. כך הוא גם במקורות נוספים.<sup class="footnote-marker">234</sup><i class="footnote">כגון תוספתא, אהלות פ"ה הי"א-הי"ב, עמ' 603-602.</i> דוגמה אחרת היא משנת כלים פ"ה מ"ח ומ"י; שתי המשניות עוסקות בנושא דומה – תנורו של חכנאי (חכנאי הוא בנוסחאות ארץ ישראל ועכנאי בנוסחאות בבל), שכבר הזכרנו, שמטרתו לאפשר לטמאה (נידה) ולטהורה לעבוד יחדיו.
כאמור בדרך כלל הנימוקים החברתיים אינם מופיעים, ונראה שחכמים עמלו להסתירם.<sup class="footnote-marker">235</sup><i class="footnote">בדרך כלל הנימוק החברתי מצוי בתוספתא בלבד, כאשר הנתיב המשפטי נחסם מטיעונים שונים. במקרה שמצוין בהערה הקודמת רבי יהושע תוקף את דעת בית שמאי מנימוק משפטי, וחוזר בו כאשר מתברר לו שהנימוק הוא חברתי־פוליטי.</i> תופעה זו של הסתרת הרקע החברתי זיהינו גם בהלכות אחרות, כגון בדין סנדל מסומר (ראו פירושנו לשבת פ"ו מ"ב). ניתן להניח שגורם זה השפיע במקרים נוספים. בתחום טהרה הייתה "תחרות" מול ההלכה הכיתתית המוכרת לנו מספרות קומראן, ותחרות דומה (שונה בפרטיה, אך חמורה ומתוחה יותר) עם ההלכה הצדוקית. הייתה תחרות עם הלכות טהרה של הכוהנים (טהרת תרומה), ומצד שני ציבור רחב שמואשם על ידי חכמים באי שמירת טהרה.<sup class="footnote-marker">236</sup><i class="footnote">ראו דיוננו בנספח למסכת חגיגה. מתברר שעמי הארץ שמרו על טהרה, ובמיוחד על טהרת מת, במידה רבה. עדות לכך יש במאות הרבות, ואף אלפי, המקוואות שנחשפו ברחבי הארץ. מסתבר שטהרה זו לא סיפקה את תביעתם של חכמים.</i> הפסיקה בנושאי טהרה לא הייתה אפוא באווירה שקטה של בית המדרש אלא במגרש חברתי סואן ומתוח, על כן ודאי היו מעורבים בה שיקולים חברתיים שונים שרובם נסתרים מעינינו. גם למציאות במקדש הייתה השפעה דרמטית על ההלכות. מצד אחד הרצון למעט בטומאה במקדש השפיע על הלכות רבות; כך, למשל, הסברנו את עמדתו של רבי יוסי בן יועזר שדם קורבנות אינו מטמא, וכן נבלי המקדש טהורים (משנה, כלים פט"ו מ"ו), ספר העזרה אינו מטמא את הידיים (שם), מיטות מתקפלות של שומרי המקדש טהורים, וכן מטפחות של בני לוי (תוספתא, כלים בבא מציעא פ"ה ה"ט, עמ' 584), בחלק מהמקרים לא נאמר במפורש שהדין מוגבל למקדש בלבד, אך הסבר כזה אפשרי. במקביל גם בהלכות יום טוב ושבת הקלו במקדש.<sup class="footnote-marker">237</sup><i class="footnote">ראו למשל הסברנו למשנת עירובין פ"י מי"ד. במשנה שם מי"א-מי"ד מצויה רשימת נוספת של היתרים המיועדים למקדש בלבד. זאת בנוסף לעצם ההלכה שעבודת קורבנות החובה במקדש מותרת בשבת.</i> כל אלו דוגמאות להחלטות המונעות על ידי סיבות חברתיות, שבדרך כלל אינן נאמרות במפורש.
התפתחות הלכות טומאה מדגימה יפה את מערכת קבלת ההחלטות בתחומים הלכתיים נוספים.

אמינותה ההיסטורית של ספרות חז"ל

<strong>אמינותה ההיסטורית של ספרות חז"ל</strong>
<big><b>החברה היהודית לפי ספרות חז"ל</b></big>
ספרות חז"ל אינה מתכוונת לתאר את החברה היהודית. היא עוסקת בהלכה ומציעה דרשות, הנחיות וסיפורי מוסר. היא כל כולה ספרות "מגמתית" קלאסית שמטרתה לחנך את האדם לשמירת מצוות. לשם דוגמה לכלל ידוע זה נסתפק בסיפור מעשה אחד, המספר על רבי אלעזר ברבי שמעון שבא ממגדל עדר או מגדל גדור והיה "מטייל על שפת הים" ופגש איש מכוער והעליבו. אותו מכוער ענה לו "לך ואמור לאומן שעשאני כמה מכוער כלי זה שעשית". רבי אלעזר מבקש מ"המכוער חסר השם" שיסלח לו, אך הלה מסרב. כאשר בא החכם לעיר יוצאים בני העיר לכבד את החכם הבא אליה. לאחר שבני העיר שומעים את המעשה הם מבקשים מ"המכוער" שיסלח לחכם, והמכוער נענה לבקשה. רבי אליעזר ברבי שמעון נכנס [לבית המדרש]<sup class="footnote-marker">238</sup><i class="footnote">מילים אלו אינן מצויות בנוסח הבבלי; ב"ספרות יראת חטא" נוסף "בית המדרש הגדול".</i> ודרש: "לעולם יהא אדם רך כקנה ולא קשה כארז", ולא ברור האם הוא נוזף בעצמו, או אולי ב"מכוער", או בשניהם.<sup class="footnote-marker">239</sup><i class="footnote">בבלי, תענית כ ע"א-ע"ב; אבות דרבי נתן, נו"א פ"א, סו א. סיפור זה איננו באבות דרבי נתן נו"ב, ומכאן שאיננו ב"גזע" אבות דרבי נתן אלא רק בתוספות שהוסיפו עורכי (מגלגלי) אבות דרבי נתן בארץ ישראל. הסיפור חוזר בספרות "יראת חטא" כגון כלה רבתי, פרק ז; פרקי בן עזאי, פ"ב ה"א; פרקי רבנו הקדוש, פי"א, ועוד.</i>
הסיפור מתאר הווי שבו חכמים נחשבים לעילית החברה. כאשר החכם בא לעיר בני העיר יוצאים לקראתו (מי הודיעם שהוא בא?), ומקבלים אותו בקריאות כבוד. בבואו לעיר הוא יושב ודורש, והציבור שומע את לקחו. ברור שהסיפור "מגויס"; תיאור הכבוד לרב הוא משני, ומה שחשוב הוא הצורך לא להתגאות, ולדעת לבקש סליחה ולהביע חרטה. עושה רושם שמטרת הסיפור היא ביקורת עצמית של חכמים על גילויי גאווה וחינוך לענווה. ייתכן גם שהסיפור בא להדגיש את החובה (של ה"מכוער") לסלוח. מעניין שלמרות העובדה שהסיפור מגמתי, הרקע הגאוגרפי הגיוני. החכם בא ממגדל גדר או מגדל גדור,<sup class="footnote-marker">240</sup><i class="footnote">במקורות מצויים חילופי נוסחאות: מגדל עדר, גדר או גדור.</i> הטיול על "שפת הים" הוא על שפת ים טבריה, והעיר היא טבריה, אף שאיננה נזכרת בשמה. ואכן בין חמת גדר לטבריה היה יישוב בשם מגדל גדר המופיע במסורת הלכתית־גאוגרפית (תוספתא, עירובין פ"ד הט"ז). יש לזהות את היישוב עם חרבת דוויר שנחפרה וטרם פורסמה.
סיפור מעשה זה, שניתן לדון עוד הרבה במבנהו הספרותי, מתאר אגב אורחא חברה שבה לחכם מקום של כבוד. מי ששומע סיפור זה, כמו גם דרשות אחרות, מתרשם ממקומו החשוב של הרב בחברה.
מבחינתה של ספרות חז"ל, החכם או החכמים הם האנשים החשובים בחברה. הם מנהיגי הקהל, הם המתווים את הדרך שבה ילך הציבור, לא רק בקיום מצוות אלא גם בעסקי חול, כגון כאשר באה צרה לעיר בני העיר מתייעצים עם הרב, והרב מורה ומרשה למצוא דרך להיפטר מהחובות לשלטון.<sup class="footnote-marker">241</sup><i class="footnote">ירושלמי, מועד קטן פ"ב ה"ד, פא ע"ב; סנהדרין פ"ח ה"ב, כו ע"ב; תנחומא, מסעי; לוין, מעמד החכמים, עמ' 69. לדעת לוין מציאות זו התהוותה רק במאות השלישית-רביעית. "קהילת" קפדוקיה ביקשה את עצת הרב כיצד להפקיר את פירות שביעית כך שאחרים לא יזכו בהם (ירושלמי, שביעית פ"ט ה"ה, לט ע"א). העצה היא על גבול ההלכה, זו עצה משפטית־הלכתית. עצות משפטיות כאלה מופיעות בעוד מקורות. דוגמה יפה מהמאה השנייה היא הנהגה כלכלית שקבע רבי טרפון בלוד (משנה, בבא מציעא פ"ד מ"ג). רבי טרפון הורה, והתגרים מקבלים את ההלכה המחודשת. לאחר הלכה שנייה התגרים מנהלים משא ומתן עם הרב, ובסופו של דבר נקבע שיחזור המנהג ליושנו. דברי רבי טרפון אולי אינם בבחינת "צו מלכותי", אך הם מתקבלים כהוראה מחייבת. ריש לקיש מורה לאנשי בוצרה כיצד לנהוג בנימפיאון.</i>
מבחינתם של חכמים החברה מתחלקת לחכמים, חברים, ולעמי הארץ שהם רוב הקהילה. גורמים שלטוניים אחרים אינם קיימים, להוציא את החכמים. חכמים זוכים כמובן לכבוד רב: "הצדיק שבעיר הוא זיווה [הוא הדרה] והוא שבחה, פינה משם פינה זיווה הדרה ושבחה" (בראשית רבה, סח ו, עמ' 775). בבית הכנסת הזקנים יושבים ופניהם אל הקהל (תוספתא, מגילה פ"ג הכ"א). בממצא הארכאולוגי אכן נמצאו מושבי כבוד בבית הכנסת, ולחכמים ברור שזה המקום שנועד לחכם. מבחינתם הקתדרה היא "קתדרא דמשה", רמז ברור לכך שזה מקומו הרגיל של החכם (פסיקתא דרב כהנא, ויהי ביום כלות ז, עמ' 12) חכמים הם הקובעים את חוקי העיר, והם המתירים לבני הקהילה להנהיג סדרים וחוקים.<sup class="footnote-marker">242</sup><i class="footnote">כגון תוספתא, בבא מציעא פי"א הכ"ג; בבלי, בבא בתרא ח ע"א. כמובן בפועל אכן יש הלכות רבות על המסגרת שבה הקהילה רשאית לפעול, כגון משנה, בבא בתרא פ"ב מ"ז, ועוד רבות.</i> פרנסי העיר אינם בהכרח חכמים, אך חכמים הם הממנים את פרנסי העיר. ניתן לפרש שמינוי זה בא להם כנציגי הנשיאות, אבל זה אינו כתוב במפורש. מה שכתוב הוא שהחכם היה ממונה למנות פרנסים.<sup class="footnote-marker">243</sup><i class="footnote">ירושלמי, פאה פ"ח ה"ו, כא ע"א, שם מובאת סדרת סיפורים על חכמים שהיו ממנים את הפרנסים, וכן בבלי, בבא בתרא ח ע"ב; תוספתא, תענית פ"א ה"ז; ירושלמי, ראש השנה פ"א ה"ג, נז ע"ב; בבלי, שם כב ע"א.</i> הבבלי מרמז לכך שהחכם הוא בעצמו פרנס, אך לא כאן המקום לברר את המסגרת הקהילתית בבבל שהייתה שונה מזו של ארץ ישראל.
חכמים אינם מובילים את התפילה, אך זה תפקיד בלתי חשוב. כל אחד יכול להיות שליח ציבור, וזה איננו תפקיד חברתי. החכם גם איננו "חזן" או מתורגמן, אך כל אלו תפקידים זניחים (מבחינה חברתית והשכלתית). התפקיד החשוב הוא הדרשה, ורק החכם מופיע כדרשן.
חכמים כמובן שופטים את העם ומפעילים מערכת ענישה וכפייה. אומנם יש רק מעט פרטים על הכפייה בפועל, אך משתיקת הדברים משמע שהוראותיהם מתקבלות כמעט ללא עוררין. הם "כופים" למשל לתת גט, ומשתמע שההחלטה הכפויה מתבצעת, אם כי מכמה סיפורים אפשר גם להבין שלא אחת נתקלה הפסיקה בקשיי ביצוע.
ספרות חז"ל מתארת בגלוי תחומים מספר שבהם שמירת המצוות איננה נחלת הציבור הכללי. התחומים העיקריים הם טהרה, כולל שמירת הטהרה של התרומה, הפרשת מעשר ראשון, ריבית, ומאוחר יותר, מלאחר מרד בר כוכבא, שמירת שביעית. לכל אחת מההלכות הללו היה הסבר תאולוגי שמזער את העבריינות (להוציא את נטילת הריבית). לגבי טהרה, לפי התפיסה הפרושית טהרה הוטלה רק על הכוהנים, ממילא הציבור הרחב בעצם איננו חייב במצווה. בבואו אל הקודש הוא נדרש להיות טהור, אך המקדש חרב. לגבי ימי המקדש, חכמים מניחים שעמי הארץ (הציבור הרחב) שומרים על טהרת הקודש,<sup class="footnote-marker">244</sup><i class="footnote">משנה, חגיגה פ"ג מ"ד ועוד רבות. לעיל הוזכרה הלכה זו.</i> אולם הנחה זו מבוססת יותר על תפיסה פוליטית מאשר על עובדות קונקרטיות: "אמר רבי נחמיה, מפני מה הכל נאמנין על החטאת ואין הכל נאמנין על הקודש ולא על התרומה? שלא יהא כל אחד אומר הריני בונה מזבח לעצמי, הריני שורף פרה לעצמי" (תוספתא, חגיגה פ"ג הי"ט). אבל בפועל הם נאמנים, ולכן רשאים להיכנס למקדש<sup class="footnote-marker">245</sup><i class="footnote">כנראה בכניסה למקדש ניצבו שומרים ש"בדקו" את שמירת הטהרה, אך בדיקה זו הייתה למעשה טקסית בלבד. הנשאל התבקש להצהיר שטבל, ולא הייתה אפשרות לבדוק את ההצהרה ולאמתה. ראו ספראי וספראי, פפירוס אוקסירינכוס 840, בעקבות ביכלר, פפירוס 840.</i> ולאכול מבשר קודשים קלים. עמי הארץ אף שומרים על עיקרי דיני טהרה, על הכשר טומאה ("שעמי הארץ נאמנין על הכשירות" – ירושלמי, דמאי פ"ב ה"ג, כב ע"ד), ועל טומאת מת (בבלי, חגיגה כב ע"ב).
לפיכך עוונם של עמי הארץ איננו חמור, אין הם נחשדים על אכילת תרומה. לגבי הפרשת מעשר ראשון לפי ההלכה הרווחת מעשר ראשון מותר באכילה גם על ידי מי שאיננו לוי, אכילתו איננה דורשת טהרה,<sup class="footnote-marker">246</sup><i class="footnote">זו ההלכה הכללית והרווחת, אבל בעצם היא שנויה במחלוקת תנאים. היו מי שדרשו חובת טהרה, לפחות טהרה "קלה", ראו פירושנו למעשרות, עמ' 21-20.</i> ומותר לישראלי לאוכלו. לפי דרישת חז"ל עמי הארץ הרימו מעשרות ו"רק" לא העבירום ללוי. נותר חוב כספי אמורפי בינם לבין "הלוויים", אך "הלוויים" אינם גוף משפטי וממילא אין כאן תובעים. מובן שהסדר זה הוא הערמה, אך בצורה זו העוון של עמי הארץ קטן.
לגבי שביעית, הלחץ הכלכלי, החל מהימים שלאחר מרד בר כוכבא, גרם לרבים לצמצם את איסורי שביעית. חכמים פעלו להקלת דיני שביעית (התירו רבות מההחמרות שהם אלו שהטילו), ובראש ובראשונה צמצמו את "תוספת שביעית" ואת איסור אכילת ספיחים,<sup class="footnote-marker">247</sup><i class="footnote">"תוספת שביעית" היא תוספת של חצי שנה שבה אין לחרוש, ראו משנה, שביעית פ"א מ"א; פ"ב מ"א. איסור ספיחים הוא איסור לאכול ממה שצמח מעצמו בשדה בשביעית. לכל התפתחות הלכות שביעית ושינויי המגמות ראו מבואנו למסכת שביעית.</i> עד שלבסוף התירו למעשה לזרוע בשביעית.
לאיסור ריבית אין "תירוץ" הלכתי. האיסור איסור תורה, וחכמים נאבקו נגדו דווקא על ידי החמרה בדיני ריבית. ברם, קשה מאוד לאסור הסכם כלכלי הנעשה מרצון מתוך אינטרס כלכלי משותף של הלווה ללוות (אפילו תמורת תשלום) ושל המלווה להלוות (בתשלום). מה עוד שניתן להסתיר את הריבית בתוך השטר (לרשום הלוואה של 100 דינר ולספק רק 80 דינר).
נמצאנו למדים שבספרות חז"ל הציבור העבריין בעצם איננו ממש עבריין. כמובן איננו יודעים האם הסדרי ההערמה (במעשרות) נוצרו לאור המציאות הרווחת, או להפך, גרמו למציאות הרווחת. כך או כך, לפי ספרות חז"ל רוב הציבור שומר על רוב מניין ובניין של המצוות. יהודי איננו נחשד על כשרות, שבת, שמירת דיני נישואין, תפילה, השבת אבדה, ומצוות נוספות כיוצא באלו. מעט מצוות אינן נשמרות, ואלו אינם איסורים חמורים (חוץ מריבית).
<big><b>שלב הביקורת המדעית</b></big>
שלב הביקורת המדעית קשור בשמו של יעקב ניוסנר ומורטון סמית. ניוסנר טען (בקצרה) שעדות חז"ל איננה מהימנה מבחינה היסטורית. חז"ל הם קבוצה סגורה, מבודדת ומבוצרת בבתי המדרש, איננה מכירה ואיננה מבטאת את רוב הציבור. לא נסכם כאן את תולדות הוויכוח; הדבר נעשה בסדרת מאמרים, ואין כמעט חוקר שעסק בתקופה שלא הביע את דעתו בנושא. גם מחבר חיבור זה השתתף בדיון בסדרת מאמרים והביע את דעתו שספרות חז"ל מהווה מקור היסטורי טוב לתיאור התקופה.<sup class="footnote-marker">248</sup><i class="footnote">ראו בעיקר ספראי וספראי, שכבת עילית; ספראי וספראי, תהליך השתלטותם.</i>
עם זאת, כל המשתתפים בוויכוח מסכימים שספרות חז"ל היא "מגויסת" או "מגמתית". היא מאירה את חיי שכבת החכמים ופחות את הציבור בכללותו. כך למשל בספרות חז"ל מתוארות חתונות בודדות, וכמעט בכולן הנישאים הם חכמים, או שהם משתתפים בחתונה; מתוארים לוויות והספדים בודדים ותמיד המת הוא חכם או בנו של חכם. האם סתם תושבים לא מתו, או לא נקברו? אין זאת אלא שחכמים מתארים את חברתם ואת חייהם המשותפים, ולא את כלל הציבור. על כן השאלה היא לא האם ספרות חז"ל מגויסת, אלא האם למרות זאת ניתן להסיק ממנה מסקנות על הריאליה ההיסטורית של התקופה. מסקנתנו, בכרכים ובמאמרים קודמים,<sup class="footnote-marker">249</sup><i class="footnote">ראו ההערה הקודמת.</i> הייתה שלמרות המגמות המגויסות מתחת לתיאור הקנוני, זה שהוצג לעיל בקצרה, אפשר ללמוד על מרכיבים ריאליים של החברה היהודית.
כך במבוא למסכתות נזיקין (בבא קמא) וסנהדרין עמדנו על כך שחכמים לא שלטו על מערכת השיפוט. אומנם ספרות חז"ל מתארת את השיפוט (כולל דיני ממונות) כעיסוק המרכזי של חכמים, אך עיון מפורט במקורות מגלה שמערכת השיפוט האוטונומית הונהגה בידי בתי דין עירוניים שפעלו לפי תחוקה יהודית כלשהי. להלכה של חכמים הייתה השפעה על בתי הדין הללו, אך ודאי שהדיינים לא היו בקיאים דיים לשפוט לפי הלכת חז"ל המדוקדקת. לתחום זה היו שייכות גם הלכות כתובה – תחום שבעינינו נראה דתי מובהק – וכן הלכות ירושה. בנוסף, חכמים לא שלטו על בית הכנסת, אך הצליחו במהלך השנים למצב לעצמם את תפקיד נשיאת הדרשה, ואולי גם סממני כבוד. עיצוב התפילות וזמני התפילה, וכנראה גם ניהול הטקסים, לא היו בידם, ומכל מקום הם אינם נחוצים לניהול הטקס, בניגוד לתפילה הנוצרית.<sup class="footnote-marker">250</sup><i class="footnote">לוין, בית הכנסת, עמ' 470-440.</i>
עם זאת, לחכם הייתה השפעה רבה ובסך הכול הקהילה הייתה שומרת מצוות, ושומרת אותן לפי הפרשנות שנתנו להן חכמים.
<big><b>ספרות חז"ל כמקור היסטורי</b></big>
השאלה האם ספרות חז"ל מייצגת את המציאות הרווחת, ונאמנה כמקור היסטורי, מתחלקת לשתי שאלות שונות. הראשונה היא האם חכמים זכרו במדויק פרטים מימי בית שני, והשנייה האם הם הכירו היטב את תקופת הפעילות שלהם. או בסגנון "מודרני" יותר: האם תפיסת המציאות של חז"ל אמינה מבחינה היסטורית, או שהיא מוטית כל כך עד שאיננה משקפת את ההתנהגות הרווחת של הציבור היהודי.
<b>זיכרון המקדש ותקופתו</b>
חז"ל מספרים רבות על המקדש, על הבאת קורבנות, על שרפת פרה אדומה ועל הנזירות. שיטת הלימוד המסורתית הניחה כמובן מאליו שחז"ל משקפים את הריאליה של ימי בית שני ללא כחל ושרק, ללא סטייה וטעות. אומנם גם פרשנים קדומים היו ערים למחלוקות בין תנאים לבין עצמם ובין אמוראים לבין עצמם על סדרי המקדש. מחלוקות אלו פורשו ככשל מקומי ונקודתי של שכחה שאיננו מעיד על התופעה כולה. גם משפט כמו ".. מערבית דרומית, אמר רבי אליעזר בן יעקב שכחתי מה היתה משמשת. אבא שאול אומר, שם היו נותנין יין ושמן, היא היתה נקראת לשכת בית שמניה" (משנה, מידות פ"ב מ"ה) לא פגע באמונה באמינות המסורת של חז"ל. השכחה נתפסה כמקרה יוצא דופן בלבד.
במחקר המודרני הוטלו ספקות בכל השיטה, ורוב החוקרים מניחים שמסורת חז"ל איננה מסורת קדומה אלא עיבוד מאוחר.<sup class="footnote-marker">251</sup><i class="footnote">סקירת הספרות עצמה עשויה לכלול כרך שלם. לסיכום ראו רגב, הצדוקים, עמ' 31-14.</i>
נפתח בכך שאין כל סיבה להניח שחז"ל זכרו פרטים מימי בית ראשון. כל התיאורים שלהם משקפים את ימיהם. כך למשל דוד מתואר בדמותו של חכם אוטופי, ולא כזיכרון ריאלי. הזיכרונות הקדומים ביותר שייכים כנראה לשלהי התקופה הפרסית (משנה, תענית פ"ד מ"א, וראו פירושנו לה). מהחשמונאים יש להם זיכרונות עמומים החל מימי יוחנן הורקנוס בערך וינאי, אם כי אלו כבר מעורבים בחומר אגדי. זיכרונות רבים יותר יש משלהי ימי הבית השני, הורדוס ובניו ואגריפס הראשון, המכונה "אגריפס סבא" (מכילתא דרשב"י, כ ה, עמ' 147). לדעתנו באופן כללי ודאי שמסורת חז"ל איננה משקפת את כל אשר אירע בימי בית שני, ויש לדחות את הגישה הטוטלית המסורתית. עם זאת אנו מגלים שלעיתים קרובות חז"ל משמרים מסורות ריאליות, או שגרעין המסורת הריאלית נשמר למרות לבושו האגדי. כך, למשל, נזכרים ניקנור עושה הדלתות ואריסטון מאפמיאה, וקבריהם התגלו בירושלים של בית שני. באופן כללי נשמרו בספרות חז"ל רק מעט שמות של אישים מימי בית שני, רובם מוכרים לנו בזכות הכתובות או ממקורות אחרים מהתקופה, כגון ישמעאל בן פיאבי, בר קתרוס, נקדימון בן גוריון, רבן שמעון בן גמליאל, אלעזר בן חנניה בן חזקיה איש גרון ושמאי. עם זאת רק שלושת האחרונים היו חכמים, ויתר האישים אינם חכמים. חכמי בית שני כריב"ז או הלל ושמאי אינם מוכרים אלא ממקורות חז"ל.
עלינו להבין שבתקופה זו חכמים אינם מנהיגים את עם ישראל, ולכן יוספוס עובר עליהם בשתיקה. הוא מזכיר באופן כללי את כוחם של הפרושים, אך איננו מפרט.
דוגמאות רבות נוספות נדונו בספרות המחקר. יחד עם זאת, לעיתים ברור שמסורת חז"ל "שיפצה" את הזיכרון ההיסטורי והתאימה אותו לתפיסות או להלכות מאוחרות. דוגמה לכך היא משנת שקלים פ"ו מ"ה המונה את השופרות (הקופות) שהיו במקדש. משנה אחרת (שקלים פ"ז מ"א) עוסקת במעות שנמצאו בין שופר השקלים ושופר הנדבה, ולפי הסדר שבמשנה שופר השקלים רחוק משופר הנדבה, על כן התלמוד מסביר שהקופות ניצבו במעין "כוכלין", כלומר בצורת ספירלה. ההסבר התלמודי שהקופות עמדו כספירלה בא לפתור בעיה הלכתית, וספק אם הוא מסורת היסטורית.
הבעיה המרכזית היא שלְרוב המידע על ימי בית שני המשוקע בספרות חז"ל אין מקבילות. יתר על כן, להלכות קורבנות או מנחות מעט מאוד מקבילות, והטענה שהן קדומות או שהן מאוחרות אין לה על מה שתסמוך. לפנינו מקרה של ספק שהטיל שיתוק מה במחקר, מאין יכולת לפתור את שאלת האמינות.
בסיום המבוא למסכת שקלים עמדנו על המרכיבים המרכזיים שבמסורת חז"ל באשר למקדש:
א. דיונים דיאלקטיים תאורטיים המשקפים את הלימוד בבית המדרש בלבד.
ב. מסורות ריאליות שנמסרו כלשונן, או בעיבוד אגדי קל.
ג. מסורות שנשכחו במהלך הגלגול הספרותי, עוצבו בצורה סיפורית, ואפשר (או אי אפשר) לשחזר את מוצאן.
ד. מסורות שעובדו בהתאם להשקפת עולמם והלכותיהם של תנאים לאחר החורבן, או למציאות שתנאים הכירו, ושיערו שכך היה גם במקדש. לעיתים מסורות אלו כבר השתנו לבלי הכר, והן משקפות רק את ימי התנאים ולא את ימי הבית.
ה. תיאורים שבאו לעצב את הזיכרון ההיסטורי המגויס של העבר המפואר. תיאורים אלו עשויים להיות שייכים לסוג הראשון, השני, השלישי או הרביעי. אבל ניתוח המגמות המעצבות את הזיכרון ההיסטורי חשוב להבנת ספרות חז"ל.
אי אפשר לצפות לכך שנוכל לקבוע על כל עדות ועדות לאיזו סוגה היא שייכת, ולפיכך גם אי אפשר לקבוע במדויק מה היחס הכמותי בין סוגי העדויות השונות.
<b>סוגת זיכרון המקדש</b>
בסדרת מבואות עסקנו בשאלה זו של זיכרון המקדש. במבוא למסכת ביכורים הקדשנו דיון נרחב לנושא. עמדנו שם על סגנון מיוחד שבו נכתבו זיכרונות המקדש (סוגת זיכרון המקדש), ובחנו כמה מהנושאים המתוארים במשניות. ראינו שתיאורי העלייה לרגל למשל נראים ריאליים, והוא הדין לתיאור המקדש עצמו (המבוא למסכתות תמיד-מידות). במבוא למסכת שקלים בחנו את זיכרון המקדש באופן כללי וראינו שספרות חז"ל משמרת זיכרון לאומי של המקדש, זיכרון מגמתי המתאר מקדש אוטופי למחצה, מופת ליופי ופאר, זיכרון המשכיח בעיות לאומיות שהתעוררו במקדש. עם זאת ודאי שבני דורות התנאים שימרו גם זיכרונות ריאליים על המקדש. בכלל "זיכרון לאומי" הוא בדרך כלל מגמתי, מוגזם, מדחיק טראומות, "מפרש" ומתאם (ומצטדק לעיתים), אך הוא איננו משקר, ודאי שלא בכוונת מכוון.
במבוא למסכת זבחים עמדנו על כך שתיאורי המקדש בסדר זה (להוציא את מסכת תמיד-מידות) לא נכתבו בסוגה הספרותית של "זיכרון המקדש", ועמדנו גם על סתירות מהותיות בתיאור העבודה. עם זאת יש במשנה גם פרטים מהימנים רבים. כך למשל התיאור של החלוקה למשמרות כהונה זוכה לאישור ארכאולוגי, בזכות כתובות המזכירות את המשמרות, ולמקורות היסטוריים מקבילים (יוספוס). גם תיאורי שמירת הטהרה זוכים באופן כללי לאישור ארכאולוגי, אם כי הממצא מלמד גם על נוהגים של צדקנות מעבר להלכה (שימוש נרחב בכלי אבן, מקוואות ליד קברים). במסכת סוטה התחבטנו במידת הזיכרון ההיסטורי, נושא שבו עסק גם רוזן־צבי.<sup class="footnote-marker">252</sup><i class="footnote">רוזן־צבי, הטקס.</i> רוזן־צבי מכתיר את ספרו בכותרת הפרובוקטיבית "הטקס שלא היה", אך מודה שבעצם אין שום סיבה לפקפוק זה. לדעתנו המעמד נהג למעשה, אם כי חלק מהפרטים ההלכתיים המתוארים נוספו מאוחר יותר ואינם היסטוריה, אלא תוספת של חז"ל. בחלק מהם אפשר להבחין בזכות העובדה שיש בהם מחלוקות, או שהם משרתים תפיסות המקובלות בבית המדרש הרבני התנאי.
<b>זיכרונות הנזיר</b>
בתוך המכלול הגדול של תיאורי המקדש דומה שהלכות נזיר מאפשרות להציץ מעט מעבר לפרגוד הספק. אין ספק שהלכות אלו נהגו בשלהי ימי הבית השני, לכך יש מספיק עדויות חוץ־תלמודיות. מצד שני, ככל העולה מספרות חז"ל לא נהגה נזירות לאחר החורבן, לכל היותר נותרו נזירים שנשארו "לכודים" בסבך התחייבויות נזיריות שלא יכלו לממשן או להשתחרר מהן. חז"ל משמרים זיכרונות על נזירים אף שהסתייגו, באופן כלל, מהנזירות, בגלל מרכיבי הסיגוף שבה. הם אף הסתייגו מהנזירות בהיותה חלק מתרבות הנדרים, תרבות שהייתה לצנינים בעיניהם (אם כי לא נאסרה).
בספרות חז"ל מצויה סדרה ארוכה יחסית של סיפורים ריאליים על נזירים. קשה להניח שאלו אינם זיכרונות היסטוריים (סוגה ב ברשימה שבסעיף הקודם). בספרות חז"ל שבעה מעשים, מהם ארבעה מיוחסים לגברים:
1. פ"א מ"ז – "אמר רבי יהודה מעשה היה כיוון<sup class="footnote-marker">253</sup><i class="footnote">"כיוון" בעברית החדשה היא מילת סיבה, אבל בראשיתה משמעה, כנראה, מייד. כך מציעה הגמרא כדי שבצק לא יחמיץ: "יעשנה בדפוס ויקבענה כיון" (בבלי, פסחים לז ע"א). כמעט כל המשניות מתפרשות יפה לפי פירוש זה, וכן משנתנו.</i> שהשלים מת". נזיר אנונימי שנדר כמניין "ימות החמה".
2. פ"ב מ"ג – "מעשה באשה אחת שהיתה שיכורת ומזגו לה את הכוס ואמרה שהריני נזירה ממנו".
3. פ"ג מ"ו – מעשה בהיליני המלכה שבסוף נזירותה באה לארץ.
4. תוספתא, נזיר פ"ד ה"ז – מעשה הנזיר מהדרום שבא לשמעון הצדיק: "אמר שמעון הצדיק: מימיי לא אכלתי אשם נזיר חוץ מאחד בלבד. מעשה באחד שבא אלי מן הדרום, וראיתיו יפה עינים, וטוב רואי, וקווצותיו תלתלים. נמתי לו בני מה ראית לשחת שער זה נאה? נם לי רועה הייתי בעירי, ובאתי למלאות מן הנהר מים. ונסתכלתי בבבואה שלי, ופחז יצרי עלי, וביקש להעבירני מן העולם. נמתי לו רשע לא היה לך להתגרות אלא בדבר שאינו שלך, בדבר שעתיד לעשות עפר רמה ותולעה, הרי עלי לגלחך לשמים. המכתי את ראשו ונשקתיו, ואמרתי בני כמותך ירבו עושי רצון מקום בישראל. עליך נתקיים זה שנאמר 'איש או אשה כי יפליא לנדור נדר נזיר להזיר לה' ' ".
5. תוספתא, נדה פ"ה הט"ו, עמ' 646 – "מעשה ברבי חנניה בן חנניה שהדירו אביו בנזיר, והביאו אביו לפני רבן גמליאל, והיה רבן גמליאל בודקו שמא בא לכלל סימנין. [רבי יוסי ברבי יהודה אמר שמא בא לעונת נדרים<sup class="footnote-marker">254</sup><i class="footnote">המשפט בסוגריים הוא תוספת הסבר של התנא המאוחר למעשה הקדום, ואיננו חלק מהסיפור עצמו. ייתכן שההסבר מתחיל כבר במילים "שמא בא לכלל סימנים". ואכן במסורת התנאית שתי דעות, האחת שהגדרת בוגר לעניין נדרים תלויה בגיל, והאחרת שהוא תלוי בסימנים (ראו פירושנו לנדה פ"ה מ"ו, חגיגה פ"א מ"א, תרומות פ"א מ"א ועוד). הדעות שוות מבחינה מעשית, אבל שונות בתפיסה המשפטית שלהן. בדיוננו בחגיגה ובתרומות הראינו (בעקבות גילת) שההלכה הקדומה לא נזקקה לשתי ההגדרות הללו, והסתפקה בכך שהקטן מבין את הנדר ומבין את משמעות ההתחייבות. עורך התוספתא הבליע את המחלוקת בתוך הסיפור, אבל בסיפור עצמו ננקטה אחת הדעות, או שמא המספר הסתפק ב"היה רבן גמליאל בודקו", ודרך הבדיקה לא נמסרה משום שרבן גמליאל בדק את הבנת הילד, כדעה הרווחת בהלכה התנאית הקדומה.</i>] אמר לו למה אתה מצטער? אם ברשות אבא אני, הרי רשות אבא עלי והרני נזיר. ואם ברשות עצמי אני, הריני נזיר מעכשיו. עמד ונשקו על ראשו, אמר מובטח אני בזה שאין נפטר מן העולם עד שמורה הוראות. ולא נפטר מן העולם עד שהורה הוראות בישראל. אמר רבי אלעזר ברבי צדוק אני ראיתי שהיה מורה הוראות בישראל".
6. פ"ו מי"א – "מעשה במרים התדמורית שניזרק עליה אחד מן הדמים ובאו ואמרו לה על ביתה שהיא מסכנת והלכה ומצאתה שמיתה".
7. בראשית רבה, צא, ד ה, (עמ' 1115)<sup class="footnote-marker">255</sup><i class="footnote">וכן ירושלמי, פ"ה ה"ד, נד ע"ב; קהלת רבה, ז יא.</i> – "שלש מאות נזירים עלו בימי שמעון בן שטח, ק"נ (150) מצא להם פתח, וק"נ לא מצא להן פתח, סלק לגבי ינאי מלכא אמר לו: שלש מאות נזירים עלו ובען תשע מאה קורבנין (עלו והם זקוקים לתשע מאות קורבנות), הב להון את פלגא ואנה פלגא (תן להם אתה מחצה ואני מחצה), יהב להון יניי פלגא (נתן להם ינאי מחצית), אזל לישנה בישא אמרו: לא יהב שמעון כלום (יצאה לשון הרע ואמרו ששמעון לא נתן כלום), שמע וערק (שמע [שמעון] וברח)..". סיפור זה כמובן לבוש מעטה אגדה אך גרעינו היסטורי (להלן), והוא מעלה בעיה מציאותית.
בנוסף לכך מצויים שלושה סיפורים ריאליים על נזירים ממקורות לא רבניים: יוספוס מספר על ברניקי, אחותו של אגריפס (מלח', ב 314-313). במעשי פאולוס יש סדרה של התייחסויות לנזירות. הוא נוסע עם עקילס הנזיר, עקילס מגלח את ראשו בדרך, וכפי שנראה לא הייתה חובה לגלח בירושלים (להלן).<sup class="footnote-marker">256</sup><i class="footnote">מעשי השליחים יח 18.</i> המשפט מבטא גם את התפיסה שתיתכן נזירות בחוץ לארץ, אבל את הקורבן יש להביא בארץ. בבואו לירושלים גם הוא מקבל עליו לממן ארבעה נזירים.<sup class="footnote-marker">257</sup><i class="footnote">מעשי השליחים כא 27-23.</i> עוד נזכיר שמסורת נוצרית מאוחרת מספרת שיעקב אחי ישו היה נזיר.<sup class="footnote-marker">258</sup><i class="footnote">הגסיפוס אצל אווסביוס, היסטוריה כנסייתית, ב כג.</i>
מבין החיבורים הלא־יהודיים ראוי להזכיר את פלוטרך,<sup class="footnote-marker">259</sup><i class="footnote">פלוטרך, שאלות 4.6.2; שטרן, סופרים, א, עמ' 553, 558.</i> המזכיר נוהג יהודי של הימנעות יחידים משתיית יין לתקופה מסוימת, ומקובל במחקר להניח שהכוונה לנזירים. תיאורו של פלוטרך מאוד לא מדויק והמידע שבידיו היה עמום, אבל הוא מכיר את התופעה, או שמע עליה, אם כן הרי שהייתה זו תופעה בולטת בחברה היהודית.<sup class="footnote-marker">260</sup><i class="footnote">ראו עוד צ'יפי, נזירות, עמ' 191: השערות הארוכות של הנזירים מבליטות אותם, אבל בחודש ימים אין לכך ביטוי חיצוני. על ברניקי מסופר שכנזירה הלכה יחפה (אולי רק בעת העלייה לרגל, ככל עולה רגל רגיל). אולי נזירים גם לא חפפו ולא הסתרקו כחלק מן הביטוי המוקצן וההתבלטות.</i>
הסיפורים ממסורות חז"ל משמרים מסורות ריאליות, אם כי בעיבוד אגדי. כך, למשל, הסיפור על רבי חנניה בן חנניה (מס' 5). אין סיבה לפקפק בסיפור, אם כי לתוכו שולבה מחלוקת תנאית ממתי עונת נדרים, מגיל מסוים או מהשלמת סימני בגרות.
דוגמה מעניינת היא הסיפור האגדי על שלוש מאות נזירים שלא היה להם כסף להביא את קורבנותיהם. מסורת האגדה מספרת כמצוטט לעיל ששמעון בן שטח הסתכסך עם ינאי על רקע תמיכה בנזירים. הסיפור בצורתו, כמות שהוא לפנינו, הוא אמוראי, ואגדי בטיבו. אך הבעיה של הקשיים לממן את קורבנות הנזיר היא בעיה ריאלית־היסטורית. בפירושנו לנזיר (פ"ב מ"ו ומ"ז) נעמוד על כך, ואפילו הפתרון של גילוח חצי נזיר נזכר במפורש במשנה כדרך לצמצם את הבעיה (נזיר פ"ב מ"ו). כך גם עולה מסיפורו של פאולוס העולה לירושלים ומקבל עצה כיצד להוכיח את נאמנותו לתורת ישראל<sup class="footnote-marker">261</sup><i class="footnote">פאולוס מנצל את תופעת הנזירות על מנת ליצור סביבו אווירת אמון. לפי תומנו למדנו שנזירים ניכרים בעיר ובולטים בה.</i>: "הנה ארבעה אנשים אתנו אשר נזירות עליהם, ואתה קח אותם והוצא עליהם את הוצאת התגלחת (δαπάνησον ἐπ’ αὐτοῖς) וידעו כלם.."<sup class="footnote-marker">262</sup><i class="footnote">מעשה השליחים כא 24.</i>. יוספוס מספר שאגריפס המלך סייע בידי נזירים להביא את קורבנות הנזירות שלהם,<sup class="footnote-marker">263</sup><i class="footnote">קד', יט 294. ראו אפרון, התקופה החשמונאית, עמ' 133; עמ' 176-175 הע' 31-17.</i> אם כן זהו סיפור בלבוש אגדי המשקף את ההיסטוריה החברתית של ירושלים במיטבה.
במשנה נזיר (פ"ד מ"ו) מתוארת מעורבות הקרובים במימון הנדר ובהתרתו. כפי שראינו בפירושנו קרוב להניח שזו הלכה קדומה, מהתקופה שבה למשפחה המורחבת היה מקום וזכות אמירה בנושא, וגם זו הלכה שלא יכולה הייתה לצמוח במציאות החברתית שלאחר החורבן.
בסיפורי הנזירים משתקפת הערצה לנזירים הקדומים, וההסתייגויות של התנאים מעצם הנזירות כמעט אינן עולות. רק בסיפור שמעון הצדיק יש רמז להסתייגות כללית, אך היא (ההסתייגות) מתוארת כמעשה צדיקות מיוחד ולא כביקורת על הנזירים. הווה אומר, הסיפורים משמרים את היחס הקדום לנזירים ולא את עמדותיהם של חכמים עצמם. לו היו אלו סיפורים מאוחרים היינו מוצאים לפחות סיפור אחד שיצדיק את רתיעתם של חכמים מנזירי שווא.
קשה לדבר על תוצאות סטטיסטיות הנובעות משבעה סיפורים, ברם ריבוי סיפורי הנזירוֹת בולט. מקומן של נשים בסיפורי חז"ל בכלל מוצנע הרבה יותר. אומנם יש סיפורי צדקה וחסד גם עליהן, ועוד הרבה פחות סיפורי לימוד תורה,<sup class="footnote-marker">264</sup><i class="footnote">התמונה הכללית טרם זכתה לניתוח הוגן על רקע מלא של כלל הספרות הקדומה. ראו לעת עתה ולר, נשים.</i> אך ודאי שחלקן של הנשים במעשים הלכתיים איננו מתקרב אפילו לשליש. לעומת זאת סיפורי הנזירוֹת הם כמעט חצי מהסיפורים, והנשים הן נשים נכבדות המופיעות בשמן. יש להניח כי אילו היו סיפורי הנזירוֹת יצירה ספרותית בלבד הם היו משקפים את החברה היהודית ה"רגילה", שסיפורי גברים הם המרכיבים את תרבותה. ריבוי סיפורי הנשים מעיד על מסורת היסטורית אמינה מחד גיסא, ומאידך גיסא הם מהווים עדות לתופעה מיוחדת זו של ריבוי נשים שבחרו בדרך הנזירות כביטוי ליראת השמיים שלהן, כאשר הדרכים המסורתיות של לימוד תורה ופעילות ציבורית לא היו פתוחות לפניהן.<sup class="footnote-marker">265</sup><i class="footnote">אבל ראו צ'יפי, נזירות, עמ' 185.</i>
עוד מהראוי להעיר שאין לפנינו סיפורים על נזירים מבני שכבת החכמים, בניגוד לכל תחום סיפורי אחר שסיפורי חכמים על עצמם מהווים רוב מוחלט וטבעי בו. הנזירות משקפת את יראת השמיים של מי שדרכים אחרות חסומות לפניו, ושוב לפנינו פן קדום וריאלי. במסכת גם מצינו שימוש בלשון ארכאית,<sup class="footnote-marker">266</sup><i class="footnote">ראו, למשל, דיוננו במונח "לסלסל" במסכת נזיר פ"א מ"א.</i> ואף זו מצטרפת לזיכרונות ההיסטוריים שבמסכת.
איננו באים לטעון שכל הדיונים ההלכתיים במסכת נזיר משקפים דיונים הלכתיים קדומים, ואפילו לא שכולם ראשיתם בריאליה הלכתית היסטורית. כך, למשל, המחלוקת (נזיר פ"ו מ"ח) על האפשרות לגלח את השער במדינה מעידה על היעדר מסורת ריאלית. מוסדות המקדש (וחז"ל) אִפשרו לגלח במדינה בתנאים מסוימים, אבל גם מהמשנה משמע שבדרך כלל רצה הנזיר לגלח במקדש<sup class="footnote-marker">267</sup><i class="footnote">משנה, מידות פ"ב מ"ה, וראו דיוננו במשנת נזיר פ"ו מ"ח.</i> ולהביא את קורבנותיו בעצמו (ולזכות ברגע ה"תהילה" שבהתייצבות בשער המזרח לפני כל הציבור). עם זאת, המחלוקת למי מותר לגלח במדינה היא מן הסתם מאוחרת. כינויי הנזיר הנמנים במשנה (פ"א מ"א) הם מן הסתם כינויים שצמחו בבית המדרש המאוחר, המנותק מהמציאות. כמוהם הכינויים שבמסכת נדרים (פ"א מ"א). אבל המינוח "קרבן" הנזכר במשנה (פ"ב מ"ג) הוא קדום, כפי שהראינו במבוא למסכת נדרים.
כנגד זה, בדיוננו במסכת נזיר פ"ו מ"ט טענו ששינוי המגמה ביחס להנפת נזירה ולהעמדתה בפתח שער המזרח הוא עדות לאמינות מסורת חז"ל; עדות לכך שהיא משקפת זיכרון של לחצים חברתיים ממשיים ולא דיון תאורטי של בית המדרש.
מסובכת יותר היא העדות הבאה, שנראה לנו לדחותה. אגב הדיון אנו שומעים בתלמוד הבבלי דיון בדינו של מי שבא לבקש היתר בידיים לא נקיות, לאחר שלא קיים את נדרו. בלשונו הנקייה של הבבלי: "מי שנזר ועבר על נזירותו אין נזקקין לו, עד שינהוג בו איסור כימים שנהג בהן היתר, דברי רבי יהודה; אמר רבי יוסי: במה דברים אמורים – בנזירות מועטת, אבל בנזירות מרובה דיו שלשים יום" (נזיר לב ע"א; נדרים כ ע"א). המשנה אינה מעלה היבט זה. המשנה דנה במי שנדר נדר מתחכם, שעונשים אותו ותו לא, ואילו הבבלי מרחיב זאת על מי שנהג שלא כהלכה בנדר נזירות. לכאורה דיון כזה עולה רק לאור מציאות שבה יש גם עבריינים. ברם, בתוספתא הנוסח הוא: "נדר ועבר על נדרו, אין נשאלין לו עד שינהוג אסור כימים שנהג בהן היתר, דברי רבי מאיר. אמר רבי יוסה במי דברים אמורים בזמן שנדרו לזמן מרובה, אבל בזמן שנדרו לזמן מועט דיו שלשים יום" (נדרים פ"א ה"ו), וכן מצטט את המימרה בעל אליהו זוטא.<sup class="footnote-marker">268</sup><i class="footnote">פט"ז, עמ' 7. בנוסח זה רבי אלעזר במקום רבי מאיר.</i> אם כן, אזכור הנזירות הוא רק פרי גלגול ספרותי, ובמקורו דובר על נדר בלבד.
<b>אמינות המשנה (וספרות חז"ל) כמקור היסטורי לתקופתם</b>
גם בנושא זה קיימת מחלוקת מחקרית עזה שתוארה לעיל. בתחום זה יורשה לי וידוי אישי. אבי מורי ז"ל היה ממשיכו המובהק של אלון, ומזוהה עם האסכולה הירושלמית. זה לא מנע ממנו להגדיר את המסורת הבאה כאגדית, וא־היסטורית:
שלש שנים נחלקו בית שמאי ובית הלל, הללו אומרים הלכה כמותנו והללו אומרים הלכה כמותנו. יצאה בת קול ואמרה: אלו ואלו דברי אלקים חיים הן, והלכה כבית הלל. וכי מאחר שאלו ואלו דברי אלקים חיים, מפני מה זכו בית הלל לקבוע הלכה כמותן? מפני שנוחין ועלובין היו, ושונין דבריהן ודברי בית שמאי. ולא עוד אלא שמקדימין דברי בית שמאי לדבריהן (בבלי, עירובין יג ע"ב). אבא מרי שלל את כל פרטי הסיפור. המחלוקת נמשכה זמן רב הרבה יותר, לא הייתה כלל הכרזה אלוקית כפי מי ההלכה, והסיבה לפסיקת ההלכה איננה הסיבה האמיתית. עם זאת, האגדה משקפת עמדה תאולוגית של תרבות המחלוקת (אלו ואלו דברי אלוקים חיים), תרבות ששררה בספרות חז"ל. הנימוק "ושונים דבריהן ודברי בית שמאי.." משקף את עריכת המשנה והברייתות, אבל הכרעה שיטתית כבית הלל לא הייתה.<sup class="footnote-marker">269</sup><i class="footnote">ספראי, הכרעה כבית הלל.</i> הוא (אבא מרי) לא היסס לקבוע שסיפור המעשה בהלל שלא היה לו לשלם דמי כניסה לבית המדרש, ושכב על פי הארובה, לא היה ולא נברא, או שסיפור עקיבא ורחל הוא אגדה יפה ובלתי היסטורית. הוא עשה כן מפני שעמדו לרשותו מקבילות שגרמו לפקפק בסיפור כמות שהוא לפנינו. הוא אף שם לב שהבבלי נוטה יותר לספר סיפורים אגדיים ברמה ספרותית מפותחת. הפיתוח הספרותי מקצין את המסר הספרותי והתאולוגי, ומטשטש את הרקע ההיסטורי. הוא הפעיל את שיקול דעתו מתי עדות היא היסטורית ומתי היא דמיונית, אך לדעתו סתם עדות שהיא הגיונית ומשתלבת בספרות התקופה, גם אם אין לה מקבילות, היא אמינה.
כשהתחלנו לעבוד יחדיו הגעתי עם גישה ביקורתית יותר מאשר זו של אבא, הקצנתי יותר את המונח "הגיוני" והייתי נכון לפסול בקלות מסורות (לפסול אותן כעדות היסטורית). כך למשל כתבתי שחז"ל לא ניהלו את מערכת המשפט,<sup class="footnote-marker">270</sup><i class="footnote">ספראי, גבוה.</i> ובתי הדין העיקריים היו בתי דין של הקהילה. בתחילה כתבתי שחז"ל הנהיגו את הקהילה,<sup class="footnote-marker">271</sup><i class="footnote">ספראי, הקהילה, עמ' 302-298; ספראי וספראי, תהליך השתלטותם.</i> ובשלב שני כתבתי שהם קבעו אומנם את מערכת הערכים והחוקים אך לא ניהלו את הקהילה בפועל. במהלך הלימוד חידדנו שנינו את כלי הביקורת, והגענו לגישה משותפת שהיא יותר ביקורתית מזו של אלון, והתוצאה מונחת לפני הקוראים. עם זאת אנו מניחים שבאופן כללי הציבור נשמע לדברי חכמים במגבלות מסוימות. חכמים לא הנהיגו את הציבור, אך הם היו שכבת עילית אינטלקטואלית ודתית, ועיצבו את מודל ההתנהגות ה"יהודי" האוטופי הראוי. זאת בסדרת הסתייגויות שכבר רמזתי להן (תחומים שבהם פעלו קבוצות עילית אחרות ככוהנים, פרנסים, ראשי הקהילה ["ראשים"], חזני בתי הכנסת, וכמובן העשירים משתפי הפעולה עם השלטונות).

תרבות בית המדרש – בין כתב לעל־פה

<strong>תרבות בית המדרש - בין כתב לעל־פה</strong>
<big><b>מאפייני תרבות ללא כתב</b></big>
לענייננו חשוב לציין שהתורה שבעל פה נלמדה בעל פה, והיו לכך השלכות תרבותיות שלהן משמעויות חברתיות. חוקרי תרבות בחברות שונות מבחינים בין שני טיפוסים עיקריים של תרבות: תרבות אורָלית, שערכי תרבות נמסרים בה מפה לפה, ותרבות ליטררית, שנכסי רוח מועברים בה בכתב. המחקר מבחין גם בכמה טיפוסי ביניים.<sup class="footnote-marker">272</sup><i class="footnote">הספרות לכך רבה. לסיכום ראו ווט וג'ודי, ידיעת קרוא וכתוב, עמ' 357-311. מקובל לטעון שהחברה ההלניסטית הייתה בעיקרה בעלת תרבות אורָלית, ואילו החברה הרומית הייתה ליטררית. ראו הריס, תרבות קרוא וכתוב; יפה, כתיבה; באומן, קרוא וכתוב; רוזלנד, קרוא וכתוב; וינסנט, קרוא וכתוב; שלזינגר, כתיבה.</i>
המאפיינים העיקריים של תרבות שבעל פה הם:
א. מסירת ערכי תרבות היא אירוע חברתי, המסגרת מחייבת במידה רבה, והפעילות היא קבוצתית וחלים עליה חוקי הדינמיקה הקבוצתית.
ב. במסירה בעל פה מקום מרכזי לזקן, הזוכר והמוסר. סמכותו ויוקרתו נקבעות על פי תפקודו במערכת.
ג. תרבות שבעל פה איננה מעודדת ביקורת; הנימוק "כך שמעתי", "כך נהגו", הוא רכיב מכריע שאיננו מותיר מקום לדיון, לביקורת ולשינוי.
ד. מסורת שבעל פה נמסרת בצורה לא מסודרת, אסוציאטיבית, מהפרט אל הכלל, ומשתמשת באמצעי זיכרון חיצוניים: חרוזים, אקרוסטיכון וכיוצא באלו.
ה. שכחה ו"השמטה מבנית" הם ממאפייניה המובהקים של מסורת שבעל פה. בוהנן מספר סיפור האופייני להשמטה מבנית, על אנשי שבט טיב ששינו שירי עם ורשימות גנאלוגיות כדי להתאימן למצב פוליטי מתחדש.<sup class="footnote-marker">273</sup><i class="footnote">בוהנן, רשימות גנאלוגיות.</i> על תופעה דומה עמדו ווט וג'ודי. בין הילידים במדינת ג'ונזיה שבצפון גאנה רווח שיר עם המתאר את החלוקה המִנהלית באזור. לאחר שנים שונה המבנה המִנהלי, והתעוררו מהומות שבטיות סביב קביעת הגבולות. אנשי הממשל הבריטי הבחינו בחשיבות רשימות אלו ותיעדו אותן. ארבעים שנה מאוחר יותר פרצו מהומות שרקען מאבקים טריטוריאליים, ואנשי השלטון הבריטי, בסוברם שהצגת הרשימות הקדומות תסייע בפתרון המחלוקת, הציגו לשני הצדדים את ההקלטות הקדומות. ברם, לאחר ארבעים שנה התברר שהרשימות הכתובות לא השתנו, אך במסורת שבעל פה חלו שינויים והתאמות למבנה המשפטי המשתנה.<sup class="footnote-marker">274</sup><i class="footnote">ווט וג'ודי, ידיעת קרוא וכתוב, שם.</i>
ו. תרבות שבעל פה מצויה בהתמודדות מתמדת בין קדושת הטקסט המסורתי והרצון לשמרו ובין מציאות החיים המשתנה. היקפה של תרבות שבעל פה על פי רוב מוגבל והפצתה איטית. תרבות זו עוברת מדור לדור, כלומר תפוצתה אנכית, ממוסר למאזיניו, לעומת זאת תפוצתה האופקית, כלומר בין בני אותו דור, מוגבלת מאוד, על כן ההתפתחויות הפנימיות הן איטיות ביותר ולתרבות כולה אופי שמרני.
ז. שינון המסורת תופס מקום חשוב בתרבות, ולעיתים קרובות השינון מתבצע בקול ובנעימה. שינון ודקלום מכתיבים את קצב הלימוד ומגבילים מאוד חשיבה עצמאית ויצירתית.
אין צריך לומר שכל המאפיינים הללו שונים והפוכים בתרבות הכתובה. בין שני קטבים אלו מצויים טיפוסים מספר של תרבויות ליטרריות־למחצה. הווה אומר שמצויים כתבי תרבות, אך אלו מועטים ומידת השפעתם שונה מחברה לחברה. בתרבות חצי־ליטררית הספרים עצמם משמשים משאב כוח. כל השולט בהם רוכש ממילא סמכות ועוצמה. בעל הספרים הוא בעל העוצמה להחליט אם לאפשר שימוש ציבורי בספריו, או לשמור לעצמו עמדת כוח זו. בתרבות חצי־ליטררית יש כתבי קודש, אך הלימוד היום־יומי הוא על פה.
<big><b>תרבות בית המדרש</b></big>
גם את תרבות בית המדרש ניתן לבחון לנוכח המאפיינים הללו. רוב הלימוד היה בעל פה, אך היו גם ספרי קודש, התורה, אשר שימשו כמקור כתוב. ספרים כתובים אלו היו בעלי חשיבות, עם זאת רוב הלימוד נסב סביב המדרשים וסביב המסורות התנאיות, ולכן בתרבות בית המדרש חשיבותם של הספרים הקדושים פוחתת.<sup class="footnote-marker">275</sup><i class="footnote">בבית הכנסת היה מקומם של כתבי הקודש, התורה והנביאים, מרכזי יותר, והיו לכך השלכות שונות, אך אין מתפקידו של מחקר זה לבררן.</i> מבחינה זו תרבות בית המדרש היא תרבות שבעל פה, ואפילו לא תרבות חצי־ליטררית. עד עריכת משנתו של רבי היה הלימוד כולו על פה, שכן המשניות הקדומות היו משניות שבעל פה, ורוב הפעילויות הרלוונטיות בבית המדרש היו בעל פה. גם לאחר עריכת המשנה, בראשית המאה השלישית, המשיך הלימוד להיות מבוסס על מסורות שבעל פה.
חוקרים נחלקו אם רבי ערך את המשנה בעל פה או בכתב. חוקרים חשובים כאפשטיין ושלזינגר עסקו בכך, כאשר נקודת המוצא שלהם הייתה דעתו של רב שרירא גאון כפי שהיא מופיעה בשני עדי הנוסח שבידינו, הסותרים זה את זה בנקודה זו.<sup class="footnote-marker">276</sup><i class="footnote">משום מה העניקו החוקרים חשיבות לבירור עמדתו של הגאון. עם כל ההערכה לזיכרונותיו של הגאון (של הארכיונים של גאוני בבל), לא הייתה להם עדות ישירה על תקופת המשנה, ואין זה כל כך חשוב מה חשב הגאון הבבלי על עריכת המשנה. דבריו היו מבוססים רק על התלמוד, ובתלמוד אין ניסוח מדויק מה עשה רבי וכיצד ערך את המשנה. פרשנותו של הגאון הבבלי לדברי התלמוד משנית בחשיבותה.</i> שני החוקרים אף אספו דוגמאות ללימוד המשנה בעל פה ובכתב.<sup class="footnote-marker">277</sup><i class="footnote">אפשטיין, מבוא, עמ' 706-692; שלזינגר, כתיבה; יפה, כתיבה, ועוד. מובן שדברי הגאון אינם סוף פסוק, אף אם היינו יודעים בבירור מה הייתה דעתו.</i> לדעתו של ליברמן טופס המשנה הכתוב לא שימש למעשה בבית המדרש, הוא היה מונח כטופס רשמי והשימוש המעשי בו היה מועט, אם כי מובן שלטופס זה נודעה חשיבות רבה כעותק הרשמי ובר הסמכה של המשנה.<sup class="footnote-marker">278</sup><i class="footnote">ליברמן, יוונים ויוונות, עמ' 224-213; זוסמן, כתיבת המשנה, ושם ספרות נרחבת ביותר.</i>
לאחרונה הקדיש זוסמן דיון ארוך לנושא, ומסקנתו כפולה. מסקנה אחת היא שלא היה כלל נוסח כתוב של המשנה, ותרבות הלימוד הייתה תרבות אורָלית מובהקת. זוסמן מראה שלא רק שאין בספרות חז"ל הפניה או שימוש בספר משנה כתוב, אלא שכל מונחי הלימוד הם מונחים של לימוד על פה, והדיונים הם תמיד על פה. לדעתו לכל היותר היו רשימות אקראיות וספורדיות של הלכות,<sup class="footnote-marker">279</sup><i class="footnote">זוסמן, שם, עמ' 198 ואילך, ובמקומות נוספים במאמר.</i> אבל עד ימי הגאונים לא נכתבו דברי הלכה כלל. בצורה פרדוקסלית לא הזכיר זוסמן את מה שלפי שיטתו הוא הטקסט ההלכתי הקדום ביותר שנכתב, והוא כתובת רחוב, שהוא עצמו פרסמה.<sup class="footnote-marker">280</sup><i class="footnote">זוסמן, שם; זוסמן, כתובת.</i>
עם זאת זוסמן מעלה גם את הטיעון המרכזי התומך בטענה של כתיבת המשנה. בנוסחאות הברייתות חלו שיבושים, שינויים, עדכונים והתאמות כפי שמקובל בתרבות שבעל פה (להלן), ואילו נוסח המשנה נשאר פחות או יותר קבוע, והשינויים שחלו בו מעטים ביותר.<sup class="footnote-marker">281</sup><i class="footnote">זוסמן, כתיבת המשנה, עמ' 304.</i> זאת ועוד, בספרות חז"ל מרובות העריכות לפי מספרים ולפי סימנים חיצוניים אחרים, כגון "אף על פי שאין ראיה לדבר זכר לדבר" (משנה, שבת פ"ט מ"א-מ"ד), שנועדו לסייע לזיכרון, והן אופייניות לתורה שבעל פה, ואילו במשנה עריכות כאלו הן מועטות, ואם הן מצויות במשנה הרי הן שריד של עריכות קדומות ששובצו למשנה.<sup class="footnote-marker">282</sup><i class="footnote">נאה, זיכרון; זוסמן, שם, עמ' 361-359. אנו נעסוק בהם במקומם.</i> כל זה מעיד שאין עריכת המשנה דומה לעריכתם של חיבורים אחרים של ספרות חז"ל. למרות זאת זוסמן טוען שהמשנה לא נכתבה, ואת השתמרות הנוסח הוא מייחס ליכולתם של חכמים לשמר את מסורת הלימוד. למרות ראיותיו הרבות של זוסמן, העובדה הניצחת היא שקיים פער בלתי מוסבר בין יכולת שימור הטקסט, התפתחותו ושכלולו במשנה, לבין זה של כתבי הלכה ומדרש אחרים. אי אפשר להסביר פער זה ללא ההנחה שאכן המשנה נכתבה.<sup class="footnote-marker">283</sup><i class="footnote">מאמרו של זוסמן נכתב כאנטיתזה לספרו של אפשטיין, מבוא לנוסח המשנה. אם המשנה לא נכתבה, ממילא לא היה לה "נוסח מקורי", ואין תקווה לשחזורו. ברם, גם לפי שיטתו אם המשנה נערכה בעל פה בקפדנות, ונוסח שבעל פה זה השתמר ונמסר בדייקנות, הרי שערכו הוא כנוסח כתוב.</i>
דומה שחוקרים בני זמננו מייחסים לכתיבה משמעות שקדמונינו לא ייחסו לה. נראה שגם אם המשנה נכתבה, הרי שבפועל לא תפס העיון בטקסט מקום חשוב, בניגוד לספר התורה. כתיבת המשנה לא השפיעה אפוא באופן מהותי על תרבות הלימוד המסורתית בחבורות הלימוד. זאת ועוד. אם אכן הייתה המשנה כתובה, גם אם בפועל לא נעשה שימוש רב בטקסט הכתוב, הרי שעדיין היה לו משקל מכריע בקביעת הנוסח הקדום של הלכות (ומובן שחכמים קדמונים ראו עצמם מוסמכים לחלוק או "לתקן" את ההלכה הקדומה). עם זאת, תרבות הלימוד הייתה תרבות שבעל פה. מצב העדויות מכיל אפוא סתירה פנימית מסוימת, שהרי אין בידינו עדויות של ממש לספרי משנה כתובים.
על כן אין לנו אלא לסכם שאומנם המשנה הייתה כתובה, אך חז"ל מתארים את תרבות הלימוד של עצמם כהמשך לתרבות הלימוד המסורתית, שהייתה תרבות לימוד בעל פה. בפועל השפיעה הכתיבה רק מעט על התנהלות בית המדרש, והתיאורים הכתובים שבידינו משתדלים למעט במשמעותו של השינוי ומשקפים בכך רק חלק מדרכי הלימוד שנהגו בפועל בבית המדרש. בדרך זו יוסברו בפשטות המונחים המעטים המרמזים על עיון בטקסט כגון "אשכח", "חמי/חזי" (ראה) וכיוצא באלו.<sup class="footnote-marker">284</sup><i class="footnote">זוסמן, כתיבת המשנה, עמ' 359-357.</i> זוסמן מתאמץ לפרשם שלא כפשוטם, כדי שלא ישתמע מהם שהייתה לפניהם אפשרות לעיין בטקסט כלשהו. לפי הסברנו יש לקבלם כפשוטם, כעדויות לכך שהיה טקסט קדום, אם כי השימוש בו היה נדיר.
אם כן למרות קיומם של כתבי הקודש, ואף לאחר חתימת המשנה, עיקר הפעילות בבית המדרש היא בבחינת תרבות שבעל פה, וחז"ל השתדלו לתאר אותה ככזאת, ולמעט במשמעותו של הטקסט הכתוב. בהקשר זה יש אולי להבחין בין הלכה ומדרש כתובים. מדרש הכתובים תלוי יותר בניסוח של כתבי הקודש מכפי שתלויים בו הדיון ההלכתי או המשנה, על כן ניתן להבחין ולומר שמדרש הכתובים היה בבחינת תרבות חצי־ליטררית.<sup class="footnote-marker">285</sup><i class="footnote">המחקר מרבה לעסוק בניסיון להעריך את רמת התלות של המדרש בנוסח הכתובים מחד גיסא, והיצירה האנושית מאידך גיסא. ראו בויארין, מדרש, בעיקר עמ' 38-1, וביבליוגרפיה שם.</i>
המאפיינים של תרבות אורָלית מסבירים רכיבים שונים בהווי בית המדרש. סדר דיונינו הולם את רשימת המאפיינים של התרבות האורָלית כפי שמנינו אותה<sup class="footnote-marker">286</sup><i class="footnote">ראו עוד יפה, כתיבה, ומחקרים נוספים שלו; אלמן, תוספתא פיסחה; שלזינגר, כתיבה, ועוד.</i>:
א. הלימוד היה בחבורה, ובבית המדרש הציבורי. בחבורת הלומדים היו כללי כבוד ונהלים חברתיים פורמליים וקבועים.
ב. הכבוד ניתן לחכם והוענק לו בשל ידיעותיו ומקומו בשלשלת המסורת.
ג. הלימוד בחבורה היה מסורתי. הנימוק "כך שמעתי" מתקבל כנימוק ענייני ומרכזי. "למה אתם דנים? ואני שמעתי שהוא מטמא, אמר לו רבי יהושע שמעון אחי איני יכול להכחישך מפני ששמעת סתם ואני שמעתי בפירוש" (ספרי זוטא, יט טז, עמ' 313). המסורת שימשה מסגרת מחייבת, אך במסגרתה ובתוכה הדיון היה פתוח, ער וביקורתי, ואף המסורת עצמה עם כל עוצמתה וסמכותה הייתה נתונה לביקורת, כך היה בימי התנאים ובימי האמוראים. נראה שבתחום זה תרבות בית המדרש הייתה פתוחה, עד כמה שהדבר ניתן במסגרת של "תרבות שבעל פה".
ד. כאמור, היו קובצי משניות קדומות של תנאים רבים, אך איננו יודעים רבות על טיב סידורם. על רבי עקיבא נאמר שסידר את משנתו כללים כללים, "טבעות טבעות" (אבות דרבי נתן, נו"א פי"ח, עמ' 67), אך אין במשפט זה כדי לעמוד על טיב משנתו וארגונה הפנימי. כבר הזכרנו את קטעי המשניות הקדומים המשוקעים במשנה. אלו מסודרים לעיתים קרובות לפי סידור חיצוני או סימן לשוני, כגון פתיחה קבועה: "אין בין א ל־ב אלא".<sup class="footnote-marker">287</sup><i class="footnote">ראו משנה, מגילה פ"א מ"א-מ"ה; ביכורים פ"ב; נידה פ"ו מ"ג-מ"י, וכן סוטה מפ"א מ"ב ואילך, או מסכתות עדיות והוריות. הרחבנו בכך במבוא למסכת ביכורים.</i> סידורים נומרולוגיים<sup class="footnote-marker">288</sup><i class="footnote">ראו פירושנו לשבת פ"א מ"א; שבועות פ"א מ"א; תרומות פ"א מ"א; יבמות פ"א מ"א ועוד.</i> וסידורים מעין אלו אופייניים, כאמור, למסורת שבעל פה. לעומת זאת קטעי משנה קדומה אחרים מובנים ומאורגנים לפי נושאים. סידור זה מתאים יותר לתרבות כתובה, ומעיד כנראה על כתיבתם של קבצים קדומים אלו.<sup class="footnote-marker">289</sup><i class="footnote">כגון משנה חגיגה. אפשטיין, מבואות, עמ' 46 ואילך. בקובץ משנה זה גם קטעים סיפוריים, ואלו מתאימים הן לתרבות כתובה והן לתרבות שבעל פה.</i> משנתו של רבי מסודרת ביסודה ובנויה כיאות לספרות כתובה, והוא הדין בתוספתא. כאמור, יש לכלול בקבוצה זו גם את מדרשי ההלכה המסודרים לפי סדר הכתובים המקראיים.
לעומת כל זאת, סוגיות הגמרא בתלמודים, ובעיקר בתלמוד הבבלי, אינן מסודרות בסדר פנימי: המעברים הפנימיים ספרותיים, אסוציאטיביים וספונטניים, מרובים בהם שרשורים מקריים ובעיקר סימנים שנועדו במפורש לזיכרון. כל זה מעיד על תרבות של לימוד על פה, הגם שבתשתית הדיון נמצא טקסט מנוסח של המשנה.
פוקס אף הרחיק לכת וטען שעוד לפני עריכת המשנה והתוספתא הייתה המשנה הקדומה כתובה.<sup class="footnote-marker">290</sup><i class="footnote">פוקס, התוספתא.</i> זו להערכתנו הערכה מרחיקת לכת מדי. הרבדים השונים שבמשנה והעריכות השונות מעידים כי המשנה הקדומה לא הייתה מעוצבת סופית. התנאים בבתי המדרש השונים התירו לעצמם להוסיף על המשניות הקדומות, לעדכנן ולצרף אליהן את פרי מחשבתם (ראו להלן). כל זה אינו אופייני לתרבות של עיסוק בספרות כתובה. כך, למשל, לא נהגו כלפי המקרא. בכל דיון שבו תנאים או אמוראים משתמשים בתורה הם מצטטים פסוק, ואת פירושיהם הם מציגים בנפרד מהטקסט המקראי.<sup class="footnote-marker">291</sup><i class="footnote">כל זאת בניגוד לדרך כתיבתם ולימודם של בני כיתות מדבר יהודה. שם התוספות מצורפות לגוף הטקסט המקראי, ולעיתים קשה לקורא להחליט מה שאבו מהמקרא, והיכן הוסיפו על הטקסט המקורי והמקודש.</i> יש להניח שהיו לתנאים פנקסי הלכה אישיים כתובים, אך ספק אם היו ספרי משנה ערוכים ומפורטים. עם זאת עמדנו על כך שאכן פה ושם אנו מוצאים סימנים למשניות קדומות כתובות, ולשינויי עריכה ופירוש שרק הנחה זו מסבירה אותם (לעיל, סעיף ד).
ה. בספרות חז"ל מושם דגש רב על המסירה המדויקת של המסורת, אך כל הלומד דברי חז"ל בעיון ולפי כללי "הפילולוגיה הגבוהה" מבחין בשינויי המסירה שחלו בספרות חז"ל: ברייתות קדומות הותאמו למציאות הלכתית וריאלית חדשה, נוספו שינויים מפני ה"כבוד" ונערכו התאמות והשמטות מבניות אחרות.<sup class="footnote-marker">292</sup><i class="footnote">עיקרון זה כבר הוכח במחקרים שונים, ובחיבור זה הוכחו מקרים מספר שבהם "עודכנו" דברי תנאים כך שיתאימו לאווירה בבית המדרש האמוראי. להלן נחזור לכך בסעיף הברייתות שבתלמודים.</i> בניגוד לברייתות, המשנה עצמה נמסרה ביתר קפדנות, ושיבושי המסירה מועטים. מרבית השינויים, כולל השינויים הקדומים, נובעים מטעויות מעתיקים ולא משכחה או מהשמטה מבנית.<sup class="footnote-marker">293</sup><i class="footnote">אפשטיין, מבואות, עמ' 726-439.</i> על משמעותה של קביעה זו נעמוד להלן במפורט.
ו. על קצב התפשטות רעיונות התורה שבעל פה איננו יכולים לומר רבות. מן המקורות עולה בבירור שחכמים הרבו להיפגש ולהתדיין. חכמים היו קבוצה קטנה שפעלה באזור גאוגרפי מצומצם יחסית, ולכן בתרבות בית המדרש הפצת התרבות היא אנכית ואופקית כאחת.
ז. ל"שינון" נודע מקום חשוב בתהליך הלימוד. השינון נעשה בקול רם ובנעימה. "ובנעימה שהיה משה שומע בו היה משמיע את ישראל" (מכילתא, יתרו בחדש ד, עמ' 216), "ואמר רבי שפטיה אמר רבי יוחנן: כל הקורא בלא נעימה ושונה בלא זמרה עליו הכתוב אומר: 'וגם אני נתתי להם חֻקים לא טובים' וגו' ".<sup class="footnote-marker">294</sup><i class="footnote">בבלי, מגילה לב ע"א; מסכת סופרים, ג י, עמ' 127, והשווה היכלות רבתי, ט ג, עמ' פג: "נעימה קדושה".</i> הלימוד היה בקול רם, הגם שמן הסתם קדם ללימוד בקול רם לימוד שקט: "דאמר רבא, לעולם ילמוד אדם תורה ואחר כך יהגה" (ברכות סג ע"ב), ובמסורת אחרת ברוריה זועמת על תלמיד הלומד בלחש ואינו הוגה, שכן לימוד בלחש משתכח (עירובין נג ע"ב-עד ע"א). השינון עצמו תופס מקום מרכזי בתהליך הלימוד, "אינו דומה מי ששונה פרקו מאה פעמים למי ששונה פרקו מאה פעמים ואחת",<sup class="footnote-marker">295</sup><i class="footnote">קהלת זוטא, ט ו, ומקבילות במדרש תהלים, לא ט, עמ' 241; בבלי, חגיגה ט ע"ב.</i> והחובה לשנן חוזרת במקורות רבים, תנאיים כאמוראיים.<sup class="footnote-marker">296</sup><i class="footnote">ספרי דברים, ד, עמ' 13; שמות רבה, מז ה; במדבר רבה, יא ג; תנחומא, נח ג, עמ' 12.</i> המסורת מסבירה שפרישת הצדוקים הייתה תוצאה ישירה של שינון קלוקל (אבות דרבי נתן, נו"א פ"ה; נו"ב פ"י, עמ' 26). השינון הוא אחת התכונות המובהקות המיוחסות לחכמים,<sup class="footnote-marker">297</sup><i class="footnote">רבי יוסי הגלילי (אבות דרבי נתן, נו"א פי"ח, עמ' 68); רבי שמעון (אבות דרבי נתן, נו"א פי"ח, עמ' 69).</i> ומצינו גם תיאור חי של הצורך הדחוף בחזרה ובשינון, "שאם יושב אדם ששה חדשים ואינו חוזר בה נמצא אומר על טמא טהור ועל טהור טמא" (אבות דרבי נתן, נו"א פכ"ד, עמ' 78).
סדר הלימוד כלל רכיבי שינון אחדים: תחילה הרב שונה והתלמיד "עונה אחריו" – חוזר משפט אחר משפט, לאחר מכן "אומר לו רבו [כך צ"ל]: נאמר אני ואתה"– שניהם שונים בכעין מקהלה (תנחומא, כי תשא טז). הרב עצמו שינן את החומר לעצמו עד שמשנתו הייתה סדורה ומשוננת (ספרי דברים, לד, עמ' 60). מסופר על ריש לקיש, למשל, ששינן משנתו ארבעים פעם (בבלי, תענית ח ע"א), וכך גם למד משה מריבונו של עולם ששינן את התורה פעמיים לעצמו ופעם נוספת למשה, סך הכול שלוש או אף ארבע פעמים.<sup class="footnote-marker">298</sup><i class="footnote">בראשית רבה, כד ה, עמ' 234; שמות רבה, מ א, ומקבילות.</i>
לימוד בקול רם ובנעימה הופך במהרה לדקלום. ללימוד מעין זה, כמו גם לשינון מתמיד, השפעה ברורה על צמצום הבקרה, ופיחות ביצירה ובמחשבה עצמית יוצרת.

המשנה ומקורות תנאיים מקבילים

<strong>המשנה ומקורות תנאיים מקבילים</strong>
כאמור, בעולמו של בית המדרש רווחו מאות מימרות תנאיות ברמות עריכה שונות, חלקן נלקט למשנה וכל השאר מכונות כיום "ברייתות". בידינו כמה קבצים של ברייתות – התוספתא ומדרשי ההלכה – וברייתות רבות ששובצו בשני התלמודים. לעיתים ניתן למצוא ברייתא אחת במקורות מספר – תוספתא, מדרשים ושני התלמודים – ולעיתים היא משובצת רק בחלק מהקבצים או במקור אחד בלבד. כבר ראשוני החוקרים הבחינו שלא תמיד הברייתא זהה בכל עדי הנוסח. השוואת הברייתות היא אחד הרכיבים המרכזיים ב"פילולוגיה הגבוהה", שהיא מאושיות המחקר. חוקרים רבים עסקו בשאלות הקשורות ליחס בין המשנה לקובצי הברייתות, ולא נסכם כאן את כל הדעות אלא נתמקד בשאלות מספר החשובות לפירושנו. לצורך דיוננו חשובים לנו שני נושאים: מתי נערכו קובצי הברייתות, ומה היחס בין קבצים אלו לציטוטי הברייתות בתלמודים.
<big><b>משנה ותוספתא</b></big>
הנחת היסוד של אפשטיין וגולדברג הייתה שהתוספתא ומדרשי ההלכה מאוחרים בחצי דור למשנה.<sup class="footnote-marker">299</sup><i class="footnote">ראו ההערות הבאות. אין חוקר תלמודי שלא הזדמן לו לעסוק בנושא, וזאת אגב דיון נקודתי זה או אחר, או אגב דיון בעל אופי כללי יותר. למרבית החוקרים עמדה ברורה המבוססת על הדוגמאות שבהן עסק, כל אחד מהם, במפורט. לפיכך מרבית הפרסומים מציעים מודל אחד מהמודלים המוצעים להלן, ובדרך כלל ההוכחות של כל אחד משכנעות למדי. דא עקא שלעיתים המודל האחד והיחיד שבחר אותו חוקר נאכף גם על מסכתות ופרקים הערוכים בצורה שונה. לתולדות המחקר נעיר שמי שעסק במקרה נקודתי כזה או אחר גדולים סיכויו לטעות בהכללה שכל יתר התוספתא מתנהגת באותו אופן כמו הפרקים (המסכתות) שבדק. עוד נעיר בזהירות שההערכה מתי מקור א תלוי במקור ב ומתי המצב הפוך תלויה בשיקול הדעת ובשיטת המחקר הנקוטה, לפיכך מחייבת זהירות ובדיקה. דברים אלו נכונים גם לגבי חיבור זה. יתרוננו היחיד הוא שזכינו לפרש את כל המשנה, ושיטת המחקר שלנו גלויה, ועומדת בפני ביקורתו של המעוניין.</i> התוספתא מסודרת על בסיס המשנה, מרחיבה אותה ומפרשת אותה. המשנה מציעה את הכלל, והתוספתא שואלת "כיצד" ומדגימה אותה.<sup class="footnote-marker">300</sup><i class="footnote">למשל תוספתא, עירובין פ"א ה"א (ראו פירושנו לעירובין פ"א מ"א) ומאות דוגמאות אחרות.</i> בתוספתא יש הרחבה של החומר התנאי. לעיתים במשנה הלכה סתמית ובתוספתא הרחבה, סיפור מעשה קדום או מחלוקת קדומה שהמשנה נקטה בה עמדה אחת, כלומר פסקה כאחת הדעות. דרכה של המשנה לעסוק בפרטים מבלי להסביר את הרקע ההלכתי. היא פותחת בדיני עירוב מבואות ואינה מסבירה כלל עירוב מהו, היא דנה בפרטי הגט מבלי להסביר מהו גט ומה תוכנו, ותופעות דומות. לעיתים יש בתוספתא השלמה של המשנה וכך היא נראית כאילו קדמה למשנה, אך למעשה היא השלמה לה. בתוספתא מובאים גם נימוקים הלכתיים משפטיים לפסיקות המשנה, ובנושא זה נרחיב. עמדה זו היא העמדה המקובלת במחקר. כך למשל ויס מכנה משניות ששובצה בהן המילה "כיצד" כ"משניות תוספתאיות".<sup class="footnote-marker">301</sup><i class="footnote">ויס, משניות תוספתא; הנ"ל, על המשנה; הנ"ל, קינים, ועוד.</i>
מבחינה כמותית, ההיקרות של המונח "כיצד" במשנה גבוהה מעט יותר מאשר בתוספתא (יחסית לגודל הטקסט).<sup class="footnote-marker">302</sup><i class="footnote">במשנה המילה "כיצד" מופיעה פי 115 אחוז יותר מבתוספתא. ברם, לעיתים המילה "כיצד" כתובה גם בניסוח אי זוהי, אי זהו, איזה הוא, איזו היא. סך כל ההיקרויות הללו מוביל לתפוצה מעט גדולה יותר של המונח בתוספתא, אך עדיין פחות מהמשנה: במשנה סך הכול 380 מילות הסבר כאלה, ובתוספתא 550 היקרויות. יחסית לגודל הטקסט, במשנה מילות ההסבר מהוות 1.98 פרומיל, ובתוספתא 1.82 פרומיל. זהו הבדל זעיר למדי.</i> הממצא הסטטיסטי מטעה במקצת, שכן המונח "כיצד" איננו תמיד שלב שני של הסבר, ולעיתים הניסוח בכותרת מלכתחילה כלל הסבר הפותח במילה "כיצד". המשפט הקודם כבר כולל ביקורת מסוימת על שיטת אפשטיין־גולדברג, אף על פי שעדיין יש לה דוגמאות רבות מוכחות.
במשנה מיוצגים חכמים עד דור אושא, ורק מימרות ספורות נמסרות בשם חכמי דור רבי – רבי, רבי ישמעאל ברבי יוסי, רבי חייא וכיוצא באלו. בתוספתא ובמדרשים יש לחכמי דור רבי משקל מרכזי, ונראה שיש בהם חומרים מחצי דור מאוחר יותר, אך עדיין בתקופת התנאים.
אלבק סבור שהתוספתא מאוחרת לתלמוד הבבלי, ונערכה רק בראשית ימי הביניים.<sup class="footnote-marker">303</sup><i class="footnote">אלבק, מבוא לתלמודים, עמ' 63. לסיכום ראו פרידמן, ברייתות; אלמן, סמכות ומסורת; גולדברג, מבוא; הנ"ל, משנה ותוספתא.</i> וואכהולדר הציע הצעה זהה לתיארוך מדרשי ההלכה.<sup class="footnote-marker">304</sup><i class="footnote">וואכהולדר, מדרשים.</i> להלן נסביר את ההבדלים בין נוסח התוספתא והבבלי בצורה שונה. מעבר לכך אין בתוספתא כל רמז למציאות מאוחרת, אין בה שם של חכם מאוחר לשליש הראשון של המאה השלישית, אין בה מונח ערבי, אין בה ביטוי לשלטון נוצרי או מוסלמי או כל עדות אחרת למציאות מאוחרת. על כן דומה שדעתו של אלבק דחויה, והיא לא מצאה לה תומכים בספרות המחקר. הוא הדין לדעתו של וואכהולדר שהמכילתא נערכה בימי הביניים.
לעומת אפשטיין וגולדברג טען לאחרונה פרידמן שהתוספתא קדמה למשנה.<sup class="footnote-marker">305</sup><i class="footnote">פרידמן, ברייתות; הנ"ל, תוספתא; הנ"ל, משנה ותוספתא, ועוד. לסקירת המחקר ראו זידמן, תוספתא ומשנה; אלמן, תוספתא פיסחה. ראו למשל פירושנו לתרומות פ"ה מ"ט ופ"ז מ"ד.</i> כל ההצעות הללו באו מתוך ניתוח ספרותי של הברייתות כפי שהן בקבצים התנאיים לעומת נוסחתן בתלמודים, ובעיקר בתלמוד הבבלי.<sup class="footnote-marker">306</sup><i class="footnote">טרם נערך מחקר מקיף על הברייתות כפי שהשתמרו בירושלמי. הערות מעטות תשובצנה להלן, אך הנושא ממתין לבירור.</i> לדעתנו פרידמן הצליח להוכיח שלוש טענות: הוא הצליח להוכיח שהתוספתא אינה רק לקט סביב המשנה אלא יצירה ספרותית עצמאית, ושהיה לה עורך שהפעיל שיקולי עריכה משלו. יתר על כן, הוא הוכיח את הידוע זה מכבר שבתוספתא מצויים גם חומרים קדומים לעריכת המשנה. לעיתים, המשנה היא סיכום קצר ובתוספתא יש הרחבה של חומרים נוספים, דוגמאות ומחלוקות. חומרים אלו בחלקם (הגדול?) קודמים למשנה. אין כלל קבוע בדבר. הטענה השלישית שהצליח פרידמן להוכיח היא שלעיתים, במסכתות מסוימות, אכן עריכת המשנה מתבססת על התוספתא. עם זאת בדרך כלל התוספתא נערכה על בסיס המשנה, והיא מסבירה ומרחיבה אותה (תוך כדי כך היא מביאה גם חומרים הלכתיים שהם קודמים למשנה). אך יש פרקים שבהם התוספתא היא יצירה עצמאית שנערכה לפי שיטתו הספרותית או ההלכתית של העורך. בקטעים אלו התוספתא מלקטת משניות קודמות ומעבדת אותן כרצונה. לעיתים המשנה מכירה את העריכה של התוספתא או שהיא מכירה את המשנה הקדומה שממנה הובאה התוספתא; לעיתים התוספתא ערוכה על בסיס המשנה, אך לא על בסיס המשנה שבידינו, אלא על בסיס עריכה ארכאית יותר של המשנה.<sup class="footnote-marker">307</sup><i class="footnote">ראו למשל פירושנו לתרומות פ"ה מ"ט ועוד.</i> יש אף לזכור שתוספתא אינה רק יצירה ספרותית אלא שיטת לימוד ועריכה, שיטה המכירה הלכה קדומה ומרחיבה ומפרשת אותה. כך גם נבין כיצד המשנה מכילה הלכות שהן בבחינת תוספתא להלכות קודמות במשנה.<sup class="footnote-marker">308</sup><i class="footnote">ויס, משניות תוספתא.</i> לעיתים ההכפלה והחזרה נובעות משילוב של משניות קדומות מעריכות שונות. אבל כנראה גם המשניות הקדומות עצמן חזרו על נושאים או הדגימו אותה הלכה בכמה דוגמאות החוזרות על עצמן. נסתפק כאן בדוגמה אחת. משנת ביכורים פ"א מ"י מסכמת את אלו המביאים ביכורים וקוראים. כמעט כל שנאמר בה כבר מופיע במשניות הקודמות באותו פרק. פרק זה ערוך בצורה מסודרת ויש בו היגיון ספרותי ברור: יש בו כותרת ובה שלושה סעיפים, ואחר כך הרחבה של כל סעיף וסעיף. כולו עשוי מקשה אחת ברורה ומלוכדת, ואף על פי כן המשנה חוזרת על פרטים הנמצאים במשניות קודמות.
לעיתים ליקטו גם המשנה וגם התוספתא חומרים קרובים מאוצר המשניות הקדומות. דוגמה לכך היא משנת מעשר שני פ"ב מ"ב ומקבילתה בתוספתא פ"ג ה"ו. שני המקורות מביאים כדוגמה את הפירות שהרקיבו והמעות שהחלידו (כך יש לגרוס). אלא שבמשנה זו דוגמה למעשר שאין מחירו ידוע, ובתוספתא זו דוגמה לכך שיש לפדות מעשר שני בערכו האמיתי ולא במחיר מוזל. נראה אפוא שבמקרה זה התוספתא אינה מרחיבה את המשנה, אלא שני המקורות מלקטים את הדוגמה ממימרה תנאית קדומה כלשהי, אלא שכל עורך השתמש בה למטרה אחרת. אין זו אפוא סתם הבאה של ליקוט, אלא ליקוט ועריכה עצמאית של עורכים שונים.
אנו דנו בנושא בחלק מהמסכתות. כך למשל במשנת עוקצין הראינו שאכן לעיתים המשנה מתבססת על התוספתא, כגון עוקצין פ"ב מ"ד שבה המשנה מסתמכת על עריכתה של התוספתא, או שהתוספתא היא תירוץ לקושי עריכתי במשנה. בפירושנו לעוקצין פ"ב מ"ה נצטט את התוספתא המפרשת ש"לפקל" זה "לקלף". פירוש זה איננו ריאלי והוא מצביע על תוספתא מאוחרת המבארת טקסט קודם, שכבר אינו מוכר, ומסבירה אותו בצורה לשונית מצומצמת ולא מדויקת, וכן בתוספתא למשנת עוקצין פ"ג מ"ח התוספתא היא המקור למשנה. תופעה מיוחדת נראה בפירושנו לעוקצין פ"ג מי"א. שם נגיע למסקנה שהתוספתא מגיבה על משנה קדומה אחרת שלא השתמרה בידינו. בכך נוסף נדבך לטענה שאי פעם הייתה עריכה קדומה של מסכת עוקצין או של חלק ממנה.
לעומת זאת במסכת כלים הגענו למסקנה שהתוספתא והמשנה נוצקו יחדיו, כשהתוספתא מאוחרת למשנה וחוזרת עליה. במסכת אהלות זיהינו תופעה בולטת נוספת. המשנה מגדירה את ההלכה במונחים כלליים והתוספתא מוסיפה את המונחים המשפטיים ואת השיעור של האיסור או ההיתר. לעיתים המשנה מביאה מקרה אחד, והתוספתא מוסיפה את המקרים הבאים במגמה ליצור רשימה מלאה אף על פי שהיא בלתי ריאלית. לדוגמה: <img src="https://textimages.sefaria.org/mishnat_eretz_yisrael_preface/T4.png">
התוספתא משלימה את הפרט החסר ואת הנימוק, וחוץ מזה היא חוזרת על המשנה כמות שהיא. על תופעה דומה עמדנו בסדרת משניות. דוגמה נוספת: <img src="https://textimages.sefaria.org/mishnat_eretz_yisrael_preface/T5.png">
דיון נרחב הקדשנו לנושא במסכת נזיקין. שם מצאנו תופעה כפולה. לעיתים התוספתא מתייחסת למשנה (כרגיל, לשיטת גולדברג), לעומת זאת לעיתים המצב הפוך והמשנה מתייחסת לתוספתא ומשתמשת בה. גולדברג, שעסק במסכת בבא קמא, "אילץ" את התוספתא לעקוב אחרי המשנה (כרגיל, לשיטתו), אך אנו חולקים עליו. במקרה זה נראה בבירור ששני המקורות (התוספתא והמשנה) מתייחסים ומשתמשים באותה משנה קדומה. כל אחד מהם מצטט חלק מהמקור הקדום. במודל האחרון (מקור קדום שעורכי המשנה והתוספתא משתמשים בו) יש הסתעפות לשני מצבים:
א. המודל המפלג – המשנה והתוספתא משתדלות שלא לחזור האחת על דברי האחרת, לפיכך רק קריאה של שני המקורות במקביל נותנת תמונה שלמה של הנושא ההלכתי. אי אפשר לקבוע האם זו מדיניות של שני עורכים העובדים במקביל, או שאחד הכיר את עריכתו של האחר. מודל זה מצוי בבבא מציעא פ"ד מ"א; פ"ד מ"ג (פתיחת בבא מציעא פ"ד, למסכת הונאה), בבא בתרא פ"א מ"ה; פ"ב מ"ג; פ"ה מ"ג; פ"ט מ"א; פ"ט מ"ז, ועוד.
ב. המודל החוזר – שני המקורות חוזרים כל אחד על פרטים רבים המצויים בחיבור השני. כך למשל נפרש את בבא מציעא פ"א מ"א. התוספתא והמשנה הן מקורות מפלגים, ואילו בבבא מציעא פ"ב מ"ח ובבא בתרא פ"ט ופ"י המודל החוזר.
במודל השני שני העורכים אינם מכירים זה את עבודתו של זה. במודל הראשון שניהם מודעים זה לעבודתו של זה ומשתדלים להימנע מחפיפה.
במבוא למסכת נזיקין הרחבנו בראיות לשכיחותם של שני המודלים האחרונים (שהם מודל אחד של שימוש במקור קדום).
<big><b>הברייתות שבתלמודים</b></big>
מסובך יותר הוא היחס שבין הברייתות שבתוספתא ובמדרשי ההלכה לבין נוסחתן בתלמודים. כל המעיין בתלמודים, ובעיקר בתלמוד הבבלי, מבחין בקִרבה הרבה שבין התוספתא לברייתות רבות בתלמוד, ברם קל להבחין גם בשינויים: ברייתות שאין להן מקבילה חוץ־תלמודית וברייתות שנוסחתן שונה במקצת. לעיתים קרובות כל הסוגיה התלמודית בנויה על אותו הבדל, ואילו הכיר הבבלי את נוסח הברייתא שבתוספתא לא היה שואל כלל את השאלה; לעיתים מסקנת התלמוד עולה בקנה אחד עם נוסח הברייתא שבתלמוד, אך אילו הכיר התלמוד את נוסח התוספתא לא היה הדיון מתפתח כלל. כאמור אלבק הסיק מכאן שהתוספתא נוסחה לפי הסיכום של התלמוד הבבלי, ולעומתו טען אפשטיין שכל הברייתות נערכו בקובץ שאבד. הבבלי ציטט ברייתות מקובץ זה, והתוספתא אף היא השתמשה בו, אבל הבבלי לא עשה שימוש ישיר בתוספתא.
לאמיתו של דבר, לשיטתו של אפשטיין אין צורך להניח שהיה קיים קובץ ערוך של ברייתות, ודי אם נניח שהיה קיים מאגר ברייתות בלתי ערוך שהיה גדול מאוד בהיקפו. ממנו ציטטו התלמודים, וממנו אספה התוספתא את מקורותיה. לפי גישתו של אפשטיין הברייתות הן חומר תנאי לכל דבר, וההבדלים בין התוספתא לבבלי הם הבדלי מסירה שבין שני מקורות שווי ערך. החילופים הם קדומים, והתהוו כבר בתקופת התנאים.<sup class="footnote-marker">309</sup><i class="footnote">לסיכום ראו פרידמן, ברייתות.</i> בעקבות גישתו של אפשטיין הציע שפנייר שמונה דגמים אפשריים, וספרות המחקר בנושא רבה ביותר.<sup class="footnote-marker">310</sup><i class="footnote">לסקירה חלקית ראו פרידמן, שם, עמ' 183, שהביא את הדעות החשובות אף שלא התכוון לסקור סקירה מלאה את תולדות המחקר. לסקירה שיטתית יותר ראו אלמן, סמכות ומסורת, עמ' 46-13.</i>
גישה אחרת, של פרידמן, ראתה באחת הנוסחאות שיבוש, ובדרך כלל ההנחה הייתה שהבבלי "שיבש" את המימרה הקדומה, אם כי לא תמיד תלו את השיבוש בתלמוד. לדעתנו המונח "שיבש" איננו מתאים. הבבלי "תיקן" את הברייתא כך שתכלול מקרים נוספים או שתשקף את ההלכה הבבלית. לדידו אין זה שיבוש אלא תיקון והעמדת הברייתא אליבא דהלכתא. השאלה החשובה לצורך פרשנות המשנה אינה אם הכיר הבבלי את התוספתא, אלא מה מייצגות הברייתות שבתלמודים: האם הן נוסח של מקור תנאי אמין, שלכל היותר חלו בו שיבושי מסירה משניים, או שמא לפנינו פרי של בית המדרש האמוראי? לאחרונה התרבו המחקרים המציעים שהברייתות שבתלמודים משקפות את ההתפתחות הפנימית של הלימוד האמוראי ואינן עדות לגישתם של התנאים. זו גם מסקנתו של פרידמן, שבדק בקפידה את הברייתות בדיקה ספרותית־משפטית.<sup class="footnote-marker">311</sup><i class="footnote">פרידמן, ברייתות. גם אלמן מסכם שהבבלי הכיר ברייתות רבות במפוזר, אך לא את התוספתא, ראו שם, עמ' 281-275.</i> בדרך הטבע מסקנותיה של הבדיקה אינן מוחלטות, וכמעט תמיד ניתן לטעון כי הדעה שבברייתא שבבבלי היא תנאית מקורית, או שהיא אפילו הגישה המקורית. קל יותר להוכיח את הדברים במגזר הריאלי. בעשרות מקומות מבצבצת מציאות בבלית מתוך הברייתות שבתלמוד הבבלי. רוזנטל אסף עשרות דוגמאות לכך,<sup class="footnote-marker">312</sup><i class="footnote">רוזנטל, ריאליה.</i> לא כולן מוכחות, אך די באוסף כולו כדי להוכיח את הטענה. במסגרת זו נסתפק בדוגמה אחת מיני רבות אשר עלתה במהלך דיוננו. המשנה והתוספתא מונות את מבני השדה שניתן לצרף לעיבור העיר, ואנו מצטטים מפירושנו: "הברייתא שבתוספתא מצוטטת בתלמודים, אבל בתלמוד הבבלי נוסף גם בית הכנסת שיש בו בית דירה לחזן (עירובין נח ע"ב). בארץ ישראל שכנו בתי הכנסת במרכז היישוב, ואין מקום לכלול אותם בין המבנים שמחוץ לעיר, ברם בבבל נבנו בתי כנסת בשטח הפתוח, ויש לכך עדויות רבות נוספות.<sup class="footnote-marker">313</sup><i class="footnote">גפני, בתי כנסת.</i> התלמוד הוסיף אפוא לברייתא הארץ־ישראלית מבנה האופייני לבבל. זו דוגמה לצורה שבה נמסרו והשתלשלו הברייתות בתלמודים, ובעיקר בתלמוד הבבלי. חכמי בבל התירו לעצמם להוסיף לברייתא הקדומה דוגמאות בבליות, ואולי אף התאימו חלקים מתוכן הברייתות למציאות הריאלית או ההלכתית בבבל".<sup class="footnote-marker">314</sup><i class="footnote">ראו פירושנו לעירובין פ"ה מ"א.</i> לתופעה זו כאמור מאות דוגמאות, ורוזנטל העלה חלק מהן.<sup class="footnote-marker">315</sup><i class="footnote">ראו למשל פירושנו לשבת פכ"ב מ"ד ומ"ו; תענית פ"ג מ"ד (ברייתא המתארת את תנאי הארץ במאה השלישית-רביעית), ועוד.</i>
לעיתים התלמוד עצמו מעיר כי המשנה מתפרשת רק על רקע מציאות ארץ־ישראלית ולא בבלית.<sup class="footnote-marker">316</sup><i class="footnote">חלק גדול מהרשימה ריכז מלמד, הלכות ארץ ישראל.</i> עם זאת יש להעיר כי לפחות בחלק מהמקרים פרשנות זו של התלמוד מעוררת תהיות; כך, למשל, בפירושו למשנה שבת (פ"ז מ"ב). המשנה מונה את מלאכות הכנת הלחם והסדר הוא: זריעה, חרישה, קצירה. הבבלי מניח שהסדר הוא כסדר העבודות וטוען שהמשנה נכתבה על רקע ארץ־ישראלי, ובארץ ישראל החרישה באה לאחר הזריעה, ורק בבבל הזריעה קודמת לחרישה. תיאור זה של החקלאות הארץ־ישראלית איננו נכון מבחינה ריאלית. תמיד החרישה קודמת לזריעה,<sup class="footnote-marker">317</sup><i class="footnote">אמנם היה מקובל לחרוש אחר הזריעה, חריש קל, לחיפוי על הזרעים ראו פליקס, דגנים, עמ' 3736; תוספתא כלאים פ"א הט"ו ועוד. ברם, בכך אין הבדל בין ארץ ישראל לבבל. יתר על כן ברור שהמשנה האוסרת חריש בשבת מתכוונת לחריש הרגיל, ולא לחריש מיוחד זה. כך שהסדר במשנה צריך להיות: החורש, הזורע.</i> ואת ההסבר לסדר שבמשנה יש לחפש בכיוון אחר.<sup class="footnote-marker">318</sup><i class="footnote">ראו פירושנו למשנה, שבת פ"ז מ"ב, וראו עוד פירושנו לתענית פ"א מ"ג; בבלי, ערכין לב ע"א. כל התופעות הללו נמצאו רק בבבלי.</i> יתר על כן, בנוסח המשניות הארץ־ישראלי הסדר הוא "החורש" ואחר כך "הזורע". על כן לפחות במקרה זה נראה כי אכן בנוסח התלמוד הבבלי נפל שיבוש, או שמלכתחילה לא התכוונה המשנה להציע את העבודות לפי סדרן הכרונולוגי. מכל מקום תירוץ התלמוד מאולץ ואינו ריאלי, והצורך הדיאלקטי גבר על המציאות הריאלית. לתופעה זו דוגמאות רבות נוספות, אלא שדוגמה זו בולטת משום שבה העדפת הצורך הדיאלקטי על הריאליה ברורה.<sup class="footnote-marker">319</sup><i class="footnote">דוגמה נוספת היא פרשנות התלמוד הבבלי לתענית פ"א מ"ג.</i>
במקביל לשינויים הנובעים מהמציאות הבבלית, הברייתות שבתלמוד הבבלי שונות גם בגלל מציאות הלכתית שונה, כלומר תפיסות הלכתיות ייחודיות לבבל או לאמוראים בכלל. התופעה בולטת בנושאים חברתיים או משפטיים עקרוניים, שיש להם עשרות רבות של עדויות, ובדיקתם מעלה שהברייתות שבתלמוד הבבלי מציעות גישה שונה. נסתפק כאן בשתי דוגמאות. האחת: ברכת הכוהנים מכונה במקורות ארץ ישראל תמיד "נשיאת כפיים", ובתלמוד הבבלי "עלייה לדוכן". מכאן הסיקו החוקרים שבבבל ניצב בבית הכנסת דוכן ועליו ניצבו הכוהנים.<sup class="footnote-marker">320</sup><i class="footnote">ספראי, דוכן; שפיגל, דוכן.</i> השנייה: בעשרות ברייתות ומשניות נדון היחס לעמי הארץ, אבל רק בברייתות שבתלמוד הבבלי מובעת גישה עוינת המעידה על מתיחות ואיבה. ברייתות אלו נמסרו בשם תנאים חשובים כרבי אליעזר ורבי עקיבא,<sup class="footnote-marker">321</sup><i class="footnote">ראו במיוחד בבלי, פסחים מט ע"א-ע"ב.</i> אך אין לגישה זו בסיס של ממש במקורות שמחוץ לתלמוד הבבלי. מעתה אמור: או שהתלמוד הבבלי החדיר לדברי התנאים עמדות של בית המדרש האמוראי בבבל, או שהדגיש עמדות אלו שבעיני בעל התוספתא והתלמוד הירושלמי נחשבו להתבטאויות משניות ובלתי ראויות להיזכר.<sup class="footnote-marker">322</sup><i class="footnote">ראו עוד פירושנו לחגיגה פ"ב מ"ב, ועוד.</i> ויס אף אסף דוגמאות מספר לברייתות ש"עודכנו" (המינוח הוא שלנו) כדי שתכלולנה נושאים שבהם דנו הסוגיות הקודמות.<sup class="footnote-marker">323</sup><i class="footnote">ויס, יצירה, עמ' 165-153.</i>
פרידמן אף אסף ציטוטים מספר מדברי ראשונים, כגון רמב"ן, ריטב"א ואחרים,<sup class="footnote-marker">324</sup><i class="footnote">כגון רמב"ן, בבא מציעא מח ע"ב, וראו פרידמן, ברייתות, עמ' 200.</i> המציעים דרך פרשנית זו. כלומר, גם ראשונים היו ערים לכך שבעלי התלמוד הבבלי שינו את המקור התנאי כדי להתאימו לתפיסות שרווחו בבית המדרש הבבלי, או למציאות בבבל בכללה. עם זאת אין ספק שרוב הראשונים לא הילכו בדרך זו.
בנוסף לכל אלה מצויות ברייתות שהתלמודים הוסיפו להן מילת הסבר, כדי לקרבן לדעת הלומד. לצורך דיוננו אין זה חשוב אם ההסבר אוטנטי או בעייתי;<sup class="footnote-marker">325</sup><i class="footnote">ראו למשל פראנקעל, מבוא הירושלמי, כו ע"א, וראו הדוגמה בפירושנו לשקלים פ"ח מ"א; סוכה פ"ב מ"ה; שבת פ"ח מ"ה; פי"א מ"ג; פט"ז מ"ה; פי"ט, מ"ו; ברכות פ"ד מ"ה, ועוד.</i> חשוב שהתלמוד עדכן כאן את הברייתא כך שתהיה מובנת יותר ללומדים. בכך נשקפת סכנה של תיארוך כל הברייתא כאילו הייתה תנאית, אף שחלקה אמוראי. כל התופעות שהזכרנו הוכחו על ידי חוקרים, ואחת אינה מבטלת את חברותיה. הווה אומר שאכן האמוראים שינו ברייתות מטעמים שונים. עם זאת יש לזכור שהמקבילות בין הברייתות בחיבורים השונים רבות מאוד. בדרך כלל התלמוד רואה בברייתא מקור סמכות לכל דבר.
עתה עלינו לחזור לסעיף הקודם. כבר אמרנו שתרבות של לימוד בעל פה מתאפיינת בהשמטות מבניות ו"עדכון" של החומרים המסורתיים, ואילו תרבות של כתב מתאפיינת בציטוט מדויק ובשימור נוקשה של המסורת. המשנה נמסרה בכתב, ולכן שינויי הנוסח שהתהוו בה מועטים ומשניים. אומנם אפשטיין אסף מאות חילופים של משניות,<sup class="footnote-marker">326</sup><i class="footnote">אפשטיין, מבוא.</i> אך עדיין מדובר בתופעה משנית ושולית בהיקפה ברוב פרקי המשנה.<sup class="footnote-marker">327</sup><i class="footnote">המצב שונה בפרקים שהייתה להם משמעות ליטורגית. כך, למשל, הוחדר לפרק י בפסחים חומר רב מההגדה, ראו פירושנו לפרק זה, וכן יומא פ"ד מ"ב ופירושנו שם. לעיתים גם חדרו ברייתות מהתלמוד הבבלי למשנה, ראו פירושנו לסוף מסכת פסחים ודוגמאות רבות נוספות. עם זאת, היקף התופעה שולי.</i> לעומת זאת החילופים בברייתות רבים ומהותיים הרבה יותר. מצב זה אופייני לתרבות של לימוד בעל פה. הברייתות שוננו והועברו בקפדנות, אך עודכנו, בכוונה או מבלי משים, כך שתתאמנה למציאות המשתנה. הוכללו בהן נושאים מתוך המציאות המשתנה, והוחדרו לתוכן ערכים והלכות שהתגבשו בבית המדרש האמוראי.
אם אכן תופעה זו של עדכון הברייתות והתאמתן למציאות הינה מוכחת, יש לברר מה היקפה של התופעה: האם כל ברייתא שאין לה מקבילה תנאית היא בהכרח פרי יצירה אמוראית, או שמא מדובר בתופעה משנית בהיקפה? על כך, כמובן, קשה לענות בצורה ודאית, שכן אין בידינו להציע ממצא בעל אופי סטטיסטי, וקשה לכמת את התופעה. ברם, במהלך דיוננו מצינו מאות דוגמאות לשיטה זו של עדכון הברייתות.
עדכון ברייתות התחולל גם בתלמוד הירושלמי, אבל מספר העדויות לכך קטן הרבה יותר. אולי הדבר נובע מכך שהמציאות הגאוגרפית בארץ ישראל הייתה יציבה יותר, כלומר השינויים בין התקופה התנאית לימי האמוראים היו מעטים יותר, ואולי הדבר נובע מיציבות בדרכי הלימוד – אך התופעה עצמה ברורה. נסתפק בדוגמה אחת שדנו בה החוקרים. במקורות התנאיים אין כל עדות למימון תלמידי חכמים, לא בתשלום ישיר ואף לא במתן צדקה;<sup class="footnote-marker">328</sup><i class="footnote">בן שלום, חכמי יבנה; בר, תורה; בר, יששכר וזבולון. הם אספו את החומר אך לא הדגישו די את ההבדל החד והברור שבין ספרות התנאים וספרות האמוראים.</i> אין גם ביטוי לתביעתם של חכמים לזכות בסיוע כספי או בתגמולי כסף. לעומתם במקורות אמוראיים התביעה רווחת ביותר, והיא מופיעה גם בברייתות בירושלמי ובתלמוד הבבלי,<sup class="footnote-marker">329</sup><i class="footnote">הוכחה מפורטת מחייבת דיון מפורט, ולפיכך אנו מסתפקים בהצגת העיקרון. רוב העדויות רוכזו אצל בן שלום ובר.</i> אך כמובן רעיון זה איננו במקבילה שבתוספתא או במדרש ההלכה, או שאין לברייתות הללו מקבילות במקורות התנאיים. הווה אומר, שוב לפנינו אותה תופעה של "עדכון" ברייתות ושל הוספה מבנית, האופיינית לתרבות של העברת ערכי מסורת בעל פה.
לעיתים שימר דווקא התלמוד הבבלי את הנוסח הקדום, והירושלמי הוא שעדכן את הברייתא כדי להתאימה לתנאי זמנו. כך למשל הצורה הקדומה של מינוי חכמים הייתה על ידי הסמיכה בידיים; בתקופת האמוראים ביטלו את הסמיכה בידיים בשעת המינוי כדי להבליט את ההבדל בין מינוי חכמים לסמיכת הבישופים הנוצריים. בברייתות שבירושלמי תוקן המינוח ל"מינוי", ואילו בתלמוד הבבלי נשמר הנוסח המקורי.<sup class="footnote-marker">330</sup><i class="footnote">אלבק, סמיכה; ספראי, מקורות.</i> תופעה דומה אובחנה ברשימת ההבדלות. בארץ ישראל נהגו לומר בהבדלה "שבע הבדלות" [שבעה נושאים שה' הבדיל בהם בין שני עצמים], ובבבל שלוש בלבד. בנוסח המקורי נמנתה ההבדלה בין כוהנים לישראלים, אך זו נשמרה רק בנוסח שבתלמוד הבבלי, ולא בנוסח שמופיע במקורות ארץ־ישראליים מאוחרים [פיוטי הגניזה].<sup class="footnote-marker">331</sup><i class="footnote">ראו המבוא למסכת שבת, ופירושנו ליומא פ"ז מ"א.</i> הבבלי שימר את הנוסח הקדום דווקא משום שהוא לא חייב הלכה למעשה, ולכן לא היה כל צורך "לעדכן את הנוסח הקדום", אבל בארץ ישראל אמרו את שבע ההבדלות בכל מוצאי שבת, ועל כן עודכן הנוסח הקדום, ההבדלה בין הכוהנים לישראלים בוטלה,<sup class="footnote-marker">332</sup><i class="footnote">ראו הנספח בסוף מסכת שקלים.</i> כי חכמים לא רצו להדגיש את בחירתם (ובכירותם) של הכוהנים. דוגמה אחרת היא המסורת על היקף ההיתר של רבי ינאי לזרוע בשביעית (נוסח בבל), או רק לחרוש בשביעית (כפי שפירש הירושלמי, ראו פירושנו לשביעית פ"ד מ"ב). גם כאן נראה שמסורת הלימוד הבבלית, שבכל הנוגע לדיני שביעית הייתה תאורטית בלבד, שימרה את הנוסח המקורי, ואילו הלימוד הארץ־ישראלי מבטא את השפעות ההלכה האמוראית. במקרה זה מחלוקת התלמודים אינה רק על היקף ההיתר של רבי ינאי, אלא גם על פירוש המשנה. הירושלמי והתוספתא פירשו את המשנה כך שתבטא התייחסות להלכה השונה שנקבעה בזמנם.
עם זאת יש להודות שבתלמוד הבבלי מצינו יותר "עדכונים" של הנוסח התנאי ויותר שינויים הנובעים ממסורות שונות, או מסיבות אחרות בלתי ידועות – מציאות שונה, שיבושי מסירה, מסורת הלכתית אחרת וכדומה. הברייתות בתלמוד הירושלמי קרובות יותר לנוסח ה"מקורי", לזה שבמקורות התנאיים, אך גם כאן השינויים רבים.<sup class="footnote-marker">333</sup><i class="footnote">יש לכך דוגמאות רבות, ובמהלך פירושנו נעלה רבות מהן. נסתפק כאן בהפניה לפירושנו לעירובין פ"ה מ"א.</i>
על כן במהלך פירושנו נבדק כל מקור ומקור לא לפי שם אומרו, אלא לפי החיבור שבו הוא משובץ. ברייתא בתוספתא דינה כמו המשנה, והיא מייצגת ומשקפת את תקופת התנאים, לעומת זאת ברייתא בתלמודים, בתלמוד הבבלי – ובמידת מה גם הירושלמי – אם אין לה מקבילה בחיבור תנאי, מייצגת את הלימוד האמוראי. אם יש לה מקבילה תנאית, כלומר מקבילה המשובצת בספרות התנאית, הרי שעיקר הלימוד הוא תנאי. אבל אם אין לה מקבילה – היא נדונה כמקור אמוראי לכל המאוחר. זאת אף שייתכן שהיא קדומה יותר.
בדרך זו הילכנו בפירושנו, ודומה שהצלחנו להציג מערכת סבירה של השתלשלות הלכתית, ובכך מבחנה של התאוריה.
<big><b>השפעת הנצרות</b></big>
בספרות המחקר הנכתבת בשנים האחרונות מועלות שתי טענות, האחת שיש השפעה הדדית בין היצירה היהודית ליצירה הנוצרית, כאילו שני המכלולים הם מכלול אחד מלוכד פחות או יותר, והאחרת שהיצירה היהודית היא תגובת נגד לעולם הנוצרי. הדעה הרווחת יותר היא שכל היצירה היהודית היא תגובה ליצירה הנוצרית. לא נוכל לעסוק במסגרת זו בדיון מפורט, ונסתפק בכך שלדעתנו, בכל הנוגע למשנה, טיעון זה מופרך מיסודו, אף על פי שהובאו דוגמאות מעניינות אחדות. זאת מכמה נימוקים עקרוניים:
1. בספרות האגדה ניתן למצוא מרכיבים דומים פרי עיון זהה בכתובי המקרא (או אפילו החלפת רעיונות). אבל במכלול היצירה של חכמים, ההלכה הייתה המרכיב שלו הם ייחסו חשיבות מרבית. ההלכה היהודית איננה קרובה להלכה הנוצרית ואיננה תגובה לה, וכל חיפוש הקשר ההדדי מופרך. יש פה ושם קווי דמיון (השפעה?) למשפט הרומי, או למשפט המזרחי, אך זו כבר שאלה אחרת.
2. עד המאה הרביעית (חתימת התלמוד) הנצרות במזרח הייתה קבוצה שולית ונידחת, וקשה לתאר את היצירה היהודית התנאית כתגובה לה.
3. יש הפרזה רבה בחיפוש אחר תגובה אנטי־נוצרית במקורות היהודיים. בדרך זו אפשר להגיע למסקנה שגם תפילת "שמע ישראל" נוסחה כמניפסט אנטי נוצרי (אמונת הייחוד כנגד "אמונת השילוש"). ברם, אלו פסוקי תורה, שהפכו ללב התפילה היהודית כבר בימי הבית, עוד לפני שאמונת השילוש התגבשה.
4. ניתן לעקוב אחר התפתחות התורה שבעל פה בכלל, וההלכה בפרט, מבפנים, וההשפעות החיצוניות מעטות ומצויות בשוליים.
עם זאת, הדומה והשווה שבין המשפט היהודי למשפט הרומי מחייב עיון. אלא שהמשפט הרומי הקלאסי היה רחוק, ונוכחותו במזרח הייתה נדירה. חשוב יותר לבדוק את מערכת המשפט הרומי המקומי במזרח. מערכת זו ידועה מספרי החוק הסורי־רומי, מהחוק הדמוטי במצרים ומפפירוסים. כל אלו נוגעים בעיקר לדיני ממונות, ולימודם יהיה בעל ערך רב. אנו לא הרחבנו בשאלה זו.
<big><b>תניא שבתלמוד הבבלי</b></big>
בדרך כלל מקובל להניח שברייתות מובאות בתלמוד הבבלי בשורש תנ"ה על הטיותיו: "תנן", "תנו רבנן", "דתניא", "והתניא" וכיוצא באלו. ספרות המבואות לתלמוד, שנכתבה על ידי גדולי הראשונים, הרחיבה ופירטה את המשמעויות המדויקות של כל מונח.<sup class="footnote-marker">334</sup><i class="footnote">על כך מדובר כבר בתשובת גאוני בבל, גנזי קדם ד, עמ' 105, ואחר כך בספרות הראשונים כדבר המובן מאליו.</i> כתבי היד לתלמוד מוכיחים כי חלו במונחים שינויי עריכה ותיקונים, כך שבמבנה המונוליטי שהוצג נִבעו מעט סדקים, אך עדיין הוא עומד כסממן לעריכה הקפדנית של התלמוד. במסגרת זו מקובל לפרש, בין השאר, ש"תניא" הוא מונח להבאת ברייתא. לברייתות רבות המובאות בתלמוד הבבלי בלשון "תניא" מקבילות ארץ־ישראליות בירושלמי, ולעיתים קרובות מקבילות אלו הן אמוראיות;<sup class="footnote-marker">335</sup><i class="footnote">עמד על כך פראנקעל, מבוא הירושלמי, עמ' כד א-ב. למעשה, התופעה נרחבת הרבה יותר מהמשתמע אצלו, וראו למשל ירושלמי, יומא פ"ב ה"ד, מ ע"א בהשוואה לבבלי, כו ע"א, וכן בבלי, סנהדרין קיב ע"א "תנן התם" ובירושלמי, מעשר שני פ"ה ה"ג, נו ע"א אלו דברי רבי יוחנן, וכיוצא באלו עשרות דוגמאות.</i> על כן מתבקשת ההשערה, המהפכנית לכאורה, ש"תניא" אינו מונח לברייתא, אלא למימרה כלשהי שהייתה מפורסמת וידועה. לעיתים המימרה תנאית, ולעיתים יצאה מפיו של אמורא מפורסם וזכתה לגושפנקה "מעין רשמית". השערה זו אינה ניתנת להוכחה, ברם, לפי שיטתנו שכל ברייתא שהועברה לבבל עודכנה והותאמה, והוא הדין בברייתות שבתלמוד הירושלמי, ניתן להסביר בכך את ההבדל שבין נוסח הברייתא בתלמוד הבבלי לבין הבאתה כמימרה אמוראית בירושלמי. מספר הדוגמאות רב מכדי לייחסו ליד המקרה.
על תופעה דומה עמד אלבק ביחס להבאות בלשון "תני רבי פלוני", והחכם המוסר הוא אמורא. אלבק עמד על ייחודן של "ברייתות" אלו, שהן קצרות, ללא מחלוקות, ולעיתים מאוחרות.<sup class="footnote-marker">336</sup><i class="footnote">אלבק, מבוא לתלמודים, עמ' 36-28.</i> דומות להן התוספות הבאות בלשון "תנא". חלקן תוספות למשנה, אך חלקן תוספות לדברי אמוראים, וודאי שאינן מדברי תנאים.<sup class="footnote-marker">337</sup><i class="footnote">אלבק, שם, עמ' 50-46.</i> אלבק בבקיאותו עמד על התופעה, אך היסס להסיק את המסקנה המתבקשת. בלשונות אלו הגמרא מביאה מימרה מפורסמת וידועה. לעיתים היא ברייתא, ולעיתים היא מאוחרת לתקופת התנאים, אך בגלל פרסומה היא מוצגת כברייתא, או שמא צריך לנסח שהבבלי הביאה בלשון "תני רבי.." אף שידע שאין זו ברייתא.

התהליך הכרונולוגי – כיצד נוצרה ההלכה שבתורה שבעל פה?

<strong>התהליך הכרונולוגי – כיצד נוצרה ההלכה שבתורה שבעל פה – בין חכמים לציבור</strong>
<b>הקדמה</b>
השאלה כיצד נוצרה התורה שבעל פה מנסרת בעולמה של היהדות, וימיה כימי התורה שבעל פה הידועים לנו. הדיון בנושא הושפע עמוקות מהצרכים האפולוגטיים. המשיבים ביקשו להסביר בכך כיצד יש לחכמים בלעדיות על הנגישות לתורה שבעל פה, על הלגיטימציה לחדש מחד גיסא, ועל הזכות הבלעדית על שלשול המסורת מאידך גיסא. מניעים אלו השפיעו כמובן על התיאורים הקדומים, אך לא הטיבו עם הדיוק ההיסטורי. זאת ועוד; התיאורים הקדומים אינם מהווים מקור היסטורי אמין מתוך החשש הטבעי שאירועים ותהליכים שהתחוללו בעבר הרחוק נשכחו, והמציאות הנוכחית, שכל חכם הכיר, נראתה לו כקיימת מאז ומעולם.
החוקר בן זמננו ניגש בדחילו ורחימו לשאלה זו, ומבין שיש להבחין בין שתי שאלות. הראשונה היא כיצד תיארו לעצמם חז"ל את ראשיתה של התורה שבעל פה, והשנייה היא כיצד אנו מעריכים את שלבי הבראשית של התפתחות התורה שבעל פה, ומתי התרחשו שלבי בראשית אלו. השאלה הראשונה חשובה מאוד, אך במסגרת זו לא נעסוק בה לגופה אלא רק בשאלה האם ניתן להפיק מתיאור התדמית העצמית של חכמים גם מסקנות היסטוריות. אנו מניחים שהתדמית העצמית של חז"ל בנושא היא בעיקרה בעלת חשיבות תאולוגית, וממילא הציפיות למידע היסטורי מעטות. נפתח בשאלה הראשונה.<sup class="footnote-marker">338</sup><i class="footnote">במהלך הדיון נציע דוגמאות הלכתיות רבות, רובן הלכות מסובכות ומורכבות המחייבות עיון לגופן. עם זאת, לצורך שמירה על מסגרת הדיון, נימנע מעיסוק בבעיות טקסטואליות ובבעיות נוסח, אלא אם כן הדבר חיוני להבנת המסגרת המוצעת. המשניות שנביא פורשו במקומן.</i>
<big><b>כיצד תיארו חכמים את התפתחות התורה שבעל פה</b></big>
<b>מסורת ויצירה</b>
משה קיבל תורה מסיני, ואיש לא הטיל ספק כי זו התורה שהיא בידינו. חכמים היו מודעים לפער הגדול שבין דברי התורה לבין מציאות חייהם ומציאות לימודם ותורתם. פער זה הוא ה"תורה שבעל פה". בספרות חז"ל שתי גישות אידאולוגיות: האחת מתארת לעצמה שמשה ירד מסיני עם התורה שבכתב והתורה שבעל פה, וכל שלמדו וחידשו תלמידי הדורות כבר ניתן למשה מסיני. כפי שדרשו התנאים: " 'דבר אל אהרן', יכול הדבר הזה שנאמר לאהרן ששמעו מפי הקב"ה אמרת 'אלה החקים והמשפטים' וגו' (ויקרא כו מו), הא כל המצות הקלות והחמורות הזדונות והשגגות הכללים והפרטים הגופים והדקדוקים נאמרו למשה מסיני" (ספרי זוטא, ו כג, עמ' 247).
כמו כן, המדרש אומר: ".. מקרא ומשנה ותלמוד ואגדה, ואפילו מה שתלמיד וותיק עתיד להורות לפני רבו, כבר נאמר למשה מסיני. הדא הוא דכתיב (קהלת א', י) 'יש דבר שיאמר ראה זה חדש הוא', וחבירו משיבו 'כבר היה לעֹלמים אשר היה מלפנֵנו' ",<sup class="footnote-marker">339</sup><i class="footnote">ירושלמי, מגילה פ"ד ה"א, עד ע"ד; פאה פ"ב ה"ב, יז ע"א; חגיגה פ"א ה"ח, עו ע"ד; ויקרא רבה, כב א, עמ' תצז; שמות רבה, י י, ועוד.</i> או: "ואמר רבי לוי בר חמא אמר רבי שמעון בן לקיש: מאי דכתיב (שמות כ"ד, יב) 'ואתנה לך את לֻחֹת האבן והתורה והמצוה אשר כתבתי להורֹתם', לוחות – אלו עשרת הדברות, תורה – זה מקרא, והמצוה – זו משנה, אשר כתבתי – אלו נביאים וכתובים, להורותם – זה גמרא; מלמד שכולם נתנו למשה מסיני" (בבלי, ברכות ה ע"א). כל המחלוקות שנתהוו במהלך הדורות נבעו מתלמידים שלא שימשו את רבותיהם כל צורכם (תוספתא, סנהדרין פ"ז ה"א; סוטה פי"ד ה"ט ומקבילות רבות).
לעומת זאת יש במקורות חז"ל גם גישה אחרת שיש בה הכרה בהתפתחות ההלכה ובכך שכל דור מוסיף משלו לבניין, ועולם ההלכה הוא בבחינת עץ הפרה ורבה: "[או אינן חסירין ולא יתירין? תלמוד לומר נטועים] מה נטיעה פרה ורבה, אף דברי תורה פרין ורבין" (תוספתא, סוטה פ"ז הי"א ומקבילות רבות). ביטוי לכך יש באגדה על משה שאינו מבין דבר בבית מדרשו של רבי עקיבא, ואף על פי כן הכול נקרא על שמו ומכוח תורתו של משה הוא (בבלי, מנחות כט ע"ב). לכל גישה ניתן לצטט מספר רב של מקורות שונים המעידים בדרכם על מקומה של השאלה בעולמם של חכמים.
שתי עמדות תאולוגיות לפנינו, אך לעיתים דומה שחכמים לא ראו ביניהן סתירה, אלא האמינו ששני התיאורים משלימים זה את זה. חכם נדרש להיות כבור סוד שאינו מאבד טיפה, ומחויב לשמירה קפדנית על המסורת וממילא נמנע מחידוש, ובמקביל גם כמעין המתגבר, יוצר ומתחדש תדיר. התיאור הראשון הוא דימויו של רבי אליעזר בן הורקנוס, והשני של רבי אלעזר בן ערך.<sup class="footnote-marker">340</sup><i class="footnote">ראו משנה, אבות פ"ב מ"ח. הפרשנות שבור סוד אינו מחדש היא פרשנותו של בעל אבות דרבי נתן, נו"ב פי"ג, טז ע"ב. בעל אבות דרבי נתן מדגיש שם שגם רבי אליעזר בן הורקנוס חידש יותר ממה ששמע מפי רבו.</i>
לא נאריך כאן בהעמדת העמדות העקרוניות, שכן השאלה שלפנינו אינה מה התאולוגיה של חז"ל אלא כיצד התנהלו בתי המדרש בפועל. דומה שקריאה ביקורתית מבחינה שרבי אליעזר הוא אכן שמרן שאינו מרבה לחדש מה שלא שמע מרבותיו, אך גם הוא מחדש לא מעט, ותיאורו כבור סוד הקולט ומשמר ואינו יוצר הוא שילוב של תכונת נפש ושל הממד האידאי־הצהרתי.
עם כל זאת, דומה שככלל ספרות חז"ל מניחה שמה שהווה הוא בבחינת מה שהיה. כלומר הם מניחים שגדולי הדורות הקודמים ישבו ולמדו בחבורות ובבתי המדרש, כשם שהם לומדים ומלמדים. יעקב, משה, דוד או חזקיה מוצגים כחכמים לכל דבר, הפועלים בראש ובראשונה במישור של בית המדרש.
<b>כנסת הגדולה</b>
המקורות המציגים את כל התורה שבעל פה כמי שניתנה למשה מסיני מכירים בכך שהיו מוסדות מספר שהיו בעלי סמכות יצירה בנושאים אלו או אחרים. הנביאים נהנו כמובן מסמכות זאת, ולאחר מכן אנשי כנסת הגדולה. לאנשי כנסת הגדולה הם מייחסים את חידושן של הלכות מרכזיות. מוסדות נוספים, כ"בית דין של יעבץ" (בבלי, יומא פ ע"א), נזכרים בהקשר דומה, ובהם לא נעסוק. כולם מעניקים למסורת ההלכה הוד קדומים ולגיטימציה, כלומר לכולם ממד אידאי מובהק. לצורך דיוננו השאלה היחידה היא האם המסורת על כנסת הגדולה עשויה לשקף זיכרון היסטורי כלשהו אשר יאפשר להעריך את טיבו ההיסטורי של המוסד.
במסכת אבות מייחסים להם שלוש מימרות: "הוו מתונים בדין והעמידו תלמידים הרבה ועשו סייג לתורה" (אבות פ"א מ"א ומקבילות). מתינות בדין יאה תמיד, אך שתי המימרות האחרות הן תשתית ההלכה של חז"ל. עשיית הסייג, ההרחקה מדבר עבירה, היא המפתח להלכות רבות, וניתן לומר שהיא שינתה וממשיכה לשנות את פני עולם ההלכה. יתר על כן, דומה שבמימרה זאת חכמים מתכוונים למגמה של ניסוח משפטי של הלכות, וכפי שנראה להלן זה אכן ליבה של תורה שבעל פה. אם מייחסים לאנשי כנסת הגדולה חידוש זה, הרי שיש בכך קביעה מרחיקת לכת, שאין זו תורה מסיני. גם המשפט "העמידו תלמידים הרבה" הוא לב ליבה של מצוות לימוד תורה, כפי שננתח זאת להלן. עוד מייחסים להם את שיטת הכללים והפרטים, ואף זה מרכיב מרכזי בשיטת מדרשי ההלכה של חכמים (ירושלמי, שקלים פ"ה ה"ז, מח ע"ג).<sup class="footnote-marker">341</sup><i class="footnote">לסיכום העדויות התלמודיות על אנשי כנסת הגדולה ראו מנטל, אנשי הכנסת, עמ' 145-63.</i> אם מייחסים לאנשי כנסת הגדולה מימרות אלו, כלומר חידושים מרכזיים מעולמה של ההלכה, הרי שיש בכך קביעה מרחיקת לכת: הליבה ההלכתית איננה הלכה מסיני אלא מסורת כנסת הגדולה מראשית עולמם של חכמים. אומנם היא קדומה וראשית המהלך, אך היא חלק מן התורה שבעל פה.
מסורת חז"ל מייחסת לכנסת הגדולה החלטות בנושאים חשובים שאין להם כל בסיס במקרא, כגון קביעת תפילות, ברכות, קדושות והבדלות (בבלי, ברכות לג ע"ב). קביעת התפילות חוזרת בסדרת מסורות בירושלמי ובבבלי, אם כי ניתן להידחק ולפרש שכוונת חכמים הייתה רק לקביעת הנוסח. כן מייחסים להם את קביעת ימי הפורים (בבלי, מגילה ב ע"א) ואת הקביעה שספר יחזקאל הוא חלק של האסופה של כתבי המקרא (אבות דרבי נתן, נו"ב פ"א, ב ע"א). כמו כן מייחסים להם סדרה קצרה של מדרשים.
כל אחת מהמסורות הללו בעייתית. על התקבלותו של ספר יחזקאל אנו שומעים במקבילות מסורות אחרות הקובעות את המאורע לשלהי ימי הבית השני בלבד. גם על ייסוד התפילות בידינו מסורות אחרות המייחסות את התפילות לאבות עולם אחרים. אין צריך לומר שחוקרים מהססים לקבל מסורות אלו כעדות היסטורית. כך למשל ניטש ויכוח על זמנה של קביעת התפילה, אך אפילו המקדימים מקדימים אותה לשלהי ימי הבית השני.<sup class="footnote-marker">342</sup><i class="footnote">פליישר, תפילה, וכנגדו פלוסר, מקצת מעשה תורה; פוקס, מהפכנים, וראו הנספח למסכת מגילה.</i> על כן דומה שאין טעם להתמקד בבירור מסורות אלו ופרטיהן, אלא לראות בהן מסורת עמומה ששיני הזמן אכלו בה, אך ניתן לסכם שמסורת חז"ל רואה בחבריו של אותו מוסד עלום את מניחי התשתית לשיטתה של ההלכה והתורה שבעל פה, כפי שעוד נרחיב.<sup class="footnote-marker">343</sup><i class="footnote">מסורות אחרות מייחסות להם תיקונים בנוסח התנ"ך (תנחומא, בשלח טז טז; כי תשא יד). בעל אותיות דרבי עקיבא ומסורות אחרות מתורת הסוד ממקמים את אנשי כנסת הגדולה לפני עזרא הסופר, וזו כבר קביעה א־היסטורית, כדרכם של אנשי תורת הסוד.</i>
מסכת אבות מונה את שושלת המסירה של תורה שבעל פה וממקמת את אנשי כנסת הגדולה בין הנביאים לימי הזוגות. בעל אבות דרבי נתן מפרש שהכוונה לדורות שאחרי הנביאים חגי, זכריה ומלאכי (אבות דרבי נתן, נו"א פ"א, א ע"ב). מסורות אחרות מייחסות להם את כתיבתו של ספר נחמיה.<sup class="footnote-marker">344</sup><i class="footnote">ירושלמי, ברכות פ"א ה"ו, ד ע"א; בראשית רבה, ו ו, עמ' 45; לה ב, עמ' 328; שמות רבה, כא ג; רות רבה, ד ה; תנחומא, שמות ב ומדרשים רבים נוספים.</i> אם כן, אין אחדות דעות לגבי זמנו של המוסד.<sup class="footnote-marker">345</sup><i class="footnote">במדרשים אחדים אנשי כנסת הגדולה נקשרים עם תאריך של נס שנעשה בחודש שבט, והמן ידע על מאורע זה (אסתר רבה, ז א; מדרש אבא גוריון, ג. פרט זה חסר באגדת אסתר, פ"ג, עמ' טו).</i> מכל מקום שמעון הצדיק, שהיה כוהן גדול, מכונה "משיירי כנסת הגדולה", כלומר המוסד פעל עד ימי הכיבוש ההלניסטי.
כפי שהגדרנו, ענייננו הוא רק בשאלה האם ניתן לראות בגרעין המסורות הללו זיכרון היסטורי, והאם ניתן לשחזר את טיבו של המוסד. מצד אחד אין לצפות ממסורת חז"ל שנערכה רק במאה השנייה לשמר זיכרון היסטורי מהמאות החמישית והרביעית לפני הספירה. כמעט אין בידינו מסורות אחרות אותנטיות מתקופה זו, ואפילו מימי המכבים (מאה שנייה לפני הספירה) נותרו רק זיכרונות עמומים ביותר. מצד שני, נתונים אחדים מסייעים לטענה כי אכן לפנינו הד למוסד שפעל הלכה למעשה. במציאות של חכמים לא היה מוסד דומה שמשלשלי המסורת יכולים היו להעתיקו לתקופה הקדומה. יתר על כן, מיקומו של המוסד כאילו פוגע בשושלת המסירה. כפי שראינו הם מייחסים לכנסת הגדולה את ייסודם ועיצובם של מרכיבי היסוד של עולמם, פעולות שהן לב ליבה של ההלכה. אם אכן כך הוא, הרי שלא כל התורה נמסרה למשה מסיני, על כן קשה להניח שמסורות כאלו צמחו יש מאין.
עד כאן תיאור התדמית העצמית של חז"ל, עדות לעיצוב הזיכרון ההיסטורי שלהם כפי שרצו להציגו בפני הציבור. מעתה עלינו לנסות לברר מה אנו יודעים על שלבי הבראשית של היווצרות התורה שבעל פה. לא נעסוק כאן במכלול השאלות ונימנע מסקירת ספרות המחקר העשירה; נצמצם את דברינו להערות מספר ולהיבטים שברצוננו להדגיש.
<b>כנסת הגדולה – הרקע הריאלי</b>
דומה שביכולתנו להתקדם צעד נוסף בבירור הרקע לפעילותה של כנסת הגדולה. במקדשי העיר אורוך (Uruk – היא ארך המקראית) פעלה מועצה שנקראה "כנישתו". ה"כנישתו" הרגילה הייתה של שנים עשר חברים. הייתה גם "כנישתו" אחרת, גדולה, שהיו בה כנראה כשבעים איש, אך לה אין כינוי מיוחד.<sup class="footnote-marker">346</sup><i class="footnote">דוטי, ארכיב, עמ' 18-15; ספק, העיר הבבלית, ובעיקר עמ' 74-70.</i> ה"כנישתו" הייתה מועצה של המקדש שעסקה בענייני משפט אזרחי של מכירות וקניות, בשיפוט ואולי גם בחקיקה. מן הסתם עסקה גם בניהול הצד המשפטי־חוקי של המקדש, אך לכך אין ראיות. ה"כנישתו" מיוחדת בכך שיש בה שילוב של מנהיגי העדה האזרחיים, כך שלפחות חלק מהחברים לא היו כוהנים.
שמו של המוסד, כמו שמות של בעלי תפקיד אחרים באורוך בתקופה הסלבקית, הוא ממוצא ארמי, ונראה שהמוסד שנוסד קודם לכן בימי ממלכת פרס (ואולי קודם) המשיך לתפקד גם בראשית ימי השלטון ההלניסטי. העדות הראשונה לקיומו של המוסד היא אכן מימיו של כורש (534 לפנה"ס) והאחרונה מימי הסלבקים, ואכן התעודות שבידינו מוכיחות כי זו הייתה מדיניותם העקבית של הסלבקים לאמץ את מסגרות השלטון הקדומות ולהעניק להן, מאוחר יותר, תוכן הלניסטי.
על כן יש מקום להשערה שכנסת הגדולה היא אותה "כנישתו" שפעלה במקדש ירושלים. המוסד פעל בשלהי ימי שלטון פרס, ואולי אף קודם לכן. לפי הסבר זה כנסת הגדולה הייתה מועצה של המקדש ובראשה עמד, מן הסתם, הכוהן הגדול, כמו שמעון הצדיק בזמנו. לפי הסבר זה המוסד פעל בתקופת שלטון פרס (לאו דווקא בראשית שלטון פרס) עד ראשית השלטון ההלניסטי, ואולי אף מעט קודם לכן.
ההצעה לקווי דמיון בין מקדש ירושלים והמקדש באורוך ובערים סמוכות אינה רחוקה. בשתי הערים, כמו גם בבבל גופא, העיר כולה הייתה עיר־המקדש, והנהלת המקדש שימשה גם כהנהלה עירונית. שמות בעלי התפקידים במקדש בירושלים מופיעים גם בבבל. ה"גזבר" בירושלים הוא ה"גנזברה" הבבלי־ארמי, וה"סגן" התלמודי הוא ה"סכנו", או "סגנו", הבבלי־ארמי. התואר "אמרכל" אינו מופיע בצורתו זו, אך כמה בעלי תפקיד במקדשי בבל או אורוך נשאו את התואר "מר"– כמו מר ביתו, הממונה על הבית וכיוצא באלו. חנות המקדש נקראת "מכורו", ואולי מכאן המילה "אמרכל". כן מופיע במקורות הבבליים הכינוי "קופה" לאוצר המקדש שאליו מביאים תרומות.<sup class="footnote-marker">347</sup><i class="footnote">ראו ספק, העיר הבבלית; מקאון, כוהנים; ל"פקדו" ראו עמ' 27, ל"גנזברה" ראו עמ' 34, ל"קופה" ראו עמ' 152, ול"מכורו", היא החנות של המקדש, ראו עמ' 33.</i> אחד הממונים במקדש הבבלי הוא ה"פקדו", שצורתו העברית היא "פקיד" (דברי הימים ב כ"ד יא; ל"א, יג).<sup class="footnote-marker">348</sup><i class="footnote">השאלה אם קווי הדמיון בין מקדש ירושלים למקדשי בבל מופיעים כבר בתקופת המקרא אינה בתחום דיוננו. המונח "פקיד", למשל, מופיע במקרא פעמים רבות, אך ברוב האזכורים אין לו קשר ישיר דווקא למקדש, ברם, בספר דברי הימים, שנערך בימי שלטון פרס, ה"פקיד" הוא ממונה במקדש. בספרות חז"ל נעלם תואר זה. "סגן" מופיע במקרא בצורת "סוכן", אך ללא קשר ישיר למקדש, ובספרות חז"ל הסגן פועל רק במקדש.</i> על כן המסקנה מתבקשת שהמקדש של שלהי ימי הבית השני משמר את מערכת התפקידים מהמקדש בימי השלטון ההלניסטי או הפרסי, וכי מקדש ירושלים בתקופה זו התנהל במתכונת המקדשים בבבל או באורוך.
מבחינתו של דיון זה מתברר שאת ראשית המסורות על התורה שבעל פה חכמים מייחסים למועצה שפעלה במסגרת המקדש. בשושלת המסירה שבמסכת אבות חכמים מתעלמים ממקומם של הכוהנים, ברם כל העדויות מימי הבית השני מלמדות על תפקידם המרכזי של הכוהנים בלימוד התורה ובהוראתה, עד למהפכה הפרושית. העדות על כנסת הגדולה כמועצת המקדש הולמת את ידיעותינו על מעמדם של הכוהנים כמורי ההלכה מחד גיסא, ומאידך גיסא ה"כנישתו" הבבלית כללה כאלה שאינם כוהנים, ומן הסתם בכך היה גם ייחודה של כנסת הגדולה, ונשוב לכך להלן. אנו מעריכים אפוא שאכן שלבי הבראשית של עיצוב התורה שבעל פה קשורים לאותו מוסד של כנסת הגדולה, שפעל בימי שלטון פרס ובראשית התקופה ההלניסטית.
בניגוד לחוקרים אחרים איננו סבורים שהמסורות התלמודיות על אנשי כנסת הגדולה משקפות זכרונות ריאליים של פעולתם. העדויות אגדיות וסותרות זו את זו. מצד שני איננו יכולים גם לקבל את דעת הסבורים שכל מערך העדויות הוא דמיוני ואגדי. מסקנתנו היא שאכן היה קיים מוסד שכונה "כנסת גדולה". מוסד זה פעל בתקופה הפרסית ו/או ההלניסטית הקדומה, והיה הגוף הראשון שקבע הלכות שלימים הפכו לתשתית התורה שבעל פה. עם זאת, הזיכרון הקולקטיבי של עם ישראל לא שימר פרטים מדויקים על פעילותו. לענייננו חשוב שחכמים מבינים שלא הם ייסדו את התורה שבעל פה, ומצד שני גם אינם טוענים לרצף בלתי מופרע מימי המקרא ועד ימיהם. הם מכירים בכך שהיה "סוכן תיווך" שתיווך (והבדיל) בין תקופת המקרא ובין הפעילות בבית המדרש. אנו מעריכים שאכן היה קיים מוסד מעין זה, והוא אכן עסק בשיפוט ובחקיקה, ונכללו בו כוהנים ומנהיגים שאינם ממוצא כוהני. עם זאת, עדיין אין בכך כדי לקבוע שמוסד זה ניהל את דיוניו באותו אופן ולפי אותם קווי מחשבה כמו בית המדרש של חז"ל.
<b>הסופרים</b>
בנוסף לסנהדרין נזכר במקורות מונח נוסף שאפילו חכמים עצמם לא ראו בו בהכרח מוסד קדום, הלא הוא "תקופת הסופרים".
במסורת המשנה מצינו קבוצה נכבדה של משניות הבנויות על מספרים. לט אבות מלאכה (שבת פ"ז מ"ב), ארבעה אבות נזיקין (בבא קמא פ"א מ"א), חמישה לא יתרומו (תרומות פ"א מ"א), חמש עשרה נשים (יבמות פ"א מ"א) וכיוצא באלו. אמוראים חשו כי מדובר בקבוצת משניות בעלת ייחוד והציעו כי כל אלו נוסדו בידי ה"סופרים", קרי קבוצה קדומה של חכמים שפעלו אי שם בימי כנסת הגדולה. מדוע נקראו "סופרים"? "שעשו את התורה ספורות ספורות" (ירושלמי, שקלים פ"ב ה"ב, מח ע"ג). אכן יש לראות בדברים עדות לשיטת העריכה ולכך שאמוראים הכירו אותה והכירו בייחודה, אך ספק אם ניתן ללמוד מהם על הכרונולוגיה של השיטה.<sup class="footnote-marker">349</sup><i class="footnote">אורבך, הדרשה, פיתח שיטה שלמה על תקופת הסופרים כתקופת היסוד של תורה שבעל פה.</i>
הפתיחה המספרית הייתה חשובה לקדמונינו, משום שהם זכרו את המשניות בעל פה ומספרים הם כלי עזר חשוב ביותר לזיכרון. ייתכן גם שהייתה פעם משנה קדומה שרבות ממשניותיה היו סדורות בצורה מספרית, או לחילופין שזו הייתה שיטת עריכה, אולי של בית מדרש מסוים, אך לאו דווקא שיטת עריכה קדומה. אכן למשניות המספריות אופי מסכם של כלל, על כן סביר יותר שזו שיטת מאוחרת יחסית בעריכת המשנה. לאחר שנעשה שימוש בכלל מספרי לא ויתרו חכמים על המניין, אף אם במהלך הדורות חלו בו שינויים. כך למשל חלו שינויים במניין של לט אבות מלאכה, אך הניסוח המספרי (לט אבות מלאכה) לא שונה.<sup class="footnote-marker">350</sup><i class="footnote">ראו דיוננו להלן.</i> הדוגמה הבולטת היא תפילת "שמונה עשרה" המכונה כך היום, ובמקורות חכמים י"ח ברכות, זאת אף שבבבל הוכללו בתפילה תשע עשרה ברכות. הגמרא עצמה טורחת להסביר זאת, אך באופן פשוט השם כבר הפך למותג ספרותי ואין להחליפו. כמו כן, הסיכום שחמש נשים פסולות להעיד על קרובת משפחתם – במשנה הרשימה מופיעה ללא מניין (משנה, יבמות פט"ו מ"ד); הירושלמי מעיר בפשטות שבנוסף לחמש הנשים הנזכרות יש עוד נשים (ירושלמי, שם ט"ו ה"ד, טו ע"א), ובתלמוד הבבלי מובאת ברייתא: "הכל נאמנין להעידה חוץ מחמש נשים", והבבלי מבין שחמש אלו דווקא, ומתלבט מדוע לא נזכרו נשים נוספות (בבלי, שם קיז ע"א).
כמו כן, המניין "חמש עשרה נשים פוטרות צרותיהן" (משנה, שם פ"א מ"א) נותר, אף שיש המוסיפים דוגמאות נוספות (ירושלמי, שם ב ע"ג). משנה זו ביבמות היא אליבא דבית הלל בלבד, שכן היא מניחה ש"צרת הבת" פטורה מייבום, ואילו בית שמאי סוברים ש"צרת הבת" אסורה בייבום (תוספתא, שם פ"א ה"ח-ה"י ומקבילות). הוויכוח בין הבתים הוכרע רק באמצע דור יבנה (שם, ה"י ומקבילות). אם כן, לדעת בית שמאי יש להוסיף את צרת הבת לרשימת חמש עשרה הנשים. ברור אפוא שניסוח המשנה מאוחר למחלוקת בית שמאי ובית הלל. אילו היה הכלל קדום וידוע, קשה להניח שבית שמאי היו מעוררים מחלוקת על כך.
כך גם משנת נדרים (פי"א מ"י) פותחת בפתיחה מספרית, "תשע נערות", אך עיון התלמודים מעלה שבעצם מדובר בשלוש או בארבע נשים בלבד, והמספר בא רק לחדד את התלמידים (ירושלמי, שם מב ע"ד; בבלי, שם פט ע"א). אם כן המספר איננו קדום, אלא פרי סיכום מאוחר. כך גם הסקנו בפירושנו לתרומות פ"א מ"א שהמספר בא כתוספת מאוחרת לאחר מניית המקרים השונים במשנה.
לעומת זאת, משנת נגעים נפתחת בפתיחה מספרית: "מראות נגעים שנים שהן ארבעה"; במשנה ד בהמשך נחלקים חכמים אחרים ומציעים מספרים גדולים יותר של מראות נגעים. החכמים הנחלקים מקבלים את החלוקה לבהרת ולשאת, אבל מגיעים להבחנות משנה נוספות בצבעי הכתמים. החלוקים הם קבוצה חריגה בספרות חז"ל – כולם בני החלק הראשון של דור יבנה, המאוחר שבהם הוא רבי ישמעאל. עקביא בן מהללאל ודוסא בן הרכינס הם מראשוני דור יבנה, שעוד פעלו בימי הבית. בדור יבנה היה כבר רבי דוסא אחד מזקני הדור ולא השתתף באופן פעיל בישיבות בית המדרש.<sup class="footnote-marker">351</sup><i class="footnote">ראו פירושנו ליבמות פ"א מ"ד.</i> דומה אפוא שהקביעה בדבר החלוקה לשתיים היא קדומה, מראשית דור יבנה לכל המאוחר. על זמנה וטיבה אפשר ללמוד ממסורת אחרת המופיעה בתוספתא ובתלמודים למשנת נגעים זו. מעטות המסורות המלמדות על דרכי הניסוח, הטיעון והוויכוח המקוריים של קדמונינו, וזו אחת החשובות שבהן. "אמר ר' יוסי שאל יהשע בנו של ר' עקיבא את ר' עקיבא אמר לו מפני מה אמרו מראות נגעים שנים שהן ארבע אמר לו אם לאו מה יאמרו אמר לו יאמרו מקרום ביצה ולמעלה טמא אמר לו ללמד שמצטרפין זה עם זה אמר לו יאמרו מקרום ביצה ולמעלה טמא ומצטרפין זה עם זה אמר לו ללמדך שאם אינו בקי בהן ובשמותיהן לא יראה את הנגעים".<sup class="footnote-marker">352</sup><i class="footnote">תוספתא, נגעים פ"א ה"א, עמ' 617; ירושלמי, שבועות פ"א ה"א, לב ע"ד; בבלי, שם ו ע"א.</i>
בנו של רבי עקיבא שאל את אביו למה המשנה מנוסחת בצורה מספרית, ואכן למעשה אין כאן חלוקה של שניים כפול שניים אלא ארבע רמות. ניכר שרבי עקיבא מתקשה בהבנת השאלה, ולבסוף מתרץ שהניסוח בא ללמד מסר צדדי נוסף, שכל הכתמים, בצבעים השונים, מצטרפים זה לזה, כפי שאכן המשנה קובעת להלן (פ"א מ"ג). אלא שהסבר זה אינו מספק, שכן עדיין ניתן היה לנסח את הדברים אחרת, ללא התחכום המספרי, ובמפורש. על כן רבי עקיבא מסיק מהניסוח מסר נוסף, בעל חשיבות תאולוגית־חברתית, ובנימה פולמוסית.<sup class="footnote-marker">353</sup><i class="footnote">במבוא לנגעים הסברנו שחכמים שאפו להיות הקובעים בדיני נגעים, אך בפועל התפקיד היה בידי הכוהנים. הדרישה שהקובע יהיה תלמיד חכם באה לסלק את הכוהנים מתפקיד זה.</i> האדם המורה את ההלכה צריך לדעת את כל פרטיה, ואי אפשר לסמוך על מי ש"מתמחה" רק בחלק מההיבטים. לענייננו ברור שרבי עקיבא כבר הכיר את הפתיחה המספרית "מראות נגעים שנים שהן ארבעה".
בתשובתו רבי עקיבא מסביר שאומנם הכוהנים מבצעים את מעמד הטהרה או הטומאה, אך לשם כך עליהם להיות מומחים ולהכיר את ההלכות "שלנו" כפי שחכמים קבעו אותן. מסר היררכי ממסדי זה נדון על ידינו במבוא למסכת, ובמסגרת זו נתמקד בשאלת העריכה המספרית.
הדיון בין רבי עקיבא ובנו הוא "דו שיח של חרשים". רבי יהושע שואל שאלה ספרותית על סגנון, ורבי עקיבא מחפש תשובה של תוכן. ברור שאין לרבי עקיבא תשובה מוכנה, שכן שתי התשובות הראשונות שלו נדחות. רבי עקיבא אינו עונה את התשובה הסגנונית הפשוטה, זו המוצעת בראשית פירושנו למסכת, שהעורך בחר בפתיחה סגנונית מטעמי זיכרון ומטעמי מבנה. הרי המשנה אומרת ארבעה, וחכמים אחרים מציעים מספרים אחרים שהם כפולות של ארבע (12, 16, 36, 72). על כן פתיחה מספרית מתבקשת במקרה זה. רבי עקיבא אינו מסתפק בהסבר פשוט זה, הוא גם אינו מוכן לשקול שינוי הסגנון, אלא מחפש הסבר "עמוק" יותר ומוצא אותו במעין דרשה למשנה, המגלה רובד נוסף שאיננו פשט הכתוב. דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות.<sup class="footnote-marker">354</sup><i class="footnote">ראו פאה פ"ד מ"א; פ"ה מ"ו; ויקרא רבה, פ"ג ז, עמ' עב.</i>
התוכן ההלכתי של משנה זו (פ"א מ"א) בנגעים (ומקבילותיה) נקבע כאמור בראשית דור יבנה, והיא סוגננה בצורתה הנוכחית עוד בדור יבנה. מצד שני שותפים למשנה רבי מאיר מדור אושא וחכמים, שהם כנראה בני דורו. על כן יש לומר שהניסוח הקדום כלל רק את המשפט "מראות נגעים שנים שהן ארבעה" (ואת הדעות המונות מספרים גבוהים יותר). אם כן חכמי דור אושא מוסרים את הניסוח הקדום, ומוסיפים את רשימת המקרים השנויים במחלוקת. לעיל קבענו שהפתיחות המספריות מאוחרות; הדבר נכון לפתיחה של מסכת שבועות ולפתיחות אחרות (כגון תרומות ונדרים), אך אינה נכונה לגבי מסכת נגעים.
אורבך,<sup class="footnote-marker">355</sup><i class="footnote">אורבך, הדרשה; מנטל, אנשי הכנסת, עמ' 165-146. הספרות בנושא רבה עד למאוד, והנושא מחייב דיון ארוך, ולא באנו אלא לחוות את דעתנו בנושא.</i> לעומת זאת, קיבל את המדרש כמעט כפשוטו. אומנם אין הוא מקבל את קדמותן של המשניות האמורות, אך הוא מקבל את התפיסה שהייתה אי פעם תקופת סופרים שהיא תקופתם של חכמים ראשונים. עוד בטרם בירור ייאמר שלהערכתנו אין כל חשיבות לכך אם חכמים ראשונים נקראו "סופרים" או "חכמים", חשוב כיצד פעלו, ושיטתו של אורבך אינה עוזרת להבהרת הפרשה. עוד ייאמר שהדרשה כולה על תקופת הסופרים שייכת לשאלה כיצד תיארו חכמים לעצמם את היווסדות התורה שבעל פה, וכאמור השאלה שבה אנו עוסקים היא שונה, מה ניתן להפיק כעדות היסטורית מתפיסתם של חכמים.
המונח "דברי סופרים" נזכר רבות בספרות חז"ל. אלו הן הלכות שאינן מן התורה, וחכמים מודים שאין להן בסיס בדברי התורה. למשל: "השרתוע, והדוקרן, והמעדיר, והמלקוט של כובשין, שניטלה אחת משניהן ועשה של מתכת הרי אלו טמאין. על כולן אמר רבי יהשע דבר חדש חדשו הסופרים, ואין לי מה אשיב" (תוספתא, כלים בבא מציעא פ"ג הי"ד, עמ' 582),<sup class="footnote-marker">356</sup><i class="footnote">וכן תוספתא, טבול יום פ"ב הי"ד, עמ' 686.</i> וכן במקורות רבים נוספים.<sup class="footnote-marker">357</sup><i class="footnote">כגון משנה, ידים פ"ג מ"ב; יבמות פ"ט מ"ג; תוספתא, פ"ב ה"ד; משנה, ערלה פ"ג מ"ט; תוספתא, דמאי פ"ב ה"ה; תענית פ"ב ה"ו; עדיות פ"א ה"א ומקבילות, ומקורות נוספים.</i> ההבחנה שהלכה פלונית היא מדברי סופרים אינה רק תאורטית (היסטורית) אלא היא בסיס להקלה: מה שמדברי סופרים מותר להקל בספקו (תוספתא, נידה פ"ט הי"ד, עמ' 651; בבלי, תענית כח ע"א ועוד), אך דווקא משום כך יש להקפיד עליו הקפדה יתֵרה. עד כאן אין כל אמירה על זמנם של הסופרים ועל טיבם המיוחד.
התלמודים חשו בטיבו המיוחד של המונח וביארוהו. לאמוראים הסברים שונים, כאמור בירושלמי: "ולמה נקראו סופרים? שעשו את התורה ספורות ספורות" (שקלים פ"ב ה"א, מח ע"ג). הבבלי מסביר: " 'איה סֹפר'? שהיו סופרים כל אותיות שבתורה; 'איה שֹקל'? שהיו שוקלים קלין וחמורין שבתורה; 'איה סֹפר את המגדלים'? שהיו שונין שלש מאות הלכות במגדל הפורח באויר" (חגיגה טו ע"ב). הסבר אחר הוא: "לפיכך נקראו ראשונים סופרים – שהיו סופרים כל האותיות שבתורה, שהיו אומרים: וא"ו ד'גחון', חציין של אותיות של ספר תורה" וכו' (קידושין ל ע"א). ברור שיש כאן דרשות למינוח ותו לא. מכל מקום בדברי תנאים, ובעצם גם בדברי אמוראים, אין קביעה שהסופרים פעלו בעבר הרחוק דווקא. מייחסים להם החלטות שונות, מהן קדומות, אך אין בכך תרומה לתיארוך ה"סופרים" או אף להגדרת טיבם המיוחד.
עם זאת ה"סופר" הוא מונח מקראי, ובימי חז"ל הוא משמש בעיקר לתיאור הלבלר (כותב הספרים) או המורה בבית הספר. ברם, לעיתים ניתן להבין ש"סופרים" הם גם סתם חכמים, כגון "שער חדש, ששם חידשו סופרים את ההלכה" (ירושלמי, עירובין פ"ה ה"א, כב ע"ג). כמו כן: "אמר רבן גמליאל הניחו לי סופרים, ואומרה כמין חומר.." (ספרי במדבר, ח, עמ' 14),<sup class="footnote-marker">358</sup><i class="footnote">השוו בבלי, סוטה טו ע"א.</i> וכן "תניא נמי הכי: שנים שאכלו – מצוה ליחלק. במה דברים אמורים? שהיו שניהם סופרים, אבל אחד סופר ואחד בור – סופר מברך ובור יוצא" (בבלי, חולין קו ע"א). אם כן, לעיתים "סופרים" הוא מונח מקביל לחכמים.
את המינוח המדוקדק של "דברי סופרים" יש להבין במישור שונה לחלוטין. חכמים עמלים למעט בחידושיהם ולהראות שפסקי דינם מעוגנים במקרא המקודש. הסיבות לכך ברורות ונהירות, ואף על פי כן הקורא הביקורתי מותיר לעצמו את הזכות להחליט מתי הלכה פלונית היא מדברי תורה, או בגדר פרשנות לתורה, ומתי היא בבחינת "פרשנות יוצרת", חידוש שחידשו חכמים. המונח "דברי סופרים" בא כאשר גם לחכמים ברור שהלכה פלונית אינה מדברי תורה, כגון טומאת הגוי, הכתובה, או הרחבה של המונח "קרוב" לצורך איסורי נישואים וייבום. בהקשר זה המינוח הרווח הוא "דברי סופרים", לעומת זאת המינוח המקביל "דברי חכמים" כולל את כל דבריהם, אף כשהם מפרשים או מרחיבים את שנראה להם כדבר התורה.
כאמור, הגדרת הלכה כ"דברי סופרים" מאפשרת להקל במקרה של ספק, ולפיכך ייתכן שבמקורו בא המינוח לאפשר הקלות אלו ולתת להן מעמד לגיטימי.<sup class="footnote-marker">359</sup><i class="footnote">את הצעד הראשון לבירור התופעה יש לזקוף לזכותו של דה פריס. הוא הראה שבספרות התנאים ההבחנה בין דבר תורה לדברי חכמים (סופרים) אינה חתוכה ואינה משפטית, ורק בספרות האמוראים קיבלו שני המונחים הללו ("דברי תורה" לעומת "דברי סופרים") משמעות משפטית, ראו דה פריס, המושגים. גילת דן בנושא שנית וקיבל את מסקנתו תוך דיון מפורט בדוגמאות נוספות, ראו גילת, מושגים. להערכתנו, בחלק מהמקרים הגדרת הלכה מסוימת שהיא "מדרבנן" או "מדברי סופרים" באה לנמק הקלות בהלכה, ולעיתים החמרה בהלכה, כי יש להקפיד על דברי סופרים יותר מדברי תורה לבל יבואו לזלזל בהם.</i> היוצא מדברינו הוא שאף חז"ל לא התכוונו לומר שאי פעם בעבר הייתה "תקופת הסופרים"; אף אם רצו לתאר כך את ההיסטוריה, הרי שאין סיבה לקבל את הטענה שהתיאור של מעשי הסופרים הוא יותר ממיתוס הבא לתאר הכרעות הלכתיות קדומות. מכל מקום, אין בדברי חז"ל טענה שהסופרים למדו או לימדו אחרת מהמקובל בבית המדרש התנאי. בדיון זה אנו מתמקדים בהתפתחות התבנית של צורת הלימוד, ואף אם נקבל את דברי אורבך וחוקרים קרובים כפשוטם, הדבר אינו מסייע בבירור שיטת הלימוד הקדומה.
עוד יש להוסיף שבברית החדשה נזכרת קבוצה המכונה "סופרים"; הם מופיעים בנפרד מה"פרושים", ולפי ההקשרים של אזכוריהם נכון יהיה לראות בהם את ה"חכמים" של התקופה. בכתובות הקבר בירושלים (מס' 244) מופיע אדם המכנה עצמו "סופר"; הופעתו מעוררת כמובן את שאלת פרשנות השם, אך איננה מוכיחה דבר על מעמדו.

התפתחות ההלכה שבתורה שבעל פה

<strong>התפתחות ההלכה שבתורה שבעל פה</strong>
<big><b>העדות המקראית</b></big>
כידוע התורה מתארת את חוקי ההלכה שנמסרו למשה מסיני. כל העדויות שבידינו מלמדות שהלכה למעשה, בתקופת המקרא, שמירת המצוות לא רווחה בעם ישראל. לא רק שהיו תקופות ארוכות שהעם מואשם בהן באי ציות לדבר ה', אלא שאין הרבה עדויות המעידות על קיום שוטף של המצוות, והדברים ידועים. לעומת כל זאת אנו שומעים מעט על מצוות (נוהגים) הקרובים להלכה, אך אינם זהים לה. הדוגמה הידועה ביותר היא מעשה הייבום והגאולה של רות. בתיאור במגילת רות נעשה שימוש במונחים המקראיים "גאולה" ו"להקים שם המת על נחלתו" (רות ד' אי),<sup class="footnote-marker">360</sup><i class="footnote">אך המונח "ייבום", שהתורה מייחדת אותו לנישואי אחי המת, אינו נזכר (מלמד, מגילת רות).</i> ברם הגאולה אינה זהה לחובת הגאולה שבמקרא. יתר על כן, מגילת רות מלמדת על נוהג למכור קרקעות בנוכחות כל זקני העיר, ועל נוהג קדום לבצע את המכירה באמצעות חליצת הנעל (רות ד', ז). בתיאור מצוות הייבום שבתורה חליצת הנעל מהווה קניין (דברים כ"ה, יט). כבר עורך המגילה יודע שצורת קניין זו בטלה, שכן הוא מדגיש: "וזאת <b>לפנים בישראל</b> על הגאולה ועל התמורה לקים כל דבר שלף איש נעלו ונתן לרעהו וזאת התעודה בישראל" (רות שם). אם כן, בימיו כבר קנו באופן שונה. נראה אפוא שהתורה השתמשה בשיטת קניין ישנה ומסורתית. בזמן שנכתבה פרשת ייבום כבר לא היה הנוהג לקנות בחליצה מקובל, אך התורה משתמשת בו כמרכיב במעמד הדתי של חליצה. מכאן אנו רשאים להסיק כי בצד מצוות התורה פעלה מערכת של נוהג מקומי. לצורך דיוננו אין זה משנה אם בזמן המתואר במגילת רות היו כבר חוקי התורה נפוצים. מכל מקום אי אפשר שלא להעיר כי חלק מהנוהגים המתוארים במגילת רות מופיעים מאוחר יותר כנוהגים בחברה היהודית בתקופת המשנה הקדומה. כך, למשל, בתקופת המשנה היה הנוהג הקדום למכור קרקעות בפני עשרה, ובכלל לצמצם מכירת קרקע שלא לאחד מבני המשפחה, כמשתמע ממגילת רות (משנה, סנהדרין פ"א מ"ג).<sup class="footnote-marker">361</sup><i class="footnote">המשנה עוסקת בפדיון הקדש קרקע, ולדעתנו בפדיון זה נשתמר הנוהג הקדום של מכירת הקרקעות. על ההגבלות הקדומות שחלו על מכירת קרקעות מחוץ לחוג המשפחה ראו גולאק, מקרקעין, עמ' 42-41. הד לנוהג למכור קרקעות במעמד ציבורי יש במנהג הקצצה, ראו ירושלמי, קידושין פ"א ה"ה, ס ע"ג; רות רבה, ד ז; בבלי, כתובות כח ע"ב. הירושלמי שם מתאר את מעמד הקצצה כמעשה הקניין עצמו.</i>
גם אם קשה להעריך עד כמה נשמרו הפרטים השונים של חוקי התורה בחיי המעשה, ברור שלצד החוקים הייתה מערכת נוהגים שהיא בבחינת תורה שבעל פה. זאת ועוד, חוקי התורה עצמה דורשים הסברים. ברור שמי ששמר על החוקים פירש לעצמו מהי מלאכה שאסורה בשבת. בדברי הנביאים יש ביטוי לכמה הלכות בתחום זה, ויש בהם הרחבה של איסור מלאכה.<sup class="footnote-marker">362</sup><i class="footnote">ביקור אצל הנביא בשבת (מל"ב ד', כב-כג) – בניגוד מסוים למסורת ההלכה האוסרת הליכה למרחק בשבת; החלפת משמרת במקדש בשבת (מל"ב י"א, ד-יב); איסור מכירה בשבת כנוהג מקובל (עמוס ח', ה-ו) וכחידוש הלכתי (נחמיה י', לב; י"ג, טו-כא); איסור הליכה בשבת [למרחק] (ישעיהו נ"ח, יג); נוהג לעלות לרגל למקדש בשבת (ישעיהו ס"ו, כג); נשיאת משא בשבת, אולי כחידוש הלכתי (ירמיהו י"ז, כא-כב).</i> מחלקם אפשר גם להסיק שהנביא מתלונן נגד הנוהגים לעשות מלאכות אלו בשבת, וקשה לדעת אם יש כאן חידוש הלכתי של הנביאים, או אולי מאבק נגד המזלזלים בדינים המקובלים. כך או כך, בפסוקים יש ביטוי למסורת הלכתית שאינה מקרא מפורש, בבחינת תורה שבעל פה.
אם כן, כבר בתקופת המקרא הייתה חייבת להיות תורה שבעל פה כלשהי. בצד או במקביל לחוקי התורה היו נוהגים עממיים בתחום ההלכתי, נוהגים השייכים לעולם החוק המקראי, אך אינם זהים לו. דווקא לחוקים אלו יש המשכיות בנוהג העממי בחברה היהודית בתקופת המשנה והתלמוד, במקביל להלכה, אך לא בניגוד לה.<sup class="footnote-marker">363</sup><i class="footnote">במקום אחר הוצע לראות בנהגים אלו נוהג עממי של חברה יראת שמיים, שקיום ההלכה אינו מגביל את יראתה.</i> עם זאת, לא ניתן להוכיח כי אותה תורה שבעל פה כפי שנהגה היא התורה שבעל פה המוכרת לנו מספרות חז"ל. אדרבה, אופייה של תורה שבעל פה זו אינו הולם את העקרונות המכוננים של התורה שבעל פה של ימי בית שני (של כל הכיתות). במקביל אין גם ספק שבחברה היהודית התפתחו נוהגים דתיים (הלכות) שאינם במקרא. איננו יכולים לקבוע אם אלו נוסדו בתקופת בית שני, או בימי בית ראשון, ואולי אף נהגו בימי המקרא הקדומים. כזה למשל הוא מוסד ה"מיאון".<sup class="footnote-marker">364</sup><i class="footnote">המיאון מבוסס על ההנחה שלאב זכות לקדש את בתו כשהיא קטנה, ועם מותו יורשים האם והאחים הגדולים זכות זו. אבל קטנה שהתארסה (או נישאה) בתנאים אלו רשאית, בעת הגיעה לגיל בגרות, "למאן", והיא כאילו לא נישאה מעולם. מערך הלכתי זה משקף כמה שלבים מחשבתיים. להלכות העיקריות ראו משנה, יבמות פי"ג.</i> כבר בית שמאי ובית הלל חולקים בפרטיו (משנה, יבמות פי"ד מ"א). לשאלה מתי נוצר המוסד אין תשובה היסטורית, והיא עניין לבירור אידאולוגי תיאולוגי בלבד.
<big><b>עקרונות היסוד של ההלכה של התורה שבעל פה</b></big>
מעתה עלינו להגדיר מהם העקרונות המכוננים של התורה שבעל פה של הפרושים, זו המוכרת לנו מספרות חז"ל.<sup class="footnote-marker">365</sup><i class="footnote">היחס בין הלכות הפרושים ומסורת חז"ל מחייב בירור לגופו, ולהלן נוסיף דברים על כך.</i> מסורת חז"ל עצמה לא הגדירה את העקרונות המכוננים שלה. דומה שהיא מדגישה עיקרון אחד, והוא קבלת עוּלם של חכמים. ברם, אין בה הגדרה מה תוכנם של דברי חכמים. דומה שניתן להצביע על עקרונות אלו:
א. מרכזיות ה"תורה" והעיסוק ההלכתי בה.
ב. קשר רצוף עם התורה שבכתב, תוך תודעה של השוני בין התורה להלכות חכמים.
ג. שמירה נורמטיבית של המצוות, פרטיהן ופרטי פרטיהן. המצוות הופכות ממושג כולל למערכת פרטים מחייבים. כך, למשל, בתורה יש הגדרה כללית של מצוות מעשרות, ובתורה שבעל פה כלולים פרטים: מאילו פירות מפרישים מעשר, מתי הפרשת המעשר היא רק מספק, באיזה שלב של הפרי מותר לעשר, מתי חייבים לעשר, מה סדרי ההפרשה וכיוצא באלו. אם נקבע שיש להרים מעשרות לאחר "גמר מלאכה"– תדון המשנה מהו גמר מלאכה במקרים מיוחדים, מה דינה של סעודה בשדה או בישול בשדה, מה דינו של מי שהרים מעשרות שלא לפי ההגדרות הקודמות וכיוצא באלו שאלות רבות.
ד. החלת העקרונות על פרטי היום יום. המצוות הכלליות, כמו אהבת הרֵעַ או זיכרון השבת, מִתרגמות למערכת הלכתית נורמטיבית הכוללת פרטים רבים. מרכיב זה קרוב באופיו למרכיב הקודם.
ה. בניית מערכת משפטית הגיונית שיש בה כללים רבים, וכמובן גם חריגים. אלו הם הכללים והפרטים שנזכרו לעיל כתרומתם של אנשי כנסת הגדולה. במסגרת זו יש טיפוח ועיסוק רב במקרים של התנגשויות בין מצוות (שבת ומקדש, מצוות ייבום מול האיסור לשאת אשת אח בכל מקרה אחר, ודוגמאות כיוצא באלו).
ו. עשיית סייג לתורה – הטלת מגבלות כדי למנוע התקרבות לחשש איסור.
ז. סמכותם של חכמים לפרש את המקרא, לחדש הלכות ולתקן תקנות חדשות. דומה שההבחנה בין סוגים הלכתיים אלו לא הייתה חשובה לחכמים.<sup class="footnote-marker">366</sup><i class="footnote">התלמוד הבבלי מתחיל לפתח את ההבחנות בין תקנה/גזֵרה להלכה, ובין מנהג להלכה. הבחנות אלו שוכללו לכלל מערכת משפטית בידי רמב"ם, הלכות ממרים פ"ד. בספרות חז"ל כל ההבחנות הללו אינן חדות ואינן תופסות מקום של ממש, ראו למשל ספראי, הלכה למשה מסיני.</i>
ח. חשיבות הלימוד כערך מכונן לעצמו וככלי לבירור ההלכות, ולשמירה עליהן.
ט. "תרבות המחלוקת"– תרבות זו הוצגה לעיל. אין כל ניסיון להציג את ההלכות כפרי התגלות מאל עליון, ואף אין דמות של "מורה הצדק" שהוא דמות מכוננת של ההלכה, אבל יש ייחוס של ההלכה לחכמים קדומים. כמובן אנו רוחשים אליהם כבוד רב, אך אין עליהם סיפורים של התגלות משמיים.
י. התורה שבעל פה עוסקת בכל מכלול הנושאים: דיני מקדש וקורבנות, מצוות החגים, דיני ממונות והלכות מוסר כהשבת אבדה וצדקה. בכך התורה שבעל פה עוקבת אחר התורה שבכתב, ומפתחת את הדברים בהרחבה רבה. אין לכך תקדים בעולם הקדום. בידינו ספרי חוק רבים, חלקם עוסקים רק בדיני מקדש, אחרים רק בדיני ממונות, אך אין חיבורים המציגים את כל המכלול כיחידה דתית נורמטיבית אחת.
יא. התורה שבעל פה עוסקת בכל מקצועות התורה, כולל אלו שלדברי חכמים אף פעם לא הגיעו לכלל מימוש, כגון דין בן סורר ומורה (משנה, סנהדרין פ"ח מ"א-מ"ה). לעיתים ההלכות מרובות והמקרא מועט (כגון דיני טהרה), ולעיתים ההלכות מעטות ועיקר ההלכות מצוי במקרא (דיני ערכין והקדשות). המשנה עצמה ערה למצב זה ומציינת אותו בהדגשה.<sup class="footnote-marker">367</sup><i class="footnote">משנה, חגיגה פ"א מ"ח; תוספתא, שם פ"א ה"ט; עירובין פ"ח (י"א) הכ"ג-הכ"ד.</i>
יב. בתורה שבעל פה הלכות הנסמכות לעיתים על המדרש. עם זאת למרבית ההלכות אין מקור מקראי, ולו בדרך מדרש כלשהו. בשאלה זו דנו לעיל והגדרנו שהקשר לתורה חשוב כדי לעגן את ההלכה, אך איננו מקור הכרחי לה.
יג. תורה שבעל פה פתוחה לכול – לכוהנים ולבני ישראל, לעניים ולעשירים.
לכל העקרונות הללו אין ביטוי שיטתי בתורה, אם כי ניתן להבחין בניצנים שלהם בספרי עזרא ונחמיה, ומעט יותר מכך בספר דברי הימים. כך, למשל, יש בספר זה ביטוי ברור למרכזיות ה"תורה", אם כי במקביל לה המחבר מדגיש ערכים פולחניים אחרים כמקדש, כוהנים ולוויים.<sup class="footnote-marker">368</sup><i class="footnote">זליגמן, מדרש.</i>
כאמור כבר בתנ"ך, ואפילו בתורה, רמזים לתורה שבעל פה, ברם, כולם רחוקים ממהותה של התורה שבעל פה כפי שהוצגה לעיל. יש בהם פרט זה או אחר, אך אין בהם עדות למערכת ה"תורה שבעל פה". אין בכך כדי לשלול את הטענה כי אכן כבר בימי ירמיה, למשל, הייתה הגדרה הלכתית משפטית לאיסור המלאכה בשבת, אבל אין במקורות עדות לתפיסה כזאת.
<b>יסודותיה של התורה שבעל פה – הערה לטיב המקורות</b>
אין בידינו מידע ישיר מתקופת היִיסוּד של תורה שבעל פה. מן הראוי לזכור שכך המצב כמעט בכל תהליך חברתי בכלל, ותהליך תרבותי בפרט, אשר התרחשו בימי קדם. ייסודה של תורה שבעל פה לא היה, מן הסתם, אירוע פתאומי, אלא תהליך. מדרכם של תהליכים שהם מתפתחים אט אט במחשכים (שלב "ההסתרה") והופכים לגלויים רק בשלב מאוחר יחסית (שלב "ההמראה"). רק בשלב מאוחר עוד יותר הסובבים הופכים להיות מודעים לתהליך. בדרך כלל הספרות ההיסטורית מבטאת את התהליך בשלב מאוחר עוד יותר, לאחר שחדר לתודעת הסביבה כולה (כולל אלו שאינם שותפים לתהליך).
בשלב זה נוצרת ספרות פסוודו היסטורית המייצרת מיתוס של ייסוד. לעיתים קרובות המיתוס תולה את ראשיתו של התהליך באירוע טראומטי, נס או גילוי אלוהי. אין צריך לומר ששחזור זה של "רגע הייסוד" אינו ניתוח היסטורי, ואף אינו זיכרון, אלא ביטוי למיתוס. למסגרת זו של עיצוב סיפורי הייסוד שייכים מן הסתם סיפורי בראשית של חכמי הפרושים על ראשיתו ועלייתו של הלל לנשיאות (תוספתא, פסחים פ"ד הי"ג ומקבילות; בבלי, יומא לה ע"ב), רבי עקיבא (אדר"נ, נו"א פ"ו, עמ' 30-28 ומקבילה בנו"ב פי"ב, עמ' 30-29) או רבי אליעזר בן הורקנוס (שם, עמ' 31-30 ומקבילה בנו"ב פי"ג, עמ' 32-31). המיתוס כולל דמויות ואירועים, מוצא נחות או גבוה, השוואות לדמויות בראשית מן המקרא ומעולם החכמים (ספרי דברים, שנז, עמ' 427-425), ומייחס לאישים השונים את עקרונות הלימוד בבחינת דמויות מופת (משנה, אבות פ"א מ"א).<sup class="footnote-marker">369</sup><i class="footnote">ראו דיוננו לעיל על כנסת הגדולה והסופרים.</i>
אם כן שלבי הייסוד, בצורה סכמתית, הם:
א. הסתרה
ב. המראה
ג. מודעות עצמית
ד. פרסום
ה. התגבשות הספרות העצמית ועריכתה ברמה זו או אחרת (בכתב או בעל פה)
ו. עיצוב מיתוס הייסוד.
את דברי התורה שבעל פה אנו מכירים, באופן ממשי, מימי שמאי והלל, ובעיקר מימיהם של תלמידיהם. בידינו גם מעט מימרות קדומות להם, אך מספרן קטן והולך ככל שהן קדומות יותר. מטיבם של דברים עדויות אלו הן לאחר שלב ה"המראה". הן משקפות מערכת מובנית ומוסדרת. העקרונות המכוננים של תורה שבעל פה נקבעו דורות קודם לכן. אין באפשרותנו להעריך כמה דורות קודם, אך בהתחשב במורכבות השלבים יש לקחת בחשבון דורות אחדים. לשם הבהרה נסתפק בשתי דוגמאות.
אלו דברים שבין בית שמאי ובית הלל בסעודה. בית שמאי אומרים מברך על היום ואחר כך מברך על היין, ובית הלל אומרים מברך על היין ואחר כך מברך על היום (משנה, ברכות פ"ח מ"א). שני הבתים מסכימים שבסעודת השבת יש לברך על שתית יין ויש לברך על יום השבת, כלומר שיש מעמד של "קידוש". עצם ההלכה שיש "ברכות" מוכרת ומוסכמת, וכפי שאמרנו לעיל יש שייחסו את החידוש לאנשי כנסת הגדולה. שני הבתים מסכימים שהקידוש כולל לפחות שני מרכיבים: ברכה על היין וברכה על היום. שניהם גם מסכימים שיש חשיבות לסדר, ונחלקים מהו הסדר הנכון. במשנה ה באותו פרק יש מחלוקת על סדר הברכות בהבדלה במוצאי שבת, ורשימת הנחות הבסיס ארוכה עוד יותר. חשוב להדגיש שבמשנה זו יש ביטוי הן לצורך בכללים (הדבר בולט בטיעונים ה"משפטיים" והעקרוניים של שני הצדדים<sup class="footnote-marker">370</sup><i class="footnote">השאלה האם הטיעונים המופיעים בתוספתא פ"ה הכ"ה ובמקבילות הם מקוריים עדיין לא הוכרעה, אך למעשה אין סיבה להניח שאין הם מקוריים.</i>) והן לחשיבות הפרטים. שני אלו הם ממרכיביה המרכזיים של תורה שבעל פה.
בתור דוגמה שנייה ישמשו עבורנו דברי שמאי הזקן עצמו: "כל המחמץ והמתבל והמדמע בתרומה ובערלה ובכלאי הכרם, אסור, ובית שמאי אומרים אף מטמא, ובית הלל אומרים לעולם אינו מטמא עד שיהא בו כביצה. דוסתאי איש כפר יתמה היה מתלמידי בית שמאי, ואמר: שמעתי משמאי הזקן שאמר: לעולם אינו מטמא עד שיהא בו כביצה" (משנה, ערלה פ"ב מ"ד-מ"ה). במשפט זה מערכת מוסכמות. נסתפק באחת מהן. יש הסכמה שכדי שדבר יטמא יש צורך בכך שיהיה בכמות מסוימת, והמחלוקת היא מהי הכמות. שמאי אף מבחין בין מדמע, למשל, ומטמא. מכל מקום יש כאן בירור פרטני של דיני התערובת. דוגמאות נוספות תובאנה להלן.<sup class="footnote-marker">371</sup><i class="footnote">המשנה האחרונה כרוכה בשאלות נוספות של מחלוקות בית הלל ובית שמאי, ולא באנו לפרש את המשנה אלא להעמידה בתור דוגמה בלבד.</i>
נתמזל מזלה של תורה שבעל פה ובידינו מקור מקביל המאפשר לנו להעריך את השלבים שבהם יצירת התורה שבעל פה עדיין הייתה בצל, בשלב "ההסתרה". ספרות כיתות מדבר יהודה נערכה במאה הראשונה לפני הספירה לערך. היא באה מחוגים שלא היו שותפים לתורה שבעל פה של חז"ל, אך הייתה להם תורה שבעל פה משלהם. אופייני הוא שחז"ל יודעים להגדיר שיש להם "תורה שבעל פה" שאינה חלק מהקודקס המקראי (שלב ג של המודעות העצמית), ואילו בספרות קומראן עדיין חסרה הבחנה זו.<sup class="footnote-marker">372</sup><i class="footnote">ראו על כך הר, הכיתות.</i> אין בכך פלא, שכן ספרות קומראן נחתמה כמאה וחמישים שנה לפני העדויות שבספרות חז"ל. עם זאת, גם התורה שבעל פה של כיתות קומראן הגיעה לשלב "ההמראה" שכתבו בו ספרים שיש בהם מאותה תורה שבעל פה, למדו ולימדו בפומבי כתבים אלו.
התורה שבעל פה של כיתות קומראן אינה זהה לזו של חז"ל, ואף לא לזו של הפרושים. אבל ניכר שיש להן בסיס משותף: בסיס הבא לידי ביטוי בנושאים משותפים ובמונחים הלכתיים משותפים כגון "פרת חטאת", "הערב שמש", "מוצקות", "ידות כלים", "טהרת הקודש", "תערובת", "ארץ ישראל" (במובן ההלכתי),<sup class="footnote-marker">373</sup><i class="footnote">זוסמן, מקצת מעשי תורה, בעיקר עמ' 112; קימרון, מונחים; שיפמן, הלכה.</i> התפיסה שקיימים מעין שלושה מחנות: הראשון הוא הארץ כולה, השני ירושלים שהיא מחנה לווייה, והמקדש הוא מחנה כהונה, ומונחים נוספים. יש גם שיתוף בתפיסות בסיסיות: שתי הקבוצות שותפות לדעה שיש צורך בהבהרת הפרטים, וששמירת המצוות היא נורמטיבית. על כן דומה שלשתי התורות בסיס משותף.
את התפתחות התורה שבעל פה ניתן להציג בסכֵמה הבאה: <img src="https://textimages.sefaria.org/mishnat_eretz_yisrael_preface/T6.png">
בידינו קטעים מתורתם של בני הכת, ומעט מידע ניתן לשאוב מתוך ספרות חז"ל בקטעים המשמרים את שלבי הבראשית.
<b>התורה שבעל פה והמקדש</b>
כאמור, אחד העקרונות המכוננים הוא שלהלכה אופי "נורמטיבי", ויש חשיבות עליונה לפרטים הטכניים הקובעים את כללי הביצוע. תפיסה זו שונה מהתפיסה של החוק הדתי הקדום, עם זאת היא הייתה רווחת בכל המקדשים הקדומים וכמובן גם במקדש בירושלים. על הכול היה מקובל שיש לדקדק בפרטי הביצוע של מעמדות הקודש במקדש. מקדש ירושלים התנהל גם הוא לפי כללי טקס נוקשים שקבעו היכן יעמוד הפר הנשחט, באיזה כיוון ולהיכן יפנו פניו, באיזה כלי תוגש הקטורת וכמה כוהנים ישתתפו בתהלוכה שמעלים בה את אברי הקורבנות שנשחטו. על כן יש מקום לשער שגם התפיסה בדבר הצורך לקבוע את פרטי המצוות מקורם למעשה בהרחבה של נוהלי המקדש, והחלתם על כלל המצוות.
זאת ועוד; העדויות הראשונות לקריאת שמע, למשל, הן במקדש (משנה, תמיד פ"ה מ"א). התפילה נולדה במקדש.<sup class="footnote-marker">374</sup><i class="footnote">ראו רגב, תפילה.</i> כנסת הגדולה פעלה אולי במקדש, על כן מתבקשת ההצעה לראות במקדש את המוסד אשר יצר את האקלים ואת הסביבה שבה עוצבו הלכות תורה שבעל פה. אין גם ספק שאכן אנו שומעים על לימוד תורה במקדש ועל הגהת ספרים במקדש (כגון ירושלמי, שקלים פ"ה ה"א, מח ע"א ועוד), וכמובן גם הסנהדרין שכנה במקדש,<sup class="footnote-marker">375</sup><i class="footnote">אין במחקר הסכמה על טיבו של מוסד הסנהדרין, ועל הרכבו וסמכויותיו. ראו מבוא למסכת סנהדרין.</i> או לפחות המסורת של חז"ל מיקמה את הסנהדרין במקדש, וממנו היא שואבת את הלגיטימציה שלה. לפיכך יש מקום לטענה שתורה שבעל פה התחילה את צמיחתה בצל המקדש.
עם זאת, יש בתורה שבעל פה כמה מרכיבים שאינם מקדשיים. תורה שבעל פה היא יצירה שאיננה כוהנית. כאמור כנסת הגדולה פעלה אומנם במקדש (לפי המשוער), אך ראינו כי כנראה הרכבה כלל גם כאלה שאינם כוהנים. התורה שבעל פה אינה מותירה לכוהנים תפקיד ייחודי בעיצוב ההלכה, וקשה להניח שמוסד מקדשי לא היה נותן לכוהנים כוח ותפקיד מיוחד. זאת ועוד; התורה שבעל פה מתאפיינת במחלוקות הלכתיות, בריבוי יוצרים וב"תרבות המחלוקת". לו הייתה התורה שבעל פה נוצרת בחסות המקדש הייתה מתפתחת הכרעה מוסדית תדירה, ומתגבשת הלכה אחידה. יש אף להניח שגם בפרטי ההלכות של המקדש עצמו נפלו מחלוקות, אבל במוסד צריך היה להגיע להכרעה, אחרת לא היה המקדש יכול לתפקד כמוסד מלוכד ומלכד.
אופייה של התורה שבעל פה הידועה לנו מלמד כי נוצרה מחוץ למקדש, ברחבי ישראל. עם זאת, ייתכן שהשלבים הראשונים והקדומים, אלו שאותם אנו משערים ושעל קיומם איננו יודעים דבר, נוצרו במקדש. ואכן מסורת חכמים, בדרכה, משמרת רמזים עמומים לכך בייחסה לכוהן הגדול יהושע בן גמלא את הקמתם של בתי הספר והחדרת הלימוד ברחבי ישראל (בבלי, בבא בתרא כא ע"א).<sup class="footnote-marker">376</sup><i class="footnote">החוקרים חולקים על משמעותה של המסורת, והדיון חורג ממסגרת זו. ראו גודבלאט, חינוך; ספראי, הקהילה, עמ' 336-334.</i> מכל מקום, במזרח שימשו המקדשים גם כמקום לימוד, ושם נאצרו ספרי הדת הסודיים או הידועים בציבור.
<b>פרטים וכללים</b>
שתי צורות להלכות של תורה שבעל פה. האחת שיטת המקרה, השיטה הקזואיסטית, והאחרת שיטת הכללים.<sup class="footnote-marker">377</sup><i class="footnote">להבחנה כללית זו ראו זילברג, כך דרכו.</i> במשנה עצמה ניתן למצוא ניסוח הלכה באופנים מספר:
א. מקרה בודד, כגון "המעלה פירות מן הגליל ליהודה, או עולה לירושלם,<sup class="footnote-marker">378</sup><i class="footnote">הכתיב הקדום, כמעט בכל עדי הנוסח של המשנה ובמקורות מקבילים (מטבעות, כתובות וכו'), הוא "ירושלם", ורק לעיתים נדירות ביותר "ירושלים" (ביו"ד).</i> אוכל מהם עד שהוא מגיע למקום שהוא הולך" (משנה, מעשרות פ"ב מ"ג). בדרך כלל המקרה הוא דוגמה למקרה הרגיל, ולעתים למקרה מיוחד, או למקרה העשוי להיראות מיוחד, אך חל עליו הדין הנוהג.
ב. סדרת פרטים, כגון "הקלין שבדמאי: השיתין, והרימין, והעוזרדין, ובנות שוח, ובנות שקמה, ונובלות התמרה, והגופנין" (משנה, דמאי פ"א מ"א). לעיתים הסדרה אינה מאוזנת ונכללים בה פרטים שיש ביניהם הבדל לעניין אחר. כך, למשל, עיון במשנה זו מראה על כך שיש בה מינים הפטורים ממעשר גם כשהוא ודאי (שכן אינם בעלי ערך כספי), ויש הפטורים רק ממעשר שהוא ספק (דמאי).
ג. כלל פשוט, כגון "פירות שתרמן עד שלא נגמרה מלאכתן, רבי אליעזר אוסר מלאכול מהם עראי וחכמים מתירין, חוץ מכלכלת תאנים. כלכלת תאנים שתרמה, רבי שמעון מתיר וחכמים אוסרין" (משנה, מעשרות פ"ב מ"ד).
ד. סדרת כללים פשוטים, כגון "הדמאי: מערבין בו, ומשתתפין בו, ומברכים עליו, ומזמנין עליו, ומפרישין אותו ערום, בין השמשות" (משנה, דמאי פ"א מ"ד).
ה. כלל גדול ומורכב, כגון "כלל אמרו במעשרות: כל שהוא אוכל, ונשמר, וגדוליו מן הארץ, חייב במעשרות. ועוד כלל אחר אמרו: כל שתחלתו אוכל, וסופו אוכל, אף על פי שהוא שומרו להוסיף אוכל, חייב קטן וגדול. וכל שאין תחלתו אוכל, אבל סופו אוכל, אינו חייב עד שיעשה אוכל" (משנה, מעשרות פ"א מ"א).
כידוע המשנה משנה את סגנונה ועוברת ממקרה פשוט לכלל מורכב או פשוט, ולא תמיד ניתן לומר שאלו משניות המלוקטות ממקורות שונים. השאלה מדוע בחרו העורכים להציג את החומר בצורה מעורבת מחייבת עיון, אבל לא בכך עסקנו. אנו משערים שכך היו ההלכות ערוכות במשניות הקדומות שעמדו לפני עורך המשנה, וכך נשמרת צורתן הקדומה של ההלכות, כלומר שאלו גרעיני מידע על הלימוד הקדום. מכל מקום, ההלכות הקדומות מבטאות את רמת העיסוק בפרטים, שכבר עמדנו עליה.
אשר לעריכת המשנה, כל מסכת מוקדשת לנושא מסוים, ברם, הסידור רופף למדי. לעיתים ניתן למצוא פרטים שלא במסגרת המשנה המיועדת להם. כך, למשל, ניתן למצוא כמה מהלכות שבת במסכת ביצה, או אפילו במסכת רחוקה כנגעים, בהקשר מקרי כלשהו. גם סדר הפרטים בתוך המסכת אינו מובנה, והדברים ידועים.<sup class="footnote-marker">379</sup><i class="footnote">פרשנים מסורתיים ובני זמננו מנסים למצוא סדר למשנה, ואף מבחינים בעריכה ספרותית, אך אין זה הסדר ההגיוני של הצגת הדברים, ודומה שקדמונינו לא ניסו כלל להציג את ההלכות בסדר המקובל כיום.</i>
במקביל למשנה בידינו קורפוס הלכתי אחר, הכולל חיבורים רבים שנערכו מאתיים שנה לפני המשנה, ואף קודם לכן. הכוונה לספרות שנמצאה במערות מדבר יהודה, ואשר אנו מייחסים אותה לכיתות קומראן. החיבורים ההלכתיים העיקריים הם: ה"סרכים" ("ברית דמשק", "סרך היחד" ו"סרך העדה") ו"מגילת המקדש", כל אלו נכתבו כספרי קודש והלכה לבני הכת. כמו כן יש לצרף למכלול זה את "מקצת מעשי תורה" שנכתב ככתב הלכה פולמוסי. מן הראוי לצרף גם את "ספר היובלים" שהשתמר באסופת כתבי הקודש של הקהילה הנוצרית בשפת הגז, והקרוב ברוחו לספרות קומראן. "ספר היובלים" הוא סיכום סיפורי התורה, ויש בו קטעים הלכתיים. חיבורים הלכתיים נוספים נמצאו במערות, ומהם שרדו קטעים בלבד, וקשה לעמוד על שיטת העריכה שלהם.
ספרות קומראן שונה באופייה מהמשנה. גם בספרות קומראן סדרות של הלכות, וכמו המשנה היא ערוכה בסדר רופף. מגילת המקדש ערוכה כך שכל נושא הלכתי מצוי במרוכז בקטע רצוף, אבל אין סדר בין הנושאים השונים. בספר היובלים פרקים המכילים הלכות; סדר העלאת הנושאים הוא לפי סדר האירועים המקראיים, ובכל אירוע הלכה או סדרת הלכות באותו נושא. אבל בסופו של הספר מובאת סדרה של הלכות שבת והלכות פסח, שאולי אינן חלק אינטגרלי מהחיבור המקורי.<sup class="footnote-marker">380</sup><i class="footnote">רביד, הלכות שבת. לצורך דיוננו אין זה משנה האם הקטע הוא מדברי המחבר, או תוספת מעט מאוחרת יותר. דיון מפורט על השוואת הלכות קומראן לאלו של חכמים ראו במבואנו למסכת שבת.</i> מגילות הסרכים מעלות סדרות הלכות, וכל נושא מכיל סדרת פרטים. אין תופעה של פרט הנוגע להלכות שבת, למשל, שאיננו מצוי בתוך הריכוז של הלכות שבת. כנגד זה קשה להבין את סדר הפרטים בתוך הפרק העוסק בשבת, ולא ניכרת בנייה שיטתית של הפרטים לפי סדר מסוים.<sup class="footnote-marker">381</sup><i class="footnote">"מקצת מעשה תורה" הוא יצירה של ויכוח המעלה נושאים שונים ללא סדר הנראה לעין, אך הדבר מתבקש מטיבה, כמעין מכתב של פולמוס.</i> בכך דומה אפוא העריכה של ברית דמשק או של סרך היחד למשנה. ברם, ספרות קומראן מסודרת מעט יותר, וכל הפרטים בנושא מסוים (שבת או טהרה למשל) מרוכזים באותו רצף. עם זאת, כמות החומר ההלכתי שבחיבורים הכיתתיים, והיקף החיבור כולו, נופלים בהרבה מהמשנה, וכך לא ניצבו עורכי החיבורים הכיתתיים בפני אותן בעיות מורכבות של ליקוט ועריכה שעימן התמודד עורך המשנה. עד כאן באשר לעריכת החומר.
אשר לצורת הלימוד והצגת החומר – בספרות קומראן אין כללים מורכבים ואין גם מקרים בודדים או סדרות של מקרים, אלא רק כללים פשוטים, כגון:
<span class="poetry indentAll">ששת ימים תעשה מלאכה וביום השביעי שבת לה' אלוהיכם לא תעשו בו כל מלאכה ובניכם ועבדיכם ואמהותיכם וכל בהמתכם וגריכם אשר בכם. והאיש אשר יעשה בו כל מלאכה יומת וכל איש אשר יחלל את היום הזה ואשר ישכב עם אישה ואשר ידבר דבר לעשות ולצאת בו לדרך וכל משא ומתן והשואב בו מים אשר לא הכין לו ביום השישי ואשר ישא כל משא להוציא מאהלו או מביתו ומת (ספר היובלים, פ"נ ז-ח).</span>
הכללים הגדולים (כגון "לא תעשו בו כל מלאכה") הם ציטוט של המקרא. רוב ההלכות הן כללים פשוטים ("ישכב עם אשה", "ידבר דבר" וכו'). אבל מצוי גם כלל ברמה גבוהה יותר (כלל מופשט יותר) "אשר לא הכין לו", כלומר שכל מה שאינו מן המוכן אסור בשבת. בכלל זה עסקנו במבוא למסכת שבת.
כמו כן בברית דמשק, פ"י:
<span class="poetry indentAll">אל יעש איש ביום השישי מלאכה מן העת אשר יהיה גלגל השמש רחוק מן השער מלואו. כי הוא אשר אמר שמור את יום השבת לקדשו. וביום השבת אל ידבר איש דבר נבל ורק אל ישה ברעהו כל. אל ישפוט על הון ובצע. אל ידבר בדברי המלאכה והעבודה לעשות למשכים. אל יתהלך איש בשדה לעשות את עבודת חפצו השבת.<sup class="footnote-marker">382</sup><i class="footnote">המילה "השבת" עשויה להיות גם הפתיחה למשפט הבא.</i> אל יתהלך חוץ לעירו על אלף באמה. אל יאכל איש ביום השבת כי אם המוכן ומן האובד בשדה.</span>
גם כאן כללים פשוטים ומעט כללים ברמה גבוהה יותר, כגון "אל יאכל איש ביום השבת כי אם מן המוכן". כלל זה נזכר גם בספר היובלים. בברית דמשק יש כבר ביטוי להקפדה על הפרטים. כך למשל נדונה השאלה מתי בדיוק השבת נכנסת, כולל "תוספת שבת" המוכרת מהמקורות התלמודיים, בעיקר מהתקופה האמוראית.<sup class="footnote-marker">383</sup><i class="footnote">על זמנה של תוספת שבת ראו במבוא למסכת שבת. בימי התנאים זו הייתה תוספת קטנה, ובתקופת האמוראים תוספת ארוכה של שעה.</i> יש בברית דמשק גם מקרים פרטיים, כגון "אל ירם את ידו להכותה באגרוף"; אגרוף כמוהו ככל מכה אחרת, והוא מקרה פרטי ומובא בתור דוגמה. כמו כן: "אל ישא איש עליו סמנים לצאת ולביא [ולבוא] בשבת"; סימנים דינם ככל משא אחר, והכתוב נתן דוגמה מציאותית. אם כן, זו דוגמה להלכה "קזואיסטית", כמקובל בספרות חז"ל.
אם אנו מניחים שההלכה של כת קומראן התקדמה במקביל להלכה התלמודית, הרי שהיעדר כללים מורכבים (שלב ה) בספרות קומראן מצביע על כך שבזמן שנערכה ספרות ההלכה הכיתתית הגדירו לכל היותר כללים פשוטים, אך טרם הגיעו לניסוח של כללים עקרוניים או של סדרות כללים. אם כך הוא, הרי שיש להסיק מכאן שהדיון במקרים קדם לדיון בכללים, או לפחות לניסוח הכללים המורכבים והעקרוניים. זאת ועוד, אם אכן המסקנה נכונה הרי שבידינו כלי להערכת הכרונולוגיה של ההתפתחות הספרותית־משפטית של ההלכה. לאמור: במאה הראשונה לפני הספירה טרם התגבשו כללי הלכה עקרוניים כדוגמת הכלל בדיני מעשרות שציטטנו לעיל.
מעתה עלינו לברר מה ניתן להפיק מתוך ספרות חז"ל על היחס הכרונולוגי שבין העיסוק בכללים וניסוחם לבין העיסוק בדוגמאות וניסוחן. השאלה היא מה קדם למה: מהכלל נגזרו הדוגמאות, או מן הדוגמאות נוסח הכלל.
<b>עדויות לשלבים הקדומים של התפתחות הלכות תורה שבעל פה</b>
קודם שנפנה לדיון בפרטי הדוגמאות יש להציע את הנחות העבודה, ואלו מורכבות משני היבטים התלויים זה בזה. מחד גיסא מערכת היחסים האפשרית בין הציבור שומר ההלכה לבין אנשי המקצוע, קרי תלמידי החכמים המתדיינים ולומדים בבית המדרש, ומאידך גיסא מערכת היחסים האפשרית בין הכללים והפרטים הנידונים במשניות השונות.
<b>א. ציבור ובית מדרש</b>
לטענתנו, תהליך ההתפתחות של תורה שבעל פה הוא שהציבור יזם את ההלכה, ובבתי המדרש עסקו רק מאוחר יותר בניסוחה ובעיצובה המשפטי. בתי המדרש הביאו את הדוגמאות השונות לכלל מערכת משפטית, אגב כך כמובן גם קבעו מחדש את ההלכה, ולא תמיד הילך בית המדרש אחרי הציבור. מאידך גיסא, לעיתים קרובות עמלו אנשי המקצוע (החכמים) כיצד להכיל את כל הדוגמאות למערכת אחת.
הנחת העבודה שלנו היא שלעיצוב ההלכה כמה שלבים כרונולוגיים סכמתיים: ראשיתו בציבור הרחב המגבש נהגים הלכה למעשה, והמשכו בבירור המשפטי בבית המדרש. בשלב האחרון נוסחו ההכרעות, ואלו הגיעו לידינו לאחר שלבי עריכה רבים. מן ההכרעות הללו נגזרו פרטים נוספים, ולעיתים גם נוצרו כללי משנה. על השלבים הקדומים אנו יכולים ללמוד רק משרידי העדויות כפי שהשתמרו בספרות שבידינו.
יש לזכור שהתפתחות ההלכה לא הייתה ליניארית. במקביל לתהליך היורודיפיקציה עלו גם ערכים חדשים שאולי נוצרו לראשונה בבית המדרש, אך הם היו חשופים לכל שלבי ההתפתחות. כך, למשל, רק בדורות התנאים המאוחרים התגבש הרעיון של ברכה על המצוות; לאחר שהתפשט בציבור נהגו בציבור ברכות שונות, ובבתי המדרש עיצבו נוסחים מקובלים.
כאמור, עריכת המשנה והמקורות התנאיים שימרה את הניסוח של כל השלבים, אך בדרך כלל השלבים הראשונים טושטשו, ורק לעיתים נשארו להם שרידים. איננו יכולים להצביע על דוגמה לכל השלבים שהעלינו, אך נעלה דוגמאות בולטות אחדות. כל אחת מהדוגמאות מדגימה חלק ממרכיביו של התהליך.
<b>ב. כלל ופרט בספרות חז"ל</b>
ניתן לטעון שהכללים הם פרי עיונם של אנשי מקצוע הדנים בנושא באופן חופשי ועיוני. הם אלו המנסחים את הכלל ומשפרים את הניסוח בבוא הזמן. אנשי המקצוע (תלמידי חכמים) דנים בכלל כל אחד במקומו ומציעים ניסוחים שונים, ובדור שלאחריו מקבלים את הניסוחים השונים, מעמתים אותם זה עם זה ומציעים ניסוח אחר. אחד ממרכיביה של קביעת הכלל היא הניסוח של דברי התנאים. כך, למשל, כאשר מדובר בכלאיים (כלאי זרעים) הרי שמנסחי הכלל יקבעו האם חשוב לדבר על גודל החלקה, אורכה ו/או רוחבה, האם חשוב לציין מרחק בין הגידולים השונים, או האם יש מרכיבים אחרים המשנים את ההלכה. מרכיבים אלו הם <b>השפה ההלכתית</b>, וכדי לאפשר עיון והשוואה יש צורך באיחוד השפה כך שכל בעלי הדבר ינקטו אותה שפה ויתייחסו לאותם מרכיבים. הדוגמה שנקטנו אינה מקרית, ונשוב אליה להלן. בבית המדרש של התורה שבעל פה מתחולל תהליך העיצוב המשפטי, ההלכה מנוסחת בו כחוק ועולות בו הבחנות משפטיות מתוחכמות יותר ויותר.
כנגד זה ההלכה עשויה להתפתח גם בסביבה שונה. בציבור הרחב שומרים על ההלכה בצורה פחות מודעת ומתוחכמת. הציבור אינו נזקק לניסוח המשפטי, אלא שומר את ההלכה לפי תפיסתו. כך למשל גם אדם פשוט צריך להגדיר לעצמו מהי מלאכה האסורה בשבת. המקרא נתן כמה דוגמאות (חריש, קציר, אפייה והבערת אש), אך לא נאמר בו מה דינן של מלאכות פחות מובהקות. ברחוב נוצרה הסכמה על סדרת מלאכות מותרת, ועל סדרה אסורה. הבחנות אלו לא נוסחו בצורה משפטית אלא קזואיסטית.
לעיל דנו בהתפתחות הלכות טומאה וטהרה. כדגם למרכיבים של עיצוב ההלכה, אגב אורחא עסקנו גם בסדר ההתפתחות המשוער של תחום נרחב זה. עתה נעסוק בכמה פרטים שיש בהם עדות להתפתחות ההלכה. ננסה לעמוד על הרמזים המשוקעים בהם לתולדות ההלכה, עיצובה וניסוחה.
<b>טלטול כלים בשבת </b>
המשנה קובעת: "רבי יוסי אומר כל הכלים ניטלין חוץ מן המסר הגדול ויתד של מחרישה. כל הכלים ניטלין לצורך ושלא לצורך. רבי נחמיה אומר אין ניטלין אלא לצורך" (שבת פי"ז מ"ד). לפי פשוטם של דברים טלטול שלא לצורך שנוי במחלוקת, וטלטול לצורך מותר ובתנאי שלא יהיו אלו כלים גדולים; את אלו אפילו לצורך אסור לטלטל. ייתכן גם שאותם כלים גדולים ניטלים רק לצורך, וכל המשפט הראשון הוא אליבא דרבי יוסי בלבד. המשניות הקודמות מנוסחות לשיטת רבי נחמיה: "נוטל אדם קורנס לפצע בו את האגוזים, וקורדום לחתוך את הדבלה, מגירה לגרור בה את הגבינה, מגריפה לגרוף בה את הגרוגרות, את הרחת ואת המזלג לתת עליו לקטן, את הכוש ואת הכרכר לתחוב בו, מחט של יד ליטול בו את הקוץ, ושל סקאים לפתוח בו את הדלת" (שם מ"ב). כל אלו דוגמאות לטלטול לצורך. אם כן הצורך הוא כל צורך שהוא, אף שאינו הצורך המקורי של הכלי.
ברור שהניסוח של משנה ד בעייתי, ויש בו בבחינת שפה הלכתית שונה מזו שבמשנה ב. במשנה ב הגורם הקבוע הוא "צורך", ולפחות לפי התלמודים והתוספתא<sup class="footnote-marker">384</sup><i class="footnote">תוספתא, פי"ד (טו) ה"א; ירושלמי, פי"ז ה"ד, טז ע"ב; בבלי, קכז ע"ב-קכד ע"א; באותה הלכה בתוספתא שנוי פירוט לדברי רבי נחמיה: "רבי נחמיה אומר אפילו טלית, אפילו תרוד אין ניטלין אלא לצורך", ובבבלי שבת בסוגיה אחרת: "דתניא רבי נחמיה אומר אפילו תרווד ואפילו טלית ואפילו סכין אינן ניטלין אלא לצורך תשמישן" (בבלי, קמו ע"א; עירובין לה ע"א). כלומר, שתי מגבלות יש כאן: שנטילת הכלי תהיה לצורך מלאכה מותרת, ושהשימוש הרגיל בכלי יהיה לצורך המותר בשבת.</i> הכוונה לצורך המקורי והייעודי של הכלי, ומשנה ד מפרשת את הצורך באופן שונה. התלמודים דנים בהתאמה בין משנה ב למשנה ד, וזהו תהליך היורודיפיקציה שדיברנו עליו. תחושת אי ההתאמה קיימת גם אם ה"צורך" של משנה ד הוא צורך כלשהו, כי אם כן משניות ב-ג הן רק לרבי נחמיה. כך פירש הירושלמי למקום (טז ע"ב), אם כי אין זה דרכה של משנה להציע משניות סתמיות ובהמשך מתברר שהן רק לדעה אחת.
<img alt="איור 7א. זומאליסטרון – כלי בישול, בצד אחד מצקת ובצד האחר ראש מחודד (&quot;מזלג&quot; בלשון חכמים) לנעיצה בגוש בשר או ירק מבושל. מצוי הרבה בארץ ובעולם הרומי. מתוך זבולון ואולניק, כלים, מס' 78." src="https://textimages.sefaria.org/mishnat_eretz_yisrael_preface/figure_7_1.png">
<img alt="איור 7ב-ג. יתד של מחרשה. מלמעלה (7ב) שחזור המחרשה, מתוך פליקס, חקלאות, עמ' 66. מס' 3 הוא יתד המחרשה. מלמטה (7ג) מאגר יתדות שנתגלה בחפירה בשער העמקים, מתוך סגל ואחרים, שער העמקים, באדיבות המחברים." src="https://textimages.sefaria.org/mishnat_eretz_yisrael_preface/figure_7_2.png">
בתוספתא קיימת עדות לשלבים הקודמים למשנה: "בראשונה היו אומרין שלשה כלים ניטלין בשבת" (תוספתא, שבת פי"ד [טו] ה"א; בבלי, שם קכג ע"ב). בראשונה היו אסורים כל הכלים שמשתמשים בהם למלאכות אסורות, כלים שדוגמתם פורטה במשנה ב, והתירו להשתמש רק בשלושה כלים שמשתמשים בהם גם לאיסור, והם כמפורט בתוספתא: "מקצוע של דבילה וזומא לסטרון של קדירה וסכין קטנה שעל גבי שלחן. חזרו להיות מוסיפין והולכין עד שאמרו כל הכלים ניטלין בשבת", ובבבלי: "התירו וחזרו והתירו וחזרו והתירו עד שאמרו" וכו'.<sup class="footnote-marker">385</sup><i class="footnote">בבבלי שם: "אמר רבי חנינא: בימי נחמיה בן חכליה נשנית משנה זו (שהחמירה ואמרה שאין נוטלים אלא שלושה כלים – רש"י), דכתיב 'בימים ההמה ראיתי ביהודה דֹרכים גִתות בַשבת ומביאים הערֵמות.' (נחמיה יג טו)". אין זו מסורת על קדמותה של משנה זו, אלא מעין אסמכתא והסבר מדוע החמירו ואסרו לפנים ליטול בשבת את כל הכלים.</i>
מסתבר כי האיסור חל לפנים רק על כלים שמשתמשים בהם גם למלאכות אסורות. כלים שאין חשש שישתמשו בהם למלאכות אסורות, כגון קערות או שולחנות שהיו שמים לפני המסובים לסעודה וכיוצא באלו, היו מותרים. בהמשך הדורות הלכו והתירו את הטלטול של כל הכלים, ובתנאי שמשמשים למלאכה המותרת כשלעצמה. משנתנו השונה "כל הכלים ניטלין בשבת" היא לאחר שהותרו כל הכלים, "<b>חוץ מן המסר הגדול ויתד של מחרישה</b>", שהם שני כלי עבודה גדולים. מפרשי המשנה מסבירים איסור זה בכך שהם כלים שמקפיד עליהם שלא יתקלקלו, ואין משתמשים בהם למלאכה אחרת. קרוב יותר לפרש שכלים אלו נשארו באיסורם כי הם גדולים במיוחד ואין משתמשים בהם אלא לאיסור, וטלטולם נראה כמעשה הכנה ליציאה לעבודה. באותה הלכה בתוספתא נמנו כלים נוספים: "רבן שמעון בן גמליאל אומר אף האיגן<sup class="footnote-marker">386</sup><i class="footnote">הוא האוגן – העוגן.</i> של ספינה, רבי יוסה אומר אף צפורן גדולה", שהיא מוט ברזל גדול לעקירת אבנים בתהליך הסיתות.<sup class="footnote-marker">387</sup><i class="footnote">ציפורן היא מוט ברזל לקידוח חורים לחציבת אבנים ולעקירת אבנים, ראו פירושנו למשנה.</i> שני כלים אלו אין מקפידים עליהם כי הם אינם מתקלקלים. הם כלים גדולים וכבדים, ואינם ניטלים אלא למלאכה האסורה בשבת.
מהמשך התוספתא שלא ציטטנו<sup class="footnote-marker">388</sup><i class="footnote">וכן תוספתא, ביצה פ"א הי"א; ירושלמי, שבת פי"ז ה"ד, טז ע"ב.</i> עולה שדברי רבי נחמיה הם בשיטת בית שמאי, ורבי יוסי בשיטת בית הלל.
ברור שההלכה בדבר טלטול חפצים ("מוקצה" בשפת ההלכה המאוחרת) עברה שינויים. יתר על כן, ברור גם שההתפתחות לא הייתה אחידה מבחינה משפטית. המסורת ש"היו מתירין והולכין" אומרת שהתירו כלים מסוימים ללא שיטה משפטית אחידה. יתר על כן, אין חובה לפרש ש"המתירין" הם חכמים, וייתכן שאלו היו הכרעות של הציבור, וחכמים ניסו לאגדן למסגרת של משפט שיטתי. במקרה זה הכלל המשפטי נקבע על ידי בית שמאי ובית הלל, ולפני כן היו תקדימים שונים שסתרו זה את זה.
<b>ספקות בגר</b>
התלמוד הבבלי (חולין קלד ע"א) מונה שמונה "ספקות בגר"; ארבעה מהם הוכרעו לאיסור וארבעה להיתר. המדובר במקרים שבהם נפל ספק, כגון ספק אם החלה שהורמה מבצק מסוים הורמה לאחר שהתגייר או לפני שהתגייר. קשה למצוא היגיון בחלוקה,<sup class="footnote-marker">389</sup><i class="footnote">המפרשים ניסו למצוא קו אחיד והגיוני לחלוקה, ראו למשל רש"י על אתר.</i> ואין זאת אלא שכל מחלוקת הוכרעה לגופה, ללא היגיון משפטי עקיב.
<b>נשים במצוות עשה שהזמן גרמן</b>
לכאורה נקבעה הלכה פסוקה שנשים פטורות ממצוות עשה שהזמן גרמן, וזהו כלל גדול ומורכב. אלא שמתברר שההכרעה אינה אחידה, יש בה יוצאים מהכלל רבים ולחלק מהם יש הסברים מצמצמים. כמו כן מתברר שתנאים קדומים לא הכירו את ההכרעה, ושוב דומה שכל עניין הוכרע לגופו. לעיתים ההכרעות סותרות זו את זו והכלל הוא סיכום מאוחר, מעין סימן ולא כלל היוצר הלכה,<sup class="footnote-marker">390</sup><i class="footnote">ספראי, נשים.</i> אם כי בשלבים הבאים הוא הופך לכאורה לכלל המעצב הלכות אחרות.
<b>הלכה כבית הלל</b>
לכאורה נפלה הכרעה אחידה כבית הלל, אבל בפועל מצינו משניות רבות שנסתמו כבית שמאי, ותנאים המהלכים בשיטתם. גם כאן ברור שהכלל שהלכה כבית הלל לא נוסח ככלל אלא הוא סיכום מאוחר, לאחר תהליך ממושך שכל הלכה הוכרעה בו לגופה (ואכן רוב ההלכות נקבעו כבית הלל).<sup class="footnote-marker">391</sup><i class="footnote">ספראי, הכרעה כבית הלל. במהלך פירושנו עמדנו על משניות רבות נוספות שנסתמו כבית שמאי.</i> הכלל ההלכתי מיוחס לדור יבנה, אם כי בדור יבנה טרם נחשב לכלל מחייב וחכמים בולטים כרבי אליעזר, רבי אלעזר בן ערך, רבי טרפון ורבן גמליאל עצמו נוהגים בהלכות מסוימות כבית שמאי. כלל הלכתי זה חריג, משום שיש בו גם מרכיב מרכזי של פסיקה. לעומת כל זאת בספרות האמוראית ברור שהכלל מחייב, והאמוראים נדחקים לפרש משניות כבית הלל אף כשניתן לפרשן בפשטות כבית שמאי.
<b>מצוות התלויות בארץ</b>
גם כאן במשנת קידושין מובא כלל, ואליו נוספו שלושה או ארבעה יוצאים מהכלל: "כל מצוה שהיא תלויה בארץ, אינה נוהגת אלא בארץ. ושאינה תלויה בארץ, נוהגת בין בארץ בין בחוצה לארץ, חוץ מן הערלה וכלאים, רבי אליעזר אומר אף מן החדש" (משנה, קדושין פ"א מ"ט ומקבילות). בפועל מצינו מחלוקות וגישות נוספות שאינן נרמזות במשנה, ולמעשה על כל אחד מהיוצאים מהכלל יש מחלוקת.<sup class="footnote-marker">392</sup><i class="footnote">שמש, מצוות. רוב החומר מצוי במאמר זה ואנו חולקים על פרטים בו; לא כאן המקום להרחיב, וראו הנספח למסכת שביעית.</i> שוב קשה להבין מה ההיגיון בכך שמצוות אלו יוצאות מהכלל, ונראה שגם כאן הפסיקה נעשתה בכל מקרה לגופו, והכלל מאוחר ומסכם את ההתרחשויות. בשלב הבא הוא הופך לכלל מעצב של ההלכה.
<b>מועד הפרשת חלה</b>
משנת חלה דנה במועד הפרשת חלה. המשנה (חלה פ"ג מ"א) מהלכת לפי הדעה שזמן הרמת חלה הוא גלגול העיסה, כלומר תחילת עשיית הבצק, וזו שיטתו של רבי יוחנן בן נורי. רבי עקיבא אומר שזמן חלה הוא סיום האפייה<sup class="footnote-marker">393</sup><i class="footnote">ראו משנה, חלה פ"ג מ"ו. ממשנת פסחים פ"ג מ"ג ניתן להסיק שגם רבי אליעזר מהלך בשיטה זו.</i> והתהוות הקרום (פ"ג מ"ו), ו"משם רבי יהודה [בן בתירא] אמרו: משתעשה מקרצות" (תוספתא, פ"א הי"ב; ירושלמי, פ"ג ה"א, נט ע"ד). בירושלמי מובאת דעה נוספת על מועד הרמת החלה: "רבי לעזר בשם רבי הושעיה משתעשה גבלולין גבלולין. מה ופליג<sup class="footnote-marker">394</sup><i class="footnote">כלומר: האם זו מחלוקת?</i>? כאן להלכה כאן לדבר תורה" (פ"ג ה"א, נט ע"א). זמן הרמת החלה הוא כשהבצק מחמיץ ומתעגל, מעין גבלול. על כך הגמרא שואלת האם הוא חולק על המשנה, ואומרת שמדין תורה יש להפריש מאוחר יותר (כדעת רבי עקיבא משיקרמו פניה), או כדעת רבי יהודה בן בתירא "משתעשה מקרצות", אבל ההלכה דורשת להקדים את מועד ההפרשה ל"משתעשה גבלולין".
אפשר גם לפרש את הירושלמי אחרת, אבל יש להניח ש"ההלכה" תמיד מחמירה מדבר תורה ואינה מקילה, על כן פירשנו כפי שפירשנו. אבל בפרק הקודם באים דברי רבי אליעזר: במשנה ד הוא מתבטא כאילו זמן הרמת חלה הוא מהלחם המוכן, ובמשנה ח מהעיסה. נמצאנו למדים שבראשית דור יבנה לא ייחסו חכמים חשיבות לשאלת הזמן המדויק של הרמת חלה, בסוף דור יבנה עולה מחלוקת בנושא, ובירושלמי נעשה ניסיון לאחד את הדעות. זהו ביטוי תמציתי של תהליך היורידיפקציה. כמו משנה זו יש דוגמאות רבות. בדרך כלל המשנה הקדומה (התנא הקדום) מנוסחת באופן כללי, ותנאים מאוחרים חלוקים בפרטים, אך במקרה שלפנינו נשתמרה עדות טקסט מובהקת שהתנא הקדום אינו מייחס חשיבות לפרטים.
<b>המשכת עבודה שהחלה בערב שבת</b>
במסורת חכמים נשתמרו קטעים מספר של דיונים בבית המדרש התנאי. עיון בדוגמאות מוכיח כי בידי התנאים היו סדרה של תקדימים משפטיים שלא תמיד היו אחידים. הם ניסו להתאים מקרה למקרה, והמחלוקת היא לאיזה מן התקדימים המקרה הנדון דומה. המשכת עבודה בשבת תשמש כדוגמה למצב זה.
במסכת שבת יש סדרת מחלוקות של בית שמאי ובית הלל על עבודה האסורה בשבת שהחל לעשותה בערב שבת והתהליך נמשך באופן אוטומטי בשבת (פ"א מ"ו ואילך). מהתוספתא (פ"א ה"כ-הכ"א) עולה ששני הבתים הכירו תקדימים שהיו מקובלים על הכול. האחד: "ושוין אלו ואלו שטוענים קורות בית הבד ועגולי הגת" (משנה, שבת פ"א מ"ט), והאחר: ש"אין צולין בשר, בצל וביצה אלא כדי שיצולו מבעוד יום. אין נותנין פת לתנור עם חשכה, ולא חררה על גבי גחלים, אלא כדי שיקרמו פניה מבעוד יום" (שם מ"י). המחלוקת בין הבתים היא איזו מההלכות תשמש תקדים.<sup class="footnote-marker">395</sup><i class="footnote">במשנה ההסכמה מנוסחת כאילו אין בה מחלוקת, אבל מהתוספתא עולה שאכן שתי הלכות אלו היו נקודות המוצא למחלוקת.</i> לגופו של דבר, לפחות ההלכה האחרונה עוסקת בנושא אחר, של הטמנת אוכל בערב שבת ואכילה ממה שאינו מוכן בשבת (להלן), אבל בית שמאי אינם סבורים שגורם זה משמעותי, ועבורם זה המודל לאיסור של כל עבודה מתמשכת. פרשנים עמלו להסביר מדוע שני המקרים הללו מקובלים על הכול, ולמרות הניסיונות לא ניתנה לכך תשובה משכנעת. לשיטתנו התהליך ברור. השאלה בדבר רצף נמשך של עבודה התעוררה אי שם בשלהי ימי הבית השני. ראשיתה בציבור, והתגבשו שתי הכרעות שלא עלו בקנה משפטי אחד. לאחר מכן עברה השאלה לבית המדרש. השאלה הייתה איזו הלכה צריכה לשמש תקדים מחייב, וכך הוכרעה סדרת הדוגמאות במשנה שם. הכלל הסופי אינו עקבי מבחינה משפטית, שכן התקדימים הפרטיים קדמו להכרעה.
תהליך דומה מצינו במחלוקות רבות של שני הבתים. המחלוקת נסובה סביב העובדה שיש שני תקדימים סותרים, וכל אחד מהבתים מאמץ לו תקדים אחר. אלא שברוב הפעמים המחלוקת היא מאיזה מקרה יש להקיש וללמוד, ואיזה מהם מתאים יותר לשאלה הנדונה. לעיתים קרובות הלימוד הוא בקל וחומר<sup class="footnote-marker">396</sup><i class="footnote">ראו למשל משנה, תרומות פ"ה מ"ד; ביצה פ"א מ"ו; תוספתא, תרומות פ"ו מ"ד; מעשר שני פ"י הי"א, וכמוהן דוגמאות רבות.</i> והמחלוקת היא הגיונית, מהו המקרה הקל ומה החמור. אבל במקרה שלנו המחלוקת היא איזה תקדים לאמץ.
<b>הבאה מן הקציר</b>
אבות עולם נחלקו מה דינה של אישה המעידה שבעלה נפטר, ואין לה ראיות מסייעות. "בית הלל אומרים: לא שמענו אלא בבאה מן הקציר, ובאותה מדינה, וכמעשה שהיה. אמרו להן בית שמאי: אחת הבאה מן הקציר, ואחת הבאה מן הזיתים, ואחת הבאה מן הבציר, ואחת הבאה ממדינה למדינה, לא דברו חכמים בקציר אלא בהוה" (משנה, יבמות פט"ו מ"ב; עדיות פ"א מי"ב). ברור שהדין המוסכם היה שמאמינים לאישה שיצאה עם בעלה לקציר וחזרה לבד וטוענת שבעלה נפטר. מנוסח המשנה עולה שראשית הדיון במעשה שהיה בפועל ("וכמעשה שהיה"). המחלוקת נסבה על השאלה האם המעשה נותר מעשה בודד, או שהוא יכול לשמש דוגמה כללית או עקרונית. בית הלל מצמצמים את הדין לאותו מקרה, ובית שמאי רואים בו דוגמה מקרית ומציאותית. איננו יודעים מי הכריע במעשה הראשון בפועל,<sup class="footnote-marker">397</sup><i class="footnote">הבבלי, קטז ע"ב, משחזר את המעשה ומסיים שבית דין שלחו ומצאו את גופת המת. כאמור דומה שזה שחזור, ולא מסורת היסטורית. מן הראוי להעיר שבדרך כלל המחלוקת בין הבתים היא בטעמים הגיוניים ועקרוניים. המדובר במקרים שבהם המשנה או התוספתא עצמן מביאות את הטעמים השונים. מחלוקת עקרונית (שיקולים הגיוניים) – משנה, יבמות פי"ג מ"א; פט"ו מ"ב; נזיר פ"ה מ"ג; גיטין פ"ד מ"ה ועוד מקומות רבים. רק לעיתים רחוקות הנימוק הוא מדרשי, ואז נראה שלא המדרש גרם לפער ההלכתי. ראו למשל תוספתא תרומות, פ"ג הט"ז, המעמידה את המחלוקת כאילו על מדרש, אך המחלוקת היא עקרונית והגיונית, האם תרומתו של אדם שהרים תרומה שלא לפי כל כללי ההלכה חלה; יש בכך מחלוקת עקרונית בין בית שמאי ובית הלל, ולא נרחיב בכך במסגרת זו.</i> אך חכמים המשיכו ללמדו ולדון בו. אין זה מקרה שהתלמוד הירושלמי מכניס את דעת בית שמאי למסגרת הלכתית, ותולה את ההלכה בנסיבות מסייעות (ירושלמי, יבמות פ"ט ה"ב, יד ע"ד).<sup class="footnote-marker">398</sup><i class="footnote">לדוגמה דומה ראו פירושנו לעירובין פ"א מ"י.</i> בהמשך הבירור במשנת יבמות שם (פט"ו מ"ג) עולה שהיה תקדים נוסף "שאין האחים נכנסים לנחלה על פיה"; גם תקדים זה מוסכם על שני הבתים, ומתפתח ויכוח האם הזכות שלה לכתובה דומה להיתר להתחתן או שדומה יותר להבחנה שאין האחים יורשים את רכוש הבעל המת על סמך עדותה. השאיפה לאחידות בהתאם לתקדים זהה בשני הבתים, והמחלוקת היא איזה תקדים יקבע את ההלכה לגבי נטילת הכתובה. במקרה זה ההכרעה נפלה על בסיס פורמלי, דיוק מנוסח הכתובה שבו נאמר במפורש "אם תנשאי לאחר תטלי מה שכתוב ליכי". נוסח זה איננו בכתובות שהשתמרו בידינו, אך כנראה היה כתוב בכתובה של אותה אישה שעליה התדיינו, או נוסח מקובל שאיננו מכירים.
<b>טומאת כלים</b>
כדי להבין דוגמה זו עלינו להציע את משנת אהלות לפי נוסח כתב יד קופמן (פ"ו מ"א):
<b>אדם וכלים נעשין אהלים לטמא אבל לא לטהר כיצד ארבעה נושאין את הנרבד</b><sup class="footnote-marker">399</sup><i class="footnote">כך בכתב יד קופמן וברוב עדי הנוסח, בדפוס הראשון, דפוס <b>וילנא</b> ו<b>מפ</b>: "נדבך", וביתר הנוסחים: "נרווד", "נדוד" ונוסחאות דומות. בבירור הנוסח עסקנו בפירושנו למסכת אהלות. נסתפק בכך שנוסח התוספתא שנביא להלן מוכיח שהכוונה ל"נדבד" או "נרוד", שהיא מיטה המורכבת ממוטות ועליה סריגת חבלים (מעין רשת), ואשר נועדה בעיקר להובלת המת.</i><b> טומאה תחתיו</b> – הטומאה (המת עצמו, שכן רק מת מטמא באוהל) מונחת על הרצפה, והמיטה מאהילה עליה<b>. כלים שעל גביו</b> – המיטה (האלונקה) משמשת ברגע זה לנשיאת משאות, <b>טמאין</b> – הכלי איננו משמש לאוהל כדי לטהר. אילו הייתה האלונקה אוהל הרי שהמת היה בתוך האוהל, ומה שמעל גג האוהל היה טהור. אבל כלים אינם "אוהל" לטהר. <b>טומאה על גביו</b> – המת מונח על האלונקה, <b>כלים שתחתיו טמאין</b> – האלונקה אינה מהווה אוהל וממילא כל מה שמתחתיה טמא. <b>רבי אליעזר מטהר – </b>לא נאמר מה נימוקו, ונראה שלדעת רבי אליעזר האלונקה נחשבת אוהל והטומאה "נכלאת" באוהל. לפי הסבר זה רבי אליעזר חולק גם ברישא, ומקל ביצירת אוהל. כלומר, לדעתו כל מיטה שנישאת בידי אדם היא בבחינת אוהל. בהמשך המשנה מוזכרים עוד שלושה מקרים דומים שההבדל ביניהם הוא מה מעמיד את הנרבד, ובהם לא נרחיב. בתוספתא יש תוספת הלכתית הפותחת פתח להבנת הנרווד והרקע ההלכתי כאחד. בסוגריים רבועים נוסף הסבר שלנו: "ארבעה שהיו נושאין את הנדבך (נדבד בכתב יד וינה) [ואין במוטות כעובי המרדע] טומאה תחתיו כלים שעל גביו טמאין. טומאה על גביו כלים שתחתיו טמאין, רבי אליעזר מטהר" (תוספתא, אהלות פ"ז ה"א, עמ' 603). התנאי החשוב בתוספתא הוא שאין במוטות האלונקה עובי מרדע. עובי מרדע הוא הגודל הקבוע בהלכה, פחות מזה אין החפץ נחשב אוהל, והכוונה כמובן לכלים שיש להם צורת מוט ארוך, כגון המרדע שמדרבנים בו את הפרה. כן שנינו: "כל המטלטלין מביאין את הטומאה בעובי המרדע, לא גדול ולא קטן אלא בינוני. איזה הוא בינוני? כל שהקיפו טפח" (משנה, כלים פי"ז מ"ח; תוספתא, כלים בבא מציעא פ"ו הי"ב, עמ' 585).<sup class="footnote-marker">400</sup><i class="footnote">רוחבו שתי אצבעות לפי התוספתא שהבאנו, ולמעשה היקפו 1.28 טפחים, וחכמים לא דייקו במידותיהם. המפרשים מסבירים שלדעת רבי אליעזר אם יש במוטות כעובי המרדע, אפילו ר' אליעזר מודה שאין נעשים אהלים לטהר מאחר שהנושאים טמאין כדתנן: "כל המטלטלין מביאין את הטומאה על האדם והנושאן כעובי המרדע". בניגוד לכך הסברנו כתוספתא שאין במוטות כעובי המרדע, ולכן רבי אליעזר מטהר משום שאין המוטות נחשבים לאוהל.</i> הלכה זו נמנית עם המחלוקות שהכריעו בהן במעמד "בו ביום", שבו גברו בית שמאי על בית הלל. הרשימה של הלכות "בו ביום" מצויה בתוספתא שבת ובמקבילות התלמודיות: "בו ביום אמרו כל המטלטלין מביאין את הטומאה בעובי המרדע, ונמנו ורבו בית שמיי על בית הלל" (תוספתא, שבת פ"א הי"ח; ירושלמי, פ"א ה"ד, ג ע"ג; בבלי, יז ע"א). משתמע אפוא שזו הלכת בית שמאי, ולא נאמר מה סברו בית הלל.
במשנה רבי אליעזר מטהר ומשמע שמוטות בעובי המרדע אינן אוהל. אבל במשנת אהלות פט"ז מ"א נאמר: "כל המטלטלין מביאין את הטומאה כעובי המרדע. אמר רבי טרפון אקפח את בני שזו הלכה מקופחת, ששמע השומע וטעה. שהאיכר עובר והמרדע על כתפו והאהיל צדו אחד על הקבר וטמאוהו משום כלים המאהילים על המת. אמר רבי עקיבא אני אתקן שיהו דברי חכמים קיימין שיהו כל המטלטלין מביאין את הטומאה על אדם הנושאן בעובי המרדע, ועל עצמן בכל שהן, ועל שאר אדם וכלים בפותח טפח". אם כן דעת בית שמאי (לפי משנת אהלות) היא שמוטות מביאים טומאה בכל שהיא, ולדעת בית הלל ורבי עקיבא מביאים טומאה רק בעובי המרדע.
לעיל הרחבנו בדוגמה זו כדי להוכיח ממנה פרט אחד. בשלב הנוכחי ברצוננו להתמקד בפרט אחר.
מבחינה הלכתית נראה שלפנינו מסורות סותרות. בתוספתא שבת בית שמאי הם הדורשים עובי מרדע (פ"א הי"ח), ולא נאמר מה עמדת בית הלל, אבל במשנת אהלות (פט"ז) ובתוספתא ממשיכי בית שמאי אומרים שאדם טמא בעובי כלשהו, ורבי עקיבא מציע עמדת ביניים. המשנה הסתמית בכלים איננה מקבלת את הפשרה של רבי עקיבא, וודאי שלא את תרעומתו של רבי טרפון. לפנינו תופעה תדירה של חילוף מסורות בין בית שמאי ובית הלל. ואכן גם במשנתנו רבי אליעזר מטהר, משום שלדעתו הנרבד הוא אוהל גם לטהר, וזו עמדת רבי טרפון.
נמצאנו למדים שהכלל במשנה "אדם וכלים נעשין אהלים לטמא אבל לא לטהר" איננו כלל כללי, אלא הסבר למקרים הפרטיים שבהמשך המשנה. קודם נשנו הפרטים, ולאחר מכן ניתנה להם כותרת הלכתית בעלת אופי כאילו כללי.
הלכה זו התפתחה אפוא בצורה מעניינת במיוחד, והשתמרו העדויות להתפתחותה ולהתפתחות ניסוחה: בשלבים א-ב עסקנו לעיל, ואנו מתבססים על מסקנתנו שם.
1. אירע מעשה ונפסקה הלכה באותו מעשה – ההלכה נפסקה על ידי חכמים או על ידי הציבור.
2. השומע טעה והסיק שתנאי המעשה הם תנאי ההלכה העקרונית. שני השלבים הללו התחוללו אי שם בימי בית שני, לפני השלב השלישי.
3. במעמד "בו ביום", בשלהי ימי הבית השני, נפסקה הלכה בנושא. פסק זה לא היה סוף הוויכוח אלא תחילתו.
4. רבי טרפון מתנגד להלכה ותובע שכלים יטמאו בכלשהו.
5. רבי עקיבא מציע עמדת ביניים.
6. סתם המשנה בכלים מציע את המסקנה (כמו 2) כהלכה כללית.
7. התנא במשנתנו מציע את ההלכה של 2 כהלכה השנויה במחלוקת במסגרת סדרת מקרים.
8. ניתנת כותרת לסדרת המקרים – כותרת המנוסחת כעיקרון הלכתי, אף שאיננה מתאימה אלא למקרה מיוחד.
בנוסף לכך קיים חילוף מסורות בין בית שמאי ובית הלל. עוד מן הראוי להעיר שלעיל (פ"ה מ"א) בית שמאי מחמירים בטומאת אוהל. ארבעה אנשים הנושאים את המת נחשבים כאוהל לכל דבר, ובית הלל מסכימים שהם אוהל אך בחומרה פחותה. יתר על כן, העמדה שבית שמאי מטמאים בכלשהו מתאימה יותר לקו הפסיקה של בית שמאי (וליתר דיוק לזו של שמאי הזקן).<sup class="footnote-marker">401</sup><i class="footnote">ראו עדיות פ"א מ"ז; אהלות פ"ב מ"א ומקבילות. ההלכה שם מייחסת לרבי עקיבא עמדה הקרובה לקביעה שטומאה היא בכלשהו, וגם אצלנו הוא נוקט עמדה שיש בה קבלה חלקית של עמדה זו. במקביל, במקורות אחרים מיוחסת לרבי עקיבא עמדה אחרת שלפיה חזר בו מקרבתו לפסיקת שמאי הזקן. לא כאן המקום לברר שאלה זו, והיא תידון בפירושנו לעדיות ולאהלות.</i>
זו דוגמה נוספת לכך שההלכה הקדומה נקבעה בראשיתה בסדרת הכרעות מקומיות ולא שיטתיות. את השיטתיות של המערכת ההלכתית אנו מייחסים לחכמים מאוחרים. ואכן המקרה שלנו הוא דוגמה מובהקת לכך, ואפשר לגלותה בזכות רבי טרפון הטוען שהמסקנה של ההלכה השיטתית היא פשוט טעות. אבל מסורת ההלכה למעשה דחקה את התנגדותו של רבי טרפון (בית שמאי).
בהמשך התוספתא שם עוד שני מקרים שבהם "השומע שמע וטעה", כלומר ההלכה צמחה ממקרה והסקת המסקנה ההלכתית הייתה שגויה לדעתו של רבי יהודה (תלמידו של רבי טרפון). לא נעסוק כאן בבירור הרקע ההלכתי של קביעות אלו, ובמסגרת זו נסתפק במסקנה שההלכה צמחה מתקדים, ובטענה שהתקדים לא הובן כהלכה.
<b>צירוף בצק להפרשת חלה</b>
במשנה מוצגת הלכה שיש בה מעין סתירה פנימית: נאמר בה שאם יש שני בצקים החייבים בחלה מאותו סוג, ובצק שלישי באמצע שאינו חייב בחלה – אין הם מצטרפים.<sup class="footnote-marker">402</sup><i class="footnote">"מצטרפין" – כלומר שניהם יחד מהווים בצק אחד שיש בו כמות מספקת להרמת חלה.</i> אבל אם הבצק האמצעי הוא כזה שכבר הורמה חלתו – הוא מצרף ומצטרף (משנה, חלה פ"ד מ"ג). כבר ממבט ראשון קשה להבין מה בין בצק שאין מרימים ממנו חלה לבין בצק שכבר הורמה חלתו, הרי צריך היה לצפות לאותה הלכה בשני המקרים. בתוספתא מסופר במפורש שההלכה במשנה היא ההלכה המאוחרת, זו שבשלב שני "הוסיפו עליהן" ושינו את ההלכה הקדומה: "קב מיכן וקב מיכן וקב חדש באמצע, קב מיכן וקב מיכן וקב שעורין באמצע, הרי אילו מצטרפין. <b>הוסיפו עליהן</b>, קב מיכן וקב מיכן וקב של אשה אחרת, קב מיכן וקב מיכן וקב דבר שניטלה חלתו באמצע, הרי אילו מצטרפין. קב מיכן וקב מיכן וקב הגוי באמצע, קב מיכן וקב מיכן וקב תרומה באמצע, אין מצטרפין" (תוספתא, חלה פ"ב ה"ג).
הווה אומר שההחלטה הייתה על המקרה הבודד מבלי לקבל החלטות שיטתיות; מאוחר יותר התגבשה מערכת החלטות עקיבה, ולפיה עדיף לצרף מאשר ליצור במטבח אחד מערכות הלכתיות שונות. בשלב הראשון לא נקבעה מדיניות אחידה. אין הבדל בין קב הגוי לקב שהורמה תרומתו, אלא ההחלטה הייתה על המקרה הבודד מבלי לקבל החלטות שיטתיות. בשלב שני איחדו את ההחלטות לקראת מערכת שיטתית, ונותרה בתוכה סתירה פנימית במידת מה. שערי פירושים לא ננעלו, וייתכן שיש לסתירה זו הסברים אפשריים, דנו בכך בפירושנו למשנה זו. במהלך הפירוש למשניות אספנו עוד דוגמאות להתפתחות כזאת.<sup class="footnote-marker">403</sup><i class="footnote">כך פירושנו למשנה, תרומות פ"ז מ"ה. לדוגמה אחרת, מורכבת הרבה יותר, ראו הקדמתנו לפרק השלישי במסכת כלאים. למסגרת זו יש להוסיף את ההבחנות ההלכתיות והערכיות בין סריס לאיילונית (משנה, יבמות פ"ח מ"ד-מ"ה, ושינויים במקבילות).</i>
<b>ערכים</b>
המשנה (ערכין פ"ד מ"א) קובעת: "עני שהעריך את העשיר, נותן ערך עני, ועשיר שהעריך את העני, נותן ערך עשיר". המשנה שאחריה מוסיפה: "אבל בקרבנות אינו כן; הרי שאמר 'קרבנו של מצורע זה עלי', אם היה מצורע עני, מביא קרבן עני, עשיר, מביא קרבן עשיר". אם כן ההבדל הוא בין קורבנות לערכים. על כך טוען רבי: "רבי אומר, אומר אני: אף בערכין כן, וכי מפני מה עני שהעריך את העשיר נותן ערך עני, שאין העשיר חייב כלום. אבל העשיר שאמר 'ערכי עלי' ושמע העני ואמר 'מה שאמר זה עלי', נותן ערך עשיר".
גם בערכים צריך לשלם לפי התעריף המוטל על מי שמעריכים אותו. כלומר, ההבדל איננו בין ערכים לקורבנות, אלא בצורת ההקדשה. במקרה של מצורע ובמקרה שהביא רבי מי שיצר את חובת התרומה הוא העשיר, וערכה נקבע לפי ערך המתנדב. העני קיבל עליו את ההתחייבות של השני ולכן עליו לשלם קורבן עשיר. אם כן, ההבדל איננו בין ערך לקורבן אלא שהמתנדב אמור להגדיר את גודל הקורבן. מי שנטל עליו את ההתנדבות (חובת התשלום) מקבל עליו לשלם את מה שהשני חייב, ופרטי החובה נקבעים לפי החייב.
ניכר שרבי וחכמים מכירים את ההלכות הקדומות (שלושת התקדימים) ואינם חולקים בהם. הם יודעים שנותן ערך לפי יכולתו של הנותן, ובמצורע לפי יכולתו של החייב בקורבן. המחלוקת היא בניסוח הכלל ההלכתי המסכם את שני המקרים, אותו כלל שממנו ייגזרו גם המקרים הבאים. במקרה שלנו מוצעים שני כללים מנוגדים, וכל אחד מהם מכנס ומסביר את שני התקדימים שכבר מקובלים. אך רק רבי יודע להסביר את שלושת התקדימים וליצור כלל חדש מסכם.
<b>מלאכות השבת, הכללים המספריים ו"תקופת" הסופרים </b>
המשנה מונה ל"ט אבות מלאכה האסורים בשבת. בתלמודים תלו את רשימת המלאכות בכך שמלאכות אלו נעשו בבנית המשכן (ירושלמי, שבת פ"ז ה"ב, ט ע"ב; בבבלי, שבת מט ע"ב)<sup class="footnote-marker">404</sup><i class="footnote">ייסודה של תפישה אמוראית זו בדרשה תנאית במכילתא דרבי שמעון בן יוחאי יב טז, עמ' 19; כ י, עמ' 150. הדרשה התנאית מסתפקת בכך שטיב המונח 'מלאכה' נלמד מהמלאכות הנעשות במקדש. אך מדובר על הסבר המונח 'מלאכה' ולא על רשימת המלאכות. להסברים אחרים ראו המבוא למסכת שבת.</i> זה לכאורה כלל מורכב, ורשימת פרטים הנגזרת ממנו. קביעה זו שימשה נקודת מוצא לדיונים הלכתיים רבים, לחלוקה בין תולדות ואבות, ולכאורה מה שלא נעשה במקדש איננו בכלל המלאכות האסורות. המשנה עצמה מציגה את הרשימה ללא הקדמות: "אבות מלאכות ארבעים חסר אחת: הזורע והחורש.." (שבת פ"ז מ"ב), אבל במשנה שקדמה לה "כלל גדול", ובו מדובר על "העושה מלאכות הרבה מעין מלאכה אחת" (שם מ"א), ולכאורה כבר הכלל תלוי ברשימה של המשנה הבאה, הקובעת מהי מלאכה, ומהי "מעין מלאכה". אם כן במשנה יש ריכוז דוגמאות (שלב ב), או אולי כלל הלכתי מורכב (שלב ד). המספר ל"ט מלאכות עצמו חשוד כספרותי וסכמתי. רושם זה מתחזק מעיון ברשימה.
מתברר שבתלמודים יש החולקים על הגדרת מלאכה זו או אחרת. כך, למשל, התוספתא והירושלמי מוסיפים שהצבעים (בירושלים) היו עושים סחיטה מלאכה לעצמה.<sup class="footnote-marker">405</sup><i class="footnote">תוספתא, שבת פ"ט הי"ח; ירושלמי, שבת פ"ז ה"ב, י ע"ג. בתוספתא חסרה התיבה "בירושלם".</i> הירושלמי הבין שהצבעים הם קבוצה למדנית, וברשימתם היו ארבעים אבות מלאכה. זו עדות מרתקת לקבוצת בעלי מלאכה שיש להם עמדה בתחום הלכתי מובהק. אומנם המשפט עצמו עשוי להתפרש בצורה מצומצמת יותר, שצבעי ירושלים הפכו את הסחיטה לאומנות מיוחדת, אך כאמור לא כך הבינו חכמי התלמוד את המשפט.<sup class="footnote-marker">406</sup><i class="footnote">לאיסור סחיטה ראו פירושנו למסכת שבת, פכ"א מ"ג.</i> לשיטתו של התלמוד אכן הצבעים, הנמנים עם ההמון הפשוט, נוקטים עמדה הלכתית מתוך כבוד לאומנותם. מכל מקום השינויים הללו לא פגמו במספר המלאכות.
זאת ועוד; הרשימה אינה מאוזנת. יש מלאכות שכל שלב בהן הוא מלאכה בפני עצמה, כמו אפייה, ויש שכינוי אחד "מכסה" שלבים רבים, כמו הבונה, הכולל בתוכו מלאכות רבות. יתר על כן, יש מלאכות האסורות בשבת שאינן ברשימה, כמו המודד, או אולי גם המאכיל בהמה ומטפל בה, המרפא וכיוצא באלו. בכל זה עסקנו בפירושנו למשנה במסכת שבת (פ"ז מ"א), ובמבוא למסכת.
עדות לשלב הקדום יותר של הגדרת המלאכות יש כנראה בירושלמי לשבת פ"ד מ"א. המשנה אוסרת להטמין מאכל בחומרים מסוימים, ולא ברור האם מדובר בערב שבת או בשבת עצמה. אנו נאריך בביאור המשנה בפירושנו לה, ונראה שההלכה סותרת את הנאמר בפרק ג משנה א ובפרק א משנה ט. ואכן בירושלמי (ו ע"ד) מבואר שאין בכך איסור בישול, ומובאים שני נימוקים אחרים לאיסור הטמנה, "מפני ביטול בית המדרש", ונימוקו של רבי בא מפני החשד, "שאם אומר את לו שהוא מותר, אף הוא אינו עושה אותן כל צורכו מבעוד יום.. מה נפק מן ביניהון, לטמון שלג וצונין..", ובהמשך: "אסרו טמינה מפני כירה, אסרו כירה מפני טמינה, אסרו כירה שהבלה ממועט מפני כירה שהבלה מרובה", וכו' (שם שם). אם כן המשפט האחרון אוסר הטמנה משום בישול, והוא דומה להסבר הבבלי. הרישא מציעה כיוון שונה לחלוטין; האיסור להשהות אוכל על כירה נובע משני חששות: החשש שמא ישהה אוכל על כירה הממשיכה לבשל, אך גם החשש מפני הטמנה.
הווה אומר, החשש העיקרי הוא עצם העיסוק בהכנת הסעודה. חכמים רוצים שכל הכנת האוכל תסתיים לפני שבת, ובשבת יהיו פנויים לדברים אחרים. הלכה זו בניסוח זהה מצויה בהלכה של בני כת קומראן (ברית דמשק, י 22; ספר היובלים, ב כט; נ ט).
מספר טעמים ניתנים לאיסור. הראשון הוא ביטול בית המדרש. התלמוד מניח שליל שבת הוא זמן לדרשה<sup class="footnote-marker">407</sup><i class="footnote">באופן עקרוני איסור ההטמנה חל גם בהמשך יום השבת, ברם, נראה שעיקר ההטמנה היה בערב שבת, כאשר האוכל החם הוסר מהתנור.</i> ולכן תובע את הפסקת העבודה עם כניסת השבת, כולל עבודות מותרות. טעם שני הוא הרצון שהאדם לא ישהה את ההכנות לשבת עצמה, ולכן אסרו עבודות השלמה בשבת, ואפילו עבודות מותרות.<sup class="footnote-marker">408</sup><i class="footnote">ראו הסברנו למשנה זו. הירושלמי מנסח את הדברים 'מפני החשד' ולכאורה היה מקום להסביר ש'מפני החשד' הוא שאחרים יחשדו בו שהטמין את האוכל בשבת (אף שלא עשה כן). אבל בהמשך המשפט בירושלמי עולה שהחשד הוא שהוא אכן יעשה זאת (יטמין את האוכל לאחר כניסת השבת) אם כן "מפני החשד הוא לא משני שיחשדו בו אחרים (חשד שוא) אלא מפני שאנו (חכמים) חושדים שיהו בני אדם שינהגו כך (יטמינו את האוכל לאחר כניסת השבת).</i> הירושלמי מעיר שהטמנת צוננים לקירור (בשלג) היא ה'נפקא מינה' בין שני ההסברים. והטמנה כזאת אסורה רק לפי הטעם של ביטול בית המדרש. מכיון שהטמנת צוננים כזאת אסורה הרי שבכך, התלמוד הירושלמי מעיד ש"ביטול בית המדרש" הוא הנימוק העיקרי. הצד השווה שבשני התירוצים הוא רצונם של חכמים להפסיק את העיסוק בהכנות לסעודה עם כניסת השבת. לאור הסבר זה יש להבין גם את המשנה המתירה להטמין במים חמים, או אולי אף לחמם אוכל מוכן (פכ"ד מ"ב).
נימוק אחרון זה מתקשר לפרשה הלכתית מורכבת הרבה יותר, שכבר רמזנו לה. בספרות כת קומראן מופיע האיסור לאכול אוכל שלא הוכן (ברית דמשק, י 22). בספרות חז"ל מצוי ביטוי מקביל במדויק: "ואין ניאותין ממנו לפי שאינו מן המוכן" (משנה, שבת פ"ג מ"ו); "כל הכלים ניטלין בשבת.. שאינן דומין לדלתות הבית, לפי שאינן מן המוכן" (שם, פי"ז מ"א), וכן במקבילות רבות.<sup class="footnote-marker">409</sup><i class="footnote">משנה, שבת פכ"ד מ"א; ביצה פ"א מ"ב; פ"ג מ"ד; שם מ"ו, וכן מקורות נוספים כגון תוספתא, שבת פי"ד ה"ח; ביצה פ"ג הי"א.</i> לפי ההלכה של חז"ל האיסור מתרחב וכולל שימוש בחומר שאינו מוכן, ואפילו טלטולו נאסר. מאוחר יותר, בתקופת האמוראים, נטבע מונח מחודש: "מוקצה". בראשיתו, במקורות התנאיים, ציין המונח חפץ שהוקצה לעבודה זרה, או אוכלים שהוקצו לאכילה ועל כן חויבו במעשר.<sup class="footnote-marker">410</sup><i class="footnote">משנה, תמורה פ"ו מ"א; תוספתא, נזיר פ"ד ה"ט; מכות פ"ה ה"ד, עמ' 444; עבודה זרה פ"ב ה"א, עמ' 462; פ"ה ה"ט-ה"י, עמ' 469, ועוד.</i> בתלמודים משתמשים במונח זה כדי לציין את מה שאינו מוכן. במשמעות זו המונח מופיע בבבלי רבות, ולעיתים נדירות גם בירושלמי.<sup class="footnote-marker">411</sup><i class="footnote">בבלי, שבת מג ע"א; מג ע"ב; מה ע"א; ביצה לו ע"א, ומקורות בבליים נוספים; ירושלמי, ביצה פ"ד ה"א, סב ע"ב-ע"ג, ועוד.</i>
מבחינה משפטית ה"הכנה" קשה להגדרה; אין היא מצב פיזי, אלא תובנה מחשבתית־נפשית. על כן המונח היה בעייתי מבחינה הלכתית, וקשה היה להגדירו באופן משפטי. ההלכה של חז"ל, כפי שהתפתחה במהלך הדורות, היא משפטית ומחייבת הגדרות מדויקות, ו"הכנה" אינה מאפשרת הגדרה מדויקת. מחלוקות על הגדרת המונח "הכנה" מצויות במשניות אחדות: למשל, בית שמאי ובית הלל חולקים בראש מסכת ביצה אם מותר לאכול ביצה שנולדה ביום טוב, ולפחות לפי חלק מההסברים המחלוקת היא על האיסור לאכול מזון שאינו מוכן. הלכה אחרת דנה בשאלה אם מותר לאכול "נשרים" – פרי (תמר) שנשר – בשבת (פסחים פ"ד מ"ח). למשנה זו הוצעו פירושים מספר, והפירוש הרמוז כאן הוא רק אחת מהאפשרויות להבנת המסורת הקדומה.
האיסור להטמין בשבת עשוי להיות תולדה של האיסור לאכול אוכל שאינו מוכן, שכן אוכל שיש להטמינו אינו נחשב למוכן. אפשר אפוא שחז"ל גזרו על הטמנה כדי שלא יבוא לידי הכנה. דומה שניתן להצביע על ההתפתחות המשפטית של איסור "מוכן". מלכתחילה נדרש שכל האוכל יהיה מוכן (ספר היובלים, ההלכה של כת קומראן), ובשלב שני נקבע שכל אוכל שאינו מוכן אסור בטלטול – איסור זה נהג בסוף ימי הבית השני (משנה, שבת פי"ז מ"א; ביצה פ"א מ"ב).<sup class="footnote-marker">412</sup><i class="footnote">שתי ההלכות שבמשניות הללו קדומות מאוד, וראשיתן מימי הבית השני.</i> בשלב שלישי, האמוראי, הוגדר כל מה ש"אינו מוכן" בתור מה שאינו מיועד לשימוש בשבת (איסור "מוקצה" האמוראי). הגדרה זו העתיקה את משמעותו של האיסור מאכילה לטלטול, והרחיבה אותו לתחומים נוספים. ייתכן שדווקא הרחבה זו היא שרוקנה מעט את האיסור המקורי מתוכנו, הווה אומר: אוכל שבישולו לא הושלם, אך מתכוננים לאוכלו בשבת, אינו בבחינת "מוקצה", שהרי לא הוקצה ממחשבה, ולכן לכאורה מותר לטלטלו (ולאוכלו) בשבת. על כן נדרשו חכמים להדגיש פנים אחרות בטעמו של האיסור: כדי שהאדם יהיה פנוי בערב שבת (ירושלמי), או גזרה שמא יחתה בגחלים ושמא יבשל בשבת (בבלי).
נראה, אפוא, שבנושא זה רווחו מחלוקות, ולמעשה שתי תפיסות לפנינו. תפיסה אחת היא משפטית ומדגישה את בעיית הבישול, איסור החיתוי בגחלים, החשש שמא ירתיח וכדומה. מערכת שנייה היא ערכית – יש להמעיט בעיסוקי החול ולהשלים את כל ההכנות בערב שבת כדי שכל האוכל יהיה מוכן והאדם יהיה פנוי ללימוד בבית המדרש. אחד הכללים לאיסור הטמנה הוא שאין מטמינים במה ש"מוסיף הבל". הוספת ההבל היא נימוק אחד, וחוברת לה הגזֵרה שמא יבוא לטמון בדבר המוסיף הבל, ושתי אלה הן הפנים המשפטיות של התביעה שאדם יסיים את ההכנות לשבת לפני בוא שבת מלכתא. תביעה זו חלה על כל הטמנה באשר היא, אף במה שאינו מוסיף הבל כלל.
הרשימה בשבת פרק ז מבטאת את השלב המאוחר: חובת ההכנה (האיסור לאכול שלא מן המוכן) נדחתה ואינה מופיעה כלל, ובמקומה באה סדרת מלאכות אסורות.
הוא הדין לאיסור מודד ולאיסור הפרת נדרים. שניהם אינם נכללים ברשימת המלאכות אלא נובעים מ"עובדין דחול" (ראו פירושנו לשבת פכ"ד מ"ה), וגם כאן שניהם הותרו רק לצורך השבת. שוב לפנינו איסור קדום, שכן תנאים מראשית דור יבנה דנים בו כדבר ידוע ומוכר, אך הוא אינו מופיע ברשימה במשנת לט אבות המלאכה. זאת ועוד; המשנה אינה מסבירה כלל את האיסור ומבחינתה הוא נתון וידוע. כנגד זה המשנה קובעת רק את המקרים שבהם מותר למדוד, או להפר נדרים לצורך השבת. נמצאנו למדים שמלאכות אלו היו אסורות וידועות לכול, ולעומתם הרשימה הספרותית של מלאכות השבת אינה כוללת את כל המלאכות, ואלו נאסרו ללא כל קשר למלאכות המשכן.<sup class="footnote-marker">413</sup><i class="footnote">אפשר שלרשימה זו ניתן לצרף גם את איסור הרפואה בשבת; איסור זה מופיע במסורות הלכתיות קדומות, אך לא ברשימת המלאכות האסורות. התלמודים פירשוהו כ"גזירה שמא.", וזאת כבר בשלב שהרשימה הפכה למעצבת ההלכה בשבת. הוא הדין באיסור שאיבה בשבת, וראו הפרטים במבוא למסכת שבת.</i> איסורי המלאכה בשבת עוצבו מכוח מגמות שונות בתובנת השבת: תחושת הקדושה, תחושת השבות בשבת, איסורי המלאכה המקראיים, תהליכים מורכבים של ארגון משפטי והשוואת מידות, כמו גם עיצוב ספרותי ויצירת מיתוס קדומים.<sup class="footnote-marker">414</sup><i class="footnote">ראו גם דיוננו לעיל על תקופת הסופרים והמשניות הפותחות בפתיחות מספריות.</i>
תופעה נוספת שהוזכרה במהלך דיוננו ומופיעה בעוד מקרים רבים היא ריבוי ההסברים מדוע פרט זה או אחר אסור. לכך דוגמאות רבות נוספות, כגון איסור נעילת סנדל מסומר, שניתנו לו שלושה הסברים (פירושנו לשבת פ"ז מ"ב). לדעתי כאשר יש שני הסברים או יותר עולה מיד החשש שהאיסור נקבע עוד הרבה לפני ההסבר. איסור מסוים רווח בציבור (כך אין עושים), ועתה צריך היה להסבירו לפי הכללים. איסור הטמנה הוא דוגמה לכך. קודם הסברנו שלאיסור הטמנה היה טעם קדום (איסור הכנה) ולאחר שהמונח "הכנה" נדחה מלקסיקון האיסורים בשבת חיפשו לו הסבר אחר. עתה אני מציע הסבר נוסף ושונה, שבשלב ראשון לא היה הסבר משפטי כלל אלא מנהג רווח של איסור, ועתה באו בבית המדרש להסבירו.
<b>מועד ההתחייבות במעשרות</b>
בספרות חז"ל דיונים רבים על השלב החקלאי שפירות מתחייבים בו במעשר. השאלה כולה אופיינית לדרך החשיבה המיוחדת של חכמים. לחכמים היה חשוב לקבוע מתי בדיוק חלה חובת מעשרות, והאם אכילת פירות לפני הבשלתם מחייבת במעשרות. אין צריך לומר שהשאלה כולה משקפת משק חקלאי במצוקה שלעיתים נזקקים בו לאכילת פירות עוד לפני גמר בישולם. בספרות ההלכה שלושה זמנים: "בתר חניטה" (הפרי חייב במעשרות מרגע שהפרי חנט); "בתר לקיטה", ואחר הבאת שליש. בפועל נקבע שירקות בתר לקיטה ותבואה אחר הבאת שליש, ונותרה מחלוקת על זמן חיוב פירות האילן.<sup class="footnote-marker">415</sup><i class="footnote">ראו משנה, ביכורים פ"ב מ"ו. לדיון ארוך ובו המקורות השונים ראו פליקס, חמישה עשר בשבט, ופירושנו למשנת ביכורים.</i> במקביל מצויה במשנה רשימה ארוכה של פירות ומועד חיובם, ולכל אחד זמן משלו המבטא את תחילת הפיכתו לאכיל (משנה, מעשרות פ"א מ"ב). בפועל מתברר שלאתרוג מועדים מיוחדים: בחלק מההלכות הוא דומה לאילן ובחלק לירק (משנה, מעשרות פ"ב מ"ו), כמו כן מתברר שלרבי נחמיה עמדה שונה אבל העם נהגו בחרובים כרבי נחמיה (ירושלמי, שביעית פ"ה ה"א, לה ע"ד). קשה למצוא הסבר שיטתי שיש בו לכידות משפטית, ונראה שלכל עץ נקבעו נוהגים שונים. התלמוד הירושלמי מדגיש את ההבדל בין המנהג כרבי נחמיה ובין הלכה רגילה, אבל בפועל המנהג הוא ההלכה וההלכה היא המנהג, כפי שנראה להלן.
<b>כלאי זרעים (ירקות)</b>
ההלכות של הרחקה בכלאי זרעים מסובכות עד למאוד. המשניות העוסקות בהן אינן נוקטות שפה אחידה, המחלוקות רבות, והלכות רבות נותרו עמומות והפרשנים נחלקו בביאורן.<sup class="footnote-marker">416</sup><i class="footnote">ראו מבואנו למסכת כלאים ופירושנו לפרק ג שם.</i> לכל סוג של גידול הלכות משלו. סוגי הגידולים, לפי תפיסת חז"ל, הם דגנים, ירקות ודלועים, או אולי רק דלעות. עוד נקבעו הלכות מיוחדות לגידולים אחדים כגון החרדל (פ"ב מ"ט) או דלעת יוונית (פ"ב מי"א).
השונוּת בפסקי ההלכה מתבטאת לא רק בהלכות אלא גם (ובעיקר) בשפה ההלכתית, וגם ההבדלים בין תבואה לבין ירקות ולבין דלועים קשה להסבירם על רקע ריאלי (כמו מראית העין). משנה אחת (פ"ב מ"ו) מניחה שמותר לזרוע חלקות רבות ממינים שונים ובלבד שכל חלקה תהיה משמעותית, ובית שמאי ובית הלל חולקים בניסוח ההגדרה מה צריך להיות הרוחב המינימלי. מכל מקום אין במשנה דיון לא באורך החלקות ולא ברוחב הנדרש ביניהן. כן יוצא ממשמעות משנה ז באותו פרק שמותר לזרוע זרע אחר ובלבד שיהיה ברור שאין זו זריעה בערבוביה.<sup class="footnote-marker">417</sup><i class="footnote">רמב"ם והר"ש לכלאים פ"ב מ"א, ופרשנים נוספים כפי שיפורטו בפירושנו למשנה שם. לכל אחד מהצדדים משניות המסייעות לשיטתו, והרושם הוא שהמשנה פשוט אינה שלמה ואין בה כל הפרטים הרלוונטיים לקביעת ההלכה.</i> הראשונים, ברוב חריפותם, עמלו לתרץ את הסתירות בין המשניות ולהסביר מדוע האחת לא הזכירה את המגבלות שבמשנה הקודמת. מעבר לתירוצים אלו בולטת העובדה שמשנה אחת (פ"ב מ"ה) אינה מזכירה את המרחק בין המינים, משנה שנייה אף היא אינה מזכירה מרחק ומדברת רק על מקרה מיוחד (ראש תור – פ"ב מ"ז), ובמשניות אחרות המרחק נדרש והוא נושא הדיון (פ"ב מ"ט). הקושי הוא ספרותי: מדוע אין מרכיב המרחק נזכר במפורש, כרגיל בספרות ההלכה.
משנה ג בפרק ג תשמש כדוגמה נוספת. המשנה מדברת על עירוב ירק בירק, ונוקטת מידות שונות. לא כתוב שם האם מידות אלו הן מידות שדה שמותר לזרוע בו ליד שדה אחר, או שאלו מידות השטח הפתוח הנדרש בין מיני ירקות שונים. זו מחלוקת ראשונים, אבל מעבר לכך המשנה מנוסחת בצורה לא ברורה. שלושה חכמים נחלקים: הראשון קובע רק מידת אורך, השני מידת אורך ורוחב "מילואו", שזה מינוח סתמי המעיד על כך שלמחבר היה המונח ברור אך עבורנו הוא עמום ודורש פירוש, וחכם שלישי נוקט רק מידת רוחב (פרסה), מינוח שבעצם אין לו אח ורע בספרות ורק בזכות הפרשנות האמוראית אנו מבינים מהו.
דוגמה נוספת: משנה א באותו פרק מתירה לזרוע חמישה מיני ירקות בערוגה אחת. ברוח זו מהלכת גם משנה ה ומתירה לזרוע שני מינים באותה גומה. ברור שמי ששנה זו לא שנה זו, אבל הדעות קרובות. משנה ב גם היא מתירה לזרוע שלושה זרעונים זה ליד זה, בתנאי שהם בתלם העמוק טפח. אבל דרישת העומק אינה מופיעה במשנה א, וההיתר לזרוע חמישה מינים בערוגה אינו קשור לעומק טפח. הוא הדין במשנה ה שאין בה אזכור לדרישה לעומק מוגדר. מעבר לסתירה שבין המשניות תמוה שאין הן נוקטות אותה "שפה הלכתית": העומק אינו נדרש אלא במשנה אחת, וכמו כן באחת מדובר על גומה ובאחרת על ערוגה. ביתר המשניות (ג, ד, ו) נדרשת הרחקה מסוימת בין ירקות ממינים שונים, והמשניות משתמשות בהבחנות שונות<sup class="footnote-marker">418</sup><i class="footnote">כגון סוג הגידול, מספר השורות, המרחק בין המינים וכיוצא באלו.</i> שאין להן רמז במשניות א, ב, ה. כבר התלמודים דנים ביחס שביניהן, אך מעבר להצעת פתרון זה או אחר – עצם הניסוח המעורפל מוזר.
במשניות אחרות מתירים לסמוך מינים ואין דרישה לחלקה ברוחב מינימלי, ושוב קשה להבין מדוע אין השפה ההלכתית אחידה, ומדוע מרכיב הרוחב נעדר. משנה אחרת (פ"ב מי"א) עוסקת במינים שאינם תבואה, ובה החלקה מוגדרת לפי מידות שטח או אורך, ושוב קשה להבין מדוע השפה ההלכתית כה שונה.
משנה ט בפרק ב מתירה לזרוע במעורבב ובתנאי שיהיה מרחק מסוים בין המינים, ובה אין דרישה לאורך או לרוחב של החלקות של המינים השונים. אגב כך אנו שומעים שלחרדל דין שונה והוא נחשב לצמח "משתלט" או "מתפשט". אם כן, כאן העיקרון אינו מרחק בין המינים או גבול ברור ביניהם, אלא חשש שהחרדל יתפשט לתוך השדה והשדה כולו ייראה כמעורבב.
דוגמה אחרת היא משנה ד בפרק ג. משנה זו מאפשרת לזרוע מיני ירקות שונים, ובתנאי שאלו תהיינה שתי שורות זו ליד זו. הדרישה לשתי שורות דווקא אינה עולה במשניות האחרות שמנינו לעיל. משנה ו באותו פרק מדברת אף היא על זריעת שורות של בצלים ודלועים, ומעלה תביעות אחרות להרחקה. לפי הראשונים התובעים הרחקה בין מינים שונים<sup class="footnote-marker">419</sup><i class="footnote">ראו ההערה הקודמת.</i> המשנה נמצאת במכלול הלכתי רגיל, אבל לפי הפירושים שאין צורך בהרחקה בין מינים קשה להבין מדוע כאן נדרשת הרחקה כה רבה.
דומה שאין בהלכות כלאיים עיקרון הלכתי אחד שאין מחלוקת מהותית על טיבו, כגון כמה יש להרחיק מינים שונים זה מזה ובאילו מקרים עוסקת כל משנה. אי ההבנה מהותית, ואין כאן רק בעיה של הבנת הנקרא אלא גם של התוכן ושל ההנחות ההלכתיות, שאינן לכידות ואינן מבוססות.
הרושם הכללי הוא שהנושא עדיין לא הוגדר במערכת הלכתית שיטתית כבר בתקופת התנאים. אמוראי בבל מיעטו לעסוק בו, להוציא סוגיה אחת במסכת שבת (בבלי, פה ע"א-פו ע"א), וגם בסוגיה זו הלימוד עוסק רק בפרט אחד, ואין בידינו משנה סדורה של ההלכה הבבלית. אמוראי ארץ ישראל עסקו כמובן בפרק, אבל לשאלות הבסיסיות אין תשובה גם בתלמוד. המשניות אינן מנוסחות בחדות ובבהירות הרגילה, יש בהן החלפת מונחים (כגון משנה ו) וחוסר שלמות. נסתפק בשתי דוגמאות. הראשונה:
רבנו אשר הקדיש לפרק ג בכלאים (הפרק העוסק בכלאי ירקות) פירוש ארוך (בעקבות ר"ש), וניסח בתסכול: "בתי כלאים החבאו ממני ונסתרו מעיני ונעלמו ממני עקרי יסודותיה היאך מותר לזרוע מיני זרעונים שהם כלאים בגומה אחת.." (פירוש רא"ש למשנה ה בפרק ג). בתשובת גאון אחד למשנה א בפרקנו, הגאון המשיב מסכם: "כי חלוקים אלו (כך צ"ל) פתרוני קדמונים אשר נכונו בזאת השמועה. ואף על פי כי מי שחבט בה כמה חבטין ולא עלה בידו כלום. ואנו יש לנו בה קושיין בעיקרי חוקי כלאים שצריכים להיתרץ דבר דבר על מכונתו" (לוין, אוצר הגאונים לשבת, עמ' 88).<sup class="footnote-marker">420</sup><i class="footnote">משנה א וקשייה גררו עוד ביטויים מספר לאוזלת היד של מפרשים קדמונים, וראו להלן. לא באנו למנות את כל הביטויים הציוריים הללו של הספרות הפרשנית.</i>
אנו עומדים תמהים מול תופעה זו של דעות שונות ומשניות המנוסחות באופן כללי ואין בהן הסבר פנימי לסתירות שבינן לבין משניות אחרות. כל זה תופעה בלתי רגילה בספרות ההלכתית־משפטית של חז"ל. הידע המעורפל שבידינו מלמד אולי על כך שהתחום ההלכתי של הלכות כלאי זרעים טרם הגיע להתפתחות משפטית כיתר תחומי ההלכה. ערפל הידע בפרק רק מבהיר את גדולתה של ספרות חז"ל ביתר התחומים.
במהלך פירושנו ניסינו לתרום את חלקנו לבירור המשנה בקצרה, והפנינו לפירושי הפרשנים ולמחלוקות שביניהם כמעט על כל פרט. עם זאת, מעבר לכול, לפנינו תופעה משפטית וספרותית מיוחדת. לירקות דינים מיוחדים בתחומים הלכתיים שונים (מעשרות, ברכות וכיוצא באלו).<sup class="footnote-marker">421</sup><i class="footnote">חלק מהמקורות אסף דה פריס, תולדות ההלכה, עמ' 86-83. דה פריס עסק רק בדין מעשרות, ולא במכלול הספקות הקשורים לדיני ירקות בכלל.</i> נראה שהירקות נכנסו ללוח המזון ולמערכת המשק החקלאי רק בתקופה ההלניסטית. זאת הסיבה למעמדם המעורער בספרות ההלכה. כפי שנראה, בתקופה שהלכות התורה שבעל פה התגבשו טרם הפכו הירקות למרכיב מהותי בסל המזון, ועל כן טרם גובשו ההלכות העוסקות בהן. ההלכות הקדומות התגבשו ועוצבו מבחינה משפטית וספרותית אי שם בסוף ימי בית שני, ובתקופה זו עדיין היה הדיון בירקות בשלבי הבראשית שלו. בדורות יבנה-אושא, כאשר בכל התחומים ההלכתיים נעשתה עבודת העריכה של החומר הקודם, הלכות ירקות היו עדיין בשלב היולי. שלב זה מתבטא במשנה.
בכל התחומים ההלכתיים האחרים, חוץ מכלאיים, אנו מכירים את החומר ההלכתי רק לאחר גיבושו. רק פה ושם אנו שומעים על השלבים של "בראשונה", אבל בכל הנוגע לדיני ירקות בפרק ג בכלאים אנו עומדים מול השלב הטרום־עריכתי. אנו מניחים ששלב כזה עבר על כל תחום אחר (שבת, יום טוב, טומאה וכיוצא באלו), אך בתחומים האחרים יישרה העריכה המאוחרת את הסתירות הפנימיות ומההלכה הקדומה נותרו רק שרידים מעטים, ואילו בפרק ג בכלאים אנו פוגשים עיבוד ראשוני של אותו מצב היולי. זו עשויה להיות הסיבה לעריכה הבלתי מלאה מחד גיסא, ולסתירות, לכפילויות ולשפה ההלכתית הבלתי אחידה מאידך גיסא.
אם כן: בהלכות כלאי זרעים לא הספיקו חכמים ליצור כללים הלכתיים, ונותרנו בשלב הפרטים.
<b>הלכות חול המועד</b>
לא תמיד יש הצדקה לנסח כללים לפי הפרטים. כך ראינו שבדיני מועד קטן מנויים פרטים רבים, וספק אם נוצרו כללים. הכללים שנוצרו (הפסד מרובה, טרחה מרובה) הם מאוחרים (הראשון מופיע לעניין חול המועד רק בתלמוד הבבלי). את הלכות חול המועד צריך להסביר על רקע תחושות (לא כללים משפטיים) מהי "עבודת חול" ומהי עבודה מקצועית.
<b>הלכות טרפה</b>
דוגמה אחרת נדונה במסכת חולין. בהלכה התנאית מופיעים פרטים רבים מתי בהמה טרפה ומתי איננה טרפה. מצויים גם כללים (מסוגלת להתחיות, מסוגלת לשרוד 24 שעות וכו'). במבוא למסכת חולין הסקנו שהיו שתי גישות אמוראיות. היו שראו בכללים אלו כללים רגילים המאפשרים ללמוד מהם הלכות נוספות, והיו שסברו שבדיני טרפות "אין מדמים מילתא למילתא", כלומר הדוגמאות הן הקובעות, ואי אפשר להקיש מהן על מקרים אחרים. ואכן הכללים המעטים שנמנים אינם מתאימים לדוגמאות (למקרים הפרטיים שהוגדרו).
<b>השוואת המידות</b>
תהליך היורודיפיקציה הנדון במבוא מכונה בספרות חז"ל "השוואת המידות". שיטה זו מיוחסת לרבי אליעזר בן הורקנוס, ועוררה התפעלות בין החכמים. "אמר רבי ישמעאל חיזרתי על כל מדת חכמים ולא מצאתי אדם שמדתו שוה.." (תוספתא, יבמות פי"ג ה"ד ומקבילות).<sup class="footnote-marker">422</sup><i class="footnote">לפירוט של עמדותיו השוות בענין קטנה ראו בבלי, יבמות קח ע"א. נראה שהשוואת המידות היא קו במחשבתו ההלכתית של רבי אליעזר כפי שהראה גילת, משנת רבי אליעזר, עמ' 80-74, וראו למשל טהרות פ"ב מ"ב ומ"ז, שם רבי אליעזר מדגים את עקביותו זו. ראו עוד זבחים פ"א מ"א.</i> במשנה אחרת רבי עקיבא מעדיף את דברי רבי אליעזר על החולקים עליו, ושוב משום שרבי אליעזר השווה את מידתו (משנה, שקלים פ"ד מ"ז). הדיון ההלכתי שם מצביע על כמה מהטיעונים שעמדנו עליהם. מתברר שרבי יהושע וחכמים אחרים שחולקים עליו ביותר מתריסר מחלוקות לא "השוו את מידותיהם", ולא חשו שיש בכך חולשה הלכתית. זאת ועוד; רק בשלהי תקופת יבנה ראו חכמים ב"השוואת המידות" יתרון הלכתי, ועד אז לא נחשב היעדר תפיסה שיטתית חולשה כלל. בשלהי דור יבנה הפכה האחידות ההלכתית לתנאי, ומאוחר יותר לאבן פינה בדרך החשיבה ההלכתית.
למרות השבחים שחולקו לרבי אליעזר, הרי שגם הוא לא השווה את מידותיו באופן מלא. כך למשל הוא זה שקובע ש"אין מעשה קטנה כלום" (משנה, יבמות פי"ג מ"ב), כלומר שמעשה האירוסין בה אין לו כל משמעות, אבל בעניין אחר הוא קובע שאירוסיה תקפים ויש צורך ללמדה למאן (שם מ"ו). דומה שאומנם לדעתו המעשה אינו מעשה, אבל בכל זאת הוא מחמיר ודורש מיאון כדי לא לעורר שאלות הלכתיות אחרות.
בספרות חז"ל מצויות דוגמאות נוספות לתהליך השוואת המידות. בספרות התנאית לא נקבע גיל לקיום מצוות: קטן חייב במצוות שאותן הוא יכול לקיים. התלמודים נקטו כאן כלל אחיד: הבן חייב במצוות בגיל 13, והבת – בגיל 12.<sup class="footnote-marker">423</sup><i class="footnote">ראו למשל פירושנו לחגיגה פ"א מ"א; סוכה פ"ג מט"ו; יומא פ"ח מ"ד; שקלים פ"א מ"ג ועוד, וראו גילת, בן שלוש עשרה (= פרקים, עמ' 31-19).</i> החלתו של הכלל על המקורות התנאיים הביאה, כמובן, לפירושם בדרך דחוקה. דוגמאות נוספות ל"השוואת מידות" ולחיפוש אחרי מידות סכמטיות אחידות (החלות על כמה הלכות) יש בהלכות טומאה. שיעור מים הפוסלים את המקווה (טהרות פ"ד מי"א; עדיות פ"א מ"ג, וראו פירושנו להן), שיעור טפח, והוא הדין במונחים אחרים ובתפיסות הלכתיות אחרות כגון כרמלית, צער בעלי חיים, פטור אבל אסור ועוד.<sup class="footnote-marker">424</sup><i class="footnote">"כרמלית" ו"פטור אבל אסור" – ראו במבוא למסכת שבת; "צער בעלי חיים"– ראו בפירושנו לשבת פכ"ד מ"ב-מ"ג.</i> מידה זו זוכה לשבחים מפי חכמי דור יבנה, שמאמצים אותה בהתלהבות, אך היא חידוש של בני דור זה, ולא דרכה של תורה מאז ומעולם.<sup class="footnote-marker">425</sup><i class="footnote">ראו משנה, פרה פ"ה מ"ב; שקלים פ"ד מ"ז; תוספתא, טהרות פ"ט ה"ז, עמ' 680; גילת, משנת רבי אליעזר, עמ' 80-74, ובמיוחד הערה 4 בעמ' 75, הכוללת הערה של א"א אורבך שהשוואת מידות היא תכונה מקובלת על חכמי דור יבנה.</i>
<b>הלכות מחנה</b>
במסכת עירובין מצויה סדרה של הלכות מחנה (פ"א מ"י) כלומר הלכות שאינן חלות רק במחנה צבאי, כלומר שהן שונות ממצב רגיל של יום יום. מן הסתם אלו הלכות שנתקלו בקושי לקיימן בעת מסע צבאי כלשהו (בימי החשמונאים? או במרידות הגדולות. כן נמסרת הלכה מיוחדת. של היתר לשאוב מ"בור הגולה", בור הגדול בגלגל, ובאר הקר (פ"י מי"ד.<sup class="footnote-marker">426</sup><i class="footnote">בור הַגּוּלָה הוא בור שממנו שואבים בעזרת מתקן שאיבה. בור הגדול הוא מאגר המים הגדול במקדש ממנו התירו לשאוב במתקן שאיבה המכונה גלגל. באר הקר היא באר ה'חקרא' שבירושלים. ראו פירושנו למשנה.</i> בתוספתא מוסבר שההיתר איננו עקרוני, אלא מתייחס לבאר מסוימת שחנו עליה במסע כלשהו (פ"ח הכ"ב). המעשה ההיסטורי מעצב אפוא הלכה שאיננה עקרונית אלא מתייחדת למקום מסוים או למצב מסוים.
<b>חזרת תינוקת ממאנת</b>
סוגיה זו מדגימה את שני הטיעונים העיקריים שאנו מציעים: תהליך היורודיפיקציה והשוואת המידות. השלב הראשון הוא במחלוקת בית שמאי ובית הלל האם קטנה הממאנת יכולה להינשא בשנית בקטנותה. הלכה זו עברה שלבים מספר: קטנה סתם שהשיאה אביה והתגרשה, הרי היא כיתומה בחיי אביה (משנה, יבמות פי"ג מ"ו). כלומר אביה איבד את הזכות לקדשה, וכאילו היא בוגרת, ומצד שני עדיין אין לה סטטוס משפטי לקדש את עצמה. עם זאת, חכמי דור יבנה מניחים שייתכן שגרושה קטנה זו תחזור לבעלה, ואם זו קטנה שאימה השיאה אותה יכולה אפילו למאן בשנית (כלומר שמרצונה תפקיע את קידושיה השניים). כך דעת רבי יהודה בן בבא (מזקני דור יבנה<sup class="footnote-marker">427</sup><i class="footnote">מסורת אחת מספרת שמת לפני המרד, ואחרות מונות אותו בין ההרוגים בגזרות הדת שאחרי המרד.</i>–תוספתא, יבמות פי"ג ה"ה) ורבי אליעזר (משנה, שם פי"ג מ"ו). אם כן, בדור יבנה החזרת הגרושה הקטנה אפשרית למרות ההסתייגות המשפטית; סתם המשנה כנראה מאוחר יותר, ובו ברור שאי אפשר להחזיר גרושה קטנה כלל. מאוחר יותר האמוראים קובעים את המתבקש מעצמו מבחינה משפטית, כלומר שאסור לקטנה שהתגרשה להינשא שנית ואסור לה גם לחזור לבעלה הראשון, שהרי חזרה זו היא כנישואים, ו"קידושיה וגירושיה תורה, חזרתה אינה תורה" (ירושלמי, שם יג ע"ד).<sup class="footnote-marker">428</sup><i class="footnote">"תורה" כאן משמעה "הלכה". בתלמוד הבבלי הבינו מונח זה בדרך שונה, כמו "דבר תורה" בניגוד לדבר חכמים. כך גם הביטוי "דאורייתא" בדברי חכמים הוא כל הלכה ברורה, ובספרות האמוראים השתמשו בו כתיאור היסטורי להבחנה בין הנאמר בתורה (אף אם אינו כתוב בה במפורש) לבין חידושי חכמים. ראו דה פריס, המושגים.</i> הבבלי מנסח: "אין חזרתה חזרה גמורה" (שם, קט ע"א). ההלכה הקדומה מתעלמת מהשאלה ההלכתית ומכך שחזרת הקטנה אין לה מעמד משפטי, וההלכה המאוחרת אינה יכולה לקבל התעלמות כזאת מסדרי הדין.
<b>הפרת נדרי אשתו</b>
דין זה נדון במשנת נדרים פי"א מ"א ומ"ב. בדיוננו במשניות אלו נראה שההלכה עוצבה בארבעה שלבים:
א. קביעת ההלכה התקדימית שמותר לו להפר נדר "שלא ארחץ" או "שלא אתקשט".
ב. ניסוח הכלל המשפטי על ידי תנאי דור אושא, חכמים ורבי יוסי. הם ניסחו כללים שונים: חכמים ניסחו שנדרי עינוי נפש מותרים בהפרה, ורבי יוסי ניסח שנדרים בינו לבינה עשויים להיות מופרים על ידי הבעל
ג. ניסוח המשנה ככלל שהפרטים נלמדים ממנו.
ד. ניסוח התוספתא באופן הכולל את שני הכללים של בעלי המחלוקת ומנסח מערכת כללית מתואמת.
אפשר ששלב ד קדם לשלב ג, אך לא נרחיב בכך במסגרת זו.
<b>המנהג</b>
המונח "מנהג" מופיע תדיר בספרות חז"ל. בספרות הפסק והמחשבה ההלכתית בימי הביניים המנהג היה מושג הלכתי מגובש. מנהג הוא נוהל שאין לו שורשים חד־משמעיים בספרות ההלכה, אך הוא מחייב. המנהג עשוי להיות מקומי, והייתה לגיטימציה מסוימת למנהגים מקומיים ולהבדלים בין מנהג מקום אחד לשני. לגיטימציה זו התהוותה בעיקר כאשר נפגשו בני קהילות שונות שלכל אחת מהן הייתה מסורת אבות מקודשת, אך שונה. חוקרים קיבלו הבחנה זו כפשוטה, וכך היא מופיעה בספרי מבוא.<sup class="footnote-marker">429</sup><i class="footnote">דה פריס, תולדות ההלכה, עמ' 168-157; אורבך, ההלכה, עמ' 33-27, ושם ספרות מחקר רבה נוספת. ראו למשל הלכות ממרים לרמב"ם, פ"ד ה"ב, ההקדמה לתשובות המאירי וספרות רבה נוספת. לתיאור שיטתי ראו למשל אלון, המשפט העברי, עמ' 751-713.</i> עיון בפרק ד של מסכת פסחים<sup class="footnote-marker">430</sup><i class="footnote">ראו המבוא לפרק ד במסכת פסחים, ובפירושנו למשניות באותו פרק.</i> ובמשניות אחרות מוביל למסקנה אחרת. נראה שבספרות התנאים הגדרת המנהג בעייתית הרבה יותר. המנהגים עוסקים בכל תחומי החיים, ביחסים החברתיים אך גם במצוות. למעשה אין בין הלכה למנהג ולא כלום. כך, למשל, המשנה קובעת שהיה מנהג לעשות מלאכה ערב פסח עד חצות, ומנהג שונה לחדול מעבודה כבר בהנץ החמה של ערב פסח (משנה, פסחים פ"ד מ"א ומ"ה). אך זו הייתה גם הלכה שנקבעה על ידי בית שמאי ובית הלל בנושא (שם, מ"ה). אכילת גדי מקולס בליל הסדר מופיעה כמנהג אפשרי ומותר (שם, מ"ד), ובמקורות אחרים הדבר שנוי במחלוקת חכמים.<sup class="footnote-marker">431</sup><i class="footnote">ספראי וספראי, הגדת חז"ל, עמ' 30-27.</i>
המשנה מתארת את מנהגם של אנשי יריחו, מנהגים שחלק מהם נדחו בידי חכמים, אבל לפחות חלק מהם שנויים במחלוקת הלכתית לכל דבר, כגון האם לתת פאה מירק. מסתבר שאנשי יריחו נהגו כמו ההלכה הקדומה. הבבלי אומר במפורש ש"בראשונה היו נותנין פיאה ללפת ולכרוב, רבי יוסי אומר אף לקפלוט" (בבלי, פסחים נו ע"ב). התוספתא והתלמודים מעידים על אדם ששמו "בן היני" או "בן נבו היין" שבנו נתן פאה משדה לפת,<sup class="footnote-marker">432</sup><i class="footnote">תוספתא, פסחים פ"ג ה"כ; בבלי, שם נו ע"ב; ירושלמי, שם פ"ד ה"ט, לא ע"ב.</i> והאב התנגד לכך לא משום שעינו הייתה צרה בעניים, אלא משום שחשש שהעניים יאכלו ירקות החייבים במעשר. לפיכך אילץ את העניים להחזיר את הפאה, ונתן להם ירקות מעושרים משלו. נמצאנו למדים כי ההגבלה על נתינת פאה מחלק מהירקות לא הייתה ברורה.
נראה שפעם נוספת לא היה מנהגם של אנשי יריחו רק מנהג מקומי, אלא הלכה קדומה שנדחתה מההלכה הקנונית. או להפך, זה היה מנהג מקומי שחדר לבית המדרש והפך לדעת מיעוט, שנדחתה מהפסיקה ומהנוהג המקובל.<sup class="footnote-marker">433</sup><i class="footnote">הבבלי מדגיש שאנשי יריחו הסכימו עם הכלל שכל פרי ש"מכניסו לקיום" (נשמר במחסן) חייב במעשרות, וחלקו עם חכמים בשאלה אילו ירקות נכנסים לקיום. אם כן, המחלוקת היא פנים־הלכתית לכל דבר.</i> נראה שגם מנהגם לאכול מתחת הנשרים הוא עמדה הלכתית לכל דבר.<sup class="footnote-marker">434</sup><i class="footnote">ובני יריחו נהגו כבית שמאי במשנה, ביצה פ"א מ"א. הצעה זו היא אחת האפשרויות לפירוש המשנה, ובתלמודים גם הצעות אחרות, וראו פירושנו למשנה.</i> כמו כן אנו שומעים על מנהג עממי שהוא למעשה פסיקה במחלוקת שבמשנה (בבלי, עירובין סב ע"ב, המחלוקת היא במשנת עירובין פ"ו מ"א), וכן ציטטנו לעיל את המנהג העממי לפסוק כרבי נחמיה במעשר מחרובים, ושוב זהו מנהג שאינו אלא פסיקת הלכה.
אם כן, ההבדל בין הלכה למנהג אינו במהות המעשה אלא בהתקבלותו. המנהג נפוץ בציבור, ושורשיו הלכתיים או חברתיים או בשילוב שביניהם. ייתכן שמנהג הוא נוהג (דתי־הלכתי, דתי־חברתי או חברתי) שצמח ברחוב ולא בבית המדרש, עם זאת בשלב שני הוא התקבל בבית המדרש והפך להלכה. בדרך זו הילכנו בפירוש המשניות בפרק ד של מסכת פסחים, וכמעט אין אפשרות לפרשנות שונה. כך יש לפרש גם חלק מהמנהגים האחרים שהמקורות מזכירים, כגון המנהג לברך או שלא לברך על אמירת הלל, בזמנים מסוימים.<sup class="footnote-marker">435</sup><i class="footnote">ראו פירושנו לסוכה פ"ג מי"א, וראו במבוא לפירוש המשניות. חילוף מנהגים נוסף שהוא מחלוקת הלכתית הוא השאלה האם אבל מותר ברחיצה, ראו פירושנו לברכות פ"ב מ"ה.</i>
לעומת כל זאת, התלמודים כבר הבינו שמנהג אינו הלכה, ועל כן התחבטו כיצד זה מופיע מנהג כאילו היה הלכה רגילה. ההבחנות המאוחרות אילצו את התלמודים, ואת פרשני התלמוד, להידחק ולפרש את המשניות שלא כפשוטן. כפי שאמרנו לעיל, אנו רואים במנהג את שורשיה של התורה שבעל פה. מנהגים נוצרו והפכו לתקדימים, ובשלב שני נידונו בבית המדרש והפכו לכללים הלכתיים.
<b>טומאת כלי יבוא</b>
רבי יהושע בן פרחיה, או אפילו דור אחד קודם, גזרו על טומאת כלים הבאים מארץ העמים.<sup class="footnote-marker">436</sup><i class="footnote">בבלי, שבת יד ע"ב; ירושלמי, כתובות פ"ח הי"א, לב ע"ג.</i> ברם, מהממצא הארכאולוגי מתברר שגם בתקופה ההלניסטית הקדומה, וגם בתקופת המקרא,<sup class="footnote-marker">437</sup><i class="footnote">ברלין, רומאיזציה; פאוסט, כלי יבוא.</i> נהגו שלא להשתמש בכלי יבוא. הסיבה לכך היא אולי לאומית ואולי חברתית, וכנראה חכמים לא חשבו שיש הבדל בין שני פנים אלו. מתברר אפוא שהמנהג הפך להלכה, או המנהג (הלאומי) אומץ ונוסח כהלכה. לאמיתו של דבר, גם ההבחנה בין "נימוק לאומי" ל"נימוק דתי" היא הבחנה מודרנית, ובעיני היהודי מהתקופה ההלניסטית־רומית שני אלו הם אותו טיעון.
<b>כללים ופרטים – מסקנות</b>
אנו טוענים אפוא שהכללים מאוחרים לפרטים, אך עם זאת איננו טוענים שכל הדיון הקזואיסטי קדום. בימי תנאים מאוחרים רווחה התפיסה שיש ללמוד וללמד בצורה הקזואיסטית, אף כאשר הכללים כבר היו קיימים. קשה להכריע האם זה היה השיקול החינוכי־פדגוגי שגרם להעדפת לימוד הפרטים, או שמא הייתה זו השמרנות שבלימוד. כך או כך, היו חכמים שהטיפו ללמוד וללמד בשיטת המקרה הפרטי.
ברוב המקרים הכלל שבספרות חז"ל אינו סיכום מלא, ואינו יוצר את כל הפרטים, ובזה הכלל המשפטי דומה לכלל דקדוקי. כלומר, סיכום של רוב המקרים שאינו מתיימר לכלול את כולם, אלא את רובם. לדוגמה, הכלל של משנת מגילה "אין בין יום טוב לשבת אלא אוכל נפש בלבד" (פ"א מ"ה), כלל שיש לו יוצאים מן הכלל ותוספות.<sup class="footnote-marker">438</sup><i class="footnote">ראו פירושנו למגילה פ"א מ"ה.</i> וכן הכלל שנשים "פטורות ממצוות עשה שהזמן גרמן", שכבר הזכרנו, שגם בו יש יוצאים רבים מן הכלל.<sup class="footnote-marker">439</sup><i class="footnote">ראו ספראי, נשים.</i> הוא הדין בכלל שהלכה כבית הלל.<sup class="footnote-marker">440</sup><i class="footnote">ראו ספראי, הכרעה כבית הלל.</i> לדעתנו, הבחנה זו נכונה לפחות בחלק גדול מהכללים בספרות התנאים.
האמוראים עצמם מגדירים את הכללים בצורה רופפת במקצת. בשמו של רבי יונה נמסר "לית כללוי דרבי כללין",<sup class="footnote-marker">441</sup><i class="footnote">ירושלמי, תרומות פ"א ה"ב, מ ע"ג; חגיגה פ"א ה"א, עה ע"ד; יבמות פ"ט ה"ג, י ע"א.</i> כלומר הכללים אינם מלאים ואי אפשר להסיק מהם מסקנות הלכתיות. כמעט לכל כלל שמצינו יש גם יוצאים מן הכלל.<sup class="footnote-marker">442</sup><i class="footnote">דוגמה מובהקת היא הכללים במגילה פ"א מ"ה-מי"א.</i> ברור אפוא שנקודת המוצא של החשיבה התנאית לא הייתה ניסוח הכלל, אלא רשימת המקרים שנידונו לגופם.
אנו סבורים אפוא שהפרטים (התקדימים) קדמו לכללים. עם זאת, גם לאחר שהכללים נקבעו המשיכו להיווצר תקדימים נוספים, והכלל הלך והשתכלל. הפרטים והכללים הם מעין ספירה של הפרטים המעצבים את הכלל, הכלל מעצב את הפרטים הבאים, אך הפרטים השונים "דוחפים" לשיפור הכלל או אפילו לשינויו.<sup class="footnote-marker">443</sup><i class="footnote">דוגלאס, סמלים טבעיים, מנתחת כך מהלכים בארגון חברתי וחשיבה חברתית.</i>
בספרות חז"ל עצמה מציגים את הכללים לא כיוצרי ההלכה, אלא כדרך לסיכומה: "היה רבי מאיר<sup class="footnote-marker">444</sup><i class="footnote">בחלק מעדי הנוסח: רבי נחמיה.</i> אומר, לעולם הוי כונס דברי תורה כללים, שאם אתה כונסם פרטים מייגעים אותך ואי אתה יודע מה לעשות. משל לאדם שהלך לקיסרי וצריך מאה זוז או מאתים זוז הוצאה, אם נוטלם פרט מייגעים אותו ואינו יודע מה לעשות, אבל מצרפם ועושה אותם סלעים ופורט ומוציא בכל מקום שירצה".<sup class="footnote-marker">445</sup><i class="footnote">ספרי דברים, שו, עמ' 338; מדרש תנאים לדברים, לב ב, עמ' 185; ילקוט שמעוני לדברים, תקמב, עמ' 618.</i> אם כן הלימוד הנכון הוא של פרטים, אך מטעמים פדגוגיים יש ללמד כללים כדי שההלכה תיקלט ותובן.
ייתכן שבמדרש ניתן להבחין בשתי גישות ביחס אל הכללים והפרטים: "רבי ישמעאל אומר: כללות נאמרו בסיני ופרטות באהל מועד, ורבי עקיבא אומר: כללות ופרטות נאמרו בסיני, ונשנו באהל מועד, ונשתלשו בערבות מואב" (בבלי, חגיגה ו ע"א-ע"ב; סוטה לז ע"ב). אם כן הכללים והפרטים הם דבר ה', אבל רבי ישמעאל סובר שהכללים קודמים לפרטים ורבי עקיבא סובר שנוצרו וניתנו באחת. במדרשים אחרים מודגש שמשה למד כללים בלבד: "וכי כל התורה למד משה? כתיב בתורה (איוב יא) 'ארֻכה מארץ מִדה ורחבה מני ים' ולארבעים יום למדה משה? אלא כללים למדהו הקב"ה למשה, הוי ככלותו לדבר אתו" (תנחומא, כי תשא טז; שמות רבה, מא ו). ברם, דומה שאין כאן דיון על היחס שבין הכלל לפרט במובן שאנו עוסקים בו, אלא המדרש עוסק בשאלה אחרת. המדרש מנסה להסביר כיצד יש מקום ליצירה עצמית למרות מתן כל התורה בהר סיני, ולאחר נתינתה. אם התורה ניתנה כללים כללים, הרי שיש מקום רב לפרשן לפרש ולהסביר. שאלה זו של היחס בין שלשול המסורת ליצירה העצמית העסיקה את חכמים, אך אינה במסגרת דיון זה.
מכל מקום, מסורת חז"ל מייחסת לרבי עקיבא את שיטת הלימוד של גיבוש הכללים: "למה רבי עקיבא דומה? לפועל שנטל קופתו ויצא לחוץ. מצא חטים מניח בה, מצא שעורים מניח בה, כוסמין מניח בה, עדשים מניח בה. כיון שנכנס לביתו מברר חטים בפני עצמן, שעורים בפני עצמן, פולין בפני עצמן, עדשים בפני עצמן. כך עשה רבי עקיבא ועשה כל התורה טבעות טבעות" (אבות דרבי נתן, נו"א פי"ח, לד ע"א). אבל רבי עקיבא גם חוצב בסלע ועוקר הרים פרט אחרי פרט, וכן לומד שלוש מאות הלכות מכל קוץ שבתורה. אם כן הלימוד הוא פרטים פרטים, וכללים מעוצבים רק לצורך ארגון החומר. אכן חלק גדול מהכללים שבספרות חז"ל מיוחס לרבי עקיבא, וכפי שראינו רבי עקיבא הוא שמהלל את מי שהשווה מידותיו. ושוב, הכללים מצטיירים כשלב מאוחר יחסית בגיבוש תורה שבעל פה, ניסוח שחכמים לא ראו אותו כיצירה משפטית מחייבת אלא כדרך לאיסוף וסידור בלבד.
<b>סיכום</b>
אם כן, הנחת העבודה שלנו היא שלעיצוב ההלכה שלבים כרונולוגיים סכמתיים אחדים:
א. קביעת נוהג ציבורי העוסק במקרים ספציפיים, מעין תקדימים הלכתיים.
ב. מקרים חדשים המתעוררים ונקבעים בהתאם לתקדים המקומי תוך התחשבות מסוימת בתקדימי העבר, אך גם תוך סתירות אפשריות.
ג. דיון בבית המדרש על קביעת הכלל.
ד. שיפור הכלל וניסוחו המשפטי.
ה. עיצוב השפה ההלכתית (קביעת התנאים שאליהם ההלכה צריכה להתייחס ובהם היא תלויה).
ו. תהליך עיצוב משפטי, תוך חדירה לפרטים נוספים ופרטי פרטים, וקביעתה של המערכת המשפטית (תהליך יורודיפיקציה של ההלכה).
ההלכה של קומראן מצויה אי שם בין שלב ג לשלב ד, והיא מוכיחה כי אכן שלבים אלו קדמו לשלבים המפותחים יותר מבחינה ספרותית.
השלבים הראשונים (א-ב) התחוללו מאז שניתנה התורה לעם ישראל. איננו יודעים מה הייתה עוצמת היצירה של תורה שבעל פה, כשם שאיננו יודעים מה הייתה עוצמת שמירת המצוות בימי התנ"ך; מכל מקום יש להניח שרק בציבור שומר מצוות מתגבשים נוהגים של "תורה שבעל פה". כאמור, מסורת חז"ל רואה במוסד כנסת הגדולה את ראשיתו של התהליך. כנסת הגדולה הייתה מועצה של המקדש ושותפו בה גם מי שאינם כוהנים, או על כל פנים אינם מראשי המקדש. עצם שיתופם מצביע על מגמה של התפשטות שמירת המצוות מחוץ למקדש ומעבר לשכבת הכוהנים (פקידי המקדש). בכנסת הגדולה נקבעו כללי היסוד, ובעיקר עוצבה האסטרטגיה הדתית של שמירת מצוות נורמטיבית, ושל התפשטות לימוד התורה כערך מכונן. כאמור, עצם שותפותו של הציבור במועצה כבר מבטא את התפיסה שתלמוד תורה הוא מצווה החלה על כולם, והוא נחלת הכלל.
כבר בשלבי הבראשית, ולא יאוחר מימיהם של הזוגות, החל תהליך היורודיפיקציה. זהו תהליך מתמשך שמבחינה מסוימת טרם הסתיים עד היום. ההלכה של המשנה משפטית יותר מזו שלפניה, והתלמודים עמלו לעצב ולגבש עוד יותר את ההלכה כמשפט מסודר. כל התקדימים שאינם מתיישבים עם המערכת ההלכתית־משפטית הותאמו למערכת המשפטית, ורק לעיתים רחוקות נותרו תקדימים שלא הוכלו לתוך המערכת, או שספרות ההלכה שימרה את ההלכה הקדומה, ובזכותה אנו יכולים לעקוב אחר שלבי ההתפתחות ולאתר אותה מגמה של יורודיפיקציה.

המשנה כמסמך הלכתי־משפטי

<strong>המשנה כמסמך הלכתי־משפטי</strong>
לומדי המשנה לדורותיה רואים בה מסמך הלכתי־משפטי לכל דבר, המנוסח בקפידה ובדייקנות. על כן התלמוד הבבלי מרבה לשאול על כל משפט ומשפט מה החידוש שבו, לשם מה יש צורך בסדרה של דוגמאות, ושאלות נוספות. ברם, המשנה במקורה אינה רק מסמך משפטי, וספק אם מוצדק לשאול שאלות אלו. המקרה הבודד הוא הגרעין ההלכתי, על כן יש צורך בהצגת מספר רב של דוגמאות, אף שהריבוי לעיתים נראה מיותר.<sup class="footnote-marker">446</sup><i class="footnote">ראו, למשל, פירושנו ופירושו של גולדברג למשנה שבת פ"א מ"ב-מ"ד.</i> כידוע, לא אחת היוו שאלות אלו תשתית לסוגיות ארוכות שבהן שאלה הגמרא "פשיטא?" ומצאה צריכותא זו או אחרת. ברם, גם בתלמוד הגישה אינה אחידה, ולא תמיד התלמוד שואל את השאלה.
יתרה מזו, לפחות בחלק מהמקרים השאלות מטיפוס זה הן סבוראיות, ושובצו בתלמוד רק בשלב מאוחר של עריכתו. לעיתים, יותר משיש כאן קושי ותירוצו יש כאן ניסיון של הסוגיה לקשר מספר רב של הלכות ידועות ללשון המשנה. שרשור זה הוא מעין "אסמכתא", קישור של הלכה לפסוק בתורה או למשפט במשנה. במהלך פירושנו לא עסקנו בשאלות אלו. הנחנו שריבוי דוגמאות הוא תופעה טבעית. יתר על כן, בגלל שיטת העריכה של המשנה היא חוזרת לא אחת על נושאים שכבר נידונו, ולא ראינו בכך כל קושי.<sup class="footnote-marker">447</sup><i class="footnote">ראו, למשל, פירושנו לשבת פ"א מ"א; פי"ח מ"א; עירובין פ"י מי"א וכיוצא באלו מקומות רבים. בשאלה העקרונית של החובה לדקדק בלשון המשנה ראו שפיגל, דרך קצרה. תרומתו העיקרית היא ציטוט מדברי ראשונים הקובעים במפורש שלא תמיד יש לדקדק בלשון המשנה. ראו, למשל, פירוש המאירי לקידושין (מהדורת סופר), עמ' 8. כאמור, פירוש שיטתי למשנה מראה שלעיתים דקדקו אמוראים ופרשנים בלשון המשנה, אך לא תמיד נהגו כך.</i>
לעיתים ההכפלה והחזרה נובעות משילוב של משניות קדומות מעריכות שונות, נושא שהדגשנו לעיל. אבל נראה שגם המשניות הקדומות עצמן חזרו על נושאים או הדגימו אותה הלכה בדוגמאות אחדות החוזרות על עצמן. נסתפק כאן בדוגמה אחת. משנת ביכורים פ"א מ"י מסכמת את אלו המביאים ביכורים וקוראים. כמעט כל שנאמר בה כבר מופיע במשניות הקודמות באותו פרק. פרק זה ערוך בצורה מסודרת ובעל היגיון ספרותי ברור. יש בו כותרת ובה שלושה סעיפים, ואחר כך הרחבה של כל סעיף וסעיף. כל הפרק עשוי מקשה אחת ברורה ומלוכדת, ואף על פי כן המשנה חוזרת על פרטים הנמצאים במשניות קודמות.
זאת ועוד; פרשנים חיפשו את ההיגיון שבהעמדת סדר המקרים במשנה כאילו המשנה חייבת לסדר את הדוגמאות בסדר היררכי כלשהו. גם לכך לא מצאנו צידוק, ולא ניסינו למצוא סדר משפטי אלא אם כן הוא סביר ואינו מאולץ, שכן איש המדע מוכן לפרש משנה כמו התלמוד הירושלמי בניגוד לתלמוד הבבלי, וכן להפך. הוא גם מוכן להציע, בהיסוס מה, ולאחר בדיקה ולימוד קפדני, לפרש משנה שלא לפי התלמודים. עד כאן אין חידוש בהצהרה זו, אם כי גם החוקרים שונים זה מזה ב"תעוזתם" או ב"חוצפתם". עם זאת, הצעת הפירוש הנראה בעינינו כסביר אינה סוף פסוק. עלינו לברר מה הניע את התלמוד או את התלמודים לפרש בדרך אחרת, בדרך שלדעתנו אינה הפשט המקורי של המשנה. הפירוש האמוראי איננו טעות, אלא תורה הוא ולימוד הוא צריך, גם אם לדעתנו אינו פשט המשנה. אין זה שיבוש סתמי אלא פירוש המבוסס על מציאות משתנה, או על תפיסות משפטיות מפותחות ושיטתיות יותר.
שני התלמודים מבטאים גישה פורמליסטית יותר; המקרים השונים אוחדו, וגובשו כללי הלכה. לאור כללים אלו הם מנסים להסביר את המשנה. גישה זו רווחת בתלמוד הבבלי עוד יותר מבירושלמי. כאלו הם המונחים שכבר הוזכרו לעיל כקטן, כרמלית, צער בעלי חיים, פטור אבל אסור ועוד.
יסודות ביקורתיים מצויים בספרות חז"ל, בתלמודים ובספרות הפרשנות. המפרש האמוראי אינו חושש לקבוע שמשפט מסוים נאמר בהקשר אחר מזה שבו הוא מופיע לפנינו.<sup class="footnote-marker">448</sup><i class="footnote">ראו, למשל, פירושנו לעירובין פ"י מט"ו.</i> הירושלמי אינו מהסס לקבוע שסיפורים היסטוריים אחדים על עימותים בין־כיתתיים הם בעצם סיפור אחד.<sup class="footnote-marker">449</sup><i class="footnote">ראו פירושנו ליומא פ"א מ"ה, ועוד.</i> פרשן מסורתי כרבי שלמה עדני מציע בהיסוס מה פירושים המנוגדים לתלמוד.<sup class="footnote-marker">450</sup><i class="footnote">ראו פירושנו לשבת פ"א מ"ג, וכן יומא פ"ג מ"א; שביעית פ"ב מ"ו; מעשרות פ"ד מ"ד (שם פירשו גם רמב"ם והר"ש שלא כבבלי); מעשר שני פ"ד מ"ג ומ"ה. בעל מלאכת שלמה נשען במקרים אלו על רבי יהוסף אשכנזי; את חיבורו של זה אנו מכירים רק מדברי בעל מלאכת שלמה. בכל המקרים הללו, ורבים אחרים, החכם (ר' יהוסף אשכנזי) מצניע את גישתו ותוקף את רבי עובדיה מברטנורא, ולא את הגמרא עצמה, וראו פירושינו המצוינים לעיל. וכין כתב על מלאכת שלמה בהקדמתו, הוא מסביר שהוא יעסוק "במה שכבר טרחו רבותינו האמוראים והקדמונים. מפרשים פוסקים וגאונים. כי נטעם נטעי נעמנים. ואם יזכה שנשאר לו זמן באריכות חיים ושנים. אפשר כי יראה טעמים לשבח ופנים. ולגמור והדר ליסבר. כי ידוע כי מקום הניחו רבותינו לו ולנו להתגדר בו ולהתהדר". וכן המאירי בפתיחתו לפירוש מסכת אבות "וכן הרבה כיוצא באלו, כמו שנעשה היום. אף אנחנו מראשינו וזקנינו הקודמים ועוברים לפנינו, ועל ראשינו, וכמו שאמר דרך כלל 'מקום הניחו לנו כו'' כלומר שאין השלימות נמצא בנבראים ואפי' במובחרים שבהם, עד שלא יהיו אחרונים רשאין לחלוק עמהם בקצת דברים" המשפט "מקום הניחו לנו" רומז לבבלי חולין ז ע"א שם עומד רבי על דעתו נגד הלכות קדמונים. בחרנו להביא דוגמאות מתוך כבשונה של הפרשנות עצמה, ולא מתוך הדיונים על "הפילוסופיה של הפרשנות". במקביל עסקו חכמים בשאלה העקרונית אם מותר לפרש משנה בניגוד לגמרא. רבים דחו אפשרות זו מכול וכול, אך היו גם ש"התירו" לחלוק על הגמרא אם אין מדובר בפסיקת הלכה או "בעיקר הגמרא". ראו אוצר הגאונים לכתובות, צג ע"א (עמ' 310); חידושי הרמב"ן לבבא מציעא צח ע"א; וכן כותב בעל תוספות יום יוב לנזיר פ"ה מ"ה ". ורמב"ם כתב. ונתקימו דבריו, אף על פי שבגמרא לא פירשו כן, הואיל לענין דינא לא נפקא מינה ולא מידי, הרשות נתונה לפרש. שאין אני רואה הפרש בין פירוש המשנה לפירוש המקרא, שהרשות נתונה לפרש במקראות כאשר עינינו הרואות חבורי הפירושים שמימות הגמרא. אלא שצריך שלא יכריע ויפרש שום דין שיהא סותר דעת בעלי הגמרא". 'שום דין' הוא פסיקה להלכה. ראו עוד חכמת שלמה, סנהדרין נב ע"א, רמב"ן לחולין פ ע"ב ועוד. ללקט מקורות המשקף גישות שונות ראו בן מנחם, המחלוקת, עמ' 218-206; אלישיב שיטת רבדים. ראו גם פירושו הנועז של המאירי למשנה, עירובין פ"ו מ"ה, שם הוא מפרש משנה בניגוד לבבלי, ומסביר שדברי רבי שמעון הועברו ממשנה אחרת (שם, פ"ד מ"ו) ושובצו שלא בהקשרם, וכן פירוש רמב"ם והר"ש למשנה, פרה פי"ב מ"ג, בניגוד לבבלי, יומא יד ע"א. עם כל זאת יש להדגיש כי מקרים אלו של מחלוקת של פרשן מאוחר על הגמרא הם נדירים ביותר, וגם בפירושנו התופעה אינה רווחת ביותר. ראו גם פירושנו למעשר שני פ"א מ"ז, שם רמב"ם מפרש משנה בניגוד לתלמוד, אך במשנה תורה הוא פוסק כתלמוד.</i>
עם כל זאת, פרשנות בניגוד לתלמודים ובניגוד לראשונים מחייבת ענווה וזהירות יתר, שהרי הראשונים היו גדולי תורה של ממש, חריפים ובקיאים וקוטנם עבה ממותנינו. ועוד, לעיתים היו לתלמודים ידיעות שאינן בידינו.<sup class="footnote-marker">451</sup><i class="footnote">ראו, למשל, פירושנו לעירובין פ"ז מ"ג.</i> אולם עלינו מוטל לפרש את פשט המשנה, ולהעלות את הפירוש הנראה בעינינו מקורי ונכון.
כל זאת בניגוד מה למטרת הפירוש כפי שמגדיר אותה בעל חסדי דוד: "כך נראה לומר באמיתות דגרסי לה ופירושה הברור. ומסכים להלכה לפום כללי השמועה, וכלהו הנח מילי שפיר נלמדים מדין משנתנו" (חסדי דוד לפרה פ"ט [פ"י שלנו], עמ' קא).
לעיתים התלמודים מציעים פירושים דרשניים למשנה. פירושים מעין אלו רווחים, כידוע, לפסוקי המקרא, אך לעיתים רחוקות מצינו פירושים דרשניים גם למסמכים של תורה שבעל פה: בספרות חז"ל יש דרשות לספר בן סירא, הנחשב קרוב לספרי הקודש, והתלמוד הירושלמי מציע דרשות לרשימת עשרים וארבעה משמרות כהונה, רשימה שאפילו אינה ברייתא אלא תעודה חוץ־הלכתית.<sup class="footnote-marker">452</sup><i class="footnote">ירושלמי, תענית פ"ד ה"ו, סח ע"ד. רשימת המשמרות הייתה חקוקה על לוחות אבן על קירות בתי הכנסת, וכך הייתה ידועה לציבור. בתלמודים מצויה סדרת דרשות לספר בן סירא, ראו בבלי, חגיגה יג ע"א; יבמות סג ע"ב; ירושלמי, ברכות פ"ז ה"א, יא ע"ב; בראשית רבה, צא ג, עמ' 1116; קהלת רבה, ז א; ירושלמי, קידושין פ"א ה"ה, ס ע"ג, ועוד.</i> כן מופיעות דרשות לתפילה, לצורות האותיות, וכמובן גם למשניות,<sup class="footnote-marker">453</sup><i class="footnote">כגון ירושלמי, ברכות פ"ד ה"ד, ח ע"א ומקבילות; תנא דבי אליהו, ו (ז), עמ' 38; מדרש תהילים, ה יא, עמ' 56; ירושלמי, תרומות פ"א ה"ב, מח ע"ד; תוספתא, נגעים פ"א ה"א, עמ' 617; ירושלמי, שבועות פ"א ה"א, לב ע"ד; בבלי, שם ו ע"א, ועוד.</i> ואכן במהלך פירושנו הדגמנו גם פירושים דרשניים למשנה.<sup class="footnote-marker">454</sup><i class="footnote">ראו פירושנו לשבת פ"ו מ"א; פירוש הבבלי למשנה שבת פ"ו מ"ג; ירושלמי לשבת פ"ז מ"א, ח ע"ד, ועוד. </i> עם זאת, פירושים דרשניים ממש הם נדירים; רווחים יותר פירושים שיש בהם ביטוי להתפתחות התורה שבעל פה, כלומר למציאות משתנה, או להתפתחות ההלכתית.
במהלך דיוננו מיעטנו לעסוק בהסברי התלמודים לגופם. אנו ראינו את תפקידנו בפירוש המשנה, ואם התלמודים מציגים עמדה השונה מפשט משנה, או אם הם מציעים התפתחויות מאוחרות של ההלכה, הרי שהדבר חורג מתחום דיוננו.

לימוד המשנה במסורת ישראל ופירושי המשנה

<strong>לימוד המשנה במסורת ישראל ופירושי המשנה</strong>
בעולם הלימוד המסורתי נתפסה המשנה כחלק מהתלמוד. הפירושים הקדומים למשנה הם פירושים לתלמוד הדנים במשנה אגב סוגיית התלמוד. בדרך כלל מי שכתב פירוש רצוף, כמו רשב"א או ריטב"א, לא פירש כלל את המשנה, אלא רק את ציטוטיה בתלמוד. אין צריך לומר שהמשנה פורשה לאור סוגיית התלמוד, וכמובן גם בראי ההלכה כפי שנפסקה. אם היה למסכת תלמוד, פירשו את המשנה כחלק ממנה. רש"י נקט דרך שונה במקצת. בתוך פירושו לתלמוד הוא פירש את המשנה ברצף; הוא פירש אותה כפשוטה, ובכל מקום שהתלמוד שינה את המשמעות הפשוטה של המשנה או חידש פירוש מורכב הפנה רש"י את הקורא־הלומד לגמרא. עם זאת לעיתים הוא פירש אותה כפשוטה כך שתתאים לשאלת הגמרא, ולא למסקנת הסוגיה. זהו ללא ספק צעד גדול לקראת פירוש המשנה כחטיבה ספרותית עצמאית. כך נהג גם המאירי כשהקדיש למשנה פירוש נרחב, לאור סוגיות הבבלי, אך בפירושו הוא ביטא הכרה במשנה כחיבור העומד במידת מה בפני עצמו, וראוי לפירוש לגופו. זו התמונה באופן כללי, וחריגים מספר יוזכרו להלן.
בכתבי הגאונים והראשונים, עד רמב"ם, כמעט לא מצינו פירושים למשנה בנפרד, להוציא את פירוש הגאונים לסדר טהרות,<sup class="footnote-marker">455</sup><i class="footnote">ראו אפשטיין, פירוש הגאונים.</i> סדר שאין לו גמרא. עם זאת בידינו לפחות שני חריגים נוספים: פירושו של רבי נתן אב הישיבה, משלהי תקופת הגאונים, שהותיר פירוש קצר, שהוא בעיקר פירוש מילים קשות. כן נמצאו פירושים שהם תרגום המילים הקשות, וסקרנו אותם בתת הפרק העוסק בתרגום המשנה.<sup class="footnote-marker">456</sup><i class="footnote">דה לנגה, טקסטים; שנול, גלוסר; אלבוים, פירוש, ושם רשימת מילונים קדומים.</i> פירוש הגאונים לטהרות הוא כאמור על סדר ללא גמרא, אך המילונים־תרגומים האחרים הם למשניות שיש להן גמרא, והמחבר בחר לעסוק רק במשנה. פירוש הגאונים לטהרות הוא חיבור ברמה למדנית גבוהה, פירוש רבי נתן והמילונים האחרים הם ברמה בינונית.
פרשן מיוחד אחר הוא בעל מדרש שכל טוב. בפירושו לשמות פי"ב הוא מפרש את כל משנת פסחים, ובסוף המדרש לפרק ט"ו הוא סודר את כל משנת שבת עם פירוש קצר.<sup class="footnote-marker">457</sup><i class="footnote">מדרש שכל טוב, עמ' 134-102, 318-249.</i> בשני המקרים הדרשן משלב לתוך פירושו חלקים מהתלמוד הבבלי, אבל זהו פירוש מלא למשנה. הפירוש אינו למדני במיוחד אך הוא פירוש קדום, משנת 1143. הדרשן מביא את המשניות כפי שהוא משלב בפירושו קטעי הלכה אחרים, אך בכל יתר המקרים אלו סיכומים הלכתיים, ורק מסכתות פסחים ושבת זוכות לפירוש מלא. כידוע לא השתמר המדרש לשלושת החומשים האחרונים בתורה, וייתכן שבחלקים האחרים היו פירושים למסכתות נוספות.
הוא הדין להעתקות כתבי היד. אין לנו כתבי יד למשנה ממסורת הלימוד הבבלית, וכל אלו שבידינו הם העתקות לתלמוד. המצב היה שונה בבתי המדרש הארץ־ישראליים. בידינו כתבי יד אחדים למשנה, וכולם ממסורת הכתיב הארץ־ישראלי. החשובים שבהם הם כתב יד קופמן, כתב יד פארמה וכתב יד לאו. איננו מכירים מספיק את בתי המדרש שכתבי יד אלו מייצגים, ואיננו יודעים אם כתבי היד למשנה מייצגים לימוד סדיר של המשנה כשלעצמה. כמו כן אין בידינו פירושים למשנה ממסורת ארץ ישראל, וכמובן אנו מְצֵרִים על היעדר זה.
העתקות כתבי היד מייצגות את מצב לימוד המשנה. מסתבר שבמסורת הלימוד הארץ־ישראלית תפסה המשנה מקום מרכזי, ונלמדו גם משניות שאין להן פירוש בתלמוד. לא כן במסורת בבל, כאן המשנה הייתה רק חלק מהתלמוד.
פירוש המשנה לרמב"ם, שנתחבר בצעירותו, נתן תנופה ללימוד המשנה ולהעתקתה. כפי שזוסמן הראה, כל כתבי היד למשנה ממסורת ארץ ישראל הם עם פירוש רמב"ם. במקביל החל גם לימוד אינטנסיבי יותר של המשנה, עם זאת לימוד המשנה היה זניח בהשוואה ללימוד הגמרא.<sup class="footnote-marker">458</sup><i class="footnote">ראו זוסמן, המשנה.</i>
יחס זה למשנה נשתמר בימי הביניים, ורק באחדות מתפוצות ישראל התעוררו ללימוד המשנה. כך היה בארץ ישראל במאה השש עשרה ובאיטליה באותה תקופה. המהר"ל יזם מהפכה חינוכית וניסה להחזיר את לימוד המשנה לסדר היום הקבוע של בתי הספר, אך המשנה נותרה, באופן כללי, כלי עזר ללימוד התלמוד. גם מי שלמד משנה והכליל אותה בסדר הלימודים הועיד אותה לשלבים הראשונים של הלימוד, אחרי לימוד המקרא ולפני לימוד התלמוד, ולא כיצירה עצמאית הראויה ללימוד לגופה.<sup class="footnote-marker">459</sup><i class="footnote">חלק קטן מהמקורות ראו אצל רבינוביץ, משנה, עמ' 66-57. גם רבינוביץ עצמו כותב על לימוד המשנה במסגרת חיבורו "משנה לנוער".</i>
מאז פירוש רמב"ם נכתבו פירושים רבים למשנה, ולא נמנה אותם כאן.<sup class="footnote-marker">460</sup><i class="footnote">אגב דיונו מנה זוסמן, המשנה, רבים מהפירושים, אך טרם נערכה רשימה מלאה של הפירושים.</i> נזכיר את פירושו המופלא של רבי שלמה עדני בן המאה השבע עשרה, יליד עדן שעלה לצפת ומשם נדד לירושלים ולחברון. רבי שלמה השתמש בפירושו של רבי יהוסף אשכנזי, ומעט פחות גם בפירוש של רבי בצלאל אשכנזי. שני הפירושים אבדו לנו. רבי יהוסף היה מקובל ולמד את המשנה ישירות מפי רוח ה"מגיד" של המשנה, עם זאת היה בעל חוש לשוני ופרשני מדהים. הוא השתמש בכמה עדי נוסח ודקדק בלשון המשנה מדעתו. לרבים מתיקוניו עדות בעדי הנוסח שבידינו, שהוא לא הכירם. שניהם, רבי שלמה ורבי יהוסף, למדו את המשנה לגופה והפליאו לחדש פירושים. הם גם הקדישו מאמץ לבירור המבנה הספרותי, הסדר הפנימי של המשניות ושאר שאלות שכיום נתפסות ככלי עבודה ראשוניים בחקר המשנה (וכל טקסט קדום אחר). הם אף העזו לפרש את המשנה בניגוד לבבלי, אם כי הצניעו זאת. אין ספק ששניהם קידמו את חקר המשנה לקראת המחקר המדעי בן זמננו. ארץ ישראל של אותה מאה, המאה השש עשרה, הייתה מרכז ללימוד המשנה, ומרכז זה הניב שני פירושים אלו, וכן את פירושו של עמנואל חי ריקי "הון עשיר", ופירושים נוספים שלא הגיעו לידינו.
מרכז אחר לפירוש המשנה היה באיטליה באותה מאה. כאן כתב רבי דוד פארדו, בעל חסדי דוד, את פירושו "שושנים לדוד", ועמנואל חי ריקי נדד לאיטליה לאחר שכתב את פירושו "הון עשיר" בצפת. רבי דוד פארדו חיבר גם פירוש לתוספתא, אך בפירושו למשנה עשה רק שימוש מועט בתוספתא והיה צמוד, כמובן, לפירושי התלמוד הבבלי.
בעידן האחרון נודעו שלושה פירושים "מודרניים" למשנה: של אפשטיין, של אלבק ושל קהתי. הראשון כלול בספריו של אפשטיין, שכן במבואו לנוסח המשנה אפשטיין דן במשניות רבות, כל משנה שנדונה הובאה במלואה (כולל חילופי נוסח) ופורשה. אומנם המבוא אינו כתוב כפירוש, והמשניות מובאות בו אגב הדיון בפרקי הספר, ברם, אם נכנס את דיוני המשניות ונציגם לפי סדר המשנה יימצא בידינו פירוש מרשים וחשוב לחלקים רבים מהמשנה. גם במבואותיו לספרות התנאים פירש אפשטיין משניות רבות, אם כי היקפם של פירושים אלו צנוע יותר. אפשטיין הציב אמת מידה מחודשת לפירוש טקסט תלמודי בכלל, ולפירוש של המשנה בפרט. הוא הקדיש מאמץ רב לבירור הנוסח, השווה את המשנה עם מקבילותיה ופירש את המשנה כחטיבה ספרותית עצמאית בדרך ביקורתית שיש בה התחשבות רבה במסורת הפירוש. אנו רואים את עצמנו במידה רבה כתלמידיו. האב זכה ללמוד ישירות מהמורה הגדול, וילדיו ינקו את שיטת הלימוד בבית אביהם.
במקביל לאפשטיין פירש אלבק את כל המשנה. הפירוש נועד לציבור הרחב, והוא מצטיין ברהיטותו ובפשטותו. אלבק היה למדן גדול, ובפירושו הכליל הערות למדניות רבות, אך אלו נאמרות בצנעה ללא דיון מפורט. אלבק צירף גם הערות והשלמות שיש בהן למדנות רבה ותועלת רבה ללומד. אלבק השתמש אומנם מעט בכתבי היד, אך ערנותו לשאלות טקסטואליות הייתה מצומצמת. יתר על כן, הוא פחות ביקורתי מאפשטיין ודרך הלימוד שלו כמעט מסורתית, להוציא את העובדה שהשתמש בירושלמי. אלבק גם מיעט לעסוק בשאלות של ריאליה, ותרומתו לדיונים בנושאים אלו משנית. התחום הריאלי העיקרי שבו תרומתו ניכרת הוא פירוש המילים היווניות.<sup class="footnote-marker">461</sup><i class="footnote">נראה שאלבק הבין את הצורך בבירור הריאליה וניסה ללכת בדרך זו, אך להוציא הצד הלשוני לא עמדו לרשותו כלי עזר של ממש.</i>
קהתי כתב פירוש לכל המשנה, ופירושו תרם רבות להפצת תורה וידע המשנה. הפירוש הוא עממי ומסורתי לחלוטין. בהזדמנות זו מן הראוי להדגיש שבניגוד לתלמוד זכתה המשנה, כבר בעבר, לפירושים עממיים רבים, פירושים שנועדו לקרבה לציבור הרחב, ולא כוונו ללמדנים. בימים אלו נכתב ומתפרסם פירוש שטיינזלץ למשנה, גם הוא נאמן למסורת הלימוד הבבלית.
מאז ימי הראשונים – רבנו חננאל, רש"י ומחקיו – לא נכתבו לתלמוד פירושים, אלא הרחבות, "תוספות" ו"חידושים". הרחבות אלו נועדו ללמדנים ונכתבו בהעמקה מרבית. רק בעת החדשה השתנה הדבר, והולכים ונכתבים פירושים עממיים לתלמוד (שטיינזלץ, שוטנשטיין, בן שמש ואחרים). פירושים אלו משקפים משבר תרבותי של התרחקות הציבור הרחב מהתלמוד. עולם הישיבות מתייחס לפירושים אלו במהילה של בוז והתנגדות, אם כי גם הם תופסים יותר ויותר את מקומם בשלבי הלימוד ההתחלתיים בעולם הישיבות. אין ספק שהיחס לפרשנות התלמוד מבטא את האליטיזם של עולם הישיבות, ויש לו מחיר כבד בצמצום מספר יודעי התורה. מכל מקום למשנה נכתבו פירושים עממיים כבר בימי הביניים, המפורסם שבהם הוא פירושו של רבי עובדיה מברטנורא,<sup class="footnote-marker">462</sup><i class="footnote">חלק גדול מהפירושים נכתבו בארץ ישראל, ויש מקום לברר אם יד המקרה בדבר.</i> ואחריו נכתבו עוד פירושים דומים.
המשנה זכתה לכבוד הקשור בדרך כלל רק לספרי המקרא. בספרות הסוד, ובעיקר בצפת של המאה השש עשרה, היא התקדשה ושימשה כבסיס לכתבים מגיים. משנתנו "זכתה" להיות מצוטטת בספר הדרכה לכתיבת קמֵעות שפרסמו נוה ושקד: "ואין מדליקין א[ת הנרות] אבל מערין את [הדמאי] וטמנין בחמין".<sup class="footnote-marker">463</sup><i class="footnote">נוה ושקד, קמֵעות, עמ' 193, וראו פירושנו לשבת פ"ב מ"ז.</i> ובהמשך מתוארת פעילות מגית כלשהי. הנוסח משובש: "מערין" במקום "מעשרין" ו"בחמין" במקום "את החמין".
רבי יוסף קארו מספר על רוח המשנה, ה"מגיד" שהתגלה אליו, ורבי יהוסף אשכנזי, ה"תנא" מצפת, היה לומדה כטקסט מקודש, במנגינה וטעמים, על כן דקדק בנוסחאותיה, וכבר עמדנו על כך.<sup class="footnote-marker">464</sup><i class="footnote">פרטים על "המגיד" ראו בספר "מגיד מישרים", ועל דרך הלימוד של רבי יהוסף אשכנזי ראו הורויץ, יוסף אשכנזי.</i> כך למשל רבי אליעזר בן שמואל שמלקה לנדוי (מרגליות), רבה של אמשטרדם במאה השמונה עשרה, כתב פירוש על דרך הסוד למשנה ("מעשה רוקח"), פירוש שיש בו הרבה גימטריות ורמזים לעולם של מעלה, אלא שבעל הרוקח מדגיש שפירושו שעל 'דרך האמת' אינו שולל את הפשט ואינו מחליף אותו. אין הוא בבחינת עומקו של הפשט, אלא עטיפה נוספת ונבדלת: "כל הדינים אינם יוצאים מפשטן אבל מרמזים דברים גדולים" (עמ' כב).

דרך הפירוש של משנת ארץ ישראל

<strong>דרך הפירוש של משנת ארץ ישראל</strong>
הפירוש שלנו צמח תוך כדי לימוד ובירור. מתחילה התכוונו רק לברר את הרקע החברתי של המשנה, ברוח קריאתו הספרותית של המשורר הלאומי חיים נחמן ביאליק: "קנ"ז דפים יש במסכת שבת וק"ה במסכת עירובין, והאגדה שבהן כמוה כאין. רובם עיונים ודקדוקי הלכות בל"ט מלאכות ותולדותיהן וקביעת תחומין; במה מדליקין, במה בהמה יוצאה, כיצד משתתפין בתחומין – כמה יגיעת רוח! כמה בזבוז חריפות על כל קוץ וקוץ! וכשאני עובר בין אותם הדפים ורואה שם חבורות חבורות של תנאים ואמוראים בעבודתם, אני אומר: אכן, אמני חיים אני רואה לפני! אמני חיים בבית היוצר ועל האבנים! עבודת רוח כבירה כזאת, נמלית וענקית כאחת עבודה לשמה ומתוך אהבה ואמונה בלי מצרים".<sup class="footnote-marker">465</sup><i class="footnote">גינצבורג, הלכה ואגדה, עמ' רח.</i>
אך תוך כדי עשייה התברר שיש צורך גם בהסבר שיטתי של המשנה, בהבהרת הרקע ההלכתי ואף בבירור מעמיק יותר של תוכן המשנה. עם ביאליק מטרתנו היא לפרש את המשנה כמות שהגו בה יוצריה, אך מעבר לביאליק התרחב פירושנו והוא בוחן ומברר את המקבילות התנאיות במגמה לצייר את דמותה של התקופה. השתדלנו להסביר את המשנה ואת הרקע החברתי להלכות. אם המשנה מזכירה קמֵע – חשוב לנו לברר מהו קמֵע וכיצד התייחסו אליו; אם המשנה מזכירה את ה"מולייר"– חשוב לנו לברר כיצד נראה הכלי. לצורך בירור שאלות היסטוריות אלו נעזרנו בממצא הארכאולוגי ובהישגי המחקר ההיסטורי־תלמודי, ועם זאת לא זנחנו גם את פירוש המשנה עצמה. השתמשנו במכלול האדיר של ספרות הפרשנים, וכמובן גם בספרות המחקר בת זמננו. דרך הפירוש הביקורתית הובילה אותנו לעיתים למסקנות מחודשות מעט, ולהדגשים שטרם זכו לתשומת לב מספקת.
מיעטנו בהבאת דברי פרשנים, וציינו את עמדתם רק בשאלות שהיו שנויות במחלוקת, או כשהיו בדברי הפרשן או החוקר תוספת מיוחדת. דרך הבאה זו מקובלת בספרות הפרשנית יותר מבדרך הכתיבה האקדמית, אך דומה שהיא נוחה יותר למעיין וללומד. הרוצה להעמיק בסוגיה ילמד את דברי הראשונים למקום, ויוכל גם לעמוד על המיוחד בגישתנו במקומות שבהם הצענו גישה מחודשת לדברי קדמונים.
<big><b>פרשנות</b></big>
<b>הקדמה</b>
אתחיל בווידוי אישי. כל חיי כאדם בוגר אני עוסק בפרשנות ספרות חז"ל. זכיתי למה שלא זוכים לו רבים, לתנאי עבודה חיצוניים נוחים, כאלה שאפשרו לי ודרבנו אותי להעמיק בפרשנות. רק בשלב מאוחר נחשפתי לספרות העוסקת בפרשנות ברובד התאורטי־עקרוני (הרמנויטיקה). אני חייב להודות שהעיון במהות הפרשנות לא שינה את הפרשנות עצמה. נהייתי מודע יותר ל"עבודת השרירים" של הפרשנות, אך אינני חושב שהפרשנות עצמה שונתה.
בנספח זה אני רוצה להציג קצרות את דרכנו הפרשנית במישור העקרוני, ובמישור המעשי־טכני.
כל אדם הוא פרשן של המציאות הנגלית לעיניו. הוא מפרש אותה בהתאם לתפיסת עולמו ולתודעתו. הבדיקות המדעיות הראו שהמושג "עובדה אובייקטיבית" מוגבל ביותר. מה שבקהילה ספרותית אחת נחשב לעובדה, באחרת הוא אגדה. אפילו מוות עשוי להיתפס אצל מאמינים כמוות זמני (קם לתחייה), או מוות מוטעה, לידה מחדש, מעבר, שינוי או כל הסבר אחר. זו כמובן דוגמה קיצונית, והעמדה קיצונית (אם תרצו – פרשנות מקצינה). בפועל לעיתים יש עובדות המקובלות כמעט על כל הציבור להוציא אנשים חריגים, יוצאי דופן. ברם, עובדות "רגילות" אכן נתפסות בהתאם לתפיסת העולם ולתודעה של המתבונן. כל מתבונן הוא אפוא פרשן.
מה משפיע על הפרשנות? סיבות שונות. אנשי השיווק והפרסום חוקרים את המניעים ומתברר שההיגיון ה"אובייקטיבי" הוא רק כלי פרשנות אחד מתוך רבים; הצבע, האסתטיקה, ההקשר, התקווה והשקפת העולם הם כלים לא פחות חזקים. אם כן מה הן "עובדות אובייקטיביות"? קשה להגדיר, אך כפי שכתב גדאמר,<sup class="footnote-marker">466</sup><i class="footnote">גדאמר, פרשנות. לסיכום דרכו של גדאמר ראו מאוטנר, גדאמר. ראו עוד גירץ, פרשנות; פיס, אוביקטיביות ופרשנות.</i> בקהילה ספרותית רווחות "עובדות אובייקטיביות" ולעיתים "פרשנות אובייקטיבית"; אין אלו נתונים אובייקטיביים ממש אלא מסגרת שבני הקהילה נעים בתוכה וממעטים לפרוץ אותה. שוב נדגיש כי כך הוא באופן עקרוני, אך בפועל יש בדרך כלל נתונים כמעט אובייקטיביים. חוקי המתמטיקה, חלק מחוקי הפיזיקה והכימיה (אלו המוכרים בציבור) ולעיתים גם עובדות היסטוריות (התאריך של מלחמת העולם). בכל קהילה ספרותית מתפתחות עובדות מקובלות, אך לאלו תוקף רק בזמן ומקום (שלא תמיד מוגדרים).
התיאור המוצע מקובל במחקר במיוחד מאז פוקו<sup class="footnote-marker">467</sup><i class="footnote">פוקו פרסם את דעותיו המהפכניות בסדרת ספרים ידועים. נסתפק כאן בהפניה לספרו, הטרוטרופיה.</i> ורבים שהילכו אחריו. עם זאת הוא בכל זאת מופרז, ולא תמיד מציאותי. רעב נתפס כרעב כמעט בכל האוכלוסייה, זאת אף על פי שמה שנקרא "עוני" הוא מושג יחסי: מה שנחשב עוני בחברה בת זמננו היה נחשב לאמידות בעולם ה"קדום". כאשר חם – חם לכולם, ללא קשר לשאלה האם באמת חם יותר משנים עברו. כאשר יורד גשם נרטבים, ושוב ללא קשר לשאלה האם העולם מתקרר או מתחמם, האם אלוקי האמת הוריד את הגשם, או אלוהים אחרים שאסור להזכירם בשמם. כאשר שתי קבוצות ספורט משחקות, יש בדרך כלל הסכמה מי ניצח. אין הסכמה מי היה טוב יותר, או מי היה השחקן המוצלח ביותר, אך יש הסכמה מי ניצח. זאת משום שיש לכך כללים מוסכמים. כללים אלו מוסכמים על הכול (להוציא תמהונים והוזים). כמובן ניתן לשנות את כללי המשחק, אך זה כבר בתחום ה"תמהונות".
ניסחנו, בעקבות גדאמר, ש"הקהילה הספרותית" מפתחת "עובדות אובייקטיביות". אפשר לנסח זאת אחרת: לחברה האנושית המקיפה אדם השפעה רבה על תפיסת העולם שלו, כשם שלעיתים לאדם מסוים השפעה דרמטית על הפרשנות של בני אדם שסביבו. במיוחד הדברים אמורים במנהיגים דתיים או חברתיים שדרך הפרשנות שלהם מכתיבה את פרשנותם של ההולכים בדרכם.
בני אדם נבדלים זה מזה במידת העצמאות הפרשנית שלהם. יש טיפוסים "מאמינים" הזקוקים לסמכות ולהכוונה של תפיסתם הפרשנית, ויש טיפוסים אנושיים הבועטים בכל הכוונה. המרדנות לשמה גם היא השפעה סביבתית, בבחינת "כל מה שהם אומרים אני חושב אחרת". יש גם טיפוסים עצמאיים שיפרשו את המציאות בדרכם מבלי להקשיב כלל לפרשנויות אחרות, או שיקשיבו ויפעילו יכולת שיפוט עצמאית. אלו טיפוסים אוטונומיים. בפועל אין מי שהוא "מאמין" מושלם ואין מי שהוא עצמאי מושלם, כל האנושות נעה בסקפטרום הרחב שבין שני מושגים אלו. באופן כללי חברה מתפתחת כאשר יש בה ריבוי של טיפוסים אוטונומיים, ומאידך גיסא ריבוי האוטונומיה פוגע בלכידות ולעיתים בכושר ההחלטה והביצוע של החברה. אוטונומיה יוצרת בעיות לכידות בשלב הקצר, אך לעיתים מניבה, בטווח הארוך, פיתוח.
החברה מגיבה לטיפוסים השונים. היא מחייבת צייתנות או שוללת אותה, היא מתגמלת את הצייתן ומחרימה את המחדש (או אף מעלה אותו על המוקד). או שהיא מעריכה או את הטיפוס האוטונומי, ושוללת את השמרנות. שאלת יחסה של החברה לטיב הפרשנות היא שאלה נפרדת, ונחזור אליה בסוף דיון קצר זה.
אחד הגורמים המשפיעים ביותר על הפרשנות הוא הניסיון האישי. אומנם המשפט העממי אומר "טיפש לומד מניסיונו, חכם מניסיונם של אחרים",<sup class="footnote-marker">468</sup><i class="footnote">משפט זה משקף חברה השואפת, בתת המודע שלה, לצייתנות ומסתייגת מפרשנות עצמאית.</i> אולם בפועל הניסיון העצמי משפיע רבות. בהיעדר ניסיון עצמי האדם רוצה ללמוד מניסיונם העצמי של אחרים, אך לניסיון האישי עדיפות בשיקולים ובהשפעה. מובן שניסיון זה מתפרש, כמו כל עובדה אחרת, במשקפיים של התודעה העצמית. אירועים פוליטיים, למשל, בדרך כלל מהווים חיזוק וראיה לתפיסה הפוליטית שבהם אחז הפרשן לפני האירוע. אך לעיתים קרובות האירוע אכן משנה עמדות, כך שניתן אפוא לקבוע שהניסיון האישי, או העובדות החדשות, מצליחים לערער, לעיתים, את תפיסת העולם הקודמת. מכאן שאסור להגזים בעניין זה של "תפיסת העולם המוקדמת" (המציאות משתנה בהתאם למשקפיים שהפרשן מרכיב). לעיתים עובדות מצליחות לחלחל או לגרום להתנגשות בין שתי תפיסות עולם אישיות, ולגרום למהפכה פרשנית אישית. במיוחד יש השפעה לניסיון האישי. חיילים שהשתתפו בשחרור מחנה ריכוז, יש להניח שתפיסתם האנטישמית (אם הייתה כזאת) תשתנה.
עד כאן עסקנו ברובד של פרשנות מציאות אישית. בנספח קצר זה ברצוננו לעמוד על שני רבדים נוספים. הפרשנות של טקסטים קדומים, מקודשים או בלתי מקודשים (במקרה שלנו הטקסט של המשנה), וחז"ל עצמם כפרשנים.
<b>הרובד הראשון – פרשנות הטקסט</b>
נפתח בפרשנות של טקסטים קדומים, משפטיים או חצי משפטיים, כמו המשנה. לכאורה לפרשנות טקסט יש כללי פרשנות מקובלים. ברם, פרשנות הטקסט היא כמו פרשנות המציאות, הלומד מפרש את הטקסט בהתאם לתפיסת עולמו. עם זאת, הגדרה כזאת היא תאורטית ומופרזת מאוד. בפועל יש לדעתי לכל טקסט "כללי פרשנות" מקובלים בהתאם לאופיו. את התנ"ך למשל יש לפרש על יסוד השפה העברית והדקדוק של התקופה, אם כי תהיינה מחלוקות נקודתיות רבות. כך גם את המשנה יש לפרש על יסוד העברית (ולעיתים הארמית) של תקופתה, לא כטקסט של ראשי תיבות למשל. לכאורה העמדה שיש כללי פרשנות "אובייקטיביים" תמוהה. אם מוות איננו נתפס תמיד כמוות, האם ייתכן שכללי פרשנות יהיו באמת אובייקטיביים? אין בידינו תשובה תאורטית, אך לדעתנו קיימת ברית סמויה בין כותבי המשנה (כותבי הטקסט הקדום) לבין הפרשנים לדורותיהם. מי שכתב (ערך) את הטקסט (או ניסח אותו בעל פה) עשה זאת כדי שהוא יובן.<sup class="footnote-marker">469</sup><i class="footnote">כמובן יש שכתבו טקסטים על מנת שלא יובנו, ואכן הם בלתי מובנים. הפרשנות שלהם תהיה תמיד בלתי ברורה לשליש ולרביע. סוגה זאת רווחת בתיאורים עתידיים (אסכטולוגיים או נבואיים). מכיוון שאנו עוסקים בפרשנות המשנה אנו משוחררים מדיון בחיבורים כאלה.</i> הוא ידע שהוא יובן אם ישתמש בכללי הכתיבה המקובלים בזמנו. הכותב (העורך) כרת מעין ברית עם הפרשן, שהפרשן ישתמש בכללי הפרשנות המקובלים של זמנו (של הכותב, שכן הוא לא הכיר כללים אחרים) – ואזי כוונת הכותב של הטקסט תהיה מובנת. הנחת העבודה של הכותבים הייתה שכללי כתיבה מקובלים ופרשנות מקובלת יניבו הבנה זהה לתפיסה המקורית של המחבר (וזו כוונת המחבר). כלומר, פרשנות הוגנת בהתאם ל"כללי הפרשנות" תאפשר לשחזר את הכוונה המקורית ולהעביר את כוונת הכותב לדורות הבאים.
לפיכך, מי שמציע לקרוא טקסט שלא בסדר האותיות (כגון משנה־נשמה) פורץ את כללי ההסכם ומעוות את המשמעות שהכותב רצה להעניק לטקסט. כמו כן, מי שמציע לקרוא למשל כל אות תשיעית בטקסט חורג מגדר ה"פשט" האובייקטיבי, זאת גם אם דרך קריאה זו תניב "סודות" מרשימים. או דוגמה אחרת: מי שיציע לקרוא את המשנה כאקרוסטיכון חורג מכללי הפשט, אך אם ירצה לקרוא פיוט בשיטה זו, תהיה זו דרך מחקר לגיטימית. היכן טמון ההבדל? בהגדרה של "כללי זמנו". לאחר שהוכח במחקר שיטתי אמפירי שאכן פיוטים נכתבו בשיטת האקרוסטיכון – מותר להניח שגם פיוט נוסף נכתב באותה שיטה. השיטתיות מוכיחה את הטיעון שדרך כתיבה זו הייתה מוכרת. זה תפקידו של המחקר הפילולוגי להסביר מה משמעותה של כל מילה, בדרך שיטתית ואחידה, וכן מה תפקידו של כל מונח.
כך, למשל, הטענה שהמילית "אף" איננה משמעותית. היא עולה ויורדת ללא סיבה ותפקוד משפטי.<sup class="footnote-marker">470</sup><i class="footnote">אפשטיין, מבוא, עמ' 1032-1007, וכן הסברנו למונחים "דאורייתא", "דברי סופרים" (בעקבות גילת ודה פריס), "הלכה למשה מסיני", "זכיתי" ועוד (כולם נזכרו לעיל במהלך המבוא).</i> מסקנה כזאת אפשרית משום שהחוקר בדק מאות מקרים, בדק את חילופי הנוסח והגיע למסקנה. כמובן ניתן להתווכח עימו, אך רק על בסיס מאגר נתונים שיטתי.
כמובן יכולים להיות (ויש) ויכוחים רבים על כללי הפרשנות. כך למשל השאלה "היש סדר למשנה?"– האם סדר המשנה מרמז מה ההלכה. לדעת חוקרים אחדים סדר הדעות במשנה מבטא מה "ההלכה" לפי דעת העורך, ואילו אחרים סבורים שסדר הדעות נובע מסיבות אחרות. במהלך המבוא הצגנו את השאלה והצגנו את דעתנו על כך. לדעתנו "אין סדר למשנה", וזאת משום שבדקנו את השאלה בצורה שיטתית וראינו שהמשנה מורכבת מליקוטי מקורות מעורבים, ולפיכך גם אם היה בליקוט המקורי סדר הרי שעריכת המשנה לא נעשתה על בסיס זה של רצון לשקף את פסק ההלכה.
או דוגמה אחרת של שאלה של "כללי פרשנות": מה עושים כאשר יש במשנה סתירות. האם צריך לעמול לתרץ את הסתירה (גישה הרמוניסטית), או להפך, יש לשמוע את קולם השונה של המקורות? כמובן אם המשנה חותרת לפסק הלכה התירוץ הכרחי, שכן שתי המסורות נועדו להיות הלכה סופית. לדעתנו אין לפרש משנה שלא כפשוטה והסתירה מלמדת על מחלוקת, אך כמובן צריך גם לבחון כל מקרה לגופו. במקרה זה חיפשנו את הכלל הפרשני המתאים לכתיבת המשנה. סתירה בדברי רמב"ם מחייבת הסבר, שכן הוא אסף ובירר את מקורותיו וסבר שהם פסקי ההלכה, והוא לא היה משאיר מדעתו סתירה.<sup class="footnote-marker">471</sup><i class="footnote">עם זאת יש להעיר שמפרשי רמב"ם אינם מותירים אפשרות של טעות בדבריו. לעניות דעתנו, כמי שלא התעמקו מעולם בדברי רמב"ם, הרי שלמרות חוכמתו האדירה, הניכרת ברוחב דעתו ועושר מקורותיו, אין אדם שאיננו טועה. במיוחד לנוכח העובדה שרמב"ם הרבה לצטט, והציטוטים (ממשניות) מכילים מקורות סותרים.</i> המשנה לא נועדה, לדעתנו, לפסוק הלכה, ולכן לא חששה לשמר קולות שונים, והא ראיה שהיא מציגה לעיתים קרובות מחלוקת בין חכמים בשמותיהם. במיוחד איננו חוששים למצב של סתירה בדברים המיוחסים לאותו חכם, שכן לא רק שייתכן שינוי בדעתו, אלא גם ייתכן ששני חכמים ייחסו לו אמירות סותרות (תרי תנאי אליבא דפלוני), או שחל שיבוש בשם המוסר.
כאמור, כלי הפרשנות צריכים להיבדק במשקפיים של חכמי המשנה, כלומר יש לבדוק האם כללים אלו היו מקובלים בזמנם. לשם כך נדרשת בדיקה שיטתית אמיצה ללא מורא פנים והנחות יסוד הבאות מתחומים חוץ־משנאיים.
הכתיבה של המשנה מותירה חללים פעורים התובעים השלמה. אישה באה מן השדה ואומרת "מת בעלי" (יבמות פט"ו מ"א). מה הסיפור? מה ניתן לדעת על חייה בשדה, למה לא נדרשת הבאת גוויית הבעל כעדות מינימלית? כל אלה פרטים שבלעדיהם ההלכה איננה מובנת. את הפרטים הללו השתדלנו להשלים מתוך היכרותנו העמוקה את התקופה, את הכפר בכלל ואת הכפר הקדום בפרט. נעזרנו במה שאנו מכירים מ"הכפר המסורתי". גם אבא וגם אנוכי נחשפנו לכפר המסורתי, וכמובן קראנו גם על חברות מסורתיות דומות. אנו מכירים בכך שבכפר המסורתי הערבי היינו בבחינת זרים חשודים (ורק לעיתים גם עוינים). למדנו את אשר יכולנו ללמוד, ולוואי וידענו יותר.
האם ייתכן פרשן אובייקטיבי? ודאי שלא. אבל ממורנו המשותף גדליהו אלון (שלא זכיתי להכירו אישית) שמענו שהיסטוריון אינו יכול היות אובייקטיבי, אך הוא צריך להשתדל להיות כזה. בשלב ראשון הפרשן האמיתי צריך להיות נטול כוונות והגון. בשלב שני עליו שלא להיות שיפוטי, לא להעריץ את ההחלטות (הן לא טובות או רעות, מוצדקות או הכרחיות), לא להתנגד להן, ולא לחלק להן ציונים. תפקידו איננו להגן על חז"ל, הם לא זקוקים להגנה, והוא (הפרשן) צריך להימנע מפרשנויות אפולוגטיות. בין החוקרות הפמיניסטיות, למשל, רווחת הגישה השיפוטית. גישה שיפוטית כזאת מתבטאת לעיתים במטרה להחריף את העמדות האנטי־פמיניסטיות שבמשנה (בבחינת "ראו כמה עוולה מצויה במשנה"), ולעיתים הביטוי למגמה השיפוטית הוא הפוך, הגנה על המשנה (פירוש של המשנה בצורה אפולוגטית), בבחינת: "ראו כמה המשנה מתקדמת ומתאימה לעמדות הפמיניסטיות בנות זמננו". פרשן אמיתי מציג רק את מה שלפניו; מנסה בעזרת כלים מודרניים לחלץ מאמירותיהם של חז"ל את דעותיהם בנושא הנדון. אך זה גבול השימוש בכלים המודרניים; אל לא לכפות על דברי חז"ל את תפיסותיו בנושא, כחוקר מודרני.
באחת הביקורות על פירושנו למשנה טען המבקר שאנחנו מדגישים את עמדתם הסוציאלית־שוויונית של חלק מהחכמים ("כל ישראל בני מלכים הם"), ורמז שבכך אנו מבטאים את האידאולוגיה הפרטית שלנו (על הרקע הקיבוצי שהיה גם לאבא ז"ל, ולי עד היום). אכן אינני מתכחש לרקע הקיבוצי ולדעותיי, אך במקרה זה הצגתי מחלוקת שזו אחת הדעות בה. הדברים נשענו על דברי גדליהו אלון (שגם הוא עצמו היה סוציאליסט, "אף על פי" שגר בירושלים), אך בעיקר לא הוספנו לדברי חכמים מאומה. ביצענו את תפקידו העיקרי של פרשן נאמן: לחלץ מדברי חכמים מסקנות סמויות יותר או סמויות פחות, להציגן בחזית החשיבה, ולנסחן בניסוח מודרני. המינוח "סוציאליסטי" הוא מינוח מודרני לגישה מודרנית כוללת, אבל "גישה שוויונית" היא רעיון קדום במינוח מודרני. זה בעינינו תפקידו המזוקק של הפרשן.
דוגמה אחרת ל"כלל פרשני" היא היחס ל"מעשה", כפי שהצגנו את הדברים לעיל. לעיתים קרובות בספרות חז"ל מעשים באים לאחר כלל הלכתי. הנחת היסוד של התלמוד הבבלי ושל המפרשים המסורתיים הייתה שהמעשים מתארים את העשייה אליבא דהלכתא. במקרים רבים המעשה סותר את ההלכה, ובחלק מהמקרים הסוגיה המאוחרת (הסתמא של הגמרא, או אולי אף תוספת סבוראית) שאלה על כך וענתה בסגנון "חיסורי מחסרא..", כלומר יש להשלים את המשנה. אנו בדקנו בצורה שיטתית את כל המקרים וראינו שכשיטה המעשה סותר את ההלכה הכתובה קודם במשנה, אם במישרין ובשלמות ואם בחלקה. מכאן הגענו למסקנה הכללית שהמעשה נועד להביא את המורכבות של ההלכה, אך העובדה ש"ההלכה", לעיתים קרובות מאוד, איננה צו ביצועי אלא רעיון מופשט, והיא נבחנת ומשתנה בתנאי המעשה. זהו מעתה כלל פרשני המבוסס לא על רצוננו ועל פרשנותנו להלכה המודרנית, אלא על המשנה בשפתה ומתוכה.
דוגמה אחרת היא היחס בין המשנה לתוספתא. בפרשנות המסורתית כמעט לא נעשה שימוש בתוספתא. רק חריגים מעטים מצויים לכלל זה, כך למשל רמב"ם ור"ש בפירושם לסדרי זרעים וטהרות השתמשו בתוספתא. מכיוון שהם הרבו לצטט ממנה, גם מפרשים אחרים הכירו את הציטוטים הללו. אך בסדרים שבהם היה תלמוד בבלי, השימוש בתוספתא מועט ביותר. הכלל הפרשני המסורתי (שלא נכתב במפורש) היה שהתוספתא בלתי רלוונטית לפירוש המשנה. לדעתנו ברור שהתוספתא נכתבה בערך בזמן המשנה (אולי מעט אחריה) והיא רלוונטית להבנת המשנה יותר מהבבלי ויותר מהתלמוד הירושלמי, אם כי גם הם רלוונטיים, בתור שלב כרונולוגי מאוחר למשנה. זה כלל פרשני שמי שמתכחש לו מחמיץ מידע רלוונטי.
עם זאת עדיין יש מקום לשאול: האם התוספתא מציעה את אותו חומר כמו המשנה, או מקור המסביר את המשנה, ואפשר שהוא מתרץ את המשנה, כלומר שהתוספתא איננה זהה למשנה אלא היא שלב מאוחר פרשני וכרונולוגי (ומותר לנו לפרש את המשנה בניגוד לתוספתא)? או אולי לפעמים מצוי בתוספתא גם חומר הקדום למשנה? בשאלה זו עסקנו, וסיכמנו את המחקר בנושא. כאן כבר הכלל הפרשני איננו פשוט. החוקר (הלומד) צריך לברר כמיטב יכולתו מה יחס המשנה לתוספתא (והתוספתא למשנה) במסכת הנלמדת, או בפרק הנלמד, ולעצב את הכלל הפרשני. פרשנות נקודתית לפי המקרה הנדון היא שימוש לא מלא בכלל הפרשני.
בדרכנו אנו משתדלים מאוד לרדת לעומק הבנתם ורגשותיהם של חז"ל. הניסיון הרב המצטבר של אבא ז"ל ושלי (80 שנה של לימוד ופרשנות) הוא כלי רב ערך. לא תמיד ניתן להציגו, חלקו "בלתי שקוף", אך הוא עומד מאחורי הפרשנות. כפי שהוצג לעיל, הניסיון האישי מסייע ומשפיע במידה רבה על עיצוב תפיסת המציאות. גם הניסיון הלימודי דומה לכך, וכמובן אנו מנסים בכל מאודנו להפריד בין הפרשנות שלנו למציאות שלנו לבין הפרשנות שלנו לכתיבה של חז"ל.
עד עכשיו עסקנו בטקסט כתוב כלשהו בכלל, ובטקסט היסטורי בפרט. עיקר הדברים מכוון לטקסט המשפטי וטקסט של סיפור קדום. טקסט של שירה מודרנית או של סיפור מודרני מחייב כלים שונים לחלוטין. במקרים אלו הברית בין הכותב לפרשניו העתידיים ברורה פחות וחופשית יותר, ולא בכך עסקנו.
האם טקסט מקודש מחייב כללי פרשנות שונים? טיעון זה נזרק רבות, ללא מחשבה רבה, בפולמוס בין הלימוד הישיבתי והלימוד המדעי של טקסטים יהודיים. כיהודים דתיים אנו מאמינים שיש טקסטים שנמסרו אלינו מבורא עולם. ייתכן שעל טקסטים אלו (התורה בעיקר) חלים כללי פרשנות שונים במקצת. אם הפרשנות הטקסטולית מבוססת על הברית הבלתי כתובה בין הכותב לפרשן הרי שבספר שמיוחס לבורא עולם ספק אם פרשנות זו חלה. אם הספר נכתב בידי בן אדם אך מושפע או מיוחס לבורא עולם הרי שהברית כבר הופרה. ניתן אפוא גם להניח שיהיו לאותו חיבור חד פעמי כללי פרשנות אחרים, אולי כללי פרשנות שטרם התוודענו להם.
איננו עוסקים בלימוד התורה, אך נעיר שגם אם הספר נכתב ונמסר על ידי בורא עולם הרי שהוא נכתב, התגלגל ונמסר על ידי בני אדם. אנו מכירים את המניפולציות שמבצעים בני אנוש לטקסטים קדומים מקודשים יותר או פחות. ספר כזה חשוף לכל אותן מניפולציות כגון הוספות, תיקונים וכו' וכו', גם אם מקורו באמת אלוקי.
המשנה היא טקסט מקודש ליהודים שומרי מצוות, אבל אין מי שטוען שהטקסט חובר בידי כוח עליון. יש בו תכנים ורעיונות ואולי גם הלכות שניתנו מסיני, אך ברור שאת המשנה ערך (כתב) אדם, ולכן מידת הקדושה והיחס לשמירת מצוות אינם צריכים להשפיע על טיב הפרשנות. הפרשנות צריכה להתעלם מהיחס שלנו למצוות. על הפרשן להטמיע את יחסם של חכמים למצוות, זה הנתון החשוב. באופן אולי מתמיה דווקא חכמים, שבוודאי היו חרדים לדבר ה', מגלים נכונות עקרונית להקלות יותר מאשר הפסיקה בת זמננו. אי אפשר למצוא בדבריהם קו מתמיד של יראת הכרעה, מה שכינינו "חרדת מצוות". יחסם למצוות ולהלכות הוא בדרך כלל ענייני. הדברים אמורים כנגד טענות פרשניות הנשמעות בדורנו שלפיהן החוקרים אינם יראי שמיים. כאילו יש הבדל בין פרשנותם של מי שמתעתדים לשמור על הלכות המשנה, לבין מי ששמירת המצוות וההלכות איננה חשובה להם. לדעתנו גורמים אלו משפיעים אולי על המוטיבציה לעסוק בלימוד המשנה, אך אסור שישפיעו על פרשנותה.
<b>הרובד השני – חז"ל כפרשנים</b>
הרובד השני הוא חז"ל עצמם כפרשנים. חז"ל עצמם היו פרשנים. בניגוד לפרשן מודרני של טקסט קדום הם היו צריכים, כחלק מתפקידם הציבורי, לעסוק גם בפרשנות של טקסטים מקראיים. דנו בכך אגב הדיון במדרשי ההלכה. בספרות חז"ל עצמה יש דגש רב על תפקידם כפרשני המקרא, כלומר לימוד ההלכה על ידי דרשות. אנו טענו שמדרש ההלכה לא יצר את ההלכות אלא רק עיגן אותן בכתוב, הווה אומר שאותן הלכות לא נלמדו מכללי פרשנות לתורה אלא נבעו משיקול דעתם של חז"ל. שיקול דעתם הוא צירוף מוסכל של כללים פרשניים ושל תפיסת המציאות כפי שהם הבינו אותה.
הווה אומר שבתהליך עיצוב ההלכה משתתפים א. הטקסט המקראי (על כללי הפרשנות כפי שחז"ל הבינום), ב. שיקול הדעת המשפטי והחברתי של חכמים, ג. תפיסת המציאות כפי שחז"ל הבינו אותה.
בבואנו לפרש את החלטות חז"ל אנו צריכים לפרש גם כיצד הם פירשו את הטקסט הקדום (לפי כללי הפרשנות שלהם), וגם כיצד תפסו את המציאות, ושוב עלינו לנסות להעריך מה הייתה תפיסת המציאות שלהם, ולהשתדל לנטרל את תפיסת המציאות שלנו, עד כמה שאפשר.
לפי דרכנו, פרשנותם של חז"ל את דרכי הטקסט המקראי חשובה פחות מאשר הגורמים האחרים, שכן הם לא העזו לסטות מפשט הכתוב אלא כאשר ההלכה כבר הייתה ידועה להם, מאחת הדרכים האחרות. לעיל ניסינו למנות את הגורמים לעיצוב ההלכה של חכמים, זו הפרשנות שלהם למציאות.
<b>פרשנות המשנה כפי שאנו מבינים אותה</b>
הבעיה של הבנת דברי חז"ל מסתבכת לאור העבודה שהכתיבה שלהם כוללת, באופן מבני, לקונות. דווקא הגורם המעניין אותנו (מדוע הוחלטו והוכרעו מצוות מסוימות) חסר ברוב המסורות והעניינים, וחז"ל הותירו לנו (אולי הטילו עלינו), פרשני העתיד, להשלים את החסר. מעט מחוסרים אלו הצענו אנו להשלים, ורק ההיסטוריה תשפוט אם ההשלמות שלנו תתקבלנה.
מרכיב חשוב בפרשנותנו הוא "כללי הפרשנות" שבהם השתמשנו. רובם אינם חידוש "שלנו", אך חשוב יהיה להגדיר ולהציג אותם לטובת הקוראים.
<b>עצמאות</b>
דרך הפרשנות שלנו נשענת ישירות על הטקסט. בפועל אנו מכירים את המשנה דרך מתווכים: התלמוד הבבלי והפרשנות המסורתית. כמובן שאלו הנחו אותנו בחוכמתם, אך אנו רואים עצמנו כרשאים לפרש את המשנה ואת נימוקיהם של חכמים (אלו שני מרכיבים שונים) גם בדרך עצמאית. העובדה שהתלמודים מפרשים בדרך מסוימת משפיעה עלינו, אך איננה מגבילה אותנו. עם זאת, כאשר פירשנו נגד המסורת התלמודית עלינו להסביר מדוע סטו התלמודים מההסבר הנראה בעינינו "פשוט" יותר.
רשימת המקבילות או ה"מתווכים" שבהם אנו משתמשים רחבה יותר מזו המשמשת בפרשנות המסורתית: תוספתא, ירושלמי ומדרשי ההלכה. בכך כמובן אין חדש, זו דרכו של המחקר התלמודי זה מכבר. ככלל, אם הפרשנות המסורתית היא "מוטת בבלי", כלומר מושפעת בעיקר מהתלמוד הבבלי, הרי שהפירוש שלנו "מוטה ירושלמי". זאת מתוך ההרגשה הצומחת מהניסיון שהפרשנות שבתלמוד הירושלמי למשנה היא ההמשך הישיר של המשנה, ואילו הפרשנות של המשנה בתלמוד הבבלי כבר משקפת תנאים אחרים ותפיסת מציאות שונה.
גם הטקסט עצמו עצמאי. אם הוא עולה בקנה אחד עם מסורות מקבילות מה טוב, ואם לא – אין להסס מלראות בו קול חריג המחייב הסבר עצמאי, גם אם חולק על כלל המקבילות.
את הטקסט יש להסביר, ככל האפשר, מתוכו. אין להסבירו כעוסק במקרה בודד ומיוחד, ולא בהכרח על בסיס משפטי מקובל. כך למשל לגבי המרכיב המשפטי של ה"ייאוש". בתלמוד הבבלי, ומעט גם בירושלמי, דיני אבדה, גנב וגזלן מבוססים על עקרון הייאוש. הבעל המקורי התייאש מהחפץ, ובכך הוא עבר לרשות המוצא. לא שהוא התייאש בפועל, אלא שאדם נורמטיבי היה מתייאש במקרה כזה (גם אם במקרה הנוכחי הבעל המקורי ממשיך לחפש וצווח שאיננו מתייאש – בבא מציעא פ"ב, בבא קמא פ"ט-פ"י). עקרון הייאוש אכן נזכר במשניות אך רק במקרה מסוים ובודד, ולדעת התלמוד הבבלי הוא המעצב את ההלכה בכל המקרים האחרים. אנו הסברנו את כל המקרים ללא עקרון ייאוש, והסברנו שהייאוש ממלא תפקיד משפטי רק במשניות שבהן הוא נזכר, וממילא משמעו מצומצם. ייאוש הוא רק כשהבעלים הידועים התייאשו בפועל וגילו דעתם זו (בבא קמא פ"י מ"ב).
ההלכה של חז"ל "קזואיסטית", כלומר היא זורמת מהמקרה הספציפי לעבר יצירת הכלל. כך מבחינה היסטורית־כרונולוגית, וכך מבחינת הצגתה במשנה. הזרימה מהפרטים אל הכלל איננה חופשית; לא תמיד אכן צעדה המשנה את הצעד המשפטי של ניסוח הכלל, ולעיתים קרובות הכלל הוא רק אוסף הפרטים ומכיל את רוב הפרטים ואיננו כלל משפטי היוצר את ההלכה. כלומר הוא כלל "דדוקטיבי" המוסק מאוסף המקרים, ולא כלל אינדוקטיבי. לעיתים יש במקורות הסבר משפטי לכלל, אך הוא מכיל רק חלק קטן מהמקרים. כך לגבי הייאוש שציינו, וכן הכלל שבשבת אין להטמין במה שיוצר חום. כלל זה מובא בתלמוד, אך אין הכלל מסביר את ההלכה בכל המקרים האחרים הנזכרים במשנה. כלל זה הוא רק הסבר לאחד הפרטים, ורשימת החפצים שבהם אסור להטמין גדולה יותר. לכן איננו תמהים מדוע אסרו לטמון במלח, הרי הוא איננו יוצר חום.<sup class="footnote-marker">472</sup><i class="footnote">אנו מודים לפרופ' שפרכר ז"ל שהציג בפנינו את הקושי.</i> בשני הסעיפים האחרונים עסקנו לעיל.
נמצאנו למדים שהיו שתי גישות בדבר היכולת לעבור מהמקרה הקזואיסטי לכלל. ברוב ההלכות ננקטה דרך אחת (היסק הכלל מהדוגמאות התקדימיות), והייתה גישה אחרת שהסקת כללים כזאת איננה ניתנת לביצוע.
כלל פרשני נוסף הוא הריבוד הכרונולוגי. יש להיזהר מלהסביר את המשנה על סמך מונחים ותפיסות שצמחו מאוחר יותר. לפיכך כל רעיון משפטי מחייב בירור מתי ובאיזו סביבה נוצר.
התפתחות ההלכה – התפתחות ההלכה היא רעיון נפיץ ומטריד, אך אי הנוחות היא דמיונית בלבד. ברור שהייתה התפתחות בהלכה, והא ראיה אותם מקומות שבהם נקבע "חזרו ונמנו", "חזרו ואמרו", "זו משנה ראשונה" וכן הלאה. דוגמה יפה היא תוספתא, שבת פי"ד ה"א העוסקת בדיני מוקצה ומסבירה כיצד עוצב הכלל:
א. בראשונה היו אומרים שלשה כלים ניטלין בשבת, מקצוע של דבילה, וזומא לסטרון של קדירה, וסכין קטנה שעל גבי שלחן. ב. חזרו להיות מוסיפין והולכין, עד שאמרו כל הכלים ניטלין בשבת חוץ מן המסר הגדול, ויתד של מחרישה. רבן שמעון בן גמליאל אומר, אף האיגן של ספינה. רבי יוסה אומר אף צפורן גדולה. רבי נחמיה אומר אפילו טלית, אפילו תרוד, ג. אין ניטלין אלא לצורך. רבי לעזר אומר בית שמיי אומרים אין ניטלין אלא לצורך, ובית הלל אומרים לצורך ושלא לצורך.
המחלוקת הרעיונית היא לא האם הייתה התפתחות אלא עד כמה חלו בהלכה התפתחויות, ומי רשאי להמשיך את אותה התפתחות. אנו איננו עוסקים כמובן בשאלה האם אנשי דורנו (חכמי דורנו) רשאים להמשיך לפתח את ההלכה. די לנו בכך שבתקופת המשנה ההלכה הייתה בשלבי עיצוב, היו מסורות רבות אך הן היו במצב נזיל יותר. אנו מניחים שבדרך כלל חלה התפתחות, ומנסים לחפש אותה. אם אנו מוצאים עדויות לה נציג אותן, ואם אין עדויות ברורות לכך (וכך ברוב המקרים) נמנע מלדון בהתפתחות התאורטית. אפשטיין, גולדברג וחוקרים רבים בעקבותיהם חיפשו ומצאו את התפתחות ההלכה מתוך משפטי המשנה, בסדר הכתיבה. כבר רמזנו לכך לעיל. אנו תרים אחרי ראיות טובות וברורות יותר. מובן שתפיסתנו הפרשנית־היסטורית בדבר התפתחות ההלכה אסור לה לעצב את הבנת המשנה, אם אין במקורות ראיות לכך, אחרת נימצא מפרשים את המשנה על סמך תפיסות מוקדמות שלנו (פרשנות שלנו את המציאות המוקדמת). השתדלנו להיות הוגנים ולהציג את הראיות, והקורא ישפוט.
<b>הטקסט</b>
בחרנו בכתב יד קופמן, שהוא עד הנוסח הטוב ביותר שיש בידינו למשנה. כתב היד הוא ארץ־ישראלי, ושימר רבות ממסורת הכתיב הארץ־ישראלית. לצידו העמדנו את דפוס נפולי, שהוא הדפוס הראשון של המשנה, כמייצג את מסורת הלימוד המסורתית. דפוס זה משובח מדפוס וילנא הנפוץ. במהדורת וילנא נפלו שגיאות ויש בה תיקוני נוסח, שכן מעתיק דפוס זה הרשה לעצמו לתקן את הכתיב ולעיתים שינה במשנה מדעתו. התלבטנו רבות אם להכין ולהציג טקסט מדעי הכולל חילופי נוסח של המשנה. היעדרו של טקסט ביקורתי של המשנה הוא בבחינת הזנחה ופשע שעולם המדע ועולם הישיבות מתחלקים בו בשווה. שני מוסדות חשובים הציבו לעצמם מטרה להכין טקסט של המשנה מלווה בחילופי הנוסחאות: מכון המשנה באוניברסיטה העברית שוקד כבר <b>שלושה דורות</b> על המפעל! נאספו אלפי קטעים, אך טרם פורסמה אף לא משנה אחת. חוקרים השתמשו, כמובן, באוצר שנאסף, ונסתפק בהזכרת ששה עבודות דוקטור ועבודות לתואר שני: משנת עבודה זרה של רוזנטל, רוזנברג הציע את טקסט מסכת יומא, פינצ'ובר את מסכת שקלים, מסכת סוכה שבה עסק פוקס.<sup class="footnote-marker">473</sup><i class="footnote">ראו פוקס, סוכה; רוזנטל, עבודה זרה.</i> פורסטנברג פירסם טקסט של טהרות ושל מסכת ידים.<sup class="footnote-marker">474</sup><i class="footnote">פורסטנברג, טהרות, פורסטנברג, נטילת ידים.</i> מיטשם את מסכת נידה. במקביל, מכון הש"ס השלם מכין מהדורה של התלמוד כולל משנה.<sup class="footnote-marker">475</sup><i class="footnote">אין זה מקרה שהאקדמיה חותרת למהדורה של המשנה כיצירה עצמאית, ועולם הישיבות המסורתי רואה במשנה חלק מהתלמוד. זה המשך יוצא דופן של השוני שבין מסורת הלימוד הארץ־ישראלית ודרך הלימוד המסורתית שמקורה ביהדות בבל.</i> מכון זה הסתפק במספר מצומצם של כתבי יד והשקיע פחות מאמץ באיתור קטעי גניזה, אך הספיק להוציא עד עתה שלושה עשר כרכים ולהכין טיוטה של כל הש"ס. הפולמוס על טיב העבודה של שני המכונים הוא חלק מקנאת הסופרים, שהיא כידוע גם "מרבה חכמה".
מתחילה תכננו להציג טקסט מדעי של המשנה לפי טיוטות מכון הש"ס השלם על בסיס כתב יד קופמן.<sup class="footnote-marker">476</sup><i class="footnote">טקסט היסוד במכון הש"ס הוא דפוס וילנא.</i> הכנו טקסט של מסכת מגילה, והתלבטנו אם להמשיך בדרך זו. המאמץ הנדרש רב, והוא בבחינת בזבוז זמן, שכן שני המוסדות אמורים להוציא, בסופו של התהליך, מהדורות שלמות של טקסט ביקורתי. יתר על כן, למדנו שהתועלת של טקסט מדעי לבירור תוכן המשנה מועט. אנו הצבנו לעצמנו, כמטרה עיקרית, להבין את המשנה ורקעה, והטקסט הביקורתי המלא תורם לכך רק מעט. על כן הסתפקנו בלימוד המשנה עם כל כתבי היד שבמכון הש"ס השלם, ובמהלך הדיון הצגנו רק חילופי נוסח שהם לדעתנו חשובים לבירור תוכן המשנה, אך לא עסקנו בבירור הטקסט לגופו. אנו משוכנעים שיש חשיבות לבירור מלא של הטקסט, חשיבות ללימוד הלשון והכתיב, ובעקיפין כמובן גם לבירור התוכן. אך אנו צמצמנו את מטרתנו וויתרנו על פן זה, והותרנו אותו לאנשי מקצוע בתחום חילופי הנוסח.
באדיבותו הרבה של הרב יהושע הוטנר, מנהל מכון הש"ס השלם, השתמשנו בטיוטות שהכינו חוקרי המכון. אין בפינו מילים להודות לרב הוטנר ולצוות המכון על עזרתם שניתנה לשם שמיים ולהאדרת התורה. את הידיעות החשובות לנו הצגנו, כאמור, בגוף הדיון.
<b>הערות טכניות</b>
על הדף הוצגו צילום של כתב יד קופמן ותעתיק של דפוס נפולי, הדפוס הראשון של המשנה שיצא לאור בשנת רנ"ב עם פירושו המופלא של רמב"ם. דרך הצגה זו היא בעקבותיו של מורנו אברהם גולדברג, שכך הציג את פירושיו למסכתות עירובין ושבת.
בבואנו לפרש ציטטנו את משנתנו כפי שהיא בכתב יד קופמן; בבואנו לצטט משנה אחרת ציטטנו מכתב יד קופמן או מדפוס וילנא המקובל, ואם היו לנו הערות טקסטואליות אלו סומנו במקומן.
תוספתא צוטטה לפי דפוס ליברמן (כתב יד וינה). לסדרים קודשים, טהרות וחלק מסדר נזיקין אין מהדורה של ליברמן, לכן ציטטנו לפי כתב יד ערפורט והוספנו את מספרי העמודים. הירושלמי צוטט לפי מהדורת ירושלים המכונה "מהדורת זוסמן" (ירושלים תשס"א). יתר הספרות המדרשית צוטטה לפי המהדורות המקובלות, ובמקום שיש מהדורה מדעית נוספו מספרי העמודים.