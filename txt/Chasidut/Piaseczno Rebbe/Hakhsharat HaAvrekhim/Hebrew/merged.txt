Hakhsharat HaAvrekhim
הכשרת האברכים
merged
https://www.sefaria.org/Hakhsharat_HaAvrekhim
This file contains merged sections from the following text versions:
-Hakhsharat haAvrekhim, 16. Ring. 11-432
-https://cbj.jhi.pl/documents/932530/0/

הכשרת האברכים

אזכרה

לזכר עולם תהי׳ הצדקת אמי מורתי, הרבנית, מנשים באוהל תבורך, בת קדושים שלשלת היוחסין וכו׳ כש״ת מרת חנה ברכה ז״ל, בת כ״ק הרב הצדיק הקדוש בו״ק שלשלת היוחסין וכו׳ כקש״ת מוה״ר ר׳ חיים שמואל הלוי זצוקללה״ה מחענטשין.
אשת כ״ק אא״מ הרב הצדיק הקדוש צי״ע בו״ק ראכבה״ג ממ׳ כקש״ת מוה״ר ר׳ אלימלך זצוקללה״ה. בעמ״ח ספרי קודש אמרי ודברי אלימלך.
בכל שנות חיי׳ עבדה את ד׳ בכל לבה ונפשה, וברוב טרדה ועמל דחקה אף ביטלה את עצמה לגדל את בני׳ לרחבה. גם בהצוואה הק׳ אשר עזבה, כל מגמתה ובקשתה לדורותי׳ שיחיו היא, ללכת בדרך ד׳ באמת.
בקדושה עלתה נשמתה למרום אור ליום ועש״ק ז׳ מרחשון ת״ש לפ״ק, ולמחרת הובלה לקבר ישראל בווארשא.
בעל הרחמים יסתירה בסתר כנפיו לעולמים ויצרור בצרור החיים את נשמתה, ד׳ הוא נחלתה ותנוח בשלום על משכבה. אמן.
[מקודם צריכים להדפיס אי״ה הזכרת אמי זצ״ל. ועל דף שלאחריו הזכרה זו של זוגתי זצ״ל.]
<b>הזכרה</b>
לזכר עולם תהי׳ הצדיקת. זוגתי הרבנית. צנועה, חסידה ועדינה, שלשלת היוחסין וכו׳ מרת רחל חי׳ מרים ז״ל, בת כ״ק הרב הצדיק הקדוש זי״ע שלשלת היוחסין וכו׳ כקש״ת מוה״ר ר׳ ירחמיאל משה זצוקללה״ה אב״ד ומ״מ בקאזניץ וריקה.
צדקת מצוינת היתה, מדותי׳ מדות תרומיות, עשות צדקה וחסד, בכל עת יותר הרבה מכפי יכולתה. היו שעשועי נפשה. וכאם רחמני׳ היתה למרי נפש בכלל ולחסידים ובני תורה בפרט.
בתורה עסקה יום ויום, בספרי חסידות עיינה, בכדי להכיר את צור מחצבתה, ולהתקרב אל קדושתו ית׳. דעת והתרגשות, מוח ולב, התמזגו בה יחד.
וגם לי בכל פעולותי היתה לעזר.
בדמי ימי׳ עלתה נשמתה בקדושה למרום בשב״ק לסדר ותמת שם מרים [חקת] י׳ לחודש תמוז תרצ״ז ובי״א בו הובלה לקבר ישראל בווארשא.
בעל הרחמים יסתירה בסתר כנפיו לעולמים ויצרור בצרור החיים את נשמתה, ד׳ הוא נחלתה ותנוח בשלום על משכבה, אמן.
נ״ב. הגם שר׳ אברהם משה גריגשטין שי׳ מלאדז כבר התחיל לעשות קורעקטים מן הקנטרוס הזה הכשרת האברכים עוד קודם המלחמה, מ״מ כיון שנתעכב הדבר, ובנתים זכנו ד׳ לעשות בו תקונים טובים ועיקריים, לכן כשירחם ד׳, ויושיע אותנו כל בית ישראל תיכף ומיד, יבטלו את הקורעקטים שכבר נעשו, ושוב נתחיל מחדש לעשות קורעק׳ כפי הנוסח הזה עם תקוניו. וד׳ ירחם ואזכה גם אני לסדר ולסייע בהדפסתו ובהדפסת שאר הכתבים אשר חנני ד׳, מתוך ישועתנו בישועות ישראל תיכף ומיד. כי בצרה גדולה אנחנו. כי שחה לעפר נפשנו דבקה לארץ בטננו קומה עזרתה לנו ופדנו למען חסדך.
יום ב׳ ראה תש״ב לפ״ק קלונימוס קלמיש
בהה״ק מוהש״ל זצוקלל״ה

הקדמה

לעיני כל הקהל הנני מודה, מהלל ומשבח בכל לשון של הודי׳, בכל לשון של הלל ובכל לשון של שבח, לד׳ ית׳ נמצא ובורא היחידי, סובב וממלא כל עלמין.
חונן ומרחם, על כל החסד שעשה עמדי עם ביתי ועם זרעי, עם כל הנלוים אלינו ועם כל ישראל, בעולם הזה ובעולם העליון, ירחם ד׳ מעתה עלינו אף על אינו הגון ואינו כדאי. ויחון אותנו, בעוה״ז ובעה״ע. בחסדים נגלים ובישועות טובות ונחמות, ויזכנו במהרה לגאולה שלימה ולאורו של משיח מתוך הרחבה וחסד.
וכן הנני מודה, מהלל ומשבח לד׳ שברוב רחמיו זכני, שהקונטרס חובת התלמידים הנ״ל חוזר ונדפס עתה מחדש, לחלקו ביעקב ולהפיצו בישראל. וכיון שכבר אינו ב״ה דהדפסה הראשונה שפעל לעורר את לבבות אנשים מישראל שעסקו בו, ונודע מספ״ק שכל התעוררות אשר לד׳, לתורתו ולעבודתו, התקרבות גוף נפשח״נ של האיש הישראלי אליו ית׳ הוא, לכן בזכות התקרביות אלו יהמו נא חסדיו ורחמיו המרובים של בעל החסד והרחמים גם עלינו לקרבינו לטהרתו, לקדושתו, לתורתו ולעבודתו ית׳. אותנו ואת כל בית ישראל, בין בעוה״ז ובין בעוה״ע מתוך שמחה והרחבה ומתוך נועם אהבה ויראה וישועת ישראל בכלל ובפרט.
ועתה הנה מבקשים ממני להוסיף דברים בהדפסה זו על הדפסה הראשונה, והצדק אתם כי אי אפשר לביהמ״ד בלא חידוש [חגיגה ג׳], לכן בעזרת השי״ת כתבתי למהדורא חדשה קונטרס הזה המדובר בו מעניני החסידות יותר מאשר בחוה״ת, ואיך יכין האיש לה ולעבודתה ויתרגל בה בפועל, ויהי׳ מין שליבה בהסלם אל החסידות שמתפללים אנו לד׳ שיזכנו להעמיד. ולזה קראנו שם קונטרס הזה <b>״הכשר״ת האברכי״ם״,</b> כי בקונטרס הקודם חובת התלמידים התחלנו בחינוך התלמידים הנערים להתחיל חינוכם בחסידות, ובקונטרס הבא אשר ב״ה התחלנו לחבר, רצוננו לדבר בפרטיות ובאריכות <b>״בחוב״ת האברכי״ם״,</b> וכיון שמרוב הטרדות והתלאות יתאחר עד אשר נזכה לגמרו בעזהש״י, לכן יהי׳ קונטרס קצור הזה הכשרה להשלמת האברכים אשר ידובר אי״ה אז, וגם מין בית יד יהי׳ לאחוז בו את החסידות ולהתקרב ע״י אליו בעזהש״י. ומעתה רק מי שעבר על חובת התלמידים עם שלשת המאמרים, יכול לעיין בקונטרס הכשרת האברכים הזה. וטוב שגם מי שכבר עבר על חוה״ת בהדפסה הראשונה יחזור עתה עליו עוד, כי נתקנו בו איזה תיקונים השייכים גם לידיעת קונטרס הזה.





Chapter 1

<b>במה נתחיל להכשיר אותנו</b>
מודעת זאת בספרים קדושים, שהצדיקים קדושי ישראל בעלי הקבלה, וכן קדושי החסידים עובדי ד׳ בדרך קדושנו הבעש״ט ותלמידיו זצ״ל, דרכי עבודת קדשם דרכי נביאי ד׳ הם. ובזוה״ק פ׳ תרומה [דף קנ״ד ע״א] אמר ר׳ יעקב על עצמו, ואנא מאן יהיב לי אתערותא דרוח קדשא למהוי בגו נביאי מהימני תלמידי דר״ש בן יוחאי דעלאין ותתאין זעין מני׳ עכ״ל הק׳. היינו שבענותנותו התפלא על עצמו שזכה להיות בין נביאי מהימני תלמידי רשב״י שעליונים ותחתונים מזדעזעין ממנו. ובפה״ק מאור ושמש פ׳ ויגש ופ׳ ראה איתא גם על הצדיקים מדור דור עובדי ד׳ אשר בדרך הבעש״ט זצ״ל שדרכי קדשם דרכי נביאי ד׳ הם, ע״ש.
והנה הנביאים הקדושים גם בעלי זוה״ק, האר״י, הבעש״ט ותלמידיהם זצ״ל מלאכי אֵל, מאתנו נשגבים, ודרכם דרך הקודש השמימה, מאתנו פלא, ואין אנו מרהיבים עוז, לעלות אל עליות קדשם ולהיות גדול כמוהם שרפי א-ל. אבל זאת אנו משתוקקים, וגם חובה היא עלינו לעבוד את ד׳ אלקי אבותינו, אלקי אברהם, אלקי יצחק ואלקי יעקב עבודה תמה עבודה שלימה בכל אברי גופנו ונפשנו, וכל חוט מגופנו וכל ניצוץ מנפשנו ח״ו לא יצאו מחוץ לקדושת ד׳ הממלאה ומקיפה אותנו.
וגם זאת, שלא די לנו להיות רק כעבד בן שפחה, שעובד ג״כ למלך, רק שעבודתו היא אחר הרחים הרחק מן המלך, את דבריו אינו שומע, ומזיוו אינו נהנה ומתענג, עבודה שהיא בסגירת המוח וטמטום הלב. ורצוננו ותשוקתנו הם להיות בחי׳ בן, בנים אתם לד׳ אלקיכם, שבעבודתנו לד׳ הן בתורה ותפילה והן בשאר המצוות, נרגיש את התקרבותנו לד׳, וכמו הבן ששמח לקראת אביו אחרי שלא ראהו כמה שנים, ואחרי שנתענה בגעגועים גדולים על אביו, כן גם אנחנו נשתוקק ונתגעגע אליו ית׳. ובזוה״ק תרומה [דף קכ״ח ע״ב] איתא ומנא ודעינן דהא קב״ה אתרעי בי׳ ומשוי מדורי׳ בי׳, כדחמינן דרעותא דההוא בר נש למרדף ולאשתדלא אבתרי׳ דקב״ה בלבי׳ ובנפשי׳ וברעותי׳, ודאי תמן ידעינן דשריא בי׳ שכינתא עכ״ל הק׳, [ומאין יודעין באיש, שהקב״ה רוצה בו ועושה דירתו בו. כאשר רואים שרצונו של האיש לרדוף ולהשתדל אחר הקב״ה בלבו ובנפשו וברצונו, יודעים שבודאי שורה בו השכינה] זאת אומרת שרק מי שברצונו, בלבו ונפשו רודף ומשתדל ומשתוקק אליו ית׳, קרוב הוא לד׳ והשכינה שורה בו.
ובשעת עבודתו נרגיש את ריצת נפשנו לקראת אבי׳, שמתגעגעת עליו כל היום וכל הלילה, ריצה, ונמיסה, נמיסת הנפש בהשתפכותה אל חיק אבי׳ שבשמים. ולא בתפילה ועבודה בלבד נרגיש את התקרבותנו אל ד׳ ונתענג מזיו כבודו ית׳ רק גם תמיד, כי מי שבכל היום הדיוט הוא ובכל שעותיו נפשו קבורה במחצלת של קנים ושטותים, גם בתורתו, תפילתו ועבודתו הדיוט הוא, וגם בשעת עבודתו עבודת הקודש, נפשו לא תקום ח״ו, בכל היום צריך האיש להיות יהודי ובכל היום צריך הוא להיות קרוב אליו ית׳, פעם ביותר התרוממות ופעם בפחות מעט, יהודי הוא תמיד וגם בחי׳ בן להקב״ה תמיד יהי׳, וכל מעשינו בנפש תהיינה, עד שגם מחשבתנו תמיד תהא ברה, חזקה וקשורה בקדושתו. ואז גם נזכה שכ״כ תוכל נפשנו להתגבר על חושינו, שלא די שלא יוכלו חושינו לבלבל ולפתות את מחשבותינו, ולומר לנו עולם אתה רואה, וגשם אתה מרגיש, רק גם חושינו יכנעו למחשבת לבבנו, וגם הם יראו את קדושת ד׳ פרושה על כל הנמצא, וידע ויראה האדם אשר גם בעוה״ז נמצא הוא בגן ד׳ בעדן לפני כסא כבודו ית׳. ובמה נזכה לעבודה שלימה כזו. אם למצער את עקבי הנביאים המקובלים וצדיקי החסידות נשאף להכיר. צאי לך בעקבי הצאן עכ״פ את עקבי קדשם נראה, ובאבק דרכים דרכי ד׳ נתאבק, אף אל קרבנו נבלוע. ומעתה עלינו לדעת מהו עקב כל הקודש הזה ומה היא ההכשרה אשר יתכשר בה הבחור והאברך השואף ומשתוקק לזכות להיות חסיד.
הנה ראשית ההתגלות בקדושי אֵל, היתה נפשם הישראלית, חלק אלקי ממעל אשר בקרבם, נתגלה להם, ואז בנפשם הגלוי׳ הוכשרו להעשות מרכבה לההתגלות הגדולה והנשגבה אשר זכו לה בקדשם. ובהקדמת שעה״ק מהרח״ו זצ״ל איתא שיש שנפשו עצמה בהזדככה מאוד תתגלה לאדם ותנהיגהו בכל דרכיו עכ״ל הק׳, היינו שיש צדיק שלא זכה יותר מן התגלות נפשו, לא לנבואה ולא לרוה״ק, וגם זאת מדרגה וגם היא תנהיגהו בדרכו אל ד׳.
ומעתה הבחור והאברך הנזהר בכל פרטי ודקדוקי דינים שבתורה שבכתב ושבע״פ, וגם בכל מנהגי קודש של ישראל, ומשתוקק עוד להתכשר להיות חסיד, צריך לעשות עוד לפנים משורת הדין, ולא בעשיות גופו לבדו יוסיף לעבוד את עבודתו עבודת הקודש לפנים משורת הדין אף לא במוחו ודעתו לבדו רק גם בנפשו. את נפשו יוסיף להעבוד ה׳ נפשו תתגלה. וכל גוף, נפש, רוח ונשמה שלו יעבדו את ד׳, ואז יבטח בד׳ שיזכהו להיות חסיד, וזה שרש״י ז״ל אומר במס׳ פסחים [דף מ״ח] בעל נפש, חסיד. היא ראשיתה ועיקרה של החסידות שיהי׳ בעל נפש.
והוא שהרבינו לעיל בקונטרס חוה״ת לדבר איך שצריכים להתחיל גם בנערים ובחורים לעורר את נפשם בעבודתם, אבל אין אנו דורשים מכל מתחיל בעבודה שיתעורר בהתלהבות גדולה ומכש״כ בהתלהבות של הצדיקים הגדולים ברשפי אש האהבה והיראה, רק שעכ״פ תתרגש נפשם, בחי׳ בבית אלקים נהלך ברגש. וז״ל זוה״ק פ׳ לך [דף פ״ג ע״ב] נפש איהו אתערותא תתאה ודא סמיכא בגופא וזנת לי׳ וכו׳ והוא אתאחדת בגופא, לבתר אתתקנת ואת עבודת כרסייא לאשראה עלה רוח באתערותא דהאי נפש וכו׳, לבתר דמתקני תרווייהו זמינין לקבלא נשמה ע״ש, [ההתעוררות התחתונה שבאדם, נפשו היא, ונפש הזאת סמוכה לגוף וזנת לו לגוף ומתאחדת עמו, ואח״כ כשמתתקנת הנפש נעשה כסא שישרה עלי׳ הרוח בהתעוררות נפש הזאת, וכששניהם מתתקנים הנפש והרוח אז ממשיכים נשמה ע״ש.], זאת אומרת שאפילו איזה התעוררות וההתרגשות הכי קלושה שמעורר האיש בקרבו בעבודה, אפילו התרגשות נפשו החיונה הסמוכה לגוף, כבר גילה מעט את נפשו ולא את נפשו לבדה רק עי״ז גם את הרוח יעורר אף את הנשמה יגלה.
הכל חפצים ליראה את שמך [סליחות א׳] אבל הרבה מהם כל יראתם אף אהבתם לד׳ רק בדעתם הוא, שבדעתם יודעים שצריכים לאהוב ולירא מד׳ ולדאבונם אף לצערם אינם מרגישים בקרבם בפועל לא התרגשות אהבה ולא יראה. אף בענין הרצון יש שבדעתו כ״כ פשוט וברור לו שצריך הוא לרצות ולהשתוקק לחיות בכל היום חיים טהורים ולהתקשר לנצח בזה ובבא בד׳ ע״י תורה, תפילה, מצוות ומעשים טובים הנעשים בנפש לוי׳ וקשורה בו ית׳ בטהרתו וקדושתו, ומ״מ רק רוצה לרצות. ורק יודע הוא שצריך להשתוקק כן, ואינו מרגיש לא רצון אף לא תשוקה.
ולא באותן בני אדם לבד שלבם מטומטם לגמרי קאמרינן שאין להם שום התרגשות בשום פעם ר״ל, ונפשם טמונה תחת תל גדול של אשפה מבלי להושיט אף אצבע מאצבעותי׳ החוצה, רק גם באלו שיש להם זמנים שרוצים ומתרגשים, והרבה פעמים מתרגשים. רק התרגשותם ורצונם לא בידם הם, בשעה שמעצמם מתעוררים אז רוצים ומתרגשים, ובשעה שאין התעוררותם באה ממילא, הם נחים שוכבים נופלים, אשר מצב אנשים כאלו יש שאינו יותר טוב הרבה ולא פחות מסוכן מאשר מצב אנשים הראשונים המטומטמים לגמרי. והוא מין כף הקלע שבעולם הזה, אשר ברגע זו רוצה באמת ומשתוקק בנפשו וגם מתרגש התרגשות הקדושה, וברגע שלאחרי׳ הוא שפל, שיכור, נופל ומתגולל באשפה אין רצון ולא תשוקה לשום דבר קודש, ויש שעוד להיפך במחשבות ורצוניות רעות מתפעל ר״ל. ואפילו אם מכיר הוא את מצבו כי רע הוא ויש שגם דואג על סכנת גופו ונפשו השקועים בבצה הסרוחה עד מחנק נפש אף עד להטבע ח״ו ורוצה לרצות ולעורר עצמו, אף חושב בקרבו מה מאושר הייתי אילו יכולתי להציל עתה את כל עצמי מן הבצה בשביב של רצון ותשוקה, ומ״מ במחשבה ורצון לבדם אינו יכול. כי רק האיש שעבד כבר הרבה בקדושה יכול גם בדעתו לבדה לפעול על עצמו אף בשעה שאינו מתרגש כולו ברגשת הקודש. ומכש״כ כאשר יעמק בדעתו יותר בגדלות ד׳ באהבתו ויראתו, שכל היום גופו וכחותיו הפנימים עם מחשבותיו ורצונותיו, לדעתו דעת הקודש בטלים. לא כן אנו בדור הזה שגופנו בעבודה לא נשקע, ומוחנו ודעתנו לא נתעלו ולא נתחזקו בקדושה, קשה למשול על עצמנו במחשבה ורצון בלבד, אם גם כל גופנו לא יתרגש ברגשת הקודש, בשעה שרוצים להתרגש.
וכבר אמרו חז״ל [בר״ר פל״ד] הצדיקים לבן ברשותן ולהיפך ח״ו, הם ברשות לבן. ובזה תלוי הכל, מי שלגמרי הוא ברשות לבו ואינו יכול להתגבר גם על תאוותיו לגמרי ח״ו, אז רשע הוא, אבל גם אותם יקרי רוח בחורי חמד ואברכים חסידים [חסידישע יונגעליוט] שבענינו התאוה אינם ברשות לבם ח״ו, לוחמים הם עם יצרם ומתגברים במלחמתם לבלי נפול ברשותו לעבור עבירה בפועל ח״ו, ועוד העיר ד׳ את רוחו עליהם שירצו להיות חסידים אף מתרגשים לפעמים מעצמם, גם הם אם לא יהיו גם בזה לבם ברשותם שיוכלו לעורר את עצמם כשיעלה בהמחשבתם, ויוכלו להתרגש בשעה שידעו שצריכים להתרגש, גם אלו לא יגיעו אל שום עלי׳ אף לא אל עקבי החסידות, וגם הם ח״ו יכולים להיות קלועים בכף הקלע הנ״ל. לכן מתחננים אנו בזה מד׳ שיזכנו לראות ולהראות את האופנים איך יוכל האיש להיות גם בענין הזה בידו, שיעורר את רצונו שהוא רצון הנפש כמ״ש זוה״ק הנ״ל, בשעה שיעלה במחשבתו, ולהתרגש בשעה שידע שצריך להתרגש, ומובטחני בד׳ אלקי ישראל המאיר את לבותם, והולך לפניהם תמיד בעמוד אש להאיר להם את הדרך דרך ד׳ ללכת בו אליו יומם ולילה, שכאשר יעלה בידנו לתת להאיש אופן ואמצעי איך יוכל ברצונו לזעזע את נפשו גם זעזוע מעטת, אף לזעזע קצוות נוצותי׳ בבחירתו, אז בעקבות החסידות ילך, ולא ישאר במצבו זה לבד אלא גם אל פסגת רומה יגיע ואל היכל ד׳ עם קדושיו אל הג״ע אשר בארץ יגיע.

Chapter 2

<b>מה זאת התלהבות והתרגשות ונחיצותיהן.</b>
כאמור כבר דברנו בחוה״ת מן נחיצת ההתלהבות והתלהבות נפשנו בעבודת ד׳ עד שבדור הזה אי אפשר לנו להמתין עמה עד שיגדל הבחור והאברך והי׳ לאיש, רק צריכים להתחיל גם בנערים. וכיון שמן הנערים ואליהם דברנו אז ביותר. לכן קצרנו, ועיקר דיבורינו הי׳ מן נחיצותה לעבודה פשוטה, שבסתירת הנפש וביבשות אי אפשר להתגבר על היצה״ר ועל תאוותיו הגופניות, ורק כשהאיש נעשה גבוה מפשעיו, [בר״ר כ״ב] בנפש גלוי׳ יכול הוא להתגבר על עצמו [עיין שם פ״ח] ומנחיצותה בשביל עבודתנו העליונה יותר, לעלות ע״י בדרכי קדושינו דרך החסידות ולהתקרב ע״י לד׳ כמעט רק ברמז רמזנו. עוד זאת שם דברנו יותר בדרך כלל, רק מן נחיצות ההתעוררות איך כ״כ נחוצה היא, אבל מן האופנים והאמצעים הפרטים איך ובמה נתעורר רק זעיר שם זעיר שם דברנו. וכיון שעתה ובפרט בחובת האברכים אשר ירחם ד׳ עלינו לגמרי בכי טוב רצוננו להאריך יותר בכלם, באיזה אופנים ואמצעים של חסידות נשמש לעבודה פשוטה שע״י יקח האיש את רסן הממשלה על עצמו, וכאדם השולט עכ״פ על קניניו על עצמותו בעזהש״י ישלוט אם רק ירצה, וגם איך נעלה בעקבי דרכי קדושינו דרך החסידות הגבוה שהוא דרך הנביאים. כל אחד לפי מצבו, לכן מוכרחים אנו בזה לבאר מעט יותר מה זאת התלהבות והחילוק אשר בינה לבין ההתרגשות, ובמה גדול כחן לסבב על ידיהן ראשית ומעט גילוי הנפש.
איתא בגמרא [ברכות י׳] הני חמשה ברכי נפשי כנגד מי אמרן דוד, לא אמרן אלא כנגד הקב״ה וכנגד נשמה וכו׳ מה הקב״ה רואה ואינו נראה אף נשמה רואה ואינה נראית וכו׳ ע״ש.
ונודע שאף שהגמרא מדמה את הנשמה להקב״ה בחמשה דברים הללו מ״מ גם בהם גדול המרחק וההבדל מאוד בין הנשמה להקב״ה, וההבדל העיקרי הוא שהנפש נתפסת בהגוף, מוקפת ממנו ונפעלת מן מאורעותיו, משא״כ הוא ית׳ אינו נתפס בגדר עלמין ואין העולם מקיף אותו אדרבה הוא מקיף את העולם, וגם לא נפעל מן העולם ואין העולם מוסיף עליו מאומה רק הוא פועל בהעולם כנודע מזוה״ק פ׳ פנחס [דף רנ״ח ע״א] ושאר ספרים קדושים, לכן כאשר רוצים אנו לדבר מן העלאת הנפש ומן בחי׳ האינה נראה שבה וכן מן התגלותה במה היא מתגלה, ולבאר זאת מן העלמת והתגלות הקב״ה, צריכים לידע ולהודיע מראש שלא כל הדברים הנאמרים בנפש נוגעים ח״ו גם למעלה, כמו שאלו ה׳ הדברים המשתווים הנאמרים בגמרא, לא בכל דבר ח״ו משתווים כנ״ל.
מה הקב״ה רואה ואינו נראה אף נשמה רואה ואינה נראית. ובמה מתגלה הנפש, נראה נא איך הוא למעלה, הקב״ה אמר לפי מעשי אני נקרא [שמ״ר ג׳]. נעלם הוא ית׳ ולעילא הוא מכל שמהן ואף בשמות הקדושים אין לקרא אותו ית׳ לעצמו כיון שרק לדבר המתגלה יכולים לקראות שם, אך כשפועל בעולמיו, ניצוץ והארה מאלוקתו ית׳ מתגלה, ולהארה זו קוראים בשם משמות הקדושים, זו בשם אֵל בחי׳ חסד וזו בשם אלקים בחי׳ גבורה וכו׳ כפי הפעולה אשר פעל כנודע מספ״ק. ומעתה כבר יודעים שגם הנפש הרואה ואינה נראית, ע״י פעולות היא מתגלה. ומה ואיך הן הפעולות, בזה כבר נבדלת הנפש לגמרי ממנו ית׳, כנ״ל מפני שהנפש גם נפעלת, ובכלל הוא ית׳ פועל יש מאין משא״כ הנפש, ועוד כמה הבדל הבדלות עד אין מספר. ואנחנו רק מן התגלות הנפש ופעולותי׳ נדבר.
בראשונה, הנפש נפעלת מן העולם, חמשה חושים נפעלת, ואלו הן, ראי׳, שמיעה, ריח, טעם ומשוש. האיש הממשמש בדבר ויודע ששלג הוא מפני שקר, התפעלות הוא, כי לא את הקור אשר בשלג הוא מרגיש במשמושו, רק את קור ידו שנגע בהשלג, הוא מרגיש, זאת אומרת שחלק ידו נתפעל ונתקרר והתפעלות זו עולה עד המוח ועד הנפש השורה עליו, וכשתרבה הקור יותר אז נתפעל יותר ומזדעזע כולו. גם את אשר יראה האדם, לא את אשר יראה חוץ ממנו, מוחו ונפשו מרגיש, רק את הצורה המצטיירת בתוך עומק עינו על רשת העין, מרגיש, כנודע. היינו שנתפעלו אבריו, מוחו ונפשו מן העולם בקור או בצורה, וזאת הוא יודע. ובזה יודע הוא מן דברי העולם אשר מחוצה לו המעוררים את התפעלותו זו. וכשאור גדול לפניו אז גם אחר שהעבירו אותו מלפניו רואהו, והוא מפני ההתפעלות הגדולה שנשארה בו עוד איזה זמן. וכן הוא גם בחוש השמיעה, והטעם והריח, בכולם ע״י התפעלות אשר יתפעלו עור האוזן, החיך, והאף עד המוח והנפש הם נודעים. ואף שאומרת הגמרא בריח שהנשמה נהנה ממנו ולא הגוף, מ״מ לא יכחיש שום איש לומר שמי שחוטמו מקולקל לא יריח, הריח בא מן ההתפעלות המתחלת באף ונגמרת בנפש רק שאין לגוף שום הנאה מן התפעלות זו כמו מן אכילה רק לנשמה. ועל ידי הה׳ חושים נודע האיש מן העולם, ואז אחר שיודע מן העולם יכול הוא גם לפעל, לעשות ולדבר בעולם את הנחוץ לו ואת אשר רוצה. ולולא הה׳ חושים אשר נפעל האיש בראשונה מן הדבר שרואה, ממשש, ומריח, ומן הקול ששומע חוץ ממנו, לא הי׳ יודע שישנם דברים אלו בעולם ולא הי׳ יכול גם לפעול בהם.
ולא רק הדבר אשר בעולם נודע לו בהתפעלותו, רק גם ניצוץ מנפשו הנעלמה בקרבו נודע ומתגלה לו על ידי זה. כי לא מזולתו לבדו נפשו של האדם נעלמה רק בפעולותי׳ מתגלה אך גם לו לאדם עצמו, ולא ידע האיש שיש לו חלק נפש השומעת זולת בשעה שנפעל מאיזה קול ששומע, ולא ידע שיש לו נפש המתגלה בחוש המשוש זולת בשעה שממשש, וכל נפשו בכלל מתגלה לו רק בשעה שפועלת.<sup class="footnote-marker">הג״ה</sup><i class="footnote">הן ישנן עוד פעולות גדולות כהשכל, וגם הנגינה והשירה, שחלקי הנפש מתגלה ע״י, אבל כיון שרק בקיצור אנו מדברים בקונטרס הזה, לכן נדבר רק מן החושים שהם ראשית התגלותה וממה שנוגע לההתרגשות, וד׳ יזכנו שנאריך במקום אחר.</i>
כן הוא בפעולות הנפש המתפעלת מן העולם, וכן הוא בפעולותי׳ הפועלת בעולם, כאשר מניע האיש בכח איזה דבר וכדומה או מתחכם באיזה דבר, על ידי זה כח גבורתו או חכמת נפשו מתגלים לו בשעה זו.
אבל כיון שרק לצורך תשמיש דבר מדברי העולם פעולתן, הן בפעולות שהאיש נפעל מן העולם והן באלו שפועל בעולם, ורק לצורך דבר ההוא מדברי העולם כמדתו אף כצורתו, מן הנפש מתגלה, וכל עיקר המכוון בפעולות האלו הוא הדבר מדברי העולם, למשש את הדבר ולדעת אם שלג או אש הוא, וכן לשמוע את הקול ולהכיר קולו של מי הוא, את הדבר לראות ולהכיר מה הוא שלחן או דבר אחר, לכן כל דברת בני האדם בפעולות כאלו לא מהנפעל בקרב האיש הוא רק מן דבר של העולם אשר סבב את הפעולה, ששמע את הקול וראה או משש את השלג והשלחן, עד שגם האיש המתפעל בעצמו מטעם זה אינו מרגיש שום פעולה בקרבו רק את הדבר שמחוצה לו שגרם את הפעולה, את הקול ואת האש.
ואפשר שכיון שמקטנותו האדם מכוון ומיחד את חושיו ופעולותיו למטרה זו איך לבוא בנגיעה עם העולם, להודע ממנו ולפעול בו, לכן חושיו הורגלו מקטנותם להתבטל אל דברי העולם עד שנקלשה פעולתם בקרבו ואינו מרגיש את הנפעל בקרבו רק את הדבר אשר עולה לו בפעולתו זו, ששמע את הקול וראה השלחן, אף שנפשו נתפעלה עתה והיא כל עיקר ידיעתו בפעולתו הזאת. כן היא בנפעלות וכן הוא גם בהפעולות כשהאיש הוא הפועל, כשבא לנענע את השלחן למשל, רק תנועת השלחן מטרתו, ואלי׳ כל דעתו ורצונו בטלים, לכן אינו מרגיש בפעולתו את הנעשה בקרב נפשו עתה. ואפילו אם עבודתו קשה, שאח״כ מרגיש כבר בעצמו שנפשו פעלה פעולה רבה עד כי חלק מכח נפשו יצא ממנו, ומ״מ בשעת העשי׳ אינו מרגיש מאומה מפעולת נפשו, ואחרי׳ רק אפיסת וחסרון כח מהנפש מרגיש ולא יותר.
לא כן היא ההתרגשות, כשמתרגש האיש ברצון או באהבה או ביראה, אז ההתרגשות בעצמה אינה לשום איזה צורך, ולא בשביל איזה פעולה לזולתו, כי התרגשות האהבה של אב ובן, שני אחים או סתם אוהבים זל״ז אינה שיתנו זל״ז מתנות וייטיבו זל״ז, הם אוהבים את עצמם סתם רק בשביל אהבתם ויש לפעמים שנותנים ומטיבים זל״ז ג״כ. אבל הלא תמיד מתרגשים באהבה ובגעגועים לז״ז מבלי לעשות עי״ז שום דבר זל״ז, ואדרבה כשנוסעים ומתרחקים זה מזה, אהבתם וגעגועיהם יותר מתבערת. וכן היא ביראה, שנאה וכעס שהן פעולות לעצמן. לפעמים תמשך הפעולה גם איזה עשי׳ גופנית אחרי׳ ולפעמים לא, אבל עיקר פעולותיהן הן רק לעצם נפש האיש. וכשנשאל לאיש מה היא פעולתך בקרבך באהבה לזה ובשנאה לזה, לא יאמר כדי ליתן לזה מתנה ולהכות לזה, רק סתם את זה אינו אוהב ומתגעגע לו, ואת זה אינו שונא וכועס עליו ואינו יכול להביט בפניו. אף הרצון שלכאורה הוא לרצות דבר מדברי העולם לעשות או שלא לעשות, מ״מ כיון שאינו מצומצם רק לפי מדות העשיות לבד כהחושים, כי רוצה הוא הרבה יותר מאשר עושה, והרבה דברים ישנם שרוצה אותם ומ״מ אין בדעתו לעשותם מפני שמגין שאי אפשר או לא נאה לעשות אותם, לכן גם הוא הרצון, לא רק לצורך עשית דבר מדברי העולם לבד הוא.
לא שאנו אומרים שההתרגשות פעולה ערומה לגמרי של הנפש היא, שפועלת לעצמה בלא הגוף ובלא שום לבוש, כי פעולה ערומה של הנפש לעצמה לגמרי, אין האדם מרגיש אותה. ועוד צריכים לדבר מזה עד כמה תפשט הנפש את לבושי׳ ועוד ירגיש האדם את פעולותי׳. רק זאת אומרים אנו בזה, ששאר פעולות האיש אף שהן ג״כ פעולות הנפש מ״מ כ״כ מכוסות ומלובשות בדבר חיצוני של העולם, עד שבלתי נראות ונרגשות לגמרי גם להאיש הפועל אותן, וכשרק יתרחק דבר של העולם המסבב את הפעולה כגון דבר הנראה או קול הנשמע, גם חלק נפשו זה הרואה והשומע נעלם ממנו. עד שיש לדמות מעט את התגלות חלקי הנפש ע״י פעולות העולם למראה [שפיגעל] שאף שהמראה היא הפועלת להראות [אבצישפיגלען], מ״מ גם בה במראה, רק דבר אשר מחוצה לה נראה, ולא עצמותה, כמו כן רק צורות העולם בחלקי נפש נראים ולא הנפש לעצמה, כי מה מרגיש האדם בקרבו עתה, את הקול, קרירת השלג וכו׳ לא עצמותו ולא את נפשו ופעולתה.
לא כן היא בפעולת ההתרגשות, שאף שגם הן פועלות ע״י גופו, מוחו ועצביו, ומתפעלות ע״י התלבשות דבר הנרצה ואיש האהוב והשנוא וכדומה אשר מחוצה לו, מ״מ הוא מרגיש את פעולתן, כלומר את פעולת נפשו אשר בקרבו, כשישאלו אותו על הקול מה אתה מרגיש עתה בקרבך יענה את הקול אני מרגיש ולא יותר, וכשישאלו על האהבה בשעה שמתבערת בו מה אתה מרגיש בדיוק, לא יאמר את ראובן האהוב אני מרגיש, אך את האהבה אני מרגיש. רק כששוב ישאלו אותו אהבה למי, אז ישיב אהבה לראובן, ועיקר התרגשותו בקרבו הוא פעולת והתרגשות נפשו באהבה, רק שהיא נאחזת באיזה דבר אשר מחוצה לה, בראובן וכדומה, כאש הנאחזת בעץ שרק נאחזת בו, אבל לא נראה בצורת העץ רק בצורה לעצמה וכדבר לעצמה, וזה שאומר זוה״ק הנ״ל שההתעוררות היינו ההתרגשות אפילו התחתונה שבאדם נפשו היא, מפני שהיא ראשית התגלות הנפש אשר מרגיש אותה האדם ע״י פעולתה.
ומעתה כבר מובן לנו למה כ״כ החמירו קדושינו בפגם המדות ואסמכוהו אגמרא שאמרה קשה ענשן של מדות מענשן של עריות. מפני הנ״ל שהנפש מתגלה בהתרגשות המדות והאיש ע״י שמרגיל אותן מקטנותו להתעורר ולהתרגש מדברי העולם שטותים והבלים, חלקים מנפשו הגלוי פגם, שמכריח אותם בע״כ לדברים שטותים עד שמרגיל אותם מראשיתם שמעצמם יתרגשו בהתרגשויות שפלות אהבה לדברים נמוכים וכו׳ כעין ב׳ המלאכים שנפלו ונפגמו בעוה״ז, ועיין בדברינו לעיל חוה״ת פרק י׳ מזה.
הן יכולים לומר פשוט שלכן בפעולות העשי׳ אין חלק מהנפש נרגש לאיש ובפעולות המדות מתרגש יותר, מפני שהעשי׳ שורשה למטה מהמדות לכן רק חלק קטן מהנפש מתגלה על ידה, עד בלתי להתרגש, ובהמדות ששורשן יותר גבוה וחלק יותר גדול מהנפש מתגלה לכן מרגיש בה האדם.
אמנם כן הוא, אבל מ״מ למה אינו מרגיש מאומה בעשיתו אפילו בשעה שעושה עבודה גדולה בכח גדול, הא סוף כל סוף מתגלה בו חלק הנפש, ובהתרגשות המדות אף התרגשות כל שהוא כבר מרגיש, עוד זאת, הא תינח בפעולות העשי׳, אבל מה נענה בפעולות החושים שיש ששורשן יותר גבוה מהמדות כנודע ששורש המדות הוא בשם מ״ה ושורש הראי׳ הוא בשם ע״ב והשמיעה והריח הוא בשם ס״ג. כמ״ש בע״ח שע״ד ושע״ה, רק כנ״ל בשורש הענינים הוא כך, ומ״מ בפעולות האיש בהעשי׳ וחושים גם חלק נפשו המתגלה בהם נשארה סתומה, ובהתרגשות מתגלה יותר.
ומעתה האם אפשר לשער את הגדלות אשר יגיע האדם לה בהקדישו את מדותיו, וכשכל עבודתו לד׳ תהיה בהתרגשות, את נפשו הוא מגלה בעבודה, ובזה אין האש נאחזת כבדבר זר ובעץ, רק באש היא נאחזת, כעין שלהבת הקשורה בגחלת הבוערת, כי אליו ית׳, מדותיו מתרגשות ובאהבתו וביראתו ית׳ נפשו מתלהבת.
ואגב יתברר לנו בזה מה גדול כחה של ההתרגשות עד שכחותיו של האיש מתבטלים לה, וכשמתרגש ברצון חזק אהבה או יראה אף לאכול ולישן לא יצטרך. כחה של נפש גלוי׳ היא, אשר כלם לפני׳ מתבטלים. וכשכל שההתרגשות וההתפעלות יתירה היא, יותר הכחות והחושים לפניו מתבטלים, ואם תגדל עד שתעלה בלהב כגחלי אש שנתלהבו אז כל עצמו מתבטל והיא היא התלהבות.
וכבר נוכל לתת לך בחור ואברך איזה מדה אשר בה תמדוד בשעה שאתה מתפעל לדעת עד כמה רק התרגשות היא ומתי כבר התלהבות נקראה. בהתלהבות הצדיקים אשר מלפנים אין לנו השגה ומכש״כ עוד למוד אותה מתי היא מתחילה ועד היכן מגיעה, וגם בלשונות האש היוצאים באיזה מקום קדשם מענין התלהבות, פנינו נכווים, ובסוף ספה״ק נועם אלימלך איתא באגרות הקודש אגרת הראשונה וזלה״ק, שאהבה מביאה להצדיק כמעט לשגעון, וכשלומדים הגמרא הקדושה ממש אש אוכלת אותם מגודל אהבה וקדושה. ובאגרת הב׳ שם איתא, כשלומדים הגמרא מלבישין עצמם פחד ורעדה ואימה ויראה גדולה מהש״י בה, ותורה מאירה בפניהם וכו׳ ואהבת התורה ואורה בוער בם בלי הפסק וכו׳ ובוער בלבם אהבה גדולה עד שנראה האור בפניהם, ואימתם מוטלת על הבריות, ובעלי עבירות בורחים מפניהם מגודל הפחד המגיע מהם מרוב קדושתם ויראת שמים עכ״ל הק׳. ובספה״ק מאור ושמש מן תלמידו זצ״ל בפ׳ ואתחנן איתא וז״ל הק׳, דאיתא בספ״ק וגם שמעתי ממעשיות מקדושי העליונים כי כשאיש ישראלי הוא לומד תורה בהתלהבות ודביקות גדול, אזי מתלהט אש סביבותיו ואז רואה הכל כאז במתן תורה שנפתח לישראל כל הז׳ רקיעים, וכאשר איש ישראל עוסק כך בתורה בהתלהבות כ״כ אזי גם תפילתו עושה רושם למעלה וכו׳ ומשפיע שפע טובות לכל באי עולם עכ״ל הק׳.
אבל לנו ובערכנו נותן לך איזה מדה למוד בה מתי כבר יכולים לכנותה התלהבות שלמעלה מן ההתרגשות. כל עוד שהתרגשות תשוקתך, אהבתך ויראתך לד׳ אשר בך היא במדה שלא נתבטלו עוד שאיפותיך ומאויך לה, כי רוצה אתה גם בעולם ועניניו בשעה זו רק שגם לד׳ נפשך מתרגשת, אז רק התרגשות בלבד היא. משא״כ כשכ״כ נתבערה הרגשתך שעכ״פ בשעה זו כל העולם ושאיפותיו מאוסים לך ואך תשוקה וכוסף אחד לך, לד׳, לקדושתו ולתורתו, היינו שעכ״פ בשעה זו נתבטלו שאיפותיך לנפשך הבוערת לד׳, ולא עוד אלא שגם חזקה ואמיצה התרגשותך ממך, כלומר שבשעה זו אין בידך להתאפק ממנה ולחדול מלהתפעל באהבה יראה וכו׳. ואם מתפלל אתה בשעה זו אפילו אם אין אתה מתלהב בכל התפילה מראשיתה ועד אחריתה, מ״מ אם בשעה שאתה מתלהב, אי אפשר לך לחדול מן התרגשותך זו ולהתפלל בקרירות, אז לפי ערכנו כבר ראשית התלהבות היא ולא התרגשות. והלא תדע ותראה בר״ה בשעת תקיעות וכן ביוה״כ ובפרט בשעת כל נדרי ונעילה, שכל תאוה שאיפה ורצון גשמי בטל ממך בשעה זו, מפני שנתרגשת כ״כ עד שכבר להתלהבות הגעת, אף לא תוכל להתאפק אז ולעצור עצמך ממנה, כי כלך מתבער, ואת כל עצמך, להבי נפשך, באש ד׳ מוקדות.
ובזה ב״ה נתקרבנו מעט אל המכוון, העשי׳ כשהיא בלא התרגשות לגמרי, קשה שאור כ״כ גדול ב״ה ממרום ישרה עלי׳ כיון שלהשראה צריכים נפש גלוי׳ שתהא מרכבה לה כנ״ל, אבל כשעושה את עבודתו עבודת הקודש בהתלהבות כיון שנפשו נתגלה עתה וחושיו מעט נתבטלו זוכה להשראה יותר גדולה גם ממרום. לכן אם כי זאת אינה עוד כל החסידות כלה מ״מ אי אפשר לחסידות בלעדה. עבודה בהתלהבות היא ראשונה שא״א לה בלעדה, והיא מפני שהחסידות הליכה בדרך הנביאים היא כנ״ל והשראה ממרום מוכרחה לנפש גלוי׳.
ובמה נתחיל אנו, אנו שלא נרהיב עוז להגיע אל פסגת קדושי א-ל, צדיקי החסידות, ואף אל התלהבות לפי ערכנו קשה לנו מיד ובכל פעם להגיע, בהתרגשות נתחיל ולהתרגש עכ״פ צריכים להתעורר כי ראשית ההתלהבות היא וראשית נענוע הנפש כנ״ל מזוה״ק, ואז גם אל התלהבות בעזרת ד׳ נגיע. אבל כשעובד האיש גם בכח בגופו אז התרגשותו והתלהבותו עולה יפה ומתקיימת, ואם לאו גם היא ההתרגשות וההתלהבות תשקע, כיון שלא רק הרגשה ממה שחוץ ממנו היא התרגשותו והתלהבותו רק התגלות חלק מנפשו, ואיך זה אפשר שלב נפשו יתגלה בהתלהבות ועוד תתקיים, בשעה שגופה וכחה של הנפש בעבודה בפועל אין אתה.
ולא עוד אלא גם כשבא האיש לעורר את עצמו יקל לו אם אז גם בכח יעבוד איזה עבודה לד׳. כי אם להתרגש קשה לו להכריח את עצמו בלא תחבולות ואמצעים אם לא באה ההתרגשות ממילא, הלא לעבודה בכח יכול להכריח את עצמו שאף בשעה שאינו רוצה בעל כרחו יעבוד. והיא כל עמידתנו בעבודתנו בין אם רוצים בין בשעה שמכביד היצה״ר את לבבנו בעצלות וטמטום המוח והלב מ״מ כופים את עצמנו, לומדים התורה, מתפללים ומקיימים המצוות, וכיון שלפי הנ״ל גם היא העשי׳ שבכח, התפעלות הנפש היא והתגלותה מעט, רק שכשהיא לעצמה בלא התרגשות, מעורה היא בגופנית וטמונה בהעשי׳ עד שלא ניכרת ומורגשת לפעולת והתגלות הנפש, ומכש״כ אם לבו בשטותים שקוע ומחשבתו בהבלים שוטף בשעה שעושה ועובד את עבודת הקודש, אבל כשפונה את מחשבתו וכל זוהם ומיחדה לכוון שלפני הקב״ה עומד, ובענוה ושבירת רוח לפניו ית׳ עובד עבודתו, אפילו אם אינו עושה פעולות להתרגש, אז ע״י עבודתו בכח ויגיעה אוחז הוא את נפשו בערפה ובע״כ מוציאה מן מחבואה, וקשה שגם מדותי׳ לא תתרגשנה בו עכ״פ איזה רגש באהבה, יראה ותשוקה לד׳.
וזה הדבר אשר דברנו בחוה״ת מאמר ב׳ אות ב׳, מזה שבא אל ההקפות בשמ״ע ו שמחה״ת שע״י שרוקד בכח מנער את עצמו מעט מן העפר ונפשו מתגלה, וכן מן המתפלל בקול ובכח. אף שבהקפות מרושלות ובמחשבה לבדה, גם בתפילה של שפתותיו נעות לא פעל לעורר את נפשו ע״י התפילה, ברקידה בכח, ובתפילה בקול ובכח מתרגש. וכמ״ש בספ״ק קול מעורר כוונה, מפני עבודתו אשר בכח עבד ובע״כ מעט הוציאה.

Chapter 3

<b>להתרגש ולהיות איש מתרגש</b>
אמור מעתה שלא רק מי שזוכה להתלהב אך גם מי שמתרגש, התרגשותו ראשית התגלות הנפש היא אשר עלי׳ גם אור ממרום מופיע. ורגשי עונג עם ההתרגשות קודש אשר ירגיש האיש בתפילתו, עבודתו ותורתו, הברקת ניצוץ העונג ולהבי קודש מן חלק הגן עדן שלו היא, אשר ירגיש אחר אריכות ימיו ושנותיו בעולם הנצח שלו, בשירתו, תפילתו ותורתו כשיכסוף הוא אליו ית׳, ויבא ד׳ להשתעשע בגן עדן עם הצדיקים ועמו. וקדושי החסידות מצאו רמז לזה בדברי הגמרא [ברכות י״ז] עולמך תראה בחייך, שרמזה הגמרא להאיש, שאת עולמך עוה״ע שלך תוכל לראות בחייך. כי ההתרגשות והעונג שאתה מתרגש ומתענג בעבודתך בעולם הזה הארת עולמך של עוה״ע היא.
עוד בזוה״ח פ׳ בהר איתא מזה, וז״ל הק׳ אמר ר״ש וכו׳ דמזונא דעולם הבא לאו איהו בהאי עלמא אלא צמצומא זעירא, דחילא דולי׳ אשתכח במחיקו דאורייתא עכ״ל הק׳. [מזון של עולם הבא לא נמצא בעולם הזה אלא מעט מזעיר, וכחו [של מזון עולם הבא הזה שבעולם הזה] נמצא במתיקות התורה]. ובבית אהרן פ׳ שלח בד״ה אמר אור זרוע לצדיק וכו׳ איתא, כי הגם שעולם הזה והעולם הבא הם שני הפכים ממש מהקצה אל הקצה עם כל זה הם קשורים זה בזה, וכדאמרו אנשי מי שיש לו עולם הזה יש לו עולם הבא, אין הכוונה מי שיש לו עולם הזה כגון אכילה ושתי׳ ושאר תאות ח״ו, רק הכוונה מי שיש לו עולם הבא בזה העולם שטועם בהמצוות טעם עולם הבא והיינו ע״י בחי׳ אור הגנוז, יש לו ג״כ בעולם הבא, אבל מי שאינו טועם זאת בעולם הזה, אי אפשר לו שיטעם בעולם הבא עכ״ל הקדוש.
עם כל זה האיש בשעה שמתפלל ועובד ואין תפילתו ועבודתו עולות בלהבות קודש, ורוצה להתעורר שעכ״פ יתרגש ולא יתפלל בקרירות ויבשות רק עם חיות, ולא עולה לו, אל יתעקש להתעורר דוקא, כי דרך האיש וטבעו הוא שכאשר מתעקש באיזה ענין למשל לרחק מחשבה לא טובה או מחשבה טובה לקרב, יש שעולה לו ההיפך, דוקא רודפת אותו מחשבה הרעה, ומחשבה הטובה שרוצה לאחוז בה קשה לו או שקשה לו לאחוז בה זמן רב יותר והיא מתבלבלת. ובפרט כשמתעקש בשעת תפילתו ועבודתו להתעורר, להתלהב ולהתרגש, ע״פ רוב דוקא לבו מתטמטם עד שלפעמים ישתומם ע״ע לאמור למה זה קודם תפילתי ועבודתי כבר הרגשתי בי ניצוצי ההתעוררות ודמיתי שלהבי אש קודש בי יבערו, ועתה כשנתקרבתי אל התפילה ועבודת המצוות כאילו הכל בי כבה, אין אש ולא להבה אף הלב כאילו אין ח״ו. אבל אל תפחד בחור שואף אל ד׳, ואתה אברך המשתוקק אל קדושתו ית׳ מזה אל תבהל, כך הוא טבע האיש, אם לא יעשה הכל בתחבולות שונות.
עבודה הפשוטה אשר לאיש בשעה שעובד את ד׳ צריכה להיות במחשבה פשוטה, שיחשוב, עבד ד׳ אני, והתורה תפילה ומצוות שאני עובד בהן את ד׳, חלקי אלוקית הן, ולא בהשכל והעיון אשר בתורה בלבד אני מתדבק בו ית׳ כיון שהוא דעת אלקים ורצונו ית׳ [כמו שהארכנו בזה לעיל בחוה״ת פרק ט׳ וי״ב], רק גם עשיית המצות בפועל, וגם התיבות ואותיות התורה ותפילה, שמות, ספירות ומלאכי קודש מקדושה עילאה הם, ובשעה זו שאני אומרם, ד׳ ומרבבות קדושיו בקרבי עוברים, ועלי להתקשר ולהדבק בקדושה עילאה זו הנעשית לממשית ונמשכה בי. וכשיאמין ויכוון זאת באמונה פשוטה ומחשבה חזקה אז גם מזה יקבל חיות. ובספה״ק הנ״ל לשבת שובה איתא, מה שהאיש ישראל עושה צריך להרגיש בזה חיות וטעם לזמן מרובה, ואפילו הוא רק כשור לעול וכחמור למשא, גם זאת יערב לו במה שזוכה לעשות רצון קונו כשור לעול וכחמור למשא, וכשיש לו תענוג מזה אז הוא מרגיש טעם בעזרת הש״י, עכ״ל הק׳.
ובזה תבין שח״ו אין סתירה בדברי קדושינו זצ״ל אשר אולי נוקשת כבר בזה, איך שהרבה מזהירים ספרים הקדושים שכל העבודה, תורה, תפילה ומצוות, תהיינה רק בחיות, התרגשות והתלהבות, והוא חלקו בגן עדן כנ״ל. וישנם גם מקומות בספרים הקדושים שאומרים שלא יעבוד האיש כדי שישיג התלהבות רק עבודה פשוטה יעבוד. ובספר הקדוש הנ״ל לשבועות איתא וזלה״ק, ובתפילה לא יבקש התלהבות רק יראה להכניס את עצמו בהדיבורים ובעבודות, וההתלהבות תבוא ממילא עכ״ל הק׳. זהו הענין, ההתלהבות היא עיקר העיקרים, רק שבשעת התפילה לא יבקשנה אף לא יתעקש עלי׳, רק יעבוד בפשיטות וממילא תבוא. והנה אל רום כוונת קדשם אין אנו מגיעים ולא משיגים, אבל למשנתנו היא כנ״ל, ובתפילה לא יבקש התלהבות וכו׳ כי לא תמיד מגיע אל האדם הדבר אשר מתעקש עלי׳, ויש כי עוד יעלה לו ההיפך רק יעבוד בפשיטות וההתלהבות תגיע לו ממילא.
ומעתה תשאל בחור או אברך ומה אעשה ולא באה ההתלהבות ממילא, מתחילה חשבתי להתעקש עלי׳ וכמו להכעיס נסתמה ממני, ועתה שאיני מתעקש ג״כ נעלמה היא, והאם ח״ו אין לי תקנה, האם ח״ו הרחיק ד׳ אותי ממנו לבלתי שמוע את דבריו ותהי עבודתי בסגירות המוח וטמטום הלב.
לע״ע נשיב לך בקיצור, שלמה המלך מכריז ברוח קדשו ואומר ראשית חכמה קנה חכמה [משלי ד׳ ז׳]. התורה היא כפטיש יפוצץ סלע ולכל אברי האיש אף לחורין וסדקין שבגופו ונפשו, ניצוץ ממנה מגיע, ואת חשכתם מאיר. ולנו ע״פ פשוט פסוק הזה מורה, שכמו שאי אפשר לו לאיש להשתמש בחכמה בלתי אם יקנה את החכמה, שלו תהי׳ וגם הוא יהי׳ חכם, כי אף אם יכולים להכניס איזה דבר חכמה פרטית גם באיש בער מ״מ כיון שאין החכמה שלו והוא אינו חכם לכן רק את דבר פרטי הזה של החכמה בו ינוח, ולפעל ולשמש לא יוכל בחכמה, לא בדבר הזה להתפלפל, ולא דבר חכמה אחרת להבין מעצמו, ורק כשהוא בעצם נעשה חכם אז יכול הוא לשמש בחכמה ולהשכיל בכל עת וזמן ובכל ענין שרוצה להשכיל.
כדבר הזה הוא גם בהרגשת האיש, אי אפשר לו להאיש להתרגש באיזה הרגשה, בלתי אם יהי׳ הוא בעל הרגשה, והאיש מתרגש. גם בעניני הגוף שבהם האיש שקוע ראשו ורובו ונוגעים לו הרבה, לא כל אחד מרגיש את מאורעותיו באופן אחד, יש מתרגש על כל דבר נקלה. יירא ויפחד מכל דאגה קלה שלא תבא, וישמח מכל דבר טוב אף מן הבטחה טובה קלה. גם מדת דאגתו ושמחתו מרובה היא, כשדואג כלו מתמרמר וכלו נדכה, וכששמח יש שכמעט מכליו יוצא מרוב התרגשות, וכן הוא בשאר התרגשות נוח לכעס ונוח לרחם על זולתו. ואיש כזה אין לקרא, לא כעסן לבד ולא עצבן לבד, לא שמח ולא בעל רחמנות כיון שעל כל דבר והיפוכו הוא מתרגש, רק ״איש מתרגש״ יכולים לקראותו המתרגש על נקלה מכל דבר. ויש להיפך איש רק רוח קשה כאבן, שלא על נקלה מתרגש ואפילו בשעה שמתרגש רק שמתרגש רק מעטה היא לו.
וכיון שאיש הישראלי גם נפש הבהמיות שלו מרכבה לנשמת אלקי היא, וגם עצמותה של נפש הבהיות מבחי׳ פני שור שבמרכבה היא, וכשעובד את ד׳ בכח ויגיעה גם היא מתהפכת לקדושה כנודע מספרי קודש, לכן גם בה בנפש הבהמי׳ ובטבע האיש, עבודתו עבודת הקודש תלוי׳. אף על יצר הרע איתא בספר הקדוש אמרי אלימלך מכ״ק אא״מ ההצוה״ק זצוקללה״ה פ׳ תולדות שיצר הרע של חמימות יכולים להכניס גם לקדושה, ואת היצר הרע של קרירות קשה להכניס, וגם הבאנו בהשיח עם המלמדים ואבות הבנים בראשית חוה״ת, את דברי הרב הקדוש זצוק״ל בהסידור, שהרתחן בטבעו עלול טבע לבבו להתלהבות ברשפי אש התשוקה עכ״ל הק׳. זאת אומרת שקשה לעורר באיש מדה וענין בעבודה בלתי אם גם טבעו תתכשר לה, וכשאין טבעו מתכשרת עבודתו יותר קשה, והרתחן עלול יותר להתלהבות מאיש קר הרוח.
והנה הרב זצ״ל מן פרטיות התשוקה לבדה מדבר שם בקדשו, ומן עליותה הגבוה כמ״ש בלשונו הק׳ רשפי אשר התשוקה, לכן מדבר מן טבע הרתחן שהוא המוכשר לזה, הרתחן ברתחנות שממנה הכעס נמשך, ובה יכול לעלות אל התשוקה הגבוה כרשפי אש לד׳, לא כן אנו שכפי שאמרנו רצוננו עתה לעורר עכ״פ את ראשית זעזוע הנפש וראשית רחשי נוצותי׳, ראשית ההתרחשות וההתרגשות, אשר לא ההתלהבות הפרטיי ורשפי אש הרוממה בלבד רק הכל, הרצון והמדות בה תלוים, שלא בדעתו בלבד יבין שצריך הוא לרצות, לירא ולאהוב, רק גם יתרגש ברצונו, יראתו ואהבתו, כנ״ל, לכן לענין הזה אין לנו לדבר מטבע הרתחנות הפרטית בלבד, רק מן ההתרגשות בכלל הכוללת התרגשות לרתחנות וגם לרחמנות, לבכות וגם לשמוח, כנ״ל שהוא י ותר מוכשר להתעוררות הזאת, ועל זה באנו עתה לדעת איך יכולים להיעשות בעזרת המעורר ישנים לאיש מתרגש.
ואם ימנה אותך איש מתחכם וישאלך אם ההתרגשות, התגלות חלק הנפש היא ואיש מתרגש זוכה לה, א״כ איש עצבני [נערוועאישער] המתרגש על כל דבר ומדת התרגשותו בשעה שמתרגש רבה היא, יותר חלק נפשו מתגלה ואיש יותר מרומם הוא. ועוד יוסיף להקשותך, איך זה רק פעולות הנפש והתגלותה היא ההתרגשות, הלא גם העצבים פועלים בו יותר גם הלב דופק והריאה מנשמת אז בחזקה יותר, א״כ רק פעולה גופנית היא.
אל תיבהל מן שאלתו זו ומן חידושי חקירותיו לא תתפעל. רק השב לו שאלה פשוטה ותמימה לאמור, ולמה זה בצאת הנפש לא יפעלו ולא יתפעלו לא העצבים, לא הלב, ולא הראיה, אם רק פעולה גופנית לבדה היא. אבל הלא אנו מן נפש החיונה מדברים כמו שהבאנו בריש דברינו את דברי זוה״ק נפש הזאת היא סמוכה לגוף וניזנת לו לגוף ומתאחדת עמו, וכמו בכל פעולות הנפש המתגלות לנו, ע״י כלי הגוף היא פועלת, כן גם בההתרגשות פעולת הנפש היא המתגלה, ומ״מ פעולתה זו ע״י הגוף ועצביו היא פועלת, רק תחת ששאר פעולותי׳ מחותלות בגוף ועשי׳ לבלי התגלות גם להאיש, פעולת ההתרגשות נרגשת לעצמה שמן הנפש היא.
וכיון שסמוכה היא לגוף לכן שניהם משפיעים זה על זה, מדבר גופני כאב או דבר אהוב לגופו נפשו מתפעלת להתרגש, ומדבר מחשביו שחושב מדבר אהוב או שנוא לו אף אם לא פגע ולא נגע בגופו לא לטובה ולא לרעה ורק הנפש היא המתרגשת מ״מ גם הגוף מתפעל, מתרגש ומתחזק וממהר את דפיקת לבו ונשמתו וכו׳.
ומעתה האם גם תקשה איך זה עשו לפעמים הנביאים ובני הנביאים פעולות גם פשוטות לשמח בהן כגון המנגן אשר לאלישע הנביא ופגיעת חבל נביאים אשר פגע שאול בשובו משמואל הנביא, ולפניהם נבל ותוף וחליל וכנור והמה מתנבאים [שמואל א׳ י׳ ה׳] והלא הרבה בני אדם משמחים את עצמם באלו ועוד יהוללו ויחטאו. כי הנביא בראשיתו הי׳ צריך לגלות נפשו כמו שאמרנו בריש דברינו ולגילוי זה צריכים גם שמחה, כדי שתשרה עלי׳ השכינה, כי אין השכינה שורה אלא מתוך שמחה, ולא נאמר בשביל זה שכל מי שהוא בשמחה ומגלה חלק נפשו זוכה לנביאות כמו שלא נאמר כמי שהוא חכם גבור ועשיר, ינבא, מפני שאלו היו מתנאי הנביא שהיו צריכים לו כדי שיזכה לנבואה. גם כל איש בשעה ששמח מגלה חלק נפשו אבל אם עובד ד׳ הוא, אז עבודתו יותר מעולה כיון שבנפש גלוי׳ עובד, ואם לאו אז עוזב את שעת הכושר ועוד בנפש גלוי׳ הוא חוטא, והוא חומר רעת פגם המדות כנ״ל בפרק שלפני זה. כן איש העובד את ד׳ אם יעבוד לעשות את עצמו למתרגש יקל לו לגלות נפשו ועבודתו יותר מרוממה תהי׳, אבל לא כל מתרגש עובד הוא כמו שלא כל השמח מנבא. רק זאת יכולים לאמור, הא שבני ישראל טבעם יותר נוטה לעצבנית [נערוועאיש [בהדרשה שנדפסה דברנו מן הפעולות הפרטיות המסבבות את העצבנות בישראל, ועתה מן טבע ישראל בכלל הנוטה לעצבנית] מפני שיסודתם בני נביאים הן, אם משמשים בהכשרותם זו לעבודה, אז לעבודה עילאה ע״י יגיעו, גם לרוח הקודש, ואם לאו הרי זה כמי שנולד במוח חריף מאוד שכאשר אינו משמש בו לחכמה מסתכן הוא יותר שלא ישתגע עי״ז, ומהתרגשות שהיא הכשרה לעבודה עילאה להתבטלו להתלהבות ולרוה״ק, ח״ו שובבות ועצבנות יכול להיעשות. ובזה תבין מעט את דברי הפסוק מלכים ב׳ ט׳ י״א שכשבאו ללעג על הנביא קראוהו בשם הזה ע״ש].
אמור מעתה אפילו אם יטעה מי שהוא לאמור שההתלהבות בעבודה, רק עלי׳ היא שרק בני עלי׳ צריכים להשתדל לה ולא כל אחד, ואפילו אם יפתך יצרך לאמור שיכול אתה להיות אברך חסיד בלא התלהבות [אף שאין מוחי יכול להשיג בשום אופן איך ובמה תהי׳ חסיד אם לא בהתלהבות ראשית החסידיות דרך הנביאים] אבל בלא ההתרגשות ראשית התעוררות הנפש עכ״פ, שאנו רוצים לעורר בך, כבר כל אחד יודע ומבין שאי אפשר להקרא חסיד. ולא עוד אלא גם עובד ד׳ פשוט א״א להיות בדעת בלבך, בזה שמבין שזה טוב וזה רע, זאת לעשות וזאת לחדול. כי מי שעובד רק בדעתו לבד, שרק בדעתו יודע הוא שצריכים לירא את ד׳ ולאהוב אותו ית׳, את תורתו, מצותיו, ואת בניו ועמו בני ישראל ולא מתרגש גם לכל זה, אין חילוק רב בינו לבין מי שמיעץ רק את זולתו, זולתו שאין בו דעת ותאב לכל כיעור ורע. כיון שגם הוא בעצמותו כלו, לא לבד שאינו מתרגש להטוב והקדושה רק עוד להיפך להכיעור ולגשם הבהמי׳ מתרגש ואליהם משתוקק ונמשך. והאם בכל עת ובכל שעה, ביום ובלילה יוכל האב בדעתו הבריא להשגיח על בנו המשוגע ר״ל, השואף בכל רגע רק לחבל ולאבד. כשרק יתעייף האב את עינו ממנו יבצע את מזימותיו הרעות ובין רגע את כל הבית לחורבה יהפוך. בשום אופן אי אפשר לו לאיש לשמור את עצמו בדעתו בלבדו, אם הוא והתרגשיותיו בקדושה לא יכנסו רק בגשמיותם ככלב וכעכבר ישארו. והאם כשישן ודעתו בל עמו ח״ו אינו צריך להיות יהודי, ד׳ ישמרנו, גם כשהוא ער אי אפשר להשגיח על בן המשוגע בלי הרף.
ועוד רע מזה הוא, שגם בשעה שמשגיח על עצמו סוף כל סוף לא דעתו על עצמו והרגשותיו המגושמים שולט, רק להיפך עצמו והרגשותיו על דעתו שולטים, מסלפים הם את דעתו להבין לרע טוב ולטוב רע. והפסוק [משלי כ״א ב׳] אומר כל דרך איש ישר בעניו, ולמה גם להיגנב דרכו אשר כל כך רע ישר בעיניו, ולא יבין את דבר הפשוט אשר כל אחד מבין, מפני שעצמותו ורצונו הרעים גם את דעתו מסלפים.
וכבר סמרו שערות ראשי משמועה רעה אשר שמעו אזני התאוננות אנשים חסידים באים בימים, שאי אפשר להם עתה לעמוד נגד תאוותיהם אפילו כפי ערך שעמדו בימי שחרותם. סבת הדבר גם כן מזה הוא, מפני שבנעוריהם ובשחרותם עבודתם רק בדעתם לבד היתה, ולא נתנו לב להיטיב את עצמותם ואת התרגשותם ולהפעילם לטובה ולקדושה, רק עצרו את עצמם, ומן התרגשותיהם הרעות רק התאפקו, לכן כשבאו בימים ונחלשו, ועימהם גם כח ההתאמצות וההתאפקות נחלש, אז רק מן תאוותיהם אשר גם הן נחלשו במדה מרובה מחולשת גופם, הם נלחם, ומאותן שלא נחלשו עמהם במדה מרובה, הם סובלים וכמעט שקשה להם לעמוד נגדן. כי לא כל תאוה, ולא בכל איש, נחלשת בחולשת הגוף, כי יש לפעמים איש אשר עצביו [נערווין] המיוחדים לאיזה תאוה או לאיזה שאיפה, אם לאכילת ממתקים או לשתות משקאות, אם לספר לה״ר או גם לתאוה הרעה האיומה ר״ל, עוד מוסיפים להתגרה בחולשת גופו כשבא בימים, ככל חלש העצבים המתגרה על נקלה, ואז תאוותו זו או שאיפה זו מתגלה בו גם בחולשתו, היא מתגרה, וכח התאמצותו ועצורו נחלש ורע ומר לו ר״ל.
ואם כי רק חלק קטן שבקטנים מאוד מן החסידים אשר יפול בשחת זה, מ״מ מי יערוב לכל אחד מאתנו שהוא לא יהי׳ מאותם הנופלים כאשר יבא בימיו ולזקנתו יתקרב. שומע זאת יבכה וידאג וכל גופו יתחלחל. כל תכליתנו ותשוקתנו היא להכניע את המית יצרנו בכל עת ובכל שעה יותר, לטהר ולקדש אותנו ולהוסיף עלינו טהרה וקדושה בכל יום ובכל שנה, ולפסוע פסיעה אחר פסיעה עד אשר יגיע קצנו להתעלה מן עולם הזה אל טוהר קדושתו ית׳, ובנועם להב קדשו להיכלל כנר בלהב האבוקה. ואם בהתקרבותנו אל זקנתנו עוד אפשר שח״ו נוסיף רפש על רפשנו זוהמה על זוהמתנו, גווענו אבדנו ולנצח אבדנו, בשאול ח״ו נפול ושם עד עולם נשאר, רחם נא ד׳ ושמרנו א-ל.
הוי אומר אי אפשר לעבוד את ד׳ מבלי לקדש את עצמותו התרגשותיו ומבלי להיות גם איש מתרגש מקדושה, כי ההתרגשות היא כל האדם, מושכתו למזרח ונסחב אחרי׳, למערב, לצפון ולדרום והוא אחרי׳, אל התהום והוא אחרי׳, ומעלתהו לרקיע וגם הוא אחרי׳.
אבל איש המתרגש, זאת אומרת שגם לבו ומדותיו נתרככו וגם בהם מרגיש את הטוב ואת הרע, החיים והמות, וגם מתפעל מן הרגשתו זו ומתעורר ע״י לטוב, ולחיים, ומזדעזע מן הרע והמות, אף אם לא תיקן עוד את עצמו, והרבה עוד חסר לו לתיקון הזה, מ״מ כבר אינו כבן המשוגע רק כבן חכם אשר גם הוא כבר יודע את הטוב ומתפעל ממנו, כי לא בדעתו לבדו יודע שצריכים לירא מד׳ רק יש שגם לבו מזדעזע מגדלות א״ס ואין תכלית, הלמעלה מכל העולמות אשר גם מלאכים מלפניו יחפזון.
ויש שאברך כזה כשהוא לבדו בביתו ומחשבה רעה או רצון רע אוחז אותו ר״ל, ופתאום והנה פרכוס עובר מראשו ועד כפות רגליו ושערותיו עומדות לו כמסמרות, הלא ד׳ לפני והוא רואני, ולבו מתחיל להשתוקק להתקרב אליו ית׳ ומתמרמר על מחשבתו ורצונו הלא טובים שאחזוהו ומתוך דאגה מרה, כאילו מעצמו מתדבר ממנו לאמר, הוי אני בכ״כ שפלות ונמיכיות, ומי יודע אם לא אשאר ח״ו בהם לנצח, בזה ובבא, רבש״ע רחם עלי והוציאני מן הרפש וטהרני, קרבני נא לעבודתך בקדושה [געוואלט כ׳געפון דאך איך אין אזא שפלות אין אזא נידריגקייט, און ווער ווייסט צי כ׳וועל נישט שוין אין דעם אוייביג אין דיא וועלט אויך אויף יענער וועלט פערבלייבען, רבש״ע האב רחמנות און רעטעווע איך ארויס פון דיא בלאטע און זייא איך מקרב לעבודתך בטהרה ובקדושה], וגם בכלל הסתכלותו של אברך כזה בקרבו היא כחולה המכיר את חליו ויודע את שפלותו וליתו, שהוא הפתח הראשון אל עצמו ואל נפשו.
אמנם רק אם יכול הוא להתפעל את עצמו בשעה שרוצה, דומה הוא לבן החכם שגם בקרבו החכמה. כי מי שמתרגש לפעמים, אך התרגשותו לא בבחירתו היא, כשבאה לו התרגשות מתרגש וכשלא באה לו, הוא כעץ קר וכבד, אז הן טוב הוא יותר מן בן המשוגע לגמרי, אבל גם לבן החכם לא יגיע. רק כשהבן אשר לו עתים חלים ועתים שוטים יש לדמותו. בעתים החלים גם הוא בעצמו יודע מה טוב ומה רע, ואת הטוב רוצה. אף שגם אז אין הידיעה ברורה בבן כזה כמו בבן הבריא וחכם תמיד, וגם לא רצונו ברור וחזק כמוהו. ובעתים השוטים אין בינו לבין המשוגע לגמרי ולא כלום, ולוּ הי׳ ביד הבן הזה עכ״פ לקבוע את עתיו שבשעה שירצה בבחירתו יקבע את דעתו להיות עתה בדעה מיושבת, כי אז לא היתה מחלתו כ״כ קשה, אבל דא עקא שאין הדבר בידו, וכשבאה עת הרעה אז הרוח אוחז אותו ולא הוא את הרוח, ומי יערוב אז בעד מעשיו אשר יעשה.
כן גם המתרגש לא בבחירתו, שאין בידו להפעיל את עצמו, הן טוב הוא מן איש הקר והיבש לגמרי כי מתרגש הוא עכ״פ לפעמים, אבל ע״פ רוב לא די שאיכויות התרגשותו קלה ומועטה היא בו ורק בלבו ודעתו מתפעל, ולא כח לו להפעיל וללהט גם את כל עצמות גופו וכחו ומדותיו, גם זאת. מה תועיל ההתרגשות אשר לו אחת בשנה ביוה״כ או אף אם פעמיים ושלש בשנה, לזכך ולקדש את כל עצמותו בכל ימות השנה שעותיהם ורגעותיהם.
אין אנו טועים לחשוב שיעלה בידנו למצוא אמצעים חזקים ובטוחים לתת בהם את רסן כל איש בידו שלא יתרגש משום דבר נמוך, ובכל שעה שירצה יתרגש מקדושה, מחשבותיו תטהרנה וכלו יעלה בלהב היראה והאהבה. וכבר היתה מעשה לפני קדושנו הבעש״ט זצוקלל״ה שפעם הי׳ בעיר איש גדול ומפורסם. התלמידים את קדושת הבעש״ט ז״ל במה ידעו אם באמת אדם גדול הוא או לא, כי רוצים הם לתהות על קנקנו. וענה להם בקדשו שיבקשו ממנו עצה במה להתפטר לגמרי מן המחשבות, הפנויות, והבלבולים הלא טובים, ואם יתן להם עצה כזאת אז ידעו שמרומה הוא האיש הזה, כיון שאין עצה להפטר לגמרי מהם רק עבודה תמידית היא כל ימי חיי האיש כל אחד לפי מצבו. ועבודה התמידית הזאת יקרת כל עולם הזה ותכלית מציאת האדם בו היא, כי לתכלית זה בראו ד׳, לעבודה תמידית שעולה על עבודת המלאכים שאין להם יצר הרע ועבודה כזו.
ועיין תניא ח״א פכ״ז שרק לצדיקים גמורים אין שום הרהר רע עולה בהם בשום פעם, ולא לבינונים, ולהם היא עבודתם לדחות ולגרש כל הרהר שעולה בהם ח״ו, ובכל דחי׳ ודחי׳ שמדחהו ממחשבתו אתכפיא ס״א, ובאתערותא דלתתא אתערותא דלעלא ואתכפיא ס״א דלעילא ע״ש. לכן רצוננו בזה הוא רק להקל את עבודתך לך, ואיך לרכך אותך בעזרת ד׳. ובעזרת השי״ת תוכל להקל לך בזה הרבה, כי נפשך אשר תתבער תחדור אל כל מדותיך ואברי גופך, וגם הם בלהבי קודש יבערו, ועל ידי זה איכויות הרהורים הלא טובים תקהה ותחלש, לא יעלו בך בכ״כ חוזק ולא בכ״כ עזות כבראשונה, אף הכמות שלהם תתמעט, ולא יעלו רק לפעמים. ובך אברך הדבר תלוי, שכל שתרבה בעבודת הקודש בהתגלות נפשך, איכיות וכמות הרהוריך הלא טובים תתמעטנה. ולא עוד אלא גם בשעה שאיזה הרהור יעיז לדרוך על מפתן מוחך ולבך, לא יספיק לשהות שם זמן מה ולטמא ח״ו בהסיט את עורקי וחוטי מוחך ולבך, רק ברגע דריסת רגלו מהזוהמה שם, כאילו בלי ידיעתך אחז מי בעורף המשוקץ, ובכעס וברעש משליכו הרחק ממך כמטחוי קשת עד שבור מפרקתו. ולעומת זה מחשבות טהורות בך תתרבנה בכמותן ותתחזקנה באיכותן, לא רק לפרקים ולא רק כצל מחשבה והרהור קל, רק מחשבות חזקות רבות ותכופות מוחך ולבך יתמלאו, עם רצון חזק המתבער לפעמים לאהבה רבה ואהבת עולם, וטוב לך.

Chapter 4

<b>באיזה אמצעים יעבוד הבחור והאברך לעשות עצמו למתרגש</b>
האיש החפץ להכניס את כל עצמו בעבודת ד׳ ובפרט המשתוקק להכשיר את עצמו לעבודה על פי דרכי החסידות, צריך הוא להשתדל שיתרגש מן העבודה, מהיראה והאהבה, מכל מצוה, תפילה וכו׳, ולתכלית זה צריך הוא להעשות כלו לאיש מתרגש, זהו קיצור דברינו עד עתה. ובאמת שתי אלה נמצאות בכל איש ישראל לזה במדה יותר מרובה ולזה במדה מועטת. כי אחת ממדות ישראל בעצם, היא רחמנים, ואף זה אפשר לאיש יבש וקר בלתי מתרגש שיהי׳ רחמן בטבע, גם האכזר יכול לפעמים לרחם אבל שיהי׳ רחמן בטבע אי אפשר. פזיזתו של העמא פזיזא, התקצפו ולהב אהבתו אשר בין איש לחבירו ובין קרוב אל קרובו יסודתם התרגשותם אשר בטבעם הוא, [ועיין בהג״ה בפרק הקודם]. ובספ״ק איתא שגם אהבה ל׳, טבעית היא באיש ישראלי, רק שהיא טמונה בלתי נרגשת גם לעצמו.
וזה הוא כל הדבר, ההסתר והבלתי נרגש גם לעצמו מן המתרחש בקרבו מרחק את האיש מן עצמו אלפי פרסאות, את עצמו אינו מכיר ואת המתרחש בקרבו לא ידע. נפשו גם של ההדיוט אינה חדלה מלהתנענע ומלפרכס, מלצעוק ומלהתחנן על נמיכיות עצמו, ועל כל הכאותי׳, על נגיפותי׳ ועל יסורי׳ אשר מייסר הוא אותה במעשיו, בדיבוריו ובמחשבותיו השטותיים, והוא או שאינו מרגיש מאומה, מפני שאינו נותן לב להקשיב את יללות וגניחות עני׳ סוערה זו, כי כך דרכו של האיש תמיד שואף הוא אל אשר מחוצה לו, אל דברי העולם להשיג. ההכרחיות והבלתי הכרחיות, אף לדעת מה בסוף העולם יתענין, ואל נפשו לא יפנה דעתו, ואל לבו לא יאזין להקשיב מה השאון אשר עתה בו. או שמרגיש הוא, רק כיון שגם בשעה שמרגיש, רצונו, דעתו, ומחשבותיו, ברפש דברי העולם נתונים לכן גם המית נפשו וקולה לקול ענות הוא שומע, משל לאיש ישן אשר עקץ אותו זבוב במצחו, אז אם סוחר הוא רואה בחלומו, שחבילה סחורה נפלה במצחו ונפצע, ואם חיט הוא רואה שבמחטו דקר את מצחו וכו׳ כל אחד בלבוש רעיונותיו את חלומו רואה.
ובספ״ק איתא שיש לפעמים שנפש איש הישראלי מתפעלת בחרטה, תשובה, הכנעה, יראה, וכדומה, והאיש מרגיש בקרבו איזה ריחש ואי נעימות בקרבו ולא ידע מה לו, ויחשוב שרעב הוא, צמא, או צריך למעט יי״ש ורקיקים, או שמין מרה שחורה אחזו, וכדי לבדח את עצמו משוחח הוא עם בני ביתו משחוק ושיחת הילדים, או שהולך אל חבירו לשוחח ולבדח את דעתו בלה״ר רכילות, ליצנות וכדומה. לפעמים גם אחר כל אלה המעשים אשר עשה מרגיש את אי הנעימות בקרבו עוד, כיון שבתרופותיו אלו המקולקלות לא די שלא רפא את פצעי נפשו ולא פייס אותה על מכותי׳ שהכה אותה רק עוד הוסיף לנגפה ולפצוע אותה, אבל יש גם, שאחר מעשי תעתועים אלו רפא לו ורוחו בקרבו נשקט מפני שבההכאות נגיפות ופצעים אשר הוסיף במעשיו אלו לנפשו, נתעלפה, או תלי עפר ואשפה הטיל בזה עלי׳ עד שלגמרי נסתרה ואף נהימה קלה ממנה אליו לא יגיע ונוח לו.
ולא רק את יללות וגניחות הנפש בלבד האיש מזניח מלשמוע או שומע אותן מפוחמות ומעוקלות ולא ידע מה שמע, רק גם את צהלותי׳ ושמחותי׳ אשר שמחה היא בד׳ לא ירגיש או ירגיש איזה התרגשות ולא ידע מה הוא מרגיש, כי לוּ הרגיש האיש את שמחתה בד׳ ואת נועם עליותה באהבה ויראה בשעה שהוא מתקרב אליו ית׳ בתורה, תפילה ועשית המצות, ובפרט בשבתות ויו״ט, כי אז לא בקל הי׳ עולה ליצרו להרחיקו אח״כ מנועם העליון הזה ולהחטיאו ח״ו אף לגשמו. ובאם שמע האיש את שירת נפשו לד׳ בשעה שהוא אומר שירות ותשבחות, ואת שירת רוחו ונשמתו חי׳ ויחידה שלו הקמות לקול נפשו לשיר כאחת למלך הכבוד הבוחר בשירה וזמרה, ויחד נכללות בלהב האהבה והצהלה של כל נשמות ישראל אשר בעולם הזה ואשר בגן העדן, ועל ידם מלאכי מרום משוררי א-ל עם כל ברי׳ אשר בשמים ואשר מתחת לארץ, וכלם יחד משוררים, כלם יחד מזמרים, וכלם יחד מעריצים ומקדישים את שם הקדוש הגדול הגבור והנורא. לוּ שמע האיש אף רחש לחש מזה כי אז את כל עצמו עם כל רצונותיו מחשבותיו, דיבוריו, ומעשיו בפועל ממש רק בלתי לד׳ לבדו הי׳ מקדש, אבל מלפניו הכל סגור וממנו נסתר.
ומעתה אתה בחור ואברך החפץ בעבודת ד׳ ובעליות החסידות, הי׳ שמח במה שאמרנו לך בזה, כיון שלא התרגשויות חדשות עליך לבקש ולא התפעלות מן השמים, בראשונה ובראשית עבודתך ממך דורשים כי הכל בך, התרגשות בך וגם אתה איש מתרגש, ועליך להשתדל רק להכיר אותך ואת אשר בך מתרחש. נפשך מלאה התפעלויות צעקות ותחנונים, ועליך רק לתן לה מצע בקרבך שעלי׳ תתגלה ותתחזק. ואז תדע ותרגיש את התרגשויותי׳ כמו שהן בלא התלבשות עצמך וצרכיותיך, ובלא השג המגדיר את שאיפותי׳ הטהורות.
וכיון שרצוננו בזה לא להטיל ציוויים ופקודות בלבד לאמר לך חשוב זאת ואת זאת תדבר ותעשה, את זה לא תחשוב וזו לא תדבר ולא תעשה. כי כל אחד רוצה לחשוב, לדבר ולעשות רק את הטוב, או עכ״פ רוצה שירצה וקשה לו לבצע את רצונו הטוב, ורצוננו רק למצוא אמצעים בעזרת ד׳ איך נוכל לעשות את אשר נצטווינו בתורתנו ומקדושינו וצדיקי חסידינו. לכן גם בזה, בהכשרת הרגשיות נפשך מן האמצעים שלה עלינו לדבר. ואתה הקשב ושמע ובעזרת הא-ל המושיע ירווח לך.
אם תתחיל בהתרגשויות הקטנות אשר בך להוציאן ולגלותן בקרבך כפי שיוצאות מנפשך, בלא עקמומיות ובלא לבושים מגושמים, באותן הקטנות אשר לא תכיר אותן לגמרי, אף לא תבדיל בהן בין קול ענות גבורה לבין קול ענות חלושה בין אם צעקה לד׳ מנפשך היא זאת שהרגשת, או אם תאוות גופך הוא לאכול ולשתות יי״ש וכו׳, אז יקשה לך אף לא תוכל להן, כיון שלא תכיר אותן, ובשעה שאתה מרגיש דבר מתרחש בקרבך כבר דבר מתלבש בלבוש שק אתה ממשש. לכן החל בהתרגשויות הגדולות והחזקות יותר, שאתה יודע ומכיר כי הרגשת הנפש היא שאיפה וצעקה לד׳. רק כיון שבך קצר המצע מלהשתרע לכן אין ההרגשה מתפשטת בך ולא מתלבשת באיזה מחשבה וצורה, ובשביל זה לא נבלעה בגופך ואבריך, ויש שלא נראה לך לגמרי, ואחר נגיעה קלה ונפנוף מעט עוברת וחולפת. הרחב את המצע לפני נפשך ותפשט את פעולותי׳ בך תן להן מחשבה וציור, ומוטב שלא תתחיל בהתרגשויות כאבי הנפש אשר צועקת היא על כאבי׳ ופגמי׳ רק בהרגשיותי׳ שהיא שמחה ועליזה תתחיל, מתעדנת ומתלהבת בהן.
ומה המצע להתרגשויות הנפש, מחשבה חזקה היא ראשית המצע שעלי׳ תתראה, תתקיים, ועוד תתחזק להתעורר יותר, כי איתא בספה״ק אמרי אלימלך פ׳ בחקתי, כי ודאי כל אחד ואחד יש לו לפעמים הרהורי תשובה וכו׳, ואך ע״י שמחשבתו נפנה לדברים אחרים עי״ז נסתלק ממנו וכו׳, לכן צריך האדם לראות שישים מחשבתו לההרהור הטוב ההוא עכ״ל הק׳.
וגם בעניני העולם ידע אינש בנפשי׳ שכאשר ירע לו איש בדבר, אז אם יטריד תיכף בענין אחר ולא יהי׳ לו פנאי לחשוב מהרע אשר עשה לו זה, לא יתרגש כעסו ולא תתגלה בקרבו מדת הגבורה שבו, ורק אם יתר את מחשבתו מצע למדת הגבורה ויחשוב מן האיש והרע אשר עשה לו ויפשט וירחב את מחשבתו זו אז יתרגש, אף יתלהב בכעס במדה מרובה שמדדנו לעיל שתהא התרגשות הכעס חזקה ממנו ולא יוכל להתאפק ממנה, ולא בלבד בשעה שהמדה כבר נתעוררה דבוקה היא בהמחשבה עד שאי אפשר לה להתעורר ובפרט להתקיים בלתי אם תתפשט במחשבה, רק גם המחשבה את המדות מעוררת, ואף בשעה שאינו בכעס על שונאו אם יזכיר לעצמו הרעות אשר עשה לו מכבר וירבה לחשוב בהן אז גם מזה יתעורר כעסו, וכן היא באהבה ובכל התרגשויות.
גם הבהמה והחי׳ המתרגשות, אם באהבה למיניהן, ואם לכעס ופחד, אף שדעתן קצרה מאוד, מ״מ אי אפשר להן להתרגש אם יטרידו אותן אז בעל כורחו בדבר אחר שאינו מענין ההתרגשות. כשיכו למשל את החי׳ המתרגשת בקצף, ומיד יתנו לה אוכל או אף אם יוליכו אותה בחזקה ויהדפו אותה למקום אחר לא תתרגש בקצפה, מפני שמעט המחשבה הנחוצה להתפשטות ההתרגשות חסר לה. ותחת שהאדם יכול אח״כ להזכיר לעצמו הרעות שעשו לו, ולהתעורר אז בכעס על הרעה הקודמת שלא הספיק לכעס עלי׳, הבהמה יחי׳ כיון שמחשבה ורצון כזה אין להן לכן בכלל בשעת המאורע יכולות להתרגש ולא אח״כ, בין אם התרגשו בשעת המאורע בין אם נטרדו ולא התרגשו, ובעבור המאורע שהכעיסה אותן, מעצמן ישקיטו. [ומין החיות הנוטרות שנאה למי שהרע להן, לא שבכל העת היא מתרגשת בכעס רק שהחלטה זו להרע לשונאה היא נוטרת ושומרת בלבה. ובכלל אין לדמות נקימה ונטירה להתרגשות תמידית, כי יכול הנוטר שנאה להזיק את שונאו העובר עליו פתאום אף בשעה שאינו בכעס רק בשמחה וברוח אהבה לאחר].
הענין הוא כי נודע שבינה היא המולדת את המדות. ולא מבינה עצמה רק מהבחי׳ תבונה שהיא אחרית הבינה לכן נקראת אם הבנים. וגם אחר שנולדו ונתגלו המדות, מוסיפות כח ואמנם ע״י המוחין שבאים להן מן החכמה והבינה, ע״י התבונה, כמ״ש בע״ח. אבל לא מענינים עליונים כוונתנו לדבר רק איך הוא באדם והשייך לעניננו בעבודתו ית׳, וכבר הבאנו לעיל בחובת התלמידים [מאמר ב׳ אות א׳] מהרב הק׳ זצוק״ל שהמחשבה שבאדם היא הבחי׳ מלכות שבתבונה שבו, ונודע שכל הולדה והתגלות מספירה היא ע״י מלכות שהיא אחרית שבה. ומעתה כיון שבאמצעות הבחי׳ מלכות שבתבונה היינו המחשבה שבאדם, מדותיו נולדות, והיא המוספת בהן כח גם אחר שנולדו, ע״י המוחין שממעל הנמשכות להן על ידה, לכן המדות כ״כ בהמחשבה קשורות כנ״ל. ורק כשנותן להן מצע במחשבתו להשתרע מתחזקות ומתגדלות, ובלעדה נגועות ונאספות חיש מהר.<sup class="footnote-marker">הג״ה</sup><i class="footnote">הא שאיתא כמה פעמים בספ״ק של הרב זצ״ל וכן גם בהסידור בפי׳ על כגוונא, שע״י התגלות המוחין דאבא ואימא המדות נשקטות, רק במוחין הדברים אמורים חכמה ובינה, [היינו בינה במקומה שאורן רב ולמעלה מהמדות והמדות בטלות באורן הרב, לא מחשבה שאנו מדברים ממנה, וכבר דברנו מהחילוק בין חכמה למחשבה, ובספה״ק בונה ירושלים מאמרי הרב זצ״ל שהבאנו לעיל בחובת התלמידים מחלק בין מחשבה לחכמה ובפירוש אומר שם בק׳ כי מחשבה היא מדרגה תחתונה שבשכל ונק׳ מלכות דתבונה, והראי׳ שמחשבים אותיות ודיבורים שאין בהם שכל וחכמה כלל, ובחי׳ מחשבה נקרא בחי׳ אחוריים דשכל ע״ש, לכן מחשבה שהיא המשכה למקום המדות מרחבת ומגדלת אותן, משא״כ המוחין שהן למעלה מהמדות, נעלמות המדות ונמתקות בהתגלותן.</i>
לכן אם רוצה אתה לגלות ולחזק את התרגשיות הטובות מנפשך מוכרח אתה ליתן להן מצע. חזק את מחשבתך הקדושה שתחשוב מקדושת ענין הזה שנתרגשת בו, לא בשכליות ועמקיות תחשוב אז רק במחשבה פשוטה ורחבה. במצוה שאין בה השתניות שונות כהשתנות הזמן וכדומה כגון תפילה, ועוד שאתה רגיל בה בכל יום קשה שבההתחלה כשתתחיל את עבודתך תוכל להרחיב ולחזק כ״כ את מחשבתך בה. וטוב יותר שבמצוה שיש בה השתניות שונות תתחיל, כגון השבת שיש בה שינוי זמן, שהוא רק אחד לשבוע, ומלבושיך שלך ושל כל בני בתך ומכיריך וכל צורת הבית משתנה אז, ומכל שכן יו״ט ופסח. כי בהן יותר יקל לך לחזק ולהרחיב את מחשבתך. ואחר שע״י מצוות כגון אלו תגלה ממך מחשבה חזקה אז גם בכל מצוה גם התמידיות תוכל להרבות מחשבתך והתעוררות נפשך.
לפי זה שתי מעלות טובות תעלינה לך מן התרחבות והתחזקות מחשבתך של קדושה, אחת שהתרגשויות הקדושות הרבות מנפשך לא תאבדנה לריק מבלי לראותן ולהרגישן רק תעלינה בך ותרגיש ותראה אותן, וגם יתרחבו ויתגדלו עד שתתפשטנה בכל גופך ואבריך. והב׳ שגם בשעה שאין נפשך מתעוררת מעצמך תוכל אתה במחשבותיך החזקות והרחבות לעורר אותה, ובפרט אותן ההתרגשיות שכבר עברו בך, שתוכל לשוב ולהבעירן בקרבך. בכל השנה תוכל להבעיר בך את המראה של התקיעות בר״ה והנעילה ביוה״כ שלהבה נפשך אז בהן, ובכל יום תוכל להלהיב בך את אהבתך לד׳ לתורתו ולעבודתו שהיתה לך בסוכות שמיני עצרת שמחת תורה, פסח שבועו וכו׳.
ומעתה הא שתראה בזוה״ק ושאר ספה״ק שמרבים כל כך לגדל את ערך עבודת המחשבה באיש, ומרבים להזהיר עלי׳ ואומרים בקדשם שבה כל עבודתו תלוי׳, רק על מחשבה חזקה כזו כוונתם ז״ל, מחשבה אשר גם התרגשויות האיש אף התלהבותו היינו עצם האיש בה תלוי׳. כלומר לשמור את המחשבה מכל רע, אף מחשבה הכי קלה צריכים לשמור, וכל הרהור רע בין בשעה שהאיש ער בין בשעה שהוא ישן פוגם ח״ו אותו, אבל לא זו היא עבודת המחשבה אשר יכולים לעלות ע״י המוזכרת בספ״ק, כי היא רק שמירה שלא לטנף עצמו, ועבודת המחשבה והעלי׳ על ידה היא רק ע״י מחשבה חזקה כנ״ל אשר כל האיש עם התרגשיותיו בה תלוים.
ובספה״ק אמרי אלימלך מכ״ק אא״מ הרהצוה״ק זצוקללה״ה פ׳ בא מפורש שאותה המחשבה קדושה שחושב האיש רק לפעמים ורק זמן מעט אינה נקראה עוד בשם מחשבה, ולא תוכל לפעול בו לקרבו ולקדשו, רק אותה שמרבה לחשוב בה, ע״ש. ובכל ספה״ק נועם אלימלך רואים שכשמצוה בקדשו על עניני המחשבה אשר יחשוב אותן האדם, ע״פ רוב לא אמר <b>״יחשוב״</b> בלבד רק הלשון <b>״ידמה ויצייר״</b> במחשבתו. ועיין שם באות א׳ בצעטיל קטן וזלה״ק וידמה ויצייר במחשבתו כאילו אש גדול ונוראה בוער לפניו עד לב השמים והוא בשביל קדושת השי״ת שובר את טבעו ומפיל את עצמו לאש על קדושת השי״ת. וכן באות ב׳ וכו׳, וגם בהיה״ר שקודם התפילה תיקן בקדשו תפילה על זה ותהא מחשבתנו זכה צלולה וברורה וחזקה, עיקר גדול הוא זה שתהא מחשבתנו <b>זכה צלולה ברורה וגם חזקה</b>.
אבל אי אפשר למחשבה חזקה בלא ציורים בה, ועיין תיקוני הזוהר הקדוש ת״ע [דף קכ״ו ע״א] שמונה בקדשו נפש המצויר [לפי הנראה מאור ישראל ומכסא מלך הגירסא היא, ״המצייר״] מיד אחר נפש המחשבה. ועיין בח״פ להרמב״ם ז״ל פ״א שכל מה שמחלקים את הנפש לחלקים, רק התגלות פעולותי׳ מחלקים, אבל הנפש בעצמותה ובקרבה אחת היא, ע״ש. ובאופן כעין זה הסברנו לעיל בחוה״ת מאמר א׳ אות א׳ את ה׳ חלקי נפש רוח ונשמה, חו״י, לא שה׳ נפשות של קדושה ישנן בהאיש, רק נפש אחת היא, וככל שחלק יותר עליון ואור יותר רב נתגלה ממנה, נפש יותר עילאה ובשם יותר עליון נקראת, כעין חד ארוך וחד קצר וחד בינוני שבספירות כמו שאומרים בפתח אלי׳, שהחילוק ביניהם הוא רק במדת התגלותן והשפעתן למטה, ע״ש.
זאת אומרת שאין כוונת קדשו בת״ז שיש נפש החושבת לבדה ונפש המציירת לעצמה, רק שמתחילה כשפועל האיש בנפשו פעולה קלושה אז רק חלק קטן ממנה מתגלה לחשוב, וכשמפעיל את עצמו יותר אז חלק יותר גדול ממנה מתגלה שגם מציירת לו את הדברים. וזה שאמרנו בחוה״ת שם בהג״ה שכשחושב האיש במחשבה קלושה משונאו שחרפהו אז צורת השונא אינה מצטיירת לפניו וכשחושב במחשבה חזקה גם צורתו מצטיירת לפניו, ואז לא רק צורתו של השונא המצטיירת לפניו נקראה ציור, רק גם הדיבורים שדיבר אליו וכל המאורעות שחושב עתה מהן נקראות ציור. וכמו שאמרנו שם ש<b>המחשבה חזקה, והדמיון,</b> מין אחד הם, רק הדברים שיכול לצייר בדמיון כגון צורת בית, איש, וכו׳ רואה בדמיון, והדברים שאינם בני צורה כגון דיבורים, חושבם במחשבה חזקה לבדה, ע״ש. וגם בני אדם מדברים כן, ואומרים, שצייר לו כל דבר וכל דיבור פרטי ואפילו מה שחשב עליו שונאו וחושב עליו גם עתה לעשות לו, את הכל צייר במחשבתו.
וכיון שכן שרק על מצע המחשבה התרגשות הנפש מתגלה, ורק ע״י שיחשוב וירבה לחשוב בהרע שעשה לו שונאו, התרגשות כעסו מתפעלת ומתגלה, ובלא מחשבה שיחשוב בה לא יתרגש בכעסו, ולא על מחשבה רפוי׳ רק על מחשבה חזקה דוקא. זאת אומרת שהתגלות ההתרגשות בהתחזקות והתרחבות המחשבה תלוי׳, לכן צריכים לדעת שכמו שאי אפשר לו לאיש להרחיב את חכמתו ולחזקה בלתי אם בדברי חכמות פרטיות ממשיות אשר ימלא את שכלו בהן, ולא די דבר אחד של חכמה, רק שכליות רבות ושונות דוקא, שישכיל בדבר חכמה זה ובדבר שכל זה.
כן אי אפשר להרחיב את מחשבתו להאריך בה ולחזקה בלתי אם גם ימלא אותה ציורים פרטיים רבים אשר יצייר אותם בה, ודוקא ציורים שונים. כי חוץ מזה שאין המחשבה והדמיון מתרחבים ממחשבה ודמיון אחד בלבד, גם טבעם של המחשבה והדמיון הוא שאינם יכולים לשהות זמן מה במחשבה ודמיון אחד בלתי אם מוסיפים עליהם צורות חדשות. ואי אפשר להאריך איזה זמן במחשבה זו לבדה מן הרע שעשה לו שונאו בלתי אם גם יצייר בה למשל את מחשבות שונאו אשר חשב בה להרע לו, וגם איך הכין את עצמו השונא טרם שעשה לו הרע איך הרים את האגרוף עליו, ובאיזה דברי זלזולים זלזל אותו וכו׳ כנ״ל.
אמור מעתה כשתרצה לגלות את הרגשיותיך הקדושות העוברות בך באיזה חג או שבת קודש תחזק את מחשבותיך הקדושות בענין החג והשבת, ולחזק את מחשבותיך אי אפשר שתחשוב מחשבה פשוטה בלבד שהחג והשבת קדושים הם, כי לא תוכל להאריך בה ולא לחזקה, רק צריך אתה למלא בהם ציורים ודמיונות ולחשוב בהם בחזקה. הדברים שאינם בני דמיון תחשוב במחשבה וציורי מחשבה חזקים, ושהם בני דמיון תדמה בדמיון כאילו הם כנגד עיניך ממש, ורק באופן זה את התרגשויות נפשך תגלה. וגם בשעה שאין היא מתרגשת, אז במחשבתך כזו תעורר אותה להתרגשות. ובספה״ק נועם אלימלך פ׳ לך איתא שיעורר האיש את עצמו במחשבתו, שיצייר לו שעומד בבית המקדש בנוי ומזבח על מכונו ובהיכלו וכו׳ ועל ידי זה הוא בא לבהירות ודביקות גמור להתפלל בכוונה שלימה ביראה ואהבה כאילו עומד בבית קודש הקודשים, וכו׳, ואיתא שם בלשונו הקדוש שיצייר כאילו רואה בעיניו ממש ע״ש, לא מחשבה חזקה בלבד רק גם דמיון חזק.
ועד כמה המחשבה שהיא גם בדמיון וציור פועלים בנפש, ולא בנפש האדם בלבד רק גם להדביקה בקדושה שמחוצה לה ולהמשיך לו קדושה מלמעלה, עד שלא נוכל לשער מה רבה התועלת והעליות אשר יגיע אליהן האדם בהן יכולים לראות בהא שאיתא בספה״ק אור החמה מהחיד״א זצ״ל [פי׳ על זוה״ק] בפ׳ וישב על זוה״ק דף קצ״ב בשם הרמ״ק זצ״ל. וז״ל הק׳, יעיין בחכמה שלמד מרבו ויצייר צורתו ויתדבק נפש בנפש וכו׳ כמו שפי׳ ר״א בפ׳ משפטים שכאשר הי׳ חושב ומתדמה בצורת ר״ש היתה הלכה מאירה אליו, וזה מענין דבקות נפש בנפש. והדמיון לא יתפוס בנפש אלא מתוך הצורה המחותמת בחומר הגשמי, ולזה יהרהר בצורה ההוא ומתוך אותה הצורה יעורר הנשמה והחכמה ההוא וישיג מה שלא הי׳ משיג ע״ש. על ידי המחשבה ודוקא עם דמיון ודוקא כשהיא בצורה יזכה להיתדבק בקדושה המצויר לו, וע״י קדושה וגם תורה והשגות ממרום תמשכנה לו.
וכבר רשמנו לעיל בחובת התלמידים איזה דוגמאות איך תוציא לך את התרגשות נפשך של קדושה בפסח בליל שבת קודש, ואיך תחזק את מחשבתך בה ותמלא אותה ציורים מרעיונות ודמיונות של קדושה, ועתה נוסיף לך את השלש סעודות [סעודה שלישית] בשב״ק. כי האם אין אתה מרגיש מאומה בשעה שאתה יושב בה בחברת החסידים, זהו דבר שא״א. אם לא תרעד נפשך בכל העת שאתה יושב עמהם איך זה אפשר שברגע זו או זו, באיזה מזמור, או עכ״פ באיזה פסוק לא יעברו חוטי אש או רק ניצוצין די נור בך, אשר כל אבריך יזעזעו ואת כל גידיך יצרובו. כי אם טרדותיך והחולניות שבכל השבוע משעממים אותך ואת דעתך לבלי ראות את חובותיך לד׳, אף לעצמך שלא תשאר גם בעוה״ז וגם בעוה״ע בשאול, בור שחת ופחת ר״ל. ולבלי להביט את עליות הקודש שאין אתה בן חורין מבלי לעלות עלי׳, עכ״פ בשב״ק כשאתה נח מן טרדותיך, רחוק מחלונותיך, ונשמה יתירה ואור קדושה יותר רב ממלאים אותך מבית ומבחוץ, איך זה אפשר שלא תדאג ולא תיאנח על שנותיך שעוברות שבוע אחר שבוע בהדיוטות שטותיים והבלים. ובמקום שהי׳ לך בכל עת ובכל שעה שאתה מזדקן יותר, בכל יום ובכל שבוע שאתה מתקרב אל קץ שנותיך, להוסיף קדושה ולהתקרב יותר אל ד׳, תיסוג אחור ותשקע יותר בבצה, ואם לא בעבירות חמורות ח״ו, אף אם לא בביטול תורה, הלא גם אבק העבירות אם רב הוא, ופסולי העבודות מחשבות ופניות, אם תמידיות הן, בכחן להשקיע את האיש ביון המצולה עד הצואר ח״ו. ואיך זה אפשר ששעת שלוש סעודות עת הסתלק השבת קודש לא יהי׳ לך כשעה מיום הכיפורים.
אבל לא שעת דאגה ואנחה על הנמיכיות בלבד הוא השלש סעודות, רק גם שעה של התרוממות היא, הצדיקים אמרו ששעת שלש סעודות היא השעה של יפה שעה אחת בתשובה ומעשים טובים בעולם הזה מכל חיי העולם הבא. ומכבוד קדושת חותני הרהצוה״ק שמעתי שזקני הגהצוה״ק המגיד זצוקלל״ה מקאזניץ אמר פעם בשלש סעודות שהי׳ בבחינת צדיקים יושבים ועטרותיהם בראשיהם ונהנים מזיו השכינה. ואיך זה אפשר שגם אבן מקיר לא יהל אור אם בגן עדן יהי׳, ומנועם העליון לא ינעם, ואתה גם כשאתה נמצא בשעה שיותר יפה מן הגן עדן, כאילו ח״ו לא בך ולא אליך הדבר נוגע. בטח עצלותך מפתה אותך שוב לאמור ומי ידמה להמגיד ולשאר הצדיקים זצ״ל. אבל תשובה כזו תשובת היצר הרע שבך היא, ד׳ ית׳ מלכותו בכל משלה, ואם הצדיקים זי״ע הרגישו והתענגו מקדושתו בבחינת רישא, אתה עכ״פ את בחינת עקבים או עקבים דעקבים דהקדושה תרגיש. אבל בטח גם אתה מרגיש בך את השלש סעודות, גם לבך ומוחך מתנענעים ומזדעזעים מקול רעש הגלגל, גלגלי המרכבה שעוברים דרך נפשך, רק שאין אתה יכול להתבונן ולהסתכל, והרעם והרעש נאבדים נפסדים עד שכמעט לא תדע שד׳ אלקיך בא וכל קדושיו עמו.
כל איש צריך להסתכל לחשוב לצייר ולדמות כפי מצבו, וההסתכלות הפשוטה בשלש סעודות למשל היא כך. עבר עליך השבת, יום כולו של קדושה. מן השמים קדשו אותך, וגם אתה קדשת את עצמך ביום הזה. לא עסקת במסחרך לא טיילת בשוקים וברחובות ולא הקלת את ראשך. ישבת בהתבודדות בינך ובין קונך או יחד עם חבריך, עסקת בתורה ובשיח של קדושה וחסידות. כבסת את עצמך מכל אבק וכתם שעלו עליך בכל השבוע, והשתדל לבוא עד נפשך. ובכל שעה ושעה הרגשת בעצמך שאתה עולה ממצב אל מצב, ומן מדרגה קדושה אל מדרגה יותר קדושה עד שקרבת אל שלש סעודות, מרום קצו של השבת, האי שעתא דבי רעוא. סעודה היא מג׳ סעודות אבל מרגיש אתה שכבר אין המקום והמצב עתה לשבוע בבשר ודגים, רק לחפש את הא-ל מסתתר בשפריר חביון ולשבוע מזיוו. ויושב אתה עם חבריך גם כן מבקשי פני ד׳, ובחושך אתם יושבים. מנהגי ישראל תורה הם, כי מתאימים הם את פעולת הגוף למצב הנפש באותה שעה, כי אית חושך ואית חושך<sup class="footnote-marker">הג״ה</sup><i class="footnote">עיין ת״ז ת״ל, ואית חושך מסטרא דדכיר וכו׳ ואית חושך דכס״א.</i>.
אצל ד׳ ית׳ כתוב ישת חושך סתרו, אור אמתי הוא, וחושך הוא לפי השגתנו הפשוטה, השגת עולם הזה, שאין העולם ואנשיו משיגים את אורו ית׳ הרב, בטל העולם ומלואו לפניו ית׳. וכיון שזה מעת לעת שלם שאתה מתרחק מן העולם הזה ומתקרב אתה פסיעה אחר פסיעה אל בחי׳ האי שעתא דבי רעוא רצון העליון, במוחך ובלבך אף בחושי גופך, מוכרח גם גופך בפועל ממש לשבת בחושך, גם לבך וגם עיניך לא יראון כבר עולם ודברי העולם לפניהם. ד׳ מסתתר בחושך, ואחר חיפוש ובדיקה שבכל השבת באת אל הערפל אשר שם האלקים, בקשת ומצאת את שאהבה נפשך. מתקרבת היא אליו ונמסה בקדושתו. כל החדר מלא מפמליא של מעלה, ואתה דוחק את עצמך דרך כל פמליא הקדושה אל קודש הקדשים, משתוקקת נפשך להכנס לפני ולפנים ולבא אל המקום אשר שם האלקים, אחזתיו ולא ארפנו.
ולו ידעת כי תשאר כן גם תמיד, כי אז היתה נפשך שמחה שמחת עולם, אבל נזכרת שבעוד רגע ידליקו נרות, ושוב תפול לימות החול, ונפשך מרה לה, איך תפול מן חושך שמים ערפלי טוהר, לחושך מצרים, חשכת הצרות, צרת הגוף והנפש גם יחד, תרעד ותתרגש. את שתיהן אתה מרגיש עתה, קץ הימין וקץ הימים מרום קצו של הקדושה וקץ נמיכיות של החול, התרי גוונא של חשוכא נאבקים עתה בך בשלש סעודות. משל לבן מלך שנגזר עליו להרחיקו מעל אביו ולהשליכו אל הסוהר, אז ברגע האחרונה קודם שנפרד מאביו מקרב הוא את עצמו יותר אל אביו, דוחק ומתקרב, אוחז ומחבק, מתענג ומתגעגע, ומתוך תענוגה ופחדה צועקת הנפש ממעמקים. גם כי אלך בגיא צלמות לא אירא רע כי אתה עמדי, הידים כמעט רועדות ומחפשות, אתה עמדי, אחזתיו ולא ארפנו.
הסתכל והתבונן, כי כל זה עובר גם בנפשך רק אתה לא התבוננת ולא ידעת, והאם אפשר שמצב רוח כזה לא ישאיר רשימה על כל השבוע. באם לא תחשוב מאומה, או אף אם תחשוב אבל לא תמלא את מחשבתך ציורים, ואת מראות גלגולי הנפש לא תוציא, ולא תרקמם במאורעות שיהי׳ בהן דברים של ממש לחשוב בהן, אז הניצוץ וגם המחשבה יכבו ועד מהרה ימסו, גם בשעתם לא יעשו רושם גדול, ומכל שכן שאחריהם לא ישאירו מאומה. אבל אם מעשיך בנפש תהיינה ואת מחשבתך תחזק, אז אף אם בתחילה לא יעלו לך ציורים שלמים כעין ציור הזה שהצגנו לך, מ״מ קטעי ציורים יעלו לך.
למשל בשעה שאתה מרגיש שתתוספה בך יראת ד׳ בשלש סעודות, אל תתן לעברה ולהכבה מיד, רק הארך בה ואמור בלבבך או גם בשפתיך, אני ירא את ד׳. כל כך אני ירא את אלקי הגדול והקדוש. הלא הוא ית׳ קרוב עתה אלינו, וכל כך אני ירא את יחידי הקדוש והגדול בורא כל העולמות. [כהאב מורא פאר׳ן אויבערשטן. כהאב אזויא מורא פאר מאן איינציגען הייליגען גרויסען ג-ט. דער אייבישטער איז דאך אצינד נאענט צו אינז. כ׳האב אזויא מורא פאר מיין איינציגען הייליגען גרויסען באשעפע׳ר פין אלע וועלטען] ובנחת חשוב או אמור זאת, וכפול אותם אם תרגיש שמוסיפים ומרחיבים את יראתך לד׳. ובלבד שלא תחשוב את התיבות בלבד שאתה אומר, רק את ד׳, ומן גדלותו ית׳ של הבורא כל עולמות העליונים והתחתונים תחשוב. ואז יש שבשעה שאתה מסתכל ביראתך על החשכה אשר בחדר, מעצמו יפול במחשבתך הפסוק הנאמר באברהם אבינו בשעה שנגלה אליו אלקים, והנה אימה חשכה גדולה נופלת עליו.
ואם נפשך מרוממה בשעה זו בבחי׳ ויגבה לבו בדרכי ד׳, ותתבונן אשרינו מה טוב חלקנו. רחוקים אנו עתה מן העולם ושאונו. פרושים מכל. ורק אל מי שהוא קדוש ומשרתיו קדושים אנו שואפים, ואל האין סוף והאין תכלית אנו צועקים ומתקרבים, ושירות ותשבחות אליו מרננים. ואתה מסתכל על החדר ועל החשכה אשר בו המסלקים בשעה זו את כל העולם מכם, ומאפילים ומיחדים אתכם עמו ית׳<sup class="footnote-marker">הג״ה</sup><i class="footnote">מאפילים מלשון ת״ח שמאפיל ב׳שמע ישראל׳ שהוא עומק אחד. כנודע.</i>. וכמו מעצמו מתנוצץ בך הפסוק ויבא משה אל הערפל אשר שם האלקים. ושפתיך את דברי החרוז<sup class="footnote-marker">הג״ה</sup><i class="footnote">מן הזמר י״ה אכסוף נועם שבת.</i> מרחשות, הצל מאחרי לפרוש מן השבת לבלתי תהי׳ סגור מהם ששה ימים המקבלים קדושה משבת קדש, רבש״ע פרש את קדושתך זו עלינו גם על כל השבוע.
אבל זאת ידוע תדע ובמוחך חקוק שלא תטעה לחשוב שכוונתנו שכאשר באה השעה של שלש סעודות תפנה את דעתך לבקש מחשבות ולצייר ציורים, לא ולא. כי העיקר בשלש סעודות הוא להתקשר בד׳ ולשפוך לפניו את לבו, ובזה תהא שקוע. ובכלל כוונתנו לא לגלות בך את הציורים בלבד רק את נפש המציירת, כמו שהבאנו את דברי קודש של הת״ז נפש המצייר. כי לכל אדם ישנו נפש שמכל דבר שמרגיש ומתפלא מציירת לו ציורים, ממנה החלומות בלילה וממנה הדמיונות ביום, וכל איש לפי הענינים שעוסק ושקוע בהם, נפש מציירת כזו מגלה מנפשו. ואפילו ב׳ זקנים שכבר חדלו מן עסקיהם, כשיראו דבר חדש אשר יתפלאו ויתרגשו ממנו אז מעצמם כל אחד יטוה ויארוג לו דמיונות לפי עניניו ומחשבותיו שהוא שקוע בהם מאז. ולמה כך הלא זה כבר אינו עוסק במלאכתו זו, וזה לא במסחרו זה. מפני שאז בעת שעסקו במלאכתם ובמסחרם, עד לנפשם הגיעו מעשיהם, וגם היא נתפעלה ומן מעשיהם נשתנה, עד שכ״א נפש מציירת כזו גילה בקרבו, עד שגם עתה מעצמה דמיונות ומראות כאלו מכל הרגשה היא מציירת לה. והיא דרישתנו, שלא נפש מציירת לנו מעצמה דברים הדיוטים נגלה לנו, רק המציירת דברים קדושים ומראות הקודש נגלה מקרבנו, ומעצמה תגלה אותן מבלי שנצטרך אנו לבקש לה מחשבות ומראות. עוד נדבר אי״ה הלאה בגילוי מראות המחשבה והרגשיות הנפש ע״י איך ובאיזה אופן, ולע״ע נפסיק בפרק אחר.

Chapter 5

<b>שיח, מלב, אל לב האברך</b>
ועתה בחור ואברך חסיד, מוכרחים אנו להפסיק מעט מן ענינינו אלו בשביל לשיח עמך שיח אשר בינינו לבינך, ואל תתביש מאתנו כי לא אנו רואים אותך, ולא אתה רואה אותנו עתה, רק ד׳ הוא הרואה את שנינו, הלא רק דרך הקונטרס משיחים אנו עמך, ולא לקנטרך ולא כדי למצוא ולהראות בך איזה שמצה, הס מלהזכיר. שיח לבביי הוא, לבי אל לבך לוחש, שיח נפשי הוא, נפשי אל נפשך חברתה מדברת, ואת אהובתה לעזור את כיבוסי׳ משתוקקת. וגם הם, לבי ונפשי, על ידך יבנו, ובעלייתך, אולי בעזרת ד׳ גם הם יתעלו.
יש אשר תתרעם עלינו אתה אברך לאמור, מה רוצים ממני למה זה מטילים עלי חסרונות וכתמים שאינם בי, ולמה זה מסבבים את ראשי בתיקוני הרגשיות מראות וחזיונות. הלא אברך בן תורה אני, רוצה אני להטריד את מחשבותי בפלפולי אורייתא כמאז ועד עתה, כי תמיד בתורה אני שקוע גם בשוק יש שאני חושב בתורה. ולא חסיד אני, והאם התרגשויות והתלהבות חסרות לי, ואיך אני מתפלל ואיך אני עושה מצוה, ואיך אני מתלהב בהן.
הן לא היינו צריכים לענותך ולדבר עמך יותר בענינים כאלו, אם באמת אתה מתרעם כזאת או אפילו רק מקצת מזו, ואם באמת חושב אתה בדעתך שלא חסר לך בעבודתך לד׳, אתה בן תורה אתה מתרגש אף אתה מתלהב, גם בהליכתך בשוק אתה שקוע בתורה וכו׳. כי מראש אמרנו שרק אל הבחורים ואל האברכים הדואגים על עצמם ועל עבודתם אנו מכוונים את דיבורינו אלה, כלומר אל שפל רוח ולב נשבר על נפשו ועל עבודתו האומר בלבו לאמור, הלא הפסוק [משלי כ״א ב׳] ״אומר כל דרך איש ישר בעיניו״, ומי יערב לי שהולך אני בדרך ד׳ בכל מעשי. האם מפני שלי כן נראה ודרכי ישר לפני, הלא גם לאיש רע מעללים נראה שדרכו דרך הישר הוא. הן עושה אני את מעשי לפי שצוותה התורה, אבל האם חסר לי פגמים וגם חטאים, והגמרא [סוטה כ״א] אומרת עבירה מכבה מצוה. ואם כי גם אמרה שאין עבירה מכבה תורה וכיון שלומד תורה אני זאת היא מבטחי, אבל גם על זה מי יערוב לי, שתורתי שאני לומד טובה היא ועולה לרצון לפני אדון כל, וכמה אנשים היו שלמדו תורה באופן כזה שעם תורתם בשאול תחתית ר״ל נפלו. וקדושנו איש האלקי הרה״ק החוזה מלובלין זצוקל״ל, אמר שכל מי שאינו מהרהר בתשובה קודם לימודו, עליו נאמר ולרשע אמר אלקים מה לך לספר חקי, ועוד מוסיף ח״ו כח לקליפות. [זאת זכרון פי׳ ע״פ ותקם בעוד לילה, ומאו״ש פ׳ דברים], ומי יודע אם באמת הרהרתי בתשובה ואם נתקבלה תשובתי, ובמה בטוח אני שאיני מאותם שאומר ד׳ עליהם מה לך לספר חקי. וכיון שבן תורה אני ואברך חסיד. יותר נפשי ונשמתי ח״ו בסכנה שלא אאבד את עולמי בין רגע ובפגם כחוט השערה, ד׳ ישמרנו ויצילנו.
הוי יש ואני מקנא את ההדיוט שואב מים ונושא סבל אם רק מתפלל לד׳. אומר תהלים ושומר התורה לפי ידיעתו והשגתו. כי מה יש לבקש ממנו יותר, את אשר הוא יודע עושה. ואני לפי ששמעתי מרבותי ומבין בספ״ק מעט, איך צריכים לעבוד את ד׳. איך כל תאוה רעה בשעה שמתעוררת רק במחשבה ורצון בלבד, אפילו אם אין האיש עושה אותה, כבר רשע הוא לפני המקום בשעה זו, וכמה היא מגושמת וממלאה אותו זוהמה ר״ל. הוי רעדה אחזתני וחלחלה תפוררני, הלא גם לפני אנשים לא הייתי יכול לעמוד ולהתקיים מגודל הבושה והכלימה לו ראו את כל סתרי רגשי עם רצוני ומחשבותי ועד בלתי נשוא היתה חרפתי. לו ראו אותי כמו שאני רואה אותי, וכל עמידתי וחזקי היא שאין זולתי מכיר ויודע אותי בכל, ואיך זה עוד כח בי להתחזק וללכת ברגלי בידעי שד׳ ית׳ מלך מלכי המלכים מקור הטהרה והקדושה רואה אותי מראשי ועד רגלי, ומביט בכל מעשי, דיבורי, הרהורי ורצוני הקטנים והגדולים בין בשעת התפילה ועבודה בין שלא בשעת התפילה ועבודה, וכל המון שטותים שאני זומם מהרהר מדבר ועושה בכל המעת לעת, את כלם לפני עיניו ית׳ אני עושה מדבר ומהרהר.
ולא תמיד האברך כ״כ נמוך בעיניו, ולא בכל עת ובכל שעה רואה את עצמו ככלי מלא בושה וכלימה, כי ישנם זמנים שגם רוחו מתרומם בקרבו בבחי׳ ויגבה לבו בדרכי ד׳. ולא שהוא הפכפך פעם נופל ופעם מתרומם, אך מי שעבודתו אשר עובד את ד׳ היא בלא לב ובלא עצם רק מצוות אנשים מלומדה, לעשות ולהתפטר ממנה ותו לא, אז עבודתו מאובנה כאבן ותמיד היא באופן אחד וגוון אחד ובניגון אחד, לא כן הוא מי שעבודתו בלב ועצם, לו העבודה בגוונים שונים אף במצבים שונים, עליות ונפילות, פחד ואהבה, התמרמרות ועלי׳. בשעה שמרגיש בעצמו התרחקות ובפרט אם פגם באיזה פגם לפי ערכו ר״ל נפשו מרה לה ומר תיסרהו ואת כל פגמיו אשר מאז עם כל נמיכיותו על פניו תשטוח, ורואה את עצמו בשעה זו ככלי מלא בושה וכלימה כערך שאמרנו בזה.
אבל כאשר צלחה לו איזה תפילה ובפרט בשבתות וימים טובים או אחר איזה שעות של תורה ויראת שמים. או אחר איזה שיח עם חסידים בישיבתם יחד בשתית משקה שירה ורינה לד׳, שהצליחו להתקשר זה בזה נפש בנפש, ונפש כלם בד׳, מתרומם אז רוחו בשמחה ועלית הקודש, נמיכיותו בטלה אז וכולו גם בגופו משתוקק וכוסף לקדושתו ית׳ ומרגיש שבאמת נתקדש גם בגופו עתה. אבל גם אז רוחו לא מתקשה לאמור שלא חסר לו כל בעבודה, הוא בן תורה והוא חסיד וגם אז נשבר רוחו בקרבו עלי׳ ושמחה עם שברון רוח גם יחד.
ובפרט אחר עבודתו בשעה שעושה חשבון נפשו כי זוכר הוא את אשר שמע וראה בספ״ק לא בסיפורי מעשיות בלבד המספרים מן גדליות מעשי צדיקים רק גם מספרי עבודה אשר חיברו הצדיקים זי״ע בעצמם ומורים לנו את דרכי ד׳, איך לפעמים אומרים כלאחר יד איזה דבר עבודה וקדושה עילאה, אשר לנו כמעט אין תקוה לנגוע אפילו בקצה מדרגה הזאת.
למשל הא שאיתא בספה״ק נועם אלימלך פ׳ חקת על הפסוק ״ויקחו אליך״ וכו׳ שאומר בקדשו דרך אגב שידוע למביני שכל ומדע ששלש הראשונות (בשמ״ע) בלתי אפשרי להיות כ״א ע״י מסירת נפש ואחדות עכ״ל הק׳. ובספה״ק עבודת ישראל בפ׳ עקב איתא, ויש אשר מחמ׳ הקדושה בא אל בחי׳ אין ואפס ממש, כמו באמירת אי׳ בקדושת כתר ע״ש. וכדומה מן מדרגות נשגבות גדולות ורוממות אשר תקצר ראיתנו לראותן אף מרחוק, ומעתה מה אנו ומה כל עבודתנו עד שכדי לבא אל איזה התרגשות אמיתית בתפילה ובפרט להתלהבות צריכים לעבוד ולעבוד להתייגע ולהזיע הרבה, וכולי האי ואולי. ולא מן עליות קדשם ומן מדרגותיהם השמימים בלבד אנו רחוקים, אך גם יראתם ושמירתם מאבק והרהור חטא ואבק דאבק של חטא, וזהירתם והתרחקותם מכל שמץ נמיכיות, והתאמצותם בכלל בעבודתם הקדושה נשגבה מאתנו. ועיין בספה״ק הנ״ל לפ׳ ויגש ד״ה במדרש שיר השירים וכו׳ וז״ל הק׳ ואע״פ שמתלכלכים [הצדיקים] דהיינו שבא להם איזה בלבול מחשבה לא טובה מדברים בטלים וכיוצא בהם, מיד הם מתכבסים ע״י תשובתם, שנזכרים מיד ומתחרטים ומתמלאים תשובה כעל עבירה חמורה וכו׳, יכול שבשעת בלבול המחשבה הם נופלים ממדרגתם, ואח״כ בשעת הרהורי תשובה הם קמים מנפילתם, ת״ל כיריעות שלמה דהיינו שהם בשלימות תמיד עם המלך שהשלום שלו וכו׳, כי גם נפילתם היא בקדושה ובטהרה, וחלילה לצדיק ליפול כלל, רק באפס מה באה לו איזה מחשבה של עצלות בד״ת ועבודתו, ודוגמתו ולא יותר, ומיד הוא מבטלה בהרהר תשובה לא נודע מקומו א״י, והרי הוא כאילו לא הי׳, עכ״ל הק׳. גם בשעת נפילתם רחוקים הם מחטא והרהר חטא ח״ו, וכ״כ היו מתאמצים בתורה ועבודה יומם ולילה עד שמחשבה של עצלות [לא עצלות בפועל רק מחשבה של עצלות] בעיניהם כעבירה חמורה וגם בנפילתם הם בקדושה ובטהרה ושבים ומתכבסים מזה עד שלא ניכר מקומו אי׳.
וכשמרבה האברך להגות באיזה ספר יש שאיזה הארה מן צורת קדושת נפשו ועבודתו של הצדיק המחבר מברקת לפני עיניו, עד שלפעמים נמס ומתבטל הוא מזה יותר מבכל עניני מוסר אשר שומע, כי מיסר הוא את עצמו לאמור הלא גם הוא יליד אשה הי׳ ומה המרחק וההבדל העצום בין שיא מרום קדשו לבין שפלותי. דבר עבודה וקדושה זו הוא אומר כלאחר יד אשר כנראה שאין זאת כ״כ עלי׳ ולא רק לבני עלי׳ מיוחדה רק שאי אפשר להיות ישראל, ומכל שכן להעיז להיקרא חסיד בלא זה מאן דכר שמי׳, ואני כל כך רחוק אף מן רבבות מדרגות אשר למטה מזה. הן מתרומם האברך אז ושמח בעבודתו וחסידותו בשעה זו שאוחז ונקשר עתה בקדושת ד׳, כי נפשו אשר נתבערה מעט אינה יודעת חשבונות בשעה זו והוא עתה בבחי׳ שוש אשיש ב׳, אבל היא שמחה שעמה שפלות.
ומכל שכן שאחר עבודתו זאת מתגעגע אל הארה זו אשר האירה עליו מעולם העליון, ומוסיף רוחו להשבר בקרבו לאמור ולוּ יכולתי ברצוני להביא את עצמו כפעם בפעם אל עליות אלו, ולוּ יכולתי על כל פנים לשלוט עלי בדברי גופי רצוני ומחשבותי לעצרם מן עכירות נמיכיותם ולקרבם אל הטהרה והקדושה, כי אז היתה תקוה לי שמעט מעט אקרב אותי אל עקבי הקדושים ועל כל פנים חלקים ממני אהפוך לחסידות. לא כן הוא כשאני במצב כזה שאנכי, עם דעתי ורצוני, הם ב׳ דברים נבדלים ורחוקים זה מזה, דעתי יודעת את הטוב ורצוני רוצה אותו, ואנכי עושה לעיניהם ממש ההיפך כאילו משטה הייתי בדעתי ורצוני גם יחד, אף כשמתרגש ומתרומם אני לפעמים כאילו לא בדעתי ורצוני הדבר תלוי, רק גם בהאנכיות, כשהאנכי רוצה מתרומם, וכשאינה רוצה, אז אף אם בדעתי ורצוני הנני מתגעגע ומשתוקק עד בלתי נשוא, על כל פנים למעט התרגשות והתרוממות, האנכיות שלי כאילו לא אלי׳ הדברים מגיעים, שוכבת ורובצת היא, ושינת עולם ישנה.
הן לא אחד מיוחד אני בעדת העובדים אשר עבודתי קשה, כי אמר לנו קדשנו הבעש״ט זצוקללה״ה שבתחבולות שונות צריכים לשמש כדי לצאת מידי היצר הרע ולהתקרב אל העבודה והחסידות, אבל מי יתן ואמצא תחבולות אשר יתאימו גם לי הנמוך ובדור הנמוך.
לבחור ואברך כזה דיבורינו מכוונים, כיון שבכל עבודתו יודע הוא את חסרוניו וכי הוא צריך לבקש מזור ותרופה למו. עוד זאת מפני שבחור ואברך כזה בשפלותו וחפושיו מוכשר הוא לקבל וללמוד גם ממי שאינו גדול אף מן הקטן ממנו, ובפרט ממי שניסה, מנסה, ובוחן בעצמותו ובזולותיו בנסיונות ואמצעים שונים. אבל אל מי שמקשה את רוחו לאמור בן תורה וחסיד אני, ועודו מתרעם עלינו, מה לנו לדבר ולא יועילו דיבורינו אליו. מ״מ בד׳ נשים מבטחנו וגם אליו נדבר אולי גם את קשיותו זו נפצוע, כי הלא גם הוא רוצה לעבוד את ד׳ וגם הוא מתיגע בעבודתו ותורתו רק שבמקום שהיצר הרע מטעה את זולתו בטעות אחר, אותו הטעה בטעות הקשה, של קשיות ואנכיות מרומה. מחלה מרה היא שאין החולה יודע כי חולה הוא, והלא גם לאלו ד׳ שולח את רפואתו רק התאמצות יתירה צריכים בזה.
ומעתה אברך מתרעם הן כבר ראית את מחשבות ושפלות האברך הנ״ל איך שבצדק בכל תורתו שפל הוא ובאמת צריך להיות שפל ברוחו, ולבקש את דרך ד׳ איך ובאיזה אופן יוכל להתקרב אליו ית׳ ודי לך בזה להוָכח שלא תהא בטוח בך לאמור חסיד ובן תורה אני ודרכי ישר לפני.
ומה לנו להאריך בדבורים בזה אם משנה מפורשת היא במס׳ כריתות דף כ״ה ע״א, ר״א אומר מתנדב אדם אשר תלוי בכל יום ובכל שעה שירצה, הוא הי׳ נקרא אשם חסידים עכ״ל. שמפורש באר היטב שעיקרן ויסודן של החסידים הוא שלא בלבד שלא יעלה בדעתו שמעשיו טובים, ומכל שכן שלא יחשוב בקרבו לאמור חסיד אני, אף לא תהא כל ענוותנותו רק בזה לבד, שיחשוב, על עצמו, שאין עבודתו כל כך זכה כפי שצריכה להיות לפי ערכו החשוב, רק פשוט שבכל יום ובכל עת יחשוב עצמו שעבר ח״ו עבירה חמורה דאורייתא שצריך להביא עלי׳ קרבן. וראה והבט נא את שבירת לבם של צדיקינו וחסידינו הראשונים, ואיך למדו אותנו לשבר את גופנו ורחנו לד׳.
והנני מעתיק לך דיבורי קודש מספר הקודש עבודת ישראל פ׳ חיי וזה לשונו הק׳. ויהיו גמיטריא ז״ל כשהאדם נעשה זל בעיניו על שמתמרמר בלב נשבר על עונותיו ובפרט בלילות הארוכים אחר חצות כשהאדם קם בביתו והוא לבדו לפני בוראו ומזכיר את עצמו על חיי הבל אשר הוא חי ושנותיו עברו עם אניות אבה ולא עשה נחת רוח ליוצרו ואדרבה קלקל ופגם במעשיו מראשו ועד רגליו, והיום קצר והפירוד מן העולם הממשמש ובא ליתן דין וחשבון על כל רגעיו אשר חי, ועל ידי זה הוא מתנחם ומתחרט על מעשיו ובוכה בלב נשבר לפני אביו שבשמים ועל ידי זה הוא נעשה זל ומזולזל בעיניו, כי הוא מילוי ס״ג כנ״ל דהיינו באמרו בלבו שהוא מלא סיגים, אמנם עיקר תכלית הוידוי הוא עזיבת החטא וקבלת עול מלכות שמים עכ״פ מיום ההוא והלאה שלא יהי׳ בכלל הרשעים שבחייהם קרויים מתים רק עם הצדיקים שבמיתתן קרויין חיים, דהיינו שכל ימי חיותם עושים הכנה לרגע הפירוד שיפרדו מעולם הזה בקדושה ובטהרה, וכמו שכתב בזוה״ק הני צדיקי חשבי בלבייהו כאילו ההוא יומא מסתלקין מעלמא וכו׳. אכן אלו בני אדם אשר העבירו בהבל ימיהם ושנותם באנחה תקנתם עכ״פ להתעורר ולשוב עד אשר לא תחשך השמש, ועיקר סימן התשובה והחרטה, כשהאדם מתזלזל בעיניו כי זוכר את רוב עונותיו, ועי״ז בא לחיות חדש וכל ימים הבאים שלא יחטא עוד, וזה ויהי״ו גימטריא ז״ל כנ״ל, חיי שרה אז נקרא איש חי, מאה שנה בסוד הכתר דהיינו אחר התשובה מתחדש לו רצון חדש לעבוד ד׳ והרצון נקרא כתר, ואח״כ עשרים שנה כשנחקק במוחין שלו לעבוד ד׳ בסוד חכמה ובינה שערים נקרא לפום שיעורין דליבא, כי זה עשה לו גדרים בדרך זה וזה בדרך אחר לתקן אשר שיחת, ואח״כ בא למדת שבע שנים הם שבע מדות להמליך הבורא יתברך שמו על ידי אהבה ויראה והתפארות וניצוח והודי׳ והתדבקות.
לא כן הרשעים ע״י שטח מראות עיניהם ובכל יום הולך וחסר ונכרת נפשו מבוראו ית״ש, ומרבה לפשוע עד שעפ״י גודל עונותיו נעשה כעור ממשש באפילה להוסיף חטא על פשע להיות צדיק בעיניו לדמות ברוחו שהוא עובד בוראו ושוכח העבירות שעושה וזוכר מצות קלות שעושה בלי כוונה, ואדרבה בפניות ומחשבות זרות, ומבקש עליהם שכר כפנחס, וזה מצינו ונשמע מרשע שמתפאר בזה״ל ב״ה הנחתי טלית ותפילין והתפללתי גם אמרתי תהלים ומעמדות, ולמדתי פ׳ משניות ונתתי פרוטה לצדקה ומי כמוני צדיק וישר, וז״ש בהפטורה ואדני׳ בן חגית מתנשא לאמור אני אמלוך, דהיינו שא״ני מלכות הבורא ואני ממליכו ויזבח צאן ובקר ומריא וגו׳ שעי״ז מילא לבו בשמחה מאחר שהוא עובד ד׳ רשאי לשמוח בעולם הזה באכילה ושתי׳ ורוחו לא נשברה בקרבו, אדרבה הולך אחר תאותו אשר אצל עין רגל מלשון רגל על לשונו, דהיינו ע״י רוחו הגבוה ומילוי כרסו וגרונו לשונו יחליק לדבר לה״ר וכו׳ אמנם ההיפוך מזה וההתקרבות לעשות רצון ד׳ כנ״ל הוא ע״י שמשבר רוחו בקרבו ומכיר מקומו הרחוק מאת ד׳ ית׳ וע״י שהוא רחוק מתקרב עצמו ומתדבק בבוראו ית״ש.
כמדומני שאין אנו צריכים עוד לדבר עמך יותר בזה, כי דברי קודש אלו כבר פעלו את פעולת קדשם בך, עם כל זה, נוסיף לך איזה דבורים ונקיים בזה ״יסר בנך ויניחך״ [משלי כ״ט] וכמ״ש הגמרא אע״ג דגמיר, [מכות ח׳ ע״ב].
הלא תדע את אשר איתא בת״ז הק׳ ת״י דאורייתא בלא דחילו ורחימו [היינו בלא יראה ואהבה] לא פורחת לעילא, ובת״ע שם איתא דבין תורה ובין תפילה בלא יראה עוד ח״ו מעוררת חרון אף, ויש עוד מי שלומד באופן גרוע ח״ו שגם לכלבא אתמסר היינו שנמסרה לסט״א ר״ל. אבל נניח שתורתך טובה בחור ואברך, ואז אשריך וטוב לך, ומי ידמה לך חמדת שד-י. אבל הלא חוץ מן התורה גם עבודה ישנה לנו לעבוד את ד׳ במחשבה דיבור ומעשה, מי ידמה לחכמינו חכמי התלמוד ז״ל שמסרו נפשם על לימוד התורה, ומ״מ זכור נא את דברי ר׳ אלעזר [שבת ל״א ע״ב] שאמר ניקו מקמי׳ [דר׳ יעקב ב״א] דגבר דחיל חטאין הוא, וכשאמר ר׳ סימון ניקו מקמי׳ דגבר בר אורין הוא, תמה ואמר לי׳, אמינא לך אנא דגבר דחיל חטאין הוא ואמרת לי את בר אוריין הוא, עכ״ל הגמרא. שכ״כ גדולה המעלה של יראת חטאו על מעלתו שהוא בן תורה עד שתמה למה משבחו בתורתו ובשביל זה יעמדו מלפניו, אחר שכבר שבחוהו במעלה יותר גדולה זו של יראת חטאו.
ואף שאמרה הגמרא תורה מגינה ומצלא ויותר מן המצוות מצלת, ומ״מ בגמרא סנהדרין [דף ק״ו ע״ב] איתא אמר וכו׳ בשני דר׳ יהודה כולי׳ תנויי בנזיקין ואנן קא מתנינן טובא בעוקצין, וכי הו׳ מטי ר׳ יהודה אשה שכובשה ירק בקדירה וכו׳ אמר הויות דרב ושמואל קא חזינא הכא, ואנן קא מתנינן בעוקצין תלת סרי מתיבתא. ור׳ יהודה שליף מסאני ואתא מטרא ואנן צוחינן וליכא דמשגח בן, אלא הקב״ה ליבא בעי וכו׳, ורש״י פירוש הם היו חסידים יותר ממני ע״ש. ובברכות [דף כ׳] איתא על זה קמאי הוו קא מסרו נפשייהו אקדושת השם, זאת אומרת שלא די לימוד התורה בלבד רק צריכים גם להיות חסיד וזהו העיקר.
ובמה החסידות תלוי׳ בלב, רחמנא ליבא בעי, ובמה זוכים לחסידות וללב, ע״י מסירת נפש, קמאי הוו קא מסרו נפשייהו אק״ה. כי בספה״ק בית אהרן איתא שלכן נקראה מסירת הנפש ולא מסירת הגוף, מפני שאין הכוונה של מס״נ רק בשעה שבא לידי נסיון של כפירה ח״ו ומוסר את גופו להריגה, רק גם שכל עבודתו בכל ימי חייו, כלו, רצונו מחשבתו מדותיו וגופו מסורים לד׳ ועבודתו. וכמו שנראה גם משם בגמרא שלא מעשה נסיון של כפירה מביאה במסירת נפשם, רק על עבירה פשוטה, ולא על שלו רק על של זולתו ולא אחרים רצו להרגו רק הוא בעצמו מסר את עצמו לזה שראה לכותית דהו׳ לבישא כרבלתא וסבר דבת ישראל היא וקם קרעי׳ ממנה ע״ש.
גדול מאוד הוא לימוד התורה בתמידות, וגדולה היא העבודה לד׳, עבודה בכלל, ועבודה שבלב זו תפילה בפרט, חכז״ל אמרו גדולה תפילה יותר ממעשים טובים ויותר מן הקרבנות [ברכות ל״ב]. וקדושנו הבעש״ט זצוקלל״ה אמר שעל ידי התפילה זכה לגדלות קדושתו. ולא זו אף זו שגם התורה ומצוות צריכין לתפילה, כמו שהתפילה צריכה לתורה. ועיין בסידור הרב הק׳ זצוק״ל שער החנוכה ובזוה״ק שמביא שם, שעל ידי התפילה אור התורה נמשך לנו, והמצוות מעשיות שאנו מקיימין עולות על ידה למעלה, והיחוד מתיחד בשלימות ע״ש. גדולות הן וגם לא בקל אפשר להגיע אליהן.
ובספה״ק נועם אלימלך פ׳ וישלח, איתא ואחר עד עתה פי׳ שאחרתי בעבודתי הזאת יום אחר יום ושנה אחר שנה, וזהו שאמרו וכבר אמר אנא השם ונשמע קולו, פי׳ שזמן ארוך צריך האדם לצעוק אנא השם עזרני שאזכה לעבדך באמת ואז נשמע קולו, אבל לא בימים מעטים עכ״ל הק׳. ובשם הה״ק רשכבה״ג הרבי ר׳ אשר הגדול זצוק״ל מסטאלין איתא, על הפסוק ״צעק יצעק אלי שמוע אשמע״, בכפל לשון, וכו׳, שכמה פעמים אלפי אלפים פעמים צריך לדרוש על כל דבר שלא יונה [שלא ירמה את עצמו לומר שצועק הוא באמת, ועוד אינו צועק], וכל תפילה צריך לכפלה כמה פעמים עד שמגיע להתפלל באמת מלב עמוק עכ״ל הק׳.
קשה היא עבודת התפילה עד שזוכים לה להתפלל באמת מעומק לב ונפש. הן הבאנו לעיל מזוה״ק שגם התעוררות, מנפש היא, אבל לא כל התעוררות שוות, ישנה ראשית התעוררת, וישנה יותר ממנה, ועד שנזכה לבא להתעוררות וגם לרצון אמתי מעומק הלב לא קל לבוא. ואיתא שם מהה״ק הנ״ל, וז״ל הק׳, שתי פעמים <b>״עד שתחפץ״</b> נאמר בשיר השירים, לרמז כי כל אחד דארף וועלין, און וועלין, עד עס ווילט זיך אליין, [צריכים לרצות ולרצות עד שרוצה מעצמו,] עכ״ל הק׳ ובפרט שיתעורר יתרגש וירצה בבחירתו בשעה שירצה לעורר את נפשו.
גדולה היא העבודה והתפילה ולא קל כ״כ לבא אלי׳, ואיך זה תחשוב אתה שכבר הנך חסיד וכבר אתה מתפלל בהתלהבות, הלא עתה אין רואה אותך אברך, ובפני עצמך אל תתביש. לא נדבר עתה מהתפילות המתות שאין אתה מכוון בהן מאומה מכל מה שפיך מדבר, אף לא תזכור שעומד אתה בשעה זו לפני ד׳, קורא אותו ית׳ ואומר דברי תחנונים, ולבך רחוק ממנו אף ממך. מהתפילות אשר כמעט מראשיתן ועד אחריתן תחשוב רק מחשבות הדיוטות זולות והבלות, ולפעמים גם מחשבה מאוסה נגררת עמהן אין אנו צריכים לעשות עמך חשבון, כי גם אתה בעצמך רואה את ערכן ואת ערכך על ידיהן, אך מהתפילות הטובות שלך רצוננו לדבר, מהתפילות שתטעה בהן לאמור בהתלהבות התפללתי וחסיד אני מהן נדבר ובהן נתבונן. הסתכל נא בקרבך האם אמת הדבר שאתה מתלהב בתפילה ובמצוה, או רק רוצה אתה לכוף את עצמך להתלהב, ואין להב ולא אש. אולי גם אתה אינך מכיר את הנעשה בך ובשביל זה תטעה לאמור מתלהב אני, לכן אצייר לך מעט את הנעשה בך בשעת תפילתך ואז תביט אתה עליהן כעל דבר הנעשה מחוצה לך בזולתך. וגם אתה תכיר שלא התלהבות אף לא התרגשות היא.
רוצה אתה להתפלל כחסיד, להשמיד ממך כל מחשבות אחרות לשעה זו ולהתפלל לפני ד׳ באמת, משתוקק אתה לשיח זו תפילה, מי יתן שתוכל לשוח ישר מלבך אל ד׳, אף להתלהב בתפילתך גמרת בדעתך, ויש שנדמה לך קודם תפילתך שכך תהא תפילתך, אבל כשבאת אלי׳ והנה כאילו אבן על לבך. הן אמת שעתה שעה של תפילה זו טובה היא משאר השעות או גם משאר התפילות ואין המחשבות שוטפות בך כל כך, כיון שהכינות את עצמך אלי׳ והחלטת וגמרת בדעתך להשמיד כל מחשבה זרה ממך, אבל אין שיח נפשיי, ומכל שכן התלהבות שאינה. ואתה מתחיל לכוף אותך לה, רוצה אתה להתלהב, יש אשר תנענע כלך בכח או גם תשלשל את הטלית למטה מפניך ותכריך כלך בו, תכוף את עיניך פיך וכל פניך, כדי בזה להכריחך. או יש ותדבר את תיבות ודיבורי התפילה בלחיצה ודיוק ותמשיך את התיבות כאילו רצית לסחוט אותם מן פיך לבבך וכל עצמך.
הן לפעמים איזה רחש קל מתרחש בקרבך באיזה פסוק או תיבה, בתפילה, אבל כיון שכל כך קצר וקל הוא הרחש ורק כהתעיף עין עבר בך, לכן אי אפשר לעמוד עליו ולאמור אם באמת שביב של התרגשות הי׳, או רק איזה אנחה של מרירות לבך על שכיבתך ועל תפילתך שכל כך יבשה היא מבלי התרגשות מאומה. ועל פי רוב גם רחש כזה אינו מתרחש בך, אבל כיון שעוברים עליך איזה שבועות וחדשים בתנועות כאלו לסבב בך תפילה טובה על ידיהן, אז מן ההרגל בתוחלת ממושכה זו לתפילה טובה ולהתלהבות שלא נתמלאה, אף כח ההכרה שבך לדעת מה היא התלהבות ומה לא׳ נפגם והוקהה עד שתטעה בתנועותיך אלו לאמור עליהן אלו הן התלהבות הנחוצה בתפילה, וכי לא חסיד אני.
שמע נא אברך ולבך הטה לדברינו. לא קלה היא ההסתכלות אשר יסתכל בה האדם על עצמו, גם בסימן ואבן בוחן אשר ניתן לו אינו בטוח, להכיר על ידם הכרה ברורה ואמיתית. כי בדבר חומריי וממשיי שגם הבחינה והסימן ממשיים, מבררים הם בעליל את הידיעה אשר לא נדעה. למשל כשיש כוס מים לפנינו ואין אנו יודעים אם טיפות רעל החומץ הם או מים בעלמא, ויראים לטעום אותו. אז יש בחינה פשוטה שנותנים מעט סאדע בתוכם ואם מבעבעים ומרתיחים טיפות חומץ הם, ואם לאו מים הם. הדבר שאנו דנים בו חומריי וממשי הוא וגם הבחינה ממשית היא, ועד כמה תהי׳ נגיעת האדם ורצונו לצד זה או זה שיהי׳ מים או חומץ, לא יראה ולא יוכח בו אחרת מאשר יראה ויוכח בו זולתו, כלם אחת יוכחו מבחינה כזו.
לא כן הוא בעניני ההסתכליות, לא על דבר ממשיי הוא מסתכל רק על רוחניי. ולא על הרוחניי כדבר חכמה המתלבשת בלבוש ממשי כבמודה במקצת ושור שנגח את הפרה וכו׳, שמסתכל האיש בדבר ממשיי ובה מתבונן כדי לדעת את הרוחני המופשטה. ולא עוד אלא גם יכול לספרה לזולתו לשמוע את דעתו ובזה להוכח אם אמיתית היא חכמתו, כיון שהאמת לכלם הוא, וכולם צריכים להבין אחת בכל חכמה אם אמיתית היא.
ההסתכלות בקרבו קשה מפני שהבטה ברוחני כמעט בלא לבוש ממשי הוא, וגם עצמית היא ומיוחדת לכל אחד לבדו. כי למשל לא בהשם ״ירא״ה האיש מסתכל עתה, ולא בהענין יראה כשלעצמה הוא מתבונן. רק בנפשו פנימה ובפעולתה הוא מסתכל, האם ירֵאָה היא את ד׳, והאם התרגשותה זו עתה באמת יראה היא, או מרמה היא את עצמה, הסתכלות כזאת רק לפנימית כל אחד היא, ולא יוכל לשאל על זה לזולתו לאמור אמור נא לי האם פעולת נפשי עתה יראה ואהבה טהורה היא או לא, כמו שאומר על דבר שֵכל לחבירו ויוכח.
ואם רק ע״י נגיעתו יסתכל, [ומי הוא האיש שלא תהא לו נגיעה לעצמו] אז את הכל כנגיעתו יראה לא כמו שהוא באמת. גם סימן ואבן בוחן אם ניתן לו לבחון את עצמו ואת התרגשויותיו, גם אותם יסלף וברמי׳ עצמית כנגיעתו בסימנו ובבחינתו יעלה לו, כיון שגם הסימן והבחינה לא ממשיים הם רק גם הם מיני הרגשיות עצמית הנה המיוחדות רק לו, וגם בהן ידמה לו שכזאת וכזאת הרגיש וכזאת וכזאת עלה לו, הכל כפי שרוצה ולא כפי שהוא באמת. לכן הרבה התאמצות והרבה יגיעה צריכים לההסתכלות גם עם סימני׳ ובחינותי׳ יחד. ולא עוד, אלא שראשית כל הוא להסתכל על עצמו בחשד פשוט כעל גנב שבכל דבר חושדין אותו שמרמה הוא [היינו רק בשעה שמסתכל בקרבו לבדוק את עצמו ונפשו, ולא בשעת העבודה כמו שנדבר עוד מזה הלאה אי״ה]. זכור נא את אשר אמרנו לך בזה, קשרם על לוח לבך, ובעזהשי״ת בכל דרכך דרך הקודש כעינים יהיו לך.
וכן הדבר הזה שאנו עומדים עתה, הן ניתן לך איזה סימן ובחינה לבחון בו את עצמך לדעת אם באמת אתה מתרגש ומתלהב או לא, אבל אם גם בו ע״י נגיעתך תסתכל, גם אותם תסלף, וגם בהם את האמת לא תראה.
הלא כבר נתננו לך לעיל איזה מדה שבה תוכל מעט למדד את התלהבותך ובה תדע להבדיל בינה לבין ההתרגשות. והוא, אם גדולה התרגשותך וחזקה ממך, עד שלא תוכל להתאפק ממנה, ולא תוכל עתה לחדול מלהתפלל או להתפלל בקרירות, היא כבר נקראה התלהבות לפי ערכנו. ומעתה בשעה זו שאתה מכריח את עצמך בתנועות שונות להלהיב אותך ודומה לך כי נתלהבת כבר בלהבי קודש, נסה נא לחדול מן כל תנועתיך, ואם באמת באת לידי התלהבות אז נפשך הלוהבה לא תניח לך לנוח, תצעק תתנענע תבכה תשמח, כאילו סיר נפוח וים נרגז בקרבך המטלטל אותך טלטלה גבר בגוברין. ואם בנוחך מן תנועותיך הכל נח, לא דוחה ולא מתרגש, שקט והס, יכולת אתה אפילו לשוח דברים בטלים אם לא בתפילה עמדת, סימן הוא שרק הכרח וכפי׳ היו תנועותיך בלא הועיל.
הן את התרגשותך לא תוכל בזה למדוד, כיון שההתרגשות לא גדולה וחזקה היא מן האדם כנ״ל, אבל מ״מ אם כשתחדל מן תנועותיך כ״כ תפול עד שבאמת היית יכול לשיח גם דברים בטלים, ושום דאגה לא היתה לך מזה, אז גם התרגשות לא היתה. כי אברך ובחור חסיד כשבאמת תפילתו עכ״פ בהתרגשות, כאשר מפסיק בה פתאום, צריך הוא להרגיש מין כאב הלב הבא מתוך געגועים ותשוקה אליו ית׳, להתקרב ולהתקשר בקדושתו כאב לא פחות מזה שמרגיש לפעמים מתשוקה להוריו, לבניו, בשעה שנוסעים ומתרחקים מהם.
עוד סימן זה לך. כי דע נא שרק עובדים הגדולים יכולים להתלהב בכל התפילה כולה, משא״כ כל איש ובפרט המתחיל, אף אם מכוון פי׳ המלות בכל התפילה מ״מ להתלהב לא יוכל בכולה רק באיזה מקומות בתפילה, ומכש״כ מי שאינו זוכה רק להתרגשות שלא יוכל להתרגש בכל התפילה. לכן הבט אחר תפילתך, אם ישרה היתה כולה בהתלהבות לפי דמיונך, אז דע שגם לא התרגשת בה, ואם הי׳ לך הרים ועמקים, אורות וצללים, עליות וירידות, יכול להיות שבאמת נתרגשת.
אבל אל תטעה לאמור שמיעצים אנו אותך בזה, שתבקש התלהבות בתפילה, ועוד תעשה בזה סימנים ובחינות לדעת אם כבר נתלהבת, הס מלהזכיר. וכבר הבאנו לך לעיל מספ״ק שבתפילה לא יבקש התלהבויות רק תפילה פשוטה בכח וכוונה וההתלהבות ממילא תבא. עוד זאת, איש הישראלי המתפלל ודומה לו שתפילתו שגורה בפיו ומתרגש בלבו, בכלל לא יבקש אז חשבונות, לא שיחקור אז אחר עצמו ותפילתו אם היא התרגשות אמיתית, ולא שאר חשבונות יבקש, כי אם יעלה בלבו חקירות כמו אלו, יתקרר וישאר בחקירותיו בלא תפילה. וכשיתפלל איך שהוא בלא חקירות, אפילו אם כל התפילה לא תעלה לו בטוב, עכ״פ חלקים ממנה יעלו לו. ואפילו אם תפילה זו כולה ח״ו לא תעלה לו, השני׳, השלישית וכו׳ תעלה לו. ובספה״ק בית אהרן איתא שכשבא היצר הרע אליו בתפילתו עם חשבונות, היינו שיעשה לו חשבון הנפש מעצמו בשעת התפילה, אז מדחהו על זמן אחר, והוא כנ״ל. אבל שלא בשעת התפילה צריכים לעשות כל החשבונות. ואולי בשעת חשבונותיך תטעה לראות בך רק טוב, אתה טוב וגם תפילתך זכה בעיניך בהתלהבות ועליות. ובשביל זה לנצח בשפלותך ח״ו תשאר לא תעלה ולא תתרגש, ונפשך בקבורתה תשאר, ונגד יצרך בלא נפש לא תוכל להתגבר, לתכלית זה, בחינתנו וסימננו מכוונים. ובפרט אם מוצא אתה את רוחך כ״כ קשה לאמור אני בן תורה, אני חסיד וכו׳ אז כדי שלא לאבד את כל שנות חייך בחיים של טעות, נסה את הנסיונות לפעמים ורק לפעמים.
אבל זאת זכור תזכור היטב, שכאשר תבחון אותך בבחינות ונסיונות הנ״ל ותמצאך חסר, אף כשתעשה לך חשבון הנפש ותמצאך חוט״א ח״ו, אז תדאג הרבה, לאנח, ומר תמרמר עד המס לבך, ויבז בעיניך חיים מגואלים כאלה, המשוקצים בעיני אלקים ואוהביו. אבל עם כל זה בעצבות לא תשאר. כי כמו שהמרירות והתשובה נחוצה, כן העצבות להשאר בה אסורה, ומרחקת מן הקדושה ומן העבודה בכלל ומעבודת הלב והחסידות בפרט. שוב בתשובה וקבל עליך לתקן עצמך מעתה, ובטח בד׳ שיקבל את תשובתך. כמ״ש באגרות התשובה י״א מהרב הק׳ זצוק״ל, שלכן אנו מברכים בכל תפילת י״ח ברוך אתה ד׳ חנון המרבה לסלוח, והרי ספק ברכות להקל משום חשש ברכה לבטלה. משום שאין ספק וס״ס בעולם ע״ז, ובודאי יסלח לו ד׳ ע״ש. אף בכח קדושת ישראל שבך תבטח שהגם שכבר קבלת עליך כמה פעמים להתתקן, ונכשלת, מ״מ כאשר תתאמץ מעתה, פתאום האור ישראל וקדושתו הטמונים בך יבריקו, ומעתה תהפך לאיש צדיק עובד ד׳. והאם לא שמעת עוד מבעלי תשובה כאלו, אשר שנים רבות היו נמוכים, ובשעתא חדא ורגעא חדא עלו אל מקום שגם צדיקים גמורים לא יכלו לעמוד בו. לדאוג ולהתמרמר, להתחזק ולשמוח בד׳ זה כלל גדול בעבודת החסידות.
וד׳ ירחם ויעזרינו שבדברינו בזה נזכה אנו להתקרב, ואותך לקרב לחסידות, להבין, וללכת בעקבות רבותינו, אבותינו וקדושינו נשב״ג.
בדבר שאר עניניך ומדותיך הפנימיים בפרטות לא נשוח עתה עמך, כי כאמור דברינו בזה הם רק איך לעשות ההתחלה, ואיך תעשה מוכשר שתוכל אח״כ להתעלות ולהעשות חסיד אי״ה. ורק מן הראשית אנו מדברים בזה, הראשית שהכל בה תלוי, ראשית ההתרגשות, התרגשות לאהבה ליראה ולכל חרדת קודש. לכן רק את תשובתנו על תרעומתך האמורה נסיים בזה.
גם בתרעומתך שאתה מתרעם למה לסבב את ראשך בזה ואתה כל מחשבותיך טובות הן, אף בשוק בתורה אתה חושב ובפלפולי אורייתא אתה מתעמק כנ״ל, הנך טועה. כי הן ישנם גדולי ישראל, אם באמת צדיקים הם, כל מחשבותיהם תמיד בתורה, אבל רק גדולי ישראל וצדיקיו, לא כן אתה בחור ואברך. אחת דברתי לך, אל תרמה את עצמך ולא תתביש, כי אין רואה אותך עתה זולתי ד׳. ישנם זמנים שאתה רוצה להכריח את עצמך לחשוב בתורה גם בשוק ואת פסיעתך הראשונה מביתך אתה מתחיל במחשבה בדברי תורה, אבל כשלג בפני השמש מהרה תמס מחשבתך זו של תורה, ובמקומה המון מחשבות הדיוטות ולפעמים גם בזויות מתפרצות אל מחשבתך, זו קשורה בזו וזו בזו, אחת דוחה את חברתה ואחת מתחזקת על חברתה, עד שיש לפעמים שבשטיפתן ובפחזותן דומות הן להמון פראים המתהוללים בפחזותם, והכל במוחך.
ואף שפרט הזה דוקא, היינו של המחשבות צריך ביאור היותר גדול והדרכה היותר רחבה, כי לפי שאיתא בזוה״ק ושאר ספה״ק כל האיש בהן תלוי, ולעומת זה יותר מסובכות הן באיש, ובהן היצה״ר יותר מתגבר עליו, ולד׳ אנו מתפללים שיעזרנו ויאיר עינינו לבאר ולהרחיב בזה במקום אחר, מ״מ מדי דברי בו עתה, לא אמנע מלרמז בו איזה רמז. כדי שידע האיש להזהר בסכנותיו בכל עת ובכל רגע.
עבודה קשה מאוד היא לאיש עבודת המחשבות, לישר אותן קשה, ואף להכירן קשה לו. הרבה מחשבות שוטפות באיש שלא יכיר אותן אם קודש לד׳ הנה וישתדל להתמיד בהן תמיד, או ילדי השטן הן ומקרבו ישמידן.
למשל יש שאין האברך חושב נבלות, אבל מן רעות ונבלות איש גרוע זולתו חושב. כמה גרוע הוא הזה, או אנשים כאלו, וכמה מעשיו, אלו ואלו מזוהמות, הנבול פה כזה וכזה אשר הוא מדבר, ד׳ ישמרנו. ובמחשבתו עוברות, כל מעשים ודיבורים מגונים, לא אשר שמע וראה בלבד בהגרוע, רק גם מה שמשער בדמיונו לפי ערך המעט אשר ראה ושמע ממנו. והוא, האברך החושב, מתאנח על נמיכיותו של הגרוע, ובמחשבתו לפעמים עוד מיסר אותו על כל אלה. מובן מאליו, שאחר שחשב האברך איזה זמן אותן המחשבות עם המוסר אשר יסרהו במחשבותיו, אף האנחות שנפלטו ממנו, מביט על עצמו כעל בעל מעלה שאינו יכול לסבול גם רעת זולתו, ומתאנח עליו ומיסרו עכ״פ במחשבתו, ואילו הי׳ יכול, גם בפועל הי׳ מיסרו, אף הי׳ מורט את שערו.
וכשאני לעצמי אילו פגעתי באברך כזה בעת שמחשבות אלו עוברות בו, הייתי לוחש לו באזנו לאמור, דע לך כי כל המחשבות שאתה חושב עתה על זולתך שלך הן. אתה הוא האיש פלוני שאתה חושב עליו את כל זה. את כל זה אתה רוצה לעשות, לדבר, ועכ״פ לחשוב מחשבות רעות כאלו, וכיון שאתה מתאפק מהן לכן תאוותיך ומחשבותיך מרמות אותך ובלבוש זולתך מתלבשות כדי שיישר בעיני עצמך לחשוב אותן, הבט בקרבך ותראה שקשה לך לפרוש מחשוב מחשבות האלו.
ערמומיות השטן במחשבות כגון אלו הן רבות מאוד, דקות וגם דקות מן הדקות, קשות הן לישרן וגם קשה להכירן, והי׳ אם לא יכיר אותן האיש יתמלא כולו במחשבות רעות, בתחילה ברמי׳ בלבוש זולתו ואח״כ גם גלויות מעצמו, אף תאוותיו תתלקחנה, והוא לא י דע את מקורן, כיון שבתחילה חשב כי שומר הוא את עצמו מהן, אבל אם יכיר אותן, בערפן יאוחזן, ובקול מר בקרב לבו יצעק הוי רוצחות שואפות דם נפש. למה זה תרמוני לטמאני, ולהשאול תחתית ח״ו להשליכני. אחת שתים שלש וכו׳ תגער בהן כך, ואז בעזהש״י לא יעיזו לרמותך ובלבוש זר ח״ו לטמאותך.
ובכלל בכל מחשבותיו, אם לא יכיר האיש אותן בכללותיהן ובפרטיותיהן אז כמעט אי אפשר לו למשול עליהן, ואף לישרן יקשה לו מאוד. הרבה מאוד צריכים להאריך בזה בעזרת ד׳, ועתה כאמור רוצים אנו לדבר רק בהראשית ובההתרגשות כנ״ל.
חשבנו שלפי ערך קונטרס קצר הזה כדי שפוק דברנו אליך בחור ואברך, איך להסתכל בקרבך, ואיך תבחין לדעת אם באמת נתלהבת או גם לא נתרגשת, ואפילו אחת מנוצות כנפי נפשך לא זעה. הודענו אותך על ההסתכלות עצמית כמה קשה היא, והערנו אותך שתזהר ולא תביט דרך נגיעתך, ומ״מ אין אנו בטוחים אם תשמע לנו, פשוט מפני התרשלות וחוסר התאמצות לעבודה איננו בטוחים אם יועילו דברינו אליך. הן קשה לנו בזה לחשדך, כי כבר דברנו לעיל בחוה״ת מעניני הזריזות והתאמצות בעבודה ובגנות העצלות, אף ההתרפות, ואיך זה עוד נחשוד אותך בהתרשלות, ובפרט שבקונטרס הזה מדברים כבר לבחור או אברך בר דעת. אבל מה נעשה שהעובדות מעידות ומגידות שכעת רוצים בשטחיות ולא בהתאמצות, בקלות ולא ביגיעה. ולא הסוחרים הרודפים אחר פרנסתם בלבד, רק גם הבחורים והאברכים הסמוכים על שלחנות הוריהם, אינם רוצים להתאמץ ולהתיגע בעבודה. ויש מהם שאפילו בהגותם בספר, רק בהענינים הקלים להבין בוחרים, וכשפוגעים בענין שצריכים בו להתאמץ כדי להבינו, מדלגים או עוברים עליו כלאחר יד כמעט בלא הבנה. וישנם בחורים ואברכים שבספר מתאמצים וגם את הקשה הוגים, אבל בעבודה בפועל גם הם בשטחיות יעבורו. רוצים הם לשמוע, ללמוד ולדעת ענינים יותר עמוקים וגבוהים הן בלימוד הפשוט והן בחסידות, ועוד יפלא הדבר יותר, כי יש מהם שאוהבים גם מוסר קשה אף נורא לשמוע, אבל לשנס את מתניהם ולהתאמץ להשגיח על כל מחשבה דיבור ומעשה שלהם, להסיר הרע מהם ולהעבירם לקדושה, לא יתאמצו. אם מפני שבלימודם בספרים, מקטנותם נתרגלו לעבוד קשה בחדר ישיבה וכו׳, מה שאין כן בעבודה שלא נתרגלו מקטנותם לעבוד בה קשה, לכן לא יתאמצו בה. או פשוט כיון שתכלית כל לימודם היא עבודתם, לשעבד ולהעביד את עצמם וכל נימה מהם לקדושת ד׳ ועבודתו ית׳, לכן היצה״ר מתאמץ יותר בעבודתם מבלי תת להם להתאמץ.
אין לנו מה להוסיף על מה שדברנו בזה, ואף אם נוסיף מה נועיל בדיבורינו, אם מין עונג כזה נתפתח להם, לשמוע ולהתרגש ממוסר חריף, כמו לאותם האנשים המתענגים משתית יי״ש דוקא חריף, או להרתיח במקוה רתיחה, שמזה ששורף להם בגרונם או בעורם דוקא הם מתענגים. יתיסרו ויתעוררו מדברינו, ועם כל זה לעשות לא יתאמצו. אבל הביטו נא בדברי קדושינו הצדיקים אשר מלפנים ותראו איך העיקר היא עבודה ביגיעה. ובאגרות הקודש מהרב הק׳ זצ״ל י״ב, איתא שבכלל לשון עבודה אינו נופל אלא על דבר שהאדם עושה ביגיעה עצומה נגד טבעו נפשו, שמבטל טבעו ורצונו מפני רצון העליון ב״ה כגון ליגע עצמו בתורה ובתפילה עד מיצוי הנפש עכ״ל הק׳. אף הצדיקים הקדושים בעצמם אל גדלות קדושתם, לא בנקל רק בעבודה קשה הגיעו, ולא רק אל רוממות כרוממותם, רק אל כל טהרה וקדושה כ״א לפי מצבו, בלא עבודה א״א לו שיגיע.
וכמה איתא בספ״ק מן תחבולות שונות הנחוצות לעבודה. בספה״ק תולדות י״י בפ׳ חקת איתא בשם קדושנו הבעש״ט זצוקלל״ה שבתחבולות דוקא יעשה מלחמה, כמו שהבאנו לעיל. ובספה״ק מאור ושמש בפ׳ בלק איתא עוד יותר שצריכים בכל פעם תחבולות חדשות, כיון שכל תחבולות שהאיש ממציא לו לעבודה, מיני פתחים הם שפותח לו במרום להמשיך אור ד׳ וקדושתו ית׳ עליו, והמקטרגים גם הם מתחזקים וסותמים את פתחיו אשר לעבודתו, וצריך הוא להמציא לו תחבולות חדשות ע״ש. עבודה ומלחמה קשה היא עד שצריכים תחבולות שונות אלי׳, והתחבולות שכבר המציאו לנו, לא דיין על כל ימי חיינו רק תמיד צריכים לחדשות.
ואם יעלה על דעתו של מי מכם, שיש אפשרות להמציא בשבילו תחבולות כ״כ טובות, עד שגם לא יצטרך לעבוד ולהתיגע, טעות נורא ומסוכן הוא טועה. כי חוץ מזה שכל תכלית עבודתנו ונתינת התורה לנו ולא למלאכים, מפני יגיעתנו היא, בגופנו ויצרנו, מה שאין המלאכים, ואותה, את היגיעה בעיקר ד׳ ית׳ דורש מאתנו כמו שאמרנו לעיל. בכלל כל ענין מציאת התחבולות והעצות היא רק איך נוכל ביגיעתנו להצליח, וגם לשלשל את עבודת הקודש הרוממה אשר מלפנים גם לנו לכחותינו הדלים ולמוחותינו הקצרים. כי הן אי אפשר לנו ללמוד ולהשיג בפרד״ס התורה כפי שלמדו והשיגו קדושינו אשר מלפנים, ואי אפשר לנו להסתגף ולהתיגע בכלל בעבודתנו כמוהם, אבל את כחותינו הנמצאים לנו, מדותינו ומוחותינו אשר בידינו הם, מוכרחים אנו לשעבד את כולם ביגיעה בעבודת קדשו, ולהעלות אותם לריח ניחוח על מזבח ד׳.
ואם איש עובד אתה, עבד ד׳ מתיגע בעבודתו בין בלימוד ובין בעבודה בפועל, בין במוח ובין בגוף, או שמעתה כך תהי׳, אז מן המובחרים ומן המצוינים אשר בדורנו עתה, והון הקדוש ישראל תהי׳. ובטח אין אתה מחפה על חסרונותיך, רק אדרבה מחפש אתה אותם להכירם ולתקנם.
אבל אעיר לך שעם כל זה שאין רואה עתה אותך ולא איש אשר ממנו תתביש, וגם מחפש אתה את חסרונותיך אשר בך לתקנם, מ״מ שנינו לא נוכל עוד להיות בטוחים, שיפעלו דברינו בך. לא בזדון תשליך את דברינו אחרי גוך, רק בשגגה ואפשר בטבע תסור מן דרך הישר הצדה, מבלי שתדע שסרת הצדה. סבת ראיתך המסולפה נרמזת בגמרא [כתובות י״ז], אמרו להם ב״ה לב״ש לדבריכם מי שלקח מקח רע מן השוק ישבחנו בעיניו או יגננו בעיניו הוי אומר ישבחנו בעיניו, היינו כדי לעשות רצונו של הקונה, כמו שנראה שם מפרש״י ד״ה מכאן. ולמה הוא רוצה שישבחנו בעיניו, עד שאמרו ב״ה שישבחנו אף אם אין לשבחו. מפני שכן הוא טבעו של איש, שחבַל לו לאבד את הונו. אם הוא הון כסף אינו רוצה לאבדו בפועל שירד לטמיון, ואם ההוניות שבו ויקרתו, תפארתו היא, למשל כלי מצויר בציורים יפים וכדומה שיקרת הכלי לא בעצם הוא, כי לא של זהב ולא של כסף הוא, רק תפארת ציוריו היא יקרתו, גם כן לא ירצה לאבד. ואם יגננו זולתו בעיניו שלא יפה הוא ולא יקר, הונו זה, היינו תפארתו אובד עתה, ונפשו מרה לו עליו. ואם בחפץ, קשה כ״כ בעיני האיש שיתגנה ויאבד את יקרת הונו בו, ק״ו ובן בנו של ק״ו שקשה לו לאבד את הון עצמותו ואת יקרתו ותפארתו של עצמותו. ובין אם יש רואה בין אם אין רואה, בין אם המיסר עומד נגדו ומכריז את תוכחתו, בין אם רק דרך קונטרסו לוחש לו בלבו, בין כך ובין כך יש שקשה לו לאברך בן תורה וחסיד, אשר כבר נקבע בדעתו וגם נתפרסם בין מכיריו ומיודעיו לחסיד, לאבד את הון עצמותו זה ואת יקר חסידותו, ולהסכים שעוד הדרך רב ממנו, ולראות אשר המחשבות אינן כ״כ קדושות כפי שחשב, ואת התלהבות החסידות אשר חשב, שעולה בקרבו עד לב השמים, לא אש ולא להב היא, אף ההתרגשות הפשוטה, הרצון, היראה והאהבה, שמתרגש בהם כפעם בפעם צריכות תיקון רב, ולע״ע יתפלל פשוט בלא התלהבות רק ביגיעה. לכן חוששני שתשמע ולא תשמע לנו. אפשר יְגָרו דברינו את לבך, אבל כלאחר יד תדחה אותם, ותפיג את הגירוי ואת מעט ההתעוררות אשר סבבו בך, בקריצת העינים ובשחוק של ביטול.
אבל אם לב שומע לך הקשב ושמע. לוּ לא ידעתי את כשרונות הבחור ואברך הבן תורה וחסיד, אשר לבבו משתוקק אל ד׳, וצעקת נפשו ממעמקי׳, קרבנ״י אלי״ך ד׳ ״, אינה פוסקת, כי אז לא הרביתי לדבר אליך, ולא דרשתי ממך כל דבר. ובמד״ר פ׳ נשא [פ״ז] איתא אין מחזקין אלא את המוחזקין, ואין מזרזין אלא המזורזין עכ״ל הק׳. ובאמת אתה מן המוחזקין ואתה מן הזורזין, אבל ישנו איש שיש לו אש ואינו יודע איך לשמש בה ואוכל את מאכליו או מבושלים וקרים, בחדרו קר עד שמצטנן אף בחושך ימשש, ועוד לפעמים ירע באשו להבעיר תבערה. וישנו איש שיודע איך לשמש את אשו מבשל הוא בה את מאכליו, מחמם את חדרו אף מאירו. כך אתה אברך הכל בך, אש ואור של קדושה, תורה, רצון, התרגשות וכו׳, הכל בקרבך, אבל צריך אתה לדעת איך להשתמש בך וטוב לך. אורך אשר על ראשך איננו מניח אותי לשקוט. אל פסגת רוחך שאתה מוכשר לעלות, אני מסתכל והיא תלהטני, ולדבר אליך הציקתני, קום ועלה כי ד׳ עמך גבור החיל.

Chapter 6

<b>סיום פרק ד׳ מהאמצעים להעשות איש מתרגש</b>
הנה בהשיח אשר בינינו הפסקנו בדברינו לעיל, ועתה אף אם תזכור אותם, מ״מ מוטב שתחזור על פרקים הראשונים עד פרק ה׳ ותדלג על השיח ותעיין מכאן והלאה. הקיצור משם הוא, שהרגשות ופרכוסי נפשך תמיד אינם פוסקים, בין להבי נפשך המתלהבת בתורה, מצוה וקדושה, בין פרכוסי׳ מן מכאובי׳ בשעה שאתה נושך ומכה אותה בנמוכיותיך, במחשבה, דיבור ומעשה, תמיד הם נמצאים בך. אך אתה או שאינך מרגיש אותם לגמרי, או שמרגיש אתה איזה הרגשה, אבל לא תדע מה היא ההרגשה אשר בך, אם הוא פרכוס לצאת לבתי כנסיות ולבתי מדרשות, או פרכוס לצאת למאכל ולמשתה היתרים ולשאר שטותי העולם, ואחריהם אתה נמשך ואותם אתה ממלא. ויעצנו אותך שתתן מצע של מחשבה חזקה ודמות להרגשותיך, עליהן ניצוצי נפשך יתראו ויתלבשו ועל ידיהן יתקיימו. אבל לא תתחיל לאחוז בהרגשות הקטנות שאין אתה מרגיש אותן לגמרי או רק מעט, רק בהגדולות מהן תתחיל, ואז גם הקטנות ישתלשלו מנפשך למוחך ולבך, תתרקמנה ותראה גם אותן בך.
עד כמה שנבאר ונמנה את נחיצות התחזקות המחשבה ודמיון של קדושה לההתרגשות בפרט ולהעבודה בכלל, לא נצא את ידי חובתנו, רק זאת נוכל לומר בקצרה שאי אפשר לה להעבודה ובפרט ע״פ דרכי החסידות בלעדה. קשה לו להאיש למשול על עצמו בלא מחשבה חזקה והתרגשות הקודש, ואי אפשר לו להפעיל את עצמו בפעולות קדושות ולהעלות את עצמו בעליות החסידות, אם מחשבה חזקה ודמיון [או כמו שאמרנו לעיל מחשבה חזקה שהוא דמיון] של קדושה אין לו.
כבר הבאנו לעיל דברי צדיקינו המדברים ממחשבה חזקה ומעניני עבודה, שרק במחשבה חזקה ודמיון של קדושה יעלו לנו. ואחר שהגענו בדיבורינו עד כה, יכולים להוסיף עוד הא שאיתא בספה״ק מאור ושמש לפ׳ פנחס וזה לשון קדשו:
ובמה יתכן להאדם לברר ניצוצי נשמתו, שימסור גופו ונפשו תמיד על קדושת שמו ית׳, הן בעשית המצוה והן בתורה ותפילה ובפרט ביחוד שמע ישראל וכו׳.
ולהבינך ענין מסירת נפש הוא, כשהאדם בחיים חיותו הוא מוכרח לאכול ולשתות וכו׳, אך דרך האמת הוא שצריך לשים כל מגמת נפשו בכל מעשיו ועניניו שיהי׳ בלתי לד׳ לבדו כדי לחזות בנועם ד׳ ונפשו יצמא לטעום עריבות, ידידות, נעימות אלקותו ית׳, וכל ימי חיים חיותו ישתוקק מתי אבא ואראה באו״פ מלך חיים. ואיש אשר כזה, מגמת נפשו בעת התפילה כשפושט מחשבתו מזה העולם, נפשו טועם מעט עריבות, נעימות מאור עליון בעת ההיא. נפשו חשקה מאוד בכל עוז להתדבק באורות העליונים, ובשעה שבא לו חשק נמרץ ההוא, הוא מואס בחייו, ואם הי׳ באפשרו להפשיט נפשו מהגוף להתדבק באור עליון הי׳ שמח בעשיתה ולבו כואב לו על שנפשו קשורה בגוף שעי״ז הוא נמנע מלהעלות להתדבק באור עליון. ובעת הזאת גם גופו נזדכך מחמת גודל השתוקקות שבוער בו כלפיד אש להתדמות לעליונים, גם הגוף מתנשא למעלה, וזה מועיל לו הגם שאחר התפילה התשוקה אינה כ״כ עצומה כמקדם מ״מ הגוף אינו נוטה עוד לשום גשמיות, רק שהוא עובד עבודת הקודש בכל מעשיו ועניניו הן באכילה וכו׳ ואם תמיד ישקוד על תשוקתו ובכל יום יתאמץ יותר ויותר להשתוקק לדבקות הבורא ב״ה נזדכך גופו עד שהחומר נהפך ג״כ לצורה עכ״ל הק׳.
לכאורה יאמר האומר, הלא עבודה כזו למעלה הרבה מאתנו, ורק בשביל הצדיקים הגדולים אשר מלפנים הוא, ומראש אמרנו שרק בעקבי הקדושים רוצים אנו ללכת ורק באבק רגליהם להתאבק ולבלוע, ואותם וגודל קדושתם עיננו לא ראתה. אבל כלל זה בכל עניני עבודה בידך יהי׳, כשתראה בספר מספה״ק או תשמע מאיזה ענין עבודה. ותאמר לעצמך זהו רב ממני, אם תרחק ממך את ענין העבודה בשביל זה שהוא גדול ממך, אז תדע שמעשה יצה״ר הוא המסית אותך להדיחך ח״ו. ואם כה תאמר, זהו רב ממני, לכן עלי לחפש איזה כנף וקצה מאותו ענין העבודה, כדי שאוכל לאחוז בו ולעבוד אותה לפי מצבי בכל כחי בקטנות, וד׳ יעזרני שגם אעלה ממצבי זה יותר למעלה, אז מעשה יצר הטוב ודרך עבודת ד׳ הוא. כי האם יאמר מי שהוא, תקיעת שופר ענין גדול הוא, יסודות גדולים הרבה גבוהים ממצבי והשגתי בו וח״ו לא אשמע תקיעת שופר. כי הן גדול הרבה מאוד, וכל מצוה גדולה מאוד, אבל מ״מ כל אחד צריך לעשות במחשבה, דו״מ שלו לפי מצבו, וכן הוא בכל עניני העבודות. ובספה״ק אמרי אלימלך מכ״ק אא״מ ההצוה״ק זצוקלל״ה איתא ששמע מאביו, זקני הה״צ והק׳ ממאגלניצא, שאמר בשם רבו הקדוש ממעזבוז זצוקלל״ה.
כי כל אדם החפץ בעבודת ד׳ ית׳, מיד בראשית העבודה הגם שהוא עדיין במדרגה מעוטה, צריך להעלות במחשבתו שיהי׳ בעבודתו צורך גבוה לאקמא שכינתא מעפרא, ובל יאמר מה אני לבוא עד הלום למדרגה גבוה כזו, כי באמת זאת תורת העולה לכל האדם להעלות השכינה עכ״ל הק׳.
מכל עבודות אין אנו פטורים רק צריכים לעשות לפי מצבנו על כל פנים בקטנות.
ובענין הנ״ל מהמאור ושמש, כל איש יודע שלא כדי לאכול לשתות ולעשות שאר דברים גופניים ככלב וכעכבר בראו הו׳ ית׳, מקור הטהרה והקדושה אשר לעילא הוא מכל שמהן וכנוין, ורק שיתקדש ויתקרב אליו ית׳, תכלית בריאתו. וכשמתבונן בעצמו שימי חייו קצרים וכשיעברו ימיו הקצרים ויגיעו ימי הנצח, אז באותו עולם ובאותו מצב אשר בחר לו בעולם הזה, לנצח ישאר, אם ח״ו בנמיכיות הכלב והעכבר או להבדיל באלף אלפי אלפים הבדלות בטוהר עליון, אצל המרום וקדוש בין נשמות הקדושים וטהורים מלאכים ושרפים, כשמתבונן בזה אפילו הגרוע, כל גופו ירעד ולבו בקרבו יתפלץ. אבל תלוי אם מחשבתו של האדם ודמיונו חזקים הם או לא. אם חזקים הם, אז מחשבתו ודמיונו החזקים החושבים ומציירים זאת בחזקה ובהתרחבות המחשבה, פועלים על כל גופו שישתוקק בשעה זו עכ״פ להתרחק מן הגשמיות, ולהתקרב אליו ית׳ לחזות בנועם ד׳, ונפשו תצמא לטעום עריבות, ידידות, נעימות אלקותו. ואפילו אם אין תשוקתו במדה גדולה כזו כמבואר בספה״ק הנ״ל, מ״מ משתוקק, ותשוקתו פועלת עליו, וכשבא לתפילה תשוקתו יותר מתגברת, ומעט מעט גם גופו מזדכך ועולה הוא, לפי ערך חזקת מחשבתו ותשוקתו. ואם רפוי׳ היא מחשבתו, אז אף אם ירעד מתחילה, מ״מ מיד התבוננותו עם הרעדה, יחד יכבו ויאבדו בלא פעולה ובלא עלי׳.
המחזק את מחשבתו ודמיונו לקדושה ולעבודה, אז בכלל כל עבודתו מריש כל דרגין עד סופא דכל דרגין שבו אחרת היא. חוץ מזה שהיכולת שלו יתירה וחזקה היא מאשר בזולתו, שיכול יותר למשול על עצמו. יכול הוא יותר להרגיש את התרגשויות נפשו, יכול הוא יותר להתלהב לגלות את נפשו וכו׳ כנ״ל. גם העבודה הפשוטה שכולם עובדים, גם כל תיבה שהוא מוציא מפיו בתפילה אחרת היא, מאשר בזולתו. למשל אתה בחור ואברך לא תהי׳ כאיש אשר עבודתו מופשטה, חוץ ממנו ולמעלה ממנו בלבד, רק גם במקומך עבודתך תהא נמצאה.
אתה איש ממשי וצריכה גם עבודתך להיות גם בממש בקרבך בסביבתך ולפניך. מי שמן מוחו רק את הדעת בלבד הוא מוציא, ובו עובד לדעת ולהבין שכל בלבד בתורה אף בקבלה וחסידות, אז כל עבודת מוחו ולבו רק בהבנה היא. וכשאומר, כי לך תכרע כל ברך, וכו׳. וכן כשאומר, הללו את ד׳ מן השמים הללוהו במרומים, הללוהו כל מלאכיו וכו׳, כל צבאיו וכו׳, שמש וירח וכו׳ כל כוכבי אור, גם בזה רק הבנה וידיעה עולה לו, רק תיבות ישנן לפניו והוא מבין את פירושן פירוש המלות בלבד, כיון שרק שכל וידיעה הוציא מן מוחו, זאת אומרת שתפילתו ועבודתו נשארו בידיעה והשגה בלבד, למעלה ממנו, כי הוא בעולם הזה של ממש ויש, והתפילה בעולם השכל וההבנה לעצמה.
לא כן אתה כשגם מחשבתך, דמיונך והרגשתך הוצאת וחזקת בך עד כדי לראותן, אז גם נשתלשלה עבודתך אל קרבך לממש עד גם לראותה. וכשאתה אומר, כי לך תכרע כל ברך, אפילו אם רק בהרגשה קטנה נתרגשת בשעה זו, כבר תראה כי אתה עם כל העולם כורעים לפני ד׳, ומתבטלים לפניו ית׳. וכן כשאתה אומר הללו את ד׳ מן השמים וכו׳ בהתרגשות, אז לכל העולם, העליונים והתחתונים אשר לפניך ממש, אתה עומד ומצוה, עמדו והללו, ואתנו יחד שירו לד׳. לא שתראה לפניך דמות של מלאכים, ולא שתדמה לראות דמיון של שמש וירח אשר באמת אינם לפניך עתה, רק דיבוריך, מחשבתך והרגשותיך משתלשלות מתרקמות ונעשות לממש ואת ממשן אתה מרגיש עד כדי לראותן. כי לך תכרע כל ברך, מה נעימה היא אמירה כזו, אתה וכל היקום אשר בשמים ואשר מתחת לארץ כורעים עתה יחד לד׳.
ולא תאמר אם כן רק פרי דמיוני לבד הוא, שבדמיוני לבד נראה שכלנו יחד העליונים והתחתונים כורעים ומשתחוים שרים ומזמרים יחד לפניו ית׳. אבל הסכת ושמע את דברי אלקים חיים האמור בספרים הקדושים. שאיש ישראלי אם עובד בהתעוררות אהבה או שאר מדה לד׳, אף שרק נדמה לו שמתעורר באהבה אמיתית, ואינה לאמיתיתה, ג״כ טובה היא. כיון שפנימית נפשו הקדושה מתעוררת באמת לד׳, ורק הגופנית היא המסתרת אותה. וכיון שגם הגופנית מתעוררת, כבר חדלה ההסתרה ממנה, ואמיתית היא מצד נפש הקדושה שבו. עיין תניא ח״א פמ״ד, ובההקדמה לח״ב משערי היחוד והאמונה, שמביא בשם הרב הק׳ זצוק״ל על הפסוק יונתי תמתי, כי יונה מלשון אונאה אשר ע״כ כ״ל אח״ד לעבודתו וכו׳ הגם שהוא מאונה אעפ״כ היא תמימה עכ״ל הק׳. וגם בהנ״ל לא פרי דמיונך בלבד הוא, רק כיון שכן אתה רואה בהתרגשותך ובדמיונך שנתקדש ונתחזק, אז באמת לאמיתו כן הוא, מלאכי א-ל במרום כלם אהובים כלם ברורים כלם קדושים, האופנים וחיות הקודש ברעש גדול, השמש והירח, הארץ ומלואה, ואתה בתוכם אומרים יחד ובקול אחד שירות ותשבחות לד׳.
אף המחשבה של מסירות נפש בקריאת שמע לא תהי׳ מחשבה לבדה, רק דמיון וראי׳ ממש, מוקד האש לעיניך, ואתה קופץ בו לקדש את שמו ית׳. וכמו שהבאנו לעיל את דברי קודש מנועם אלימלך בצעטיל קטן, וידמה ויצייר וכו׳, לא מחשבה לבד רק גם דמות וציור, והוא מחשבה של מסירות נפש שכשמעשה בפועל נחשבת, מחשבה של ממש שכל גופך מתרגש ממנה, עד שלפעמים גם גופך ממש מתנענע בפועל מן הקפיצה אל המוקד אשר במחשבתך.
כשיעזור ד׳ ותרגיש ותראה אז תוכח, כי אין זאת מדרגה גדולה אף לא עלי׳ אשר תתקשה בה.
הסכת ושמע, ואל תטעה. כבר הזהרנוך לעיל שאין כוונתנו שכאשר תרגיש איזה הרגשה בקרבך, תתחיל אז לשוטט בשכלך ולחפש איזה דמיון זה או זה, אשר יתאים להרגשתך זו, הס מלהזכיר. כי התרגשותך תחלוף על ידי זה. וגם כי הציורים הבאים ע״י חיפוש, רק פעולות השכל הם, ואנו רוצים בזה שיעזור ד׳ לנו לראות הנפש אשר למעלה מן השכל. רק מין משל שהשכל ממציא אותו לדמות דבר אל דבר, משל אל נמשל הוא זה שאתה מדמה וממציא בשכלך. ואנו רוצים לזכות לגלות ניצוץ הראי׳ של בני הנביאים אשר בקרבנו. ולתכלית זה צריכים לגלות ולהוציא בנו מחשבה חזקה ודמיון של קדושה. הלא הבאנו לך לעיל מספ״ק איך צריכים לצייר מראות הקודש כאילו הן נגד עיניו. מחשבה חזקה, לא דמיונות מדוחים, ולא הזיות הבל [פאנטאזיעס] שאין בהם ממש, ורחוקים מנפש דקדושה יתגרו בך, רק דמיונות הנפש ומראות הקודש תעלה בקרבך. ואז כשתתרגש ונפשך הטמונה בקרבך מעט תתגלה, ויד ורגל תושיט אל מוחך ולבך, תמצא מחשבה ודמיון הקודש של בני הנביאים ואת מראות התרגשויותיך אף התלהבויותיך תראה.
כי כל איש לפי כח מחשבתו ודמיונו התרגשויותיו מעצמן מתראות לו, הן בשעה שמתפחד והן בשעה ששמח, כשמתפחד מחשבות ודמיונות איומות מתראות לו, וכשהוא שמח מחשבותיו ומראותיו עליזות הן. בכל אחד לפי מדת חוזק מחשבתו, אם רבה היא, אז יותר מבוררות ויותר ארוכות הן מחשבותיו, ודמיונותיו יותר מתרבות ויותר משתלשלות, ואם קלושה מחשבתו גם הן קלושות וקצרות. וכבר הוכחנו לעיל את יחס המחשבה לפעולות האדם ואיך מתגלה ומתפתחת על ידיהן, עד שהזקנים גם כשיחדלו מן מסחריהם ואומנויותיהם שהיו רגילים בהם, גם אז כל התרגשות חדשה אשר תתרחש בקרבם במחשבות ודמיוני מעשיהם שהיו רגילים, הם רואים. זאת אומרת שע״י פעולותיהם אשר מלפנים, מחשבה מסחרית או אומנותית זו או זו נתפתחה בהם, עד שמעצמם מחשבה ומראה זו בהם עולה בלא שום חיפוש אחריהן. ועל אחת כמה וכמה שאתה שנפש קדושה בך עם ניצוץ של בני הנביאים, שכאשר תחזק, תרחב ותפשט את מחשבתך הקדושה, שכל התרגשויות נפשך הקדושה במחשבות ומראות הקודש בך תתראינה ותתקיימנה וגם עוד תוספנה לעורר אותך ולקדש גם את גופך. ולא התרגשויות הקדושות בלבד, רק יש שגם מן התרגשות של רשות, מחשבתך הקדושה תקיץ ומראות הקודש לך תראה, אם תוסיף ותרבה לחזקה יותר, כי לא תהא כהנת כפונדקית אם הסוחרים ובעלי האומנות בכל התרגשויות אף שאינן מסחריות ואומנותיות בהחלט, את מראות נפשם ההדיוטות המסחריות והאומנותיות רואים, כל שכן אתה במראות הקודש שמכל התרגשות שהוא, מראות הקודש תראה.
לכן בשעה שמרגיש אתה איזה התרגשות הקדושה לא תחפש דמיונות ומשלים רק תתעכב ותתבונן בהתרגשותך הקדושה ותוסיף לעוררה והמחשבות עם מראות הקודש מאליהן תעלינה אם רק חזקת והרחבת את מחשבתך עם דמיון קדשך כנ״ל.
היוצא לנו מזה שלא די לו לאיש שמגלה מקרבו שכל קדוש, דעת תורה, ע״י שלומד תורה בעיון וחכמת התורה, רק גם מחשבה של קדושה צריך לגלות מקרבו ולחזקה. וכבר הבאנו לעיל את דברי הרב הק׳ זצ״ל שהמחשבה אינה זו של השכל, כי במחשבה חושב גם דברים ואותיות שאינם דברים של שכל. ובמה מחזקים את המחשבה, ג״כ בתורה, כל קיומנו בתורה ובה כל עבודתנו וכל התחזקותנו. תרבה ללמוד מדרשות עין יעקב גם זוה״ק למוד ואפילו מי שאינו מבין את עניני הקבלה מ״מ נודע שמקדש הוא, וחוץ מזה הלא הרבה מדרשות נמצאים בזוה״ק. כבר הבאנו בסוף השיח בחוה״ת לעיל את הספרי עקב שאומר בקדשו, רצוננו שתכיר את מי שאמר והי׳ העולם למוד אגדה, ובילקוט תהלים [רמז תרע״ב] איתא ד״א ובקצה תבל, אלו ההגדות שמקדישין שמו של הקב״ה בהן. וחוץ מן היקר אשר להמדרשים והאגדות להמשיך קדושה להאיש, גם סגולה זו להם לגלות מחשבתו לחזקה ולקדשה, ועל ידי זה נעשה האיש מוכשר שנפשו לו תתגלה יותר, וכבר הבאנו בראשית קונטרס הזה את דברי קודש של הרח״ו זצ״ל שראשית ההתגלות שבאיש היא על ידי נפשו, וכיון שנפשו מתגלה לו על ידי לימוד מדרש ואגדה, גם פנימות התורה וכל קודש מתגלה לו.
ובזוה״ק לפ׳ משפטים [דף צ״ט ע״א] איתא, הכי הוא מלה דאורייתא, לא אתגליאת אלא לגבי רחימאה, יודעת אורייתא דההוא חכימא דלבא אסחר לתרע ביתה כל יומא, ומה עובדת, גליאת אנפאה לגבי׳ מגו היכלא וארמיזת לי׳ רמיזא, ומיד אהדרת לאתרה ואתטמרת. כל אינון דתמן לא ידעו ולא מסתכלו אלא איהו בלחודוי ומעוי ולבי׳ ונפשי׳ אזיל אבתרא. וע״ד אורייתא אתגליאת ואתכסיאת ואזלת ברחומי לגבי רחימהא לאתערא בהדי׳ רחימו. ת״ח אורחא דאורייתא כך היא, בקדמיתא כד שריא לאתגלאה לגבי בר נש ארמיזת לי׳ ברמיזו, אי ידע טב ואי לא ידע שדרת לגבי׳ וקראת לי׳ פתי, ואמרת אורייתא לההוא דשדרת לגבי׳, אמרו לההוא פתי דיקרב הכא ואשתעי בהדי׳, הה״ד מי פתי יסור הנה חסר לב וכו׳ [משלי ט׳] קרוב לגבה שריאת למללא עמי׳ מבתר פרוכתא דפרסא לי׳, מלין לפום אורחוי עד דיסתכל זעיר זעיר דרשא. לבתר תשתעי בהדי׳ מבתר שושיפא דקיק מלין דחידה ודא היא אגדה. לבתר דאיהו רגיל לגבה אתגליאת לגבי׳ אנפין באנפין ומלילת בהדי׳ כל רזין סתימין דילה וכל אורחין סתימין דהוו בלבאה טמירין מיומין קדמאין, כדין איהו בר נש שלים בר תורה, ודאי מארי דביתא, דהא כל רזין דילה גליאת לי׳ ולא רחיקת ולא כסיאת מני׳ כלום, אמרה לו׳ חמותי מלה דרמזא דקא רמיזנא לך בקדמותא כך וכך רזין הוו, כך כך הוא, כדין חמי דעל אילון מלין לאו לאוספא ולאו למגרע מנייהו, ע״ש.
הזוהר הקדוש מגלה לנו בזה את הסדר אשר בו התורה מגלה את עצמה ואת מצפוני׳ אל איש הישראלי. לא לכולם רק לאוהבה מגלה היא עצמה, יודעת התורה את החכם לב אשר כל היום מסבב הוא את פתח ביתה, [מפני שמשתוקק לראותה], ומה היא עושה. מגלה את פני׳ אליו מן היכלה [היינו שאינה יוצאת אליו ולא מכנסת אותו אלי׳ רק גילוי מעט פני׳ לבד כשהוא בתוך היכלה] ומרמזת לו ברמז. ומיד חוזרת למקומה ומסתתרת. כל השאר שהיו שם לא ידעו ולא הסתכלו רק הוא בלבדו, ומעיו ולבו ונפשו הולכים אחרי׳. ובזה התורה מתגלה ומתכסה והולכת באהבה לגבי אוהבה לעורר עמו אהבה.
בא וראה אורח התורה כך היא, מתחילה כשמתחילה להיתגלה לאיש מרמזת לו ברמז, אם יודע [היינו שמבין שרמזה לו ומה רמזה] טוב, ואם אינו יודע שולחת לו וקוראה אותו פתי, ואומרת [התורה] למי ששלחה לו, אמרו לאותו פתי שיקרב הנה ואדבר עמו, כמ״ש ״מי פתי יסור הנה חסר לב״ וכו׳ [משלי ט׳] ואם מתקרב לה, מתחלת לדבר עמו מאחרי הפרכת שפרסה לו, ומדברת עמו דבורים לפי אורחו [היינו לפי ערכו ומצבו] עד שיסתכל ויראה מעט מעט וזה הוא דרש, [היינו שההתגלות הנאמרה כאן שהתורה מתגלה לאיש הוא ע״י מדרש] ואח״כ מדברת עמו מאחר שמלה<sup class="footnote-marker">הג״ה</sup><i class="footnote">שושיפא שמלה לפי׳ הערוך.</i> דקה [היינו בהסתרה יותר קטנה והתגלות יתירה] דברי חידה והוא הגדה. [היינו התגלות הזאת היותר גדולה היא ע״י אגדתא] ואחר שהוא רגיל אצלה מתגלה לו פנים בפנים ואומרת לו כל סודות הסתומים שלה וכל אורחות שהיו טמונים בלבה מימים קדמונים. [היינו קבלה וסודות התורה], ואז אותו האיש בעל תורה שלם בעל הבית ודאי, דהא כל הסודות שלה גילה לו, ולא הרחיקה ולא כסה ממנו כלום. ואומרת לו התורה, הראית הרמז שרמזתי לך מקודם, כך וכך סודות היו, כך וכך הוא, ואז רואה האיש שאין להוסיף ולא לגרוע מכל דברי התורה. היינו גם מהנגלה כיון שבכל אחד יש כמה סודות ורמזים.
ולפי זה על ידי המדרש פנימית התורה יותר מתגלה, וע״י אגדתא עוד יותר ואז זוכה אל קבלה והתגלות הסודות.
ועיין במקדש מלך שם מהאר״י זלה״ה שטוב ללמוד אגדה בכל לילה, שרוב רזי תורה רמוזים באגדה וכו׳ ומביא בשם אור ישראל שבשביל כך שבח הזוהר אגדה יותר מהדרשה ע״ש, ובאגרות הקדש מהרב זצ״ל [כ״ג] איתא, ותנו כבוד לד׳ אלקיכם בטרם יחשך דהיינו בין מנחה למעריב כל ימות החול, ללמד בעשרה, פנימיות התורה שהיא אגדה שבספר עין יעקב, שרוב סודות התורה גנוזין בה ומכפרת עונותיו של אדם כמבואר בכהאריז״ל.
גם בספרי הקודש של חסידות תרבה לעיין. אבל זה הוא העיקר, שלא בשעה שאתה לומד בהם לבד, רק גם תרבה לחשוב בהענינים שראית שם, לא בלבד כדי שתזכור לקיים את הכתוב שם, רק גם כדי לקדש ולחזק את מחשבתך. כבר ביקשנוך זה כמה שלא תתבייש מעצמך, האם לא טוב ויפה לך בעולם הזה ולעולם הבא, שבמקום שמחשבותיך שוטפות כהפקר במחשבות שונות תחשוב דברי קודש אלו. ואם בדבר שכל, עיון ועמקות הגמרא ותוס׳, קשה לך לכוף את מחשבתך לחשוב בהן בשעות הפנויות, בדברי אגדה המושכת את לבו של אדם, וכן בדברי חסידות למה זה לא תחשוב, הן בשעות וברבע השעות הפנויות, והן בשעה שאתה הולך בחוץ. ואם מתחילה גם זאת יקשה לך, הלא תדע שקל יותר להיות שחץ קל והפקר ח״ו מאשר להיות מוגבל רק בדרך הטוב, דרך הטוב והחסידות. אבל כאשר תתרגל בהן ובפרט לפי האופנים שנראה לך בזה אי״ה, אז אחר הרגל של איזה זמן, מעצמך לא תוכל ללכת פנוי בלא מחשבה של קדושה. ואם יאונה לך פעם שהלכת ברחוב ולא הרהרת בתורה ודבר של קדושה בדרך הלוכך, תרגיש חטא בקרבך כאילו ח״ו בטלת עת ומועד אשר קבעת לתורה.
ותרין דרגין ישנן בהתחזקות מחשבת ודמיון האיש, האחת הדבר ששומע ורואה יחשוב בחזקה ויצייר לו בלא תוספת משלו, ואותה נקרא בזה, מחשב״ה פשוט״ה. והשנית שיוסיף ויחדש בה משלו, ואותה בשם מחשב״ה מחדש״ת נקרא. וגם בזו תרין דרגין, ישנה מחשבה מחדשת רק בזו שניתן לו, את הדבר שראה או שמע הוא מרחבת ומפשטת יותר, וישנה המחדשת גם חדשות.
ומתחילה את מחשבה הפשוטה תחזק, למשל כשרואה אתה את אשר הבאנו לעיל בפרק ד׳ מספה״ק נועם אלימלך פרשת לך שיכוון האדם כאילו הוא מתפלל בא״י ובית המקדש בנוי ומזבח על מכונו ובהיכלו ועל ידי זה הוא בא לבהירות ודבקות גמור להתפלל בכוונה שלימה ביראה ואהבה וכאילו עומד בבית המקדש, ומסיים בקדשו שכאילו רואה הכל בחוש הראות, כן צריך לצייר במחשבתו בעת תפילתו כאילו הוא ממש בארץ ישראל ובבית המקדש ורואה הכל בחוש הראות ע״ש. אז מתחילה רק את הכתוב בזה תצייר לך. הלא ישראל אתה וגם אז בשעה שהי׳ בבית המקדש קיים היו ישראלים, וכמו שאתה נמצא בזמן הזה, כן יכולת להיות גם אז, ואולי ירחם ד׳ ונזכה אנו לבנין בית המקדש במהרה בימנו. וחשוב במחשבה חזקה כאילו הוא ממש כך, שאתה עומד במקדש לפני ד׳ ומתפלל, באיזה כוונה, רצון והתעוררות התפללת.
ואח״כ תרגיל עצמך להרחיב את מחשבתך, ואת כל ידיעותיך מן בית המקדש, תחבר בזה. וחשוב הנה בית המקדש בנוי המקום אשר עין בעין אלקים יראה, ומצוה מן התורה לעלות שמה שלש פעמים בשנה, ולמה, כדי ליראות פני האדון ד׳ צבאות. האש יורדת מן השמים לעיני כל, והכהן עומד באורים ותומים, ישראל שואלים את צרכיהם מאת הקב״ה, והוא ית׳ עונה להם. ופעם אחת בשנה נכנס הכהן גם בקדש הקדשים ושם עוד יותר ראה את האלקי ישראל, פעם יצא הכהן וסיפר ראיתי זקן מלא רחמים לבוש לבנים והוא סימן טוב, [יומא ל״ט] ופעם יצא וסיפר ראיתי את י״ק ד׳ צבאות יושב על כסא רם ונשא ואמר לי שאברכנו, וכשברכתי אותו שיתנהג עמכם בניו, במדת הרחמים הי׳ מנענע לי בראשו. [ברכות ז׳] כשנכשל איש בעבירה ח״ו הלך לבית המקדש ונתכפר לו, וגם על ספק חטא, אשם הקריב, והתמידין היו מכפרין על שאר עבירות היום והלילה עד שלא לן אדם ועבירה בידו. ובמקום קדוש והתגלות כזאת אתה עומד ומתפלל, משבח ומשיח להקב״ה, כמה יבער לבך ותלהט נפשך בתפילתה ושירתה לד׳. גם בשעה הפנוי׳ לך צייר לך כזאת, שבשעת התפילה כאילו אתה עומד בבית המקדש וכו׳ ואז כשתבוא להתפלל יקל לך לעורר עצמך.
ולא רק את הדברים שיש לצייר אותם בציור של מראה ודמיון תחשוב, תרחב ותצייר, רק גם כל מחשבה טובה בגדלות ד׳ וקדושתו, וכל דרך טוב לעבודתו ית׳ תרבה לחשוב ולהרחיב. למשל בספה״ק של כ״ק אא״מ זצוקלל״ה איתא, איזה פעמים, שיחשוב האיש בדעתו הלא גם הבהמה והחי׳ יראה לנפשה, ומכל דבר אשר יכול להגיע לה נזק מפחדת ובורחת, ואיך זה לא יירא האיש מן הכל יכול אשר בידו נפש כל חי ורוח כל בשר איש שיכול להענישו ח״ו, עכ״ל הק׳.
דברים הללו כבר דיים לחשוב בהם כל ימי חיי האיש ולהתעורר בהם ביראת שמים. ועוד תוכל להרחיב מחשבה קדושה זו, אם כבר היית ח״ו פעם בצרה או ראית את זולתך בצרה ר״ל, צייר לך את הדאגה של אז, וכמה היית מקבל על עצמך אתה או זולתך בשביל לצאת ממנה. ולמה לא תפחד גם עתה מד׳ שלא יביא עליך ח״ו כזאת וכזאת. כמה מלאים ספרינו הקדושים בעניני מחשבות קדושות כגון אלה אשר כל שורך מהם לאילן רב יתגדל ויתפשט אם רק תטפל בהם ואת כל עצמך רצונותיך ומחשבותיך ימלאו ויקדישו.

Chapter 7

<b>עוד ענינים ודוגמאות להתרחבות המחשבה</b>
כמה מעלות טובות יגיעו לך מזה, מחזק אתה, מרחב ומברר את מחשבתך, כמו שמתפללים בהיה״ר של זקני הקדוש ישראל בעל נועם אלימלך, תהא מחשבתנו זכה צלולה ברורה וחזקה, וגם נעשה אתה בעל מחשבה ודמיון של קדושה, ולא מחשבה בלבד רק גם לאיש מתרגש, שאמרנו לעיל בפרק ג׳ שהיא כל כך נחוצה לנו אתה נעשה. כי לא מחשבות בלבד אתה חושב בזה, רק מחשבות המלאות רגשי קודש, אהבה, יראה ותשוקה לד׳, המעוררות אותך להן. ומצע בזה לנפשך עשות שאת התרגשויותי׳ אשר תוציא מעצמותה, עלי׳ תתגלה ובזה לעקבי החסידות הגעת להעשות בעל נפש כנ״ל. והיש להעריך את התועלת הפשוטה בזה שאין מחשבתך מופקרה לכל זוהמת מחשבות העולם. וכיון שרצוננו בזה לחנכם בעזרת ד׳ שבאמת כן תעשה ולהראות לך האופנים איך תוכל בהם להרגילך בזה בלא יגיעה הקשה מיכולתך, וגם מצח לא יהי׳ ליצרך להסיתך שלא תחשוב אותן, כי אדרבה מחשבות נוחות הן, מחשבות אשר כל איש בטבעו אוהב לחשוב אותן. לכן עוד נוסיף לדבר מן אופנים וגם דוגמאות. ולד׳ נקוה כי כשתתרגל בהן, לא לבד שלא תצטרך לכפות את עצמך לחשבן, רק גם יהיו זמנים שכל כך תשקע בהן עד שיקשה לך להפסיק מהן.
כשתלמד תנ״ך תשתדל להשתתף בכל מאורעות הקודש שעברו כאילו גם אתה היית אז. משתתף אתה בהליכת אברהם אבינו ויצחק להעקדה, ובצערו של יעקב אבינו בשעה שהתפלל לד׳ הצילני נא מיד אחי מיד עשו, כי ירא אנכי אותו. וכן כשתלמד מדרש, וישנם הרבה מן המדרשים על הפסוקים של התנ״ך המגלים יותר את המאורעות שהיו אז. למשל, מעשה בראשית, ענין מכירת יוסף וכו׳, שגילו לנו חז״ל בתורה יותר מכפי שרואים אנו בה, ולא יהיו לך הפסוקים לבדם והענינים שבמדרשים לבדם, שבשעה שאתה לומד בתורה רק מה שכתוב בתורה אתה חושב, ובשעה שאתה לומד מדרש רק הדרשות של המדרש במחשבתך, ולפעמים עם פסוקים אחרים, כי על פי רוב המדרש דורש את הענינים אף של התורה מן פסוקי נביאים וכתובים. רק מהכל ענין אחד תעשה כי באמת הכל ענין אחד, וגם במחשבתך ענין אחד יהי׳. הן בשעה שאתה לומד בתורה מע״ד ומכירת יוסף וכו׳ הן בשעות או ברבע שעות הפנויות, ענין אחד אשר תדע מן הפסוקים וממדרשים יהי׳ לך. ולא ממדרש אחד רק ממדרשים שונים, כי יש לפעמים ענין אחד המפוזר במקומות רבים במדרשים ובגמרא וכו׳, כאן מעט וכאן מעט.
למשל, מעשה בראשית ואיך הי׳ הקב״ה בונה עולמות והחריבן ושוב ברא עולם ואיננו כי שוב החריבו ד׳ כי לא הניין לו, וברא שני מאורעות הגדולים וקטרגה הלבנה וכו׳, וכשבא לברא את האדם ואמר נעשה אדם, נעשו המלאכים כתות כתות וכו׳ ונתן אצבעו ביניהם ושרפם. וכן ישיבת אדם הראשון בגן עדן ואח״כ כשבא הנחש לפתותם וכו׳.
וכבר תהי׳ לך מחשבה אחת יותר ארוכה המושכת את הלב להטריד ולהעסיק את מחשבתך בה. וכאשר תתרגל בכגון זה תנסה לעלות מזה אל מין מחשבה המחדשת. לא המחדשת לגמרי, כי אלי׳ תגיע רק כשתעשה יותר לבעל מחשבה וחכמה אי״ה, שיעלו בך רעיונות ומחשבות חדשות בהשגות, דרכים ועצות בעבודת ד׳, לפי שהורו לנו קדושינו זי״ע. אבל לעת עתה תעלה אל מחשבה המחדשת רק להרחיב ולפַשט את אשר ניתן לך. הן לא תדע אם באמת כך הי׳ כפי שאתה משער לך במחשבתך, אבל הלא לפי יסודות הנאמרים בתורה ובמדרשות אתה חושב, רק שאתה מרחיב את מחשבתך בהן.
למשל איזה רושם עשתה ביאת משה רבנו ואהרן הכהן על ישראל בבשורת הגאולה במצרים. איך דברו אז בבתי ישראל מזה, וילדי ישראל פקחים התמימים האם לא שאלו מאומה כששמעו שמעבדות כזאת יצאו לחירות. אף אחר יציאת מצרים הזהירה התורה על ילדי ישראל ועל שאלתם, ולתת לכל אחד תשובה כפי שאלתו, ובטח גם אז קפחו את הוריהם בשאלות שונות. כלומר בטח רחשו אז דברים שונים, רק כיון שבתורה אף במדרשים לא נאמר איך רחשו הדברים לכן אתה מצייר במחשבתך ודמיונך, מחשבה ודמיון איש הישראלי, לפי האופן והדרך הנאמר בתורה ובמדרשים, וצייר לך כפי דעתך כעין זה.
וימררו את חייהם בעבודה קשה בחומר ובלבנים את כל עבודתם אשר עבדו בהם בפרך (שמות א׳), לא את הבנינים היו צריכים המצריים האכזרים רק לענות את ישראל ולמרר את חייהם היו שואפים ולתכלית זה לבנות פתם ורעמסס בדו להם.<sup class="footnote-marker">הג״ה</sup><i class="footnote">הבה נתחכמה וכו׳ למען ענותו בסבלתם ואח״כ ויבן וכו׳ את פתם ואת רעמסס.</i> ולא בבניני פתם ורעמסס לבד, רק אחר כל עבודה קשה חקרו וחפשו והעבידו בהן את ישראל (סוטה י״א). חייו של העברי הפקר הי׳ יותר מחיי כל בהמה וחי׳, לא לבד בזה ששלחו אותם למקומות מסוכנים כגון להביא להם דובים ואריות (שמ״ר פי״א) רק גם במצרים הפקר היו. גם כל מצרי שוטה ורשע, גם כל נער בזוי, התחצף לקלל אף להכות עברי זקן ונשוא פנים הכאות איומות עד שבור את עצמותיו אף להרגו. גם אם הי׳ העברי גבור ממנו הי׳ מוכרח לסבול את הכאותיו של כל נער משוקץ, כי מי הוא אשר יהיו לעמוד נגד מצרי אשר בידיהם ח״ו לכלות את כלם כרגע. ומי מן העברים אשר לא הי׳ שבור ומשובר ידיו רגליו או שאר מן עצמותיו. העבודה הקשה בעצמה שהעמיסו על כל אחד יותר מכחו שברה אותם (מדרש וילקוט פ' יתרו רמז רע״ו) וגם ההכאות אשר הכו אותם הוסיפו לשברם ולכסותם מכות ופצעים עד הבאיש ריחם. (שמ״ר פ״ה).
הבה נתחכמה לו (שמות א׳) ביום ובלילה, בכל עת ובכל שעה רק פתגם מחריד זה הי׳ שגור בפיהם. ובאמת הרבה חכמה רעה וערמימיות הסט״א השקיעו בזה לחקור ולחדש רעות מרירות יותר להרע לבני ישראל. כאילו לא הי׳ להם דבר בעולם בלתי אם לקוץ את חיי ישראל ורק זה תכליתם מקטן ועד גדול, מן המצרי היחידי ועד כל מלכות מצרים. ואם עבר איזה זמן ועבודה יותר קשה לא הצליחו לחדש מזו שכבר העמיסו עליהם, השכילו להכביד את עבודתם אשר להם מכבר, כגון להחליף וליתן מלאכת אנשים על נשים ושל נשים על אנשים (סוטה י״א).
גם צפור מצאה בית ודרור קן לה אשר בהם תלונה, אבל בן ישראל אחר כל עבודתו המרה מעת קריאת הגבר, ואחרי הכאותיו ושבירת עצמותיו כל היום, לא נתנוהו ללכת הביתה לנוח, רק בשדה ילין. (שמ״ר פ״א) והי׳ החומר לו לכר והטיט לכסת. ועד בוא מש״ר ופעל ליתן להם השבת למנוחה (שם) רבים מהם את בניהם לא ידעו ולא בניהם אותם, כי את מפתן ביתם זמנים רבים לא דרכו, ורק בשדה, בחומר ולבנים, בבזיונות, רדיפות, והכאות, את כל ימי חייהם בלו.
את גופם של בני ישראל התחכמו נחשים הנוכלים כ״כ לפרוק ולכתת וגם את רוחם לפרור. לב האכזרים לא נשבע מזה שהיו נמאסים בעיניהם מעבודת טיט ולבנים (שהשר״ר פ״ד) רק עוד הוסיפו לעשות את בנ״י אשר כאצילים באו לארץ למטאטי שווקים ורחובות, (שמ״ר פ״י) בזוים ושפלים היו ישראל בעיניהם ואף את דתיהם הטהורות אשר להם מאבותיהם הקדושים היו מבזים (זוה״ק שמות דף ט״ו ע״א.)
וגזרות הרעות זורמות זו על זו, עד שהראשונה הספיקה לצאת השני׳ השלישית וכו׳ נבהלת לבא. לעיני איש הישראלי כאילו חשכו שמים עם מאוריו, ואל ארץ יביט והנה צרה אימה חשכה ואפלה עד בלתי נשוא. הרשעה אשר בכל העולם, במצולות ים אף מעבר להרי חשך כאילו למצרים נקבצה וכלה נגד ישראל התקוממה, ועליהם התנפלה מכבידה ומעיקה עליהם עד רצוץ שארית כחם. אם בריא ושמן פרעה ולבו טוב עליו, גוזר הוא גזרות רעות למען הולל למו ולהתענג בצרות העברים, ואם נחלה ונצטרע ובנ״י קוו אולי עתה יכנע מעט לב הערל הרוצח, עוד הרבה להרע להם וגזר לשחוט מאה וחמשים ילדי ישראל בבוקר וק״נ בערב לרחוץ את גופו המזוהם והטמא בדמי מלאכים טהורים אלו. שומו שמים והעידו הלא מאז ברא ד׳ את העולם אתם, ועל כל מעללי איש ממרום תביטו, האם אכזריות נוראה כזאת כבר ראיתם. אם כל יושבי חלד בכל המון דיבוריהם אל צרותינו יאלמו, ובכל שאון קוליהם את מכאובינו המרים ישתיקו, עמדו אתם שמים ובקול רעמכם הרעימו. העידו נא אם כבר ראיתם אנשים או גם חיות פראות, כצרותינו המרים והרבים יצרורו, לקרוע בחזקה ילדים תמימים מחיק אבותיהם ולשחטם. ואת ארץ איך זה תֵאות לכל רע ורשע אשר ישקיך את דמינו מאז. למה זה לא תקרע ותתפורר כולך מבלי להיות מצע רֶשע לכל רָשע וטמון לכל מעשי רצח על עַם ד׳. ארץ אל תכסי דמינו.
הן קבלו מאבותינו ואבותיהם מאבותיהם כי לא עבדים שפלים הם מבטן ומלידה אשר כל מצרי קטן ומזוהם יתן עליהם בקולו, סגנים וחורים היו בבואם הנה, וגם המצרים עם שריהם ומלכים עמהם התפארו, ויוסף זקנם שני למלך הי׳ ואת כל מצרים הציל מאבדן וממות. אבל אין זכר לא ליוסף ולא לשאר זקניהם אשר הטיבו לעשות עם המצריים, רק אחת להם לדכא את ישראל ולרצוץ אותם.
המצריים לא זכרו את גדלות ישראל וכי בני מלכים הם, וגם בני ישראל מגודל צרותיהם, את עצמם ואת רוחם האציל שכחו ויהיו לעבדים נשברים, שפלים. הן בביתם אם הי׳ למי מהם רק שעה של מנוחה שוב רוח העדינות והמלכויות שבו התרומם וקם. ובפרט בשבתות כשקראו את המגילות אשר בידם מאבותיהם שד׳ יגאלם<sup class="footnote-marker">הג״ה</sup><i class="footnote">שם פ״ה.</i> הי׳ כל אחד בהתרוממות רוח האציל נראה כבן מלך הנמצא שבוי בין שודדים פראים,<sup class="footnote-marker">הג״ה</sup><i class="footnote">זוהר הקדוש וארא כ״ו ע״ב דאע״ג דאינון יתבו בפולחנא קשיא מלכון וכו׳ אינון.</i> אבל כאשר רק הלך החוצה וראה איך גם מצרי מוסרח מנקה אשפתות אשר גם כלב מזוהם ומאס מלהתקרב אליו, גם הוא בשחוק יפער עליו פיהו, ילעג יקלל אף יכה את בני ישראל.
וגם ממחרת השבת באשמורת הבוקר כאשר נרעש מקול הנוגש הרוצח כחיתו יער על טרפו להקימו לעבודתו, נמס רוח האציל אשר בו ונשמתו פרחה ממנו, ושוב עבד נשבר ממנו נשאר. האמינו כי עתיד ד׳ לגאלם, אבל הנוכחיות הקשה והכל כך מרה אשר היתה נגד עיניהם, הרחיקה מהם גם את זוהרם העבר וגם את תקותם העתידה, הרחק מאוד כאל עולמות אחרים. הן היו שרים קדושים וטהורים, אבל זה היו מכבר, כאילו בעולם אחר כעין טובם אשר הי׳ להם בעולם העליון קודם לידתם בהלו נרו על ראשו. וגם תקותם להגאל נתרחקה מהם כאילו בעולם אחר תהי׳, אבל בעולם הזה פרעה הוא מלך אדיר והמצריים נוגשיו, והם בני ישראל עם בזוי, שבורי רוח ושבורי הגוף. ומי יעמוד בצרות אלו ומי מהם ישאר חי עד בא ישועתם. גם אמונה וגם יאוש הי׳ להם, לא מחסרון אמונה תקפם היאוש ותקוה אבדה מהם, רק משברון רוחם, כי גם להאמין צריכים עצם איש, ורוח אשר יאמין, ובהם עצם האיש נרמס והרוח נמס, העצם אשר יאמין נשבר, והאיש אשר יקוה נרצץ. בשעה שקראו את מגילותיהם המבטיחים להם את גאולתם קם רוח הישראלי בהם ואמונתם נתחזקה, וכשחזקו צרותיהם נפלו הם ועמהם גם רוח אמונתם נתפוצץ, ולא שמעו וכו׳ מקוצר רוח ומעבודה קשה.
והנה בתוך צרותיהם אלו באו משה רבנו ואהרן הכהן וקול ד׳ בהם קורא, פקוד פקדתי אתכם ואת העשוי לכם במצרים ואומר אעלה אתכם מעני מצרים אל ארץ וכו׳ זבת חלב ודבש [שמות ג׳]. גם איש קר הרוח וכבד אמנה אי אפשר הי׳ שח״ו יסתפק בדברי קודש אלו, כי בחוש ראו כי לא משה המדבר רק ד׳ מדבר על ידו. אבל יש שגם להט השמש יכהה בעיני איש המדוכא ומרוסס מיסוריו, וגם בצהרים ומשש כאשר ימשש העור באפלה, ובכדי שגם אלו יאמינו נתנו משה ואהרן לבנ״י אות ראשון ואות אחרון. כולם רואים את נפלאות אלקינו, אלקי אברהם יצחק ויעקב, וכולם כורעים, מודים ומשתחוים לד׳, אשר ראה את ענים ומשמי השמים אל שפלותם ירד להושיעם. זה עם זה מדבר וזה עם זה משיח, וכולם שמחים.
והאיש בא אל ביתו ומספר לאשתו ולבניו את הגדולות והנפלאות אשר שמע ואשר ראו עיניו, ומדברים ומציירים לפניהם איך תראה יציאתם מזה ובמה יכינו עצמם לדרך.
ויש אשר בפחד ישאל ילד תמים, אבי, אמי, ואיך זה נצא והנוגש יכה אותנו. זכור נא אבי, כאשר רק נתרשלת אז לקום, איך הכה אותך הרשע הזה, כמה שבועות חלית אחרי זה, כמה לילות התגוללת ביסוריך, אני מתירא.
ויגער בו אביו לאמור, היכול יוכל הנוגש להרע לנו בשעה שעלה ברצון ד׳ לגאלנו.
ויבך הילד התמים ויוסיף לשאול, ואיך זה התאפק ד׳ מבלי הושיע אותנו עד עתה מצרותינו הכל כך רעות. זכור נא כאשר מיעכו הרשעים את חברו, בן שכננו בבנין, על אשר לא השלים אביו את סכום עבודתו היומית. זכור נא אבי כשכל גופו הי׳ כבר בנוי בתוך החומה ורק פיו עוד הי׳ לחוץ, הוי כמה צעק על משא הלבנים והטיט שעליו, הוי ואבוי לי עליך חברי היקר.
בכוחותיו האחרונים צעק אל אביו ואל אמו, הצילו נא הצילו, כי אי אפשר לי לישא יותר, גם אותי קרא אז ביסוריו. מה איום הי׳ כשנתנו את הלבנה האחרונה עליו ומוחו נתפוצץ ומת, לולא שחטפה אמי אותי אז משם הביתה, כי אז מוכן הייתי לתת נפשי תחת נפשו ואותי ימעכו בבנין תחתיו, ולמה לא ריחם ד׳ עליו.
ויבך הילד בכי גדול. ותקחהו אמו, שהיתה מנשים הצדקניות במצרים, אל חיקה ותשקהו ותאמר לו, שמע בני חביבי, שמע נא, אל נא תבכה יקירי, הלא מילדותך למדתי אותך לדעת שד׳ אלקי ישראל הוא אלקים, את השמים ואת הארץ ברא, את הימים ואת הנהרות, את הכל ברצונו עשה ואת הכל ברצונו מנהיג, אין דבר נסתר ממנו אף במעמקי הארץ ואף בתחתית הים, את הכל ברא רואה ומנהיג. אנחנו וכל הנבראים בעלי סוף גבול וקץ, אבל אלקינו חי וקים, אין סוף ולא גבול וקץ לו, ומרוב גדלות אין סופיותו אי אפשר לשום נברא להשיגו. הפעולה והחכמה אשר יבין הילד, יודעים שפעולה וחכמה קטנה ילדותית היא, כמדת מוח הילד וחכמתו, ואת אשר ישיג האיש, נדע שרק אנושי היא כמדת מוח האיש וחכמתו, אבל אלקינו אֵל רם ונשא, כל חכמי חלד עם מלאכי עליון לא ישיגוהו, והיא גדלותו, אף את מעשיו במרום עם פעולותיו אשר בארץ לא נדע והיא תפארתו. ראה נא בני, הלא ד׳ אלקי ישראל מלא את כל העולם ואין פינה ולא זוית אשר לא ימלא אותן, גם עתה בשיחנו זה שאנו מדברים, לפנינו הוא ית׳ נמצא ואיך זה לא נראהו, הלא בקרבי ובקרבך הקדוש ישראל יש ואיך זה לא נדעהו. האפשר לאיש בשכלו האנושי להשיג זאת, רק אחת לנו, להאמין בו ית׳, ובלי שום חקירות והתחכמות לשמור דרך ד׳, חוקיו ומשפטיו כפי אשר צוה אברהם אבינו ליצחק, יצחק ליעקב, ויעקב לבניו ובניו לבניהם אחריהם עד לנו.
אשריך בני, שאתה מבני ישראל, בני ד׳, הֵיֵ׳ שמח אשר לעבדו זכית. אף אם ראית את אכזריות הנמבזים על בני ישראל המבזים אותם וממררים את חייהם, ח״ו אל תהרהר בלבך לשאול למה זה לא ירחם ד׳ עלינו, ולמה זה מלך כל הארץ יעזוב את בניו בני ישראל כל כך להפקר ולבזה וכהרף עין לא ישמיד את האכזרים הרשעים האלו, האם רעם חסר לו להרעימם, או הברקים אפסו בשמים לשרפם ולעשותם עפר, אל תהרהר ואל תשאל. אף אם תראה איש אשר דרכי ד׳ דרכיו הם, ובהם הוא הולך, ומ״מ מתיסר, אל תאבד את עולמך, בני, ואל תהין להרהר אחר מעשי הקב״ה. כי הקב״ה הוא הרחמן הכי גדול והכל יכול לעשות כרצונו, מה יקשה לו ומי יכול לעצור נגדו, הוא ית׳ אין סוף לרחמנותו וגם יכולתו אין סופיות הן. וכל שאלתך היא רק כפי מדת דעתך שאין דעתך מבינה זאת למה לא ריחם עד עתה, וכאמור דעתך ודעתנו אנושיות ואלקינו אין סוף, וזאת היא מגדלותו מה שאי אפשר לנו להשיגו. אדרבה גם בשעה שאתה רואה את כל צרותינו וחרפותינו אלו, תיכנע לפני ד׳ ותאמר, צדיק ד׳ בכל דרכיו וחסיד בכל מעשיו. רק את לבך שפוך לפניו שירחם עלינו. וראה נא גם ראה יקירי זה קרוב למאתים ועשר שנים אשר היינו שקועים במצרים, וכבר שמחו מצרים עלינו לאמר אבדה מהם כל תקוה, עד עולם עבדיהם נשאר, ותחת שבטיהם נגוע. אבל יושב בשמים ישחק וכשעלה עתה ברצוננו ית׳, שלח את נביאיו הקדושים משה ואהרן בני עמרם לגאלנו מעבדות לחירות, משיעבוד לגאולה, ומאפלה לאור גדול.
ולא מתחת השוט לבד של המצריים ורק מתחת גרזן הרשעים יגאלנו, אך גם מן זוהמתם ואשפות עצמותם יעלנו. את רוע מדותיהם וכל טומאת נפשם וגופם, הגרועים מהעכברים והנחשים, מעצמנו ינער ואותנו יטהר. ועוד הבטיח ד׳ לנו שאלינו משמי השמים יבא ותורתו הקדושה אשר בשבילה את כל העולמות ברא, לנו יתן, ובה כולנו נתקדש, כי הלא בניו בני ד׳ אנו ואי אפשר לנו להתנהג כפי שירצה האיש וכפי שיבין כל אחד בשכלו האנושי, רק כאשר ירצה ויבין האלקים עלינו לעשות, לדבר ולחשוב אף לרצות, ד׳ קדוש ואנחנו גוי קדוש נהי׳.
ומה מאוד הפליאה בשורה זו לפעול בהילדים, ילדי ישראל. לא אותם הילדים הם כבר אשר עיניהם מפיקות פחד ובהלה, לא אותם הנדהמים השתקנים הם אשר כעזובים יסבבו, ידיהם כאילו מדולדלות וכל גופם הרך לקול עלה נדף כולו יתכווץ. ילדים חיים נעשו, וכל אחד לבית חברו רץ וחברו לחברו ובחפזון מתקבצים יחד בבתים ובשווקים, ואלו אל אלו מספרים את אשר ספרו להם אבותיהם. ומהם אשר בקולם המצלצל על חבריהם נצחו לאמור, כן, ד׳ אלקי ישראל יבוא אלינו, אני אכירהו תחילה, [שמות רבא פ״א] זכורני עוד כשהייתי במדבר לבדי ומלאך ד׳ האכילנו והשקני. ושוב רצו אל בתיהם, אבי, אמי, ומתי יגאלנו, מתי יבוא ד׳ אלינו בתורתו, למה לא בא היום, אני רוצה להיות בן הקב״ה, כל אשר יצוני אעשה.
ויענו לו אביו ואמו, הלא אמרנו לך בננו שאנחנו איננו יודעים מאומה ולא ברשותנו אנו רק ברשות הקב״ה ולרצונו אנו בטלים, ומתי שיעלה ברצון לפניו יעשה, ואנחנו צריכים לחכות לו ולהתפלל אליו. אבל אם כל כך אתם ילדים מתשוקקים לגאולתו ולתורתו צריכים אתם מעתה להתנהג באופן שתתכשרו אליו ית׳ לישועתו ולתורתו. וכולם פה אחד, האב, האם, הבנים והבנות מקבלים עליהם להתחיל מעתה בהנהגה טובה וישרה ולהתכשר ליום המקווה.
עוד הרע פרעה להרע לישראל ולמרר את חייהם ושוב גזרה רעה חדשה גזר, תבן לא ינתן להם וכו׳ ושוב בנ״י מתמרמרים. כי י״ש שישר״ל מוכי״ם והאכזר הרשע עוד מוסיף להתאכזר ולהכות, ול״א ידע״ו כ״י הגאול״ה כב״ר התחיל״ה. ושוב הכה ד׳ את פרעה נגעים גדולים ובני ישראל מוסיפים להאמין בד׳ ולהשתוקק, להתקרב אליו, והנה הליל שמורים בא. הן עודם במצרים אבל לא עבדים ולא שברי רוח הם, את פסחיהם אוכלים, נעליהם ברגליהם ומקלותיהם בידיהם הכן להיגאל, וכבר אומרים הלל [גמרא ושמ״ר פי״ח] שירות ותשבחות למי שכבר עשה את כל הנסים האלה, מי מילל כזאת מי האמין לשמועתנו. ומכל חלונות ישראל השירה והזמרה מתפרצת, הודו לד׳ כי טוב כי לעולם חסדו. ופתאום והנה קול מר מרעיש תחת חלוני ישראל, מי כאן משה, מי כאן אהרן, צאו, צאו, הילדים נתפחדו מתחילה ובקול רעדה שאלו את הוריהם, אבי, אמי, האם שוב הנוגש הרשע קורא שתצאו לעבודה, הלא רבנו משה ואחיו אהרן כבר הבטיחונו שבליל זה אנו נגאלים.
אל תיראו ילדים, אל תפחדו, השיבו הוריהם להם, לא הנוגש קורא, רק פרעה עם שריו [שה״ר שם] אשר מאימתם כל הארץ פחדה ובקריצת עיניו נהרות דם ישראל שפך. מרוב צרותיהם יסבבו עתה על פתחי ישראל לבקש את משה ואהרן ואותנו כולנו שנרחם ולא נתמהמה רק מיד נצא. ראו נא ילדי, ראו נא את מעשה ד׳ כי רב הוא. אי אפשר להם להילדים להתאפק יותר, הם קופצים ממקומותיהם מרקדים ומרננים בקולותיהם הזכים והוריהם עוזרים להם ומכים כף אל כף, ברוך הוא וברוך שמו, אין כמוך באלקים ד׳ ואין כמעשיך, במה נשבחך מלך המשובח ובמה נברכך המרומם על כל ברכה ותהלה. כל אנשי הבית כבר מרקדים, ומבית לבית, ומשבט ישראל לשבט, וכל ישראל מרננים וכולם יחד מרקדים. שם בארץ מצרים בלהות מות ואבדן, זעקת שבר ויללת פתנים, וכאן בארץ גושן אורה ישועה ושמחה, שירה וזמרה לד׳, [פדר״א] ומלאכי מעלה שמחים עמהם ואומרים ברוך ד׳ אלקי ישראל, והקב״ה שמח עמהם. ומתוך שירה וזמרה כזו בני ישראל יוצאים ממצרים. לא הליכה ממצרים רק רקידה משם היתה, לפניהם ד׳ אלקי השמים והארץ אלקי ישראל הולך בעמוד ענן ואש, ומשה רבנו, אהרן הכהן וזקניהם לשבטיהם עמהם, ופסוקי ההלל, בצאת ישראל ממצרים, הללו עבדי ד׳ ולא עבדי פרעה, הודו לד׳ כי טוב, מרעישים את העולם וכפת הרקיע מתרוממת לקולם. ואומות העולם שואלים, מי זאת עולה מן המדבר מתרפקת על דודה [שיר השירים פ״ג], מי המחנה הרוקדת שם אשר פניהם הנלהבים נפנים השמימה ובאש שירתם כל עצמם עולה, אלוקות הן אלו, אין זאת כי אם שיירת מלאכי השמים בשירתם לד׳, אל הארץ הגיעה.
לא מלאכי שמים הם רק שרפי א-ל אשר בארץ, בני ישראל, בני ד׳ המה. כשרבו צרותיהם במצרים והושחר משחור תוארם אז גם שם ד׳ אביהם ומלכם, גם שמם ועצמותם כסו ונסתרו, ועתה כשהושיע ד׳ אותם אז שם ד׳, גם שמם, שם בניו בני ישראל הופיעו, ויכירו וידעו כל יושבי תבל שד׳ אלקינו ד׳ אחד, ומי כעמך ישראל גוי אחד בארץ.
הנני מקוה לד׳ שעתה אחר שעברת, בחור ואברך על מחשבות כגון אלו, כבר מעצמך תראה את רבת התועלת בהן. ואם מתחילה אפשר הי׳ לבך מפוקפק, לאמר מה תועלנה לנו, לא כן עתה, כי בטח מהן נתרגשת, ובשעה זו כאילו במטאטא כל מחשבה הדיוטית טאטאת, ורק ברגשת הקודש ותשוקה לד׳ מלאת, ומה לנו לבקש יותר.

Chapter 8

<b>דוגמא ואופן מחשבה אחרת</b>
[התפשטות המחשבה של יציאת מצרים ושל יזכיר לו וכו׳ דלקמן, נכון שלא לקרא אותן ביום אחד ועל כל פנים לא בשעה אחת, מפני שלא ההתרגשות אשר בזו כההתרגשות אשר בזו, וכשיקרא אותן יחד אז, או שלא יתרגש מאומה, או שמין תבלל תעלה לו.] וכיון שכן, שמן התרחבות המחשבות כגון אלו גם מחשבה חזקה וגם התרגשות תעלינה לך, לכן לא את המחשבות המרוממות את רוח האדם לבד כיציאת מצרים הנ״ל, קבלת התורה וכו׳ תרחיב ותפשט בכל אורך, גובה ועומק, מוחך ולבך, רק גם אותן המכניעות את רוח האדם ומדכאות את יצרו אשר בקרבו, תרחיב ותפשט במוחך ולבך.
התבונן נא, בחור ואברך חסיד, כמה מאושר היית לו בידך הי׳ להכניע את רוחך בשעה שיצרך אשר בך מתחיל להשתגע ולהולל, ולגרות בך איזה תאוה אשר דומה לך שקשה יותר מיכולתך לשברה. לו יכולת שכל עצמך ורצונך בשעה זו ישתברו, ועמהם יצרך גם תאותך יתפוצצו, כי אז צדיק היית. גם לבך גם כל עצמך בידך היו. ולמה זה אין באמת אושר הזה בידך, ולמה זה באמת לא תפוצץ בין רגע את רוחות רעות האלה המסתערים בך לאבדך משני העולמות ח״ו. הלא הבאתי לך את דברי כ״ק אא״מ זצוק״ל איך יעורר האיש את היראה הפשוטה בקרבו, שעל כך פנים יירא מלפניו ית׳ יראת העונש שלא יענשהו ח״ו, ככל בעל חי שירא לנפשו. אבל הכול תלוי בערך התפשטות המחשבה בך. וחכז״ל הורו לנו אמצעי עוד יותר חריף, יזכיר לו יום המיתה. אין זאת יראה שלא יענש רק להזכיר לו הדבר שקשה מכל עונש שבעולם הזה, וגם שום איש לא ינצל ממנו. כי איתא בגמרא [ברכות ה׳] לעולם ירגיש אדם יצר טוב על יצר הרע וכו׳ אם נצחו מוטב ואם לאו יעסוק בתורה וכו׳ ואם לאו יקרא קריאת שמע וכו׳ ואם לאו יזכיר לו יום המיתה עכ״ל הגמרא. שמשמע שאמצעי האחרון הזה של יזכיר לו יום המיתה הוא כבר אמצעי הבטוח, ועשה נא זאת איפוא ותנצל, אבל כנ״ל אם רק בהרהור מחשבה של רגע תזכיר לך יו״ם המית״ה לא תפעל בך. נסה נא להרחיב אותה גם בשעה שאין יצרך מגרה בך ותפשטה עד שתתרגש כולך ממנה, ואז בשעה שיגרה יצרך ח״ו אם רק תזכיר אותך את יום המיתה כפי ההתרגשות שעברה עליך בשעה שהרחבת אותה ומכל שכן כשגם עתה תתחיל לפשטה, אז בעזרת ד׳ עצת חז״ל תפעל לך ורוחך עם יצרך ישברו ועצמך וקדושתך יתחזקו ויקומו.
גם התפשטות מחשבה זו תהי׳ כפי שאיתא בספ״ק וגם לפי שראינו בפועל, וד׳ ישמרנו מכל רע׳ ויאריך ימינו ושנותינו של כל ישראל בכלל ובפרט. כי לא מעשה שעברה לפני אלפי שנים כיציאת מצרים ודומי׳ אנו באים עתה לצייר לפנינו, אף לא דבר שרק על אחדים מאתנו עובר וישנם בני אדם אשר נצלים ממנו, שאפשר לנו לקוות שגם אנחנו ננצל. כבר אמרה הגמרא [ברכות י״ז ע״א] סוף אדם למות וסוף בהמה לשחיטה והכל למיתה הם עומדים וכו׳, אין מי אשר ממנה ינצל. וכאשר יתבונן האיש בזה יראה שאת עצמו אינו מבין, לא בלבד איך ימשך אחר יצרו לעשות דברים המותריים למלא את תאותו אינו מבין, רק גם את דברים ההכרחיים לו, איך יעשה אותם בכדי למלא את תאותו לא ידע, כיון שיותר בטוח הוא שימות [אם ח״ו לא יהי׳ הקץ בימיו] מאשר בטוח שרואה הוא את השמש הלוהטת נגד עיניו. יזכיר לו את יום המיתה ומה איום יום ההוא, גם ימים הקרובים הקודמים ליום ההוא חרדים הם דיים להבעית בהם את היצר הרע ואת הנמשך אחריו, ומכל שכן מה שאחר יום הנורא ההוא.
הנה זה כמה פעמים כבר חלה, אבל לאחר יום או איזה ימים ב״ה נתרפא, ועתה אינו יודע מה זאת שנמשכת והולכת מחלתו וקשה לו לצאת ממנה. הן לא ח״ו כ״כ קשה היא מחלתו, מרמה ומרגיע האיש את עצמו, אבל כאילו בבצה הוא שקוע, שכל שדומה לו שכבר הוציא רגלו אחת ממנה רגלו השני׳ שוב שוקעת בה. שלשום כבר הוטב לו, הרופא אמר כי הוטב לו וגם הוא הרגיש עצמו כל כך טוב עד שהי׳ בטוח שהיום כבר יעזוב את מטתו, והנה נתדבקו בו שוב חדשות, ויסוריו עוד נתגדלו. זה שני לילות אשר מגודל יסוריו תדד שנתו ממנו, וכבר כל ביתו נתבלבל, היום לא יום והלילה לא לילה הוא, זה מבני ביתו מתנמנם ביום כיון שהי׳ נעור עמו בלילה, וזה בקושי גורר את רגליו העיפות מפני שזמן רב עומד עליהן למעך לו במקום שתקפוהו יסוריו, ולסבב אותו מצד זה לצד זה. לבו כבר יודע את מרת נפשו ובקרבו כבר באה איזו הרגשה כי בא קצו וכולו נבעת מן הרגשה זו. הלא תמיד ידע כי לא לעולם יחי׳, ומ״מ עתה כשלבו אומר לו שכבר הולך הוא וכבר בא הקץ, כל גופו מפרכס. מה רב הוא המרחק בין הידיעה מן המיתה לבין המיתה בעצמה. גם עתה הוא מנסה להפיג את פחד מחשבתו זו, אף לגרשה כולה, לאמור רק עצבנות [נערוועאיש] היא, אבל מצבו הולך ורע ויסוריו קשים עד בלתי נשוא.
כבר עברו עליו יסורים שונים בשנות חייו אבל יסורים שהי׳ משיג אותם, כי גם את היסורים צריכים להשיג ולמדוד אותם במחשבה, יסורים כאלו או יסורים גדולים כגון אלו, ואת היסורים שיש לו עתה אינו יכול לתפוס ולא להכיל במחשבתו, ובכלל לא ידע כי יסורים כל כך קשים ומרים נמצאים בעולם, אי אפשר לסובלם. אחר לילה קשה ומר כזה מרגיש הוא כבר שיסוריו פרכו את גופו, ואת אבריו פרקו. המיתה והקבר מבלים את הגוף ומכלים אותו, ועתה נוכח הוא לדעת שהכליון הזה עוד בחייו ביסורי האיש מתחיל, זאת אומרת שמן השמים כבר שלחו את כלי הזעם לפרק את גופו ולכלותו ובקבר יסיימו.
בניו בנותיו ואשתו מרגיעים אותו, אין דבר, אין דבר, עוד תבריא, עוד תקום ממטתך. והדבר הזה עוד מוסיף להדאיג אותו, חושב הוא, ומה מאושר הייתי אם באמת כן הי׳, אוי מה טוב ומה מתוק הי׳, לו היתה לי עוד תקוה להיות עמכם. מה מתוקה התחברותכם עמדי, נעימי, אבל לא יארכו הימים ואקרע מכם אל הקבר, והרמה והתולעה הם יהיו חברי, עמהם אבלה ימים ולילות עד אין קץ, שבתות וימים טובים רק בהם אבלה. הן הנשמה עולה השמימה אבל הלא גם להגוף יש ערך, להאדם יש ערך לגופו ורוב שנותיו עליו עובד, ואף התורה העריכה את הגוף, בעולם הזה כמעט כל המצוות בו מקיימים, ואף לתחית המתים איתא בזוה״ק [פ׳ חיי ק״ל ע״ב, וקל״א ע״א] שממש גוף הזה יקום, ועתה איך אשאר בגופו, בבור חשוך ובאדמה רטובה. והוא מסתכל על ידו ומתבונן בה, ומזו מה יעשה, חתיכת רקבות ועצמות ולא יותר. והם, אשתו בניו ובנותיו איפה ישארו, צרתם נגעה אל לבו ומר לו מאוד, אף בוכה עליהם.
גם מאהביו באים אליו לבקרו וגם הם מרגיעים אותו, מברכים ומחזקים אותו. מתחילה אפשר דבריהם מחזקים אותו, אבל כשיסוריו מוסיפים להתגבר עליו שוב מחשבתו מוספת להעיק לו, מה נעים הי׳ לי להיות עמכם בני וחברי, ומה מאוד מר לי להבדל ולהתרחק מכם אל בור חשוך ולחשוך שם יחידי. מה יקר וקדוש הי׳ לי להיות עמכם ולשמוע את נגינתכם ואת שירתכם לד׳, ומה קשה ומר יהי׳ לי לשכב ולשמוע את קרקורי השרצים ואת זמזומי התולעים אשר תחתי וסביבותי יתרחשו. לו ידעתי, בני, לו היתה לי תקוה, ידידי, שעל כל פנים בשבתות וימים טובים ירשו לנפשי לעוף אליכם להתחבר בהתחברותכם הטהורה כבר שמחתי, כי אז בתורתכם ובתפילתכם הקדושה הייתי מתעטף, ובחגורותיכם הייתי אוחז, לרקוד עמכם את מחול החסידים ולעלות אז בשמחת ד׳ אשר עמכם. אבל מי יודע אם אזכה לזה, מי יודע. האם רשות ינתן לי על כל פנים מרחוק, או כמבין התנור לכיריים, להביט עליכם ועל פני תפארת קדושתכם בשעה זו, מי יודע מי יודע. מי יתן שעל כל פנים תזכרו אותי כמו שרוצה אני לזכור אתכם, עד כמה שיהי׳ לי רשות לזכור, אבל גם זאת מי יודע, כי אין זיכרון לראשונים. מה קשה לי להיפרד ומה קשה לי להיקרע מכם.
ובמחשבתו מתחיל הוא לעשות חשבון הנפש, מי יודע מה יעשה בכלל בנפשו. בשעה שהי׳ גופו חזק ויצרו הי׳ מגרה אותו, אז גם כשהתחיל לפשפש במעשיו הי׳ היצה״ר מסמא את עיניו שלא יראה את נגעיו, ואם ראה איזה פגם בקרבו החליק אותו כדי שלא יראה כ״כ נמוך ורע בעיניו. לא כן עתה כבר נוטה הוא למות ר״ל ואין לו לא יצר ולא תאוה, עתה רואה הוא את הכל כמו שהוא, עבירות פגמים, ובכלל ימיו ושנותיו בשטותים והבלים עברו, או שאכל ושתה ועשה שאר דברי תאוה בהם, או שנשא ונתן כדי שיוכל לאכול ולשתות ולמלא את תאותיו או את הונו וכבודו. ואפילו אם למד התפלל ועשה מצוות בזמן מן הזמנים, האנשים זולתו אשר ראוהו אז, חשבו כי הכול באמת והכל בצדק, אבל הוא בעצמו הלא מכיר הוא את מחשבתו וכונתו אם לשם שמים הי׳ עושה או להתפאר. בכל אופן אפשר רק קומץ קטן מן כל תורתו ועבודתו שהיא לשם שמים יש לו מכל ימיו ושנותיו. והנה התורה כשלמד על כל פנים כוון את דעתו לדעת מהו לומד אבל התפילה שומו שמים, כמה תפילות עברו עליו שלא ידע אפילו הוא הוא אומר. עולה הוא עתה לפני ד׳ ולפני בית דין של מעלה ובהאיך אנפין יקים קדם מלכא [באיזה פנים יעמוד לפני המלך] כי הכל גלוי וידוע לפניו ית׳ וראה שכמה פעמים בתפילה עמד הוא לפני ד׳ ודיבר אליו בלשון נוכח, ובמחשבתו חשב שטותים והבלים כל שטות נמוך מחבירו. ואת מדותיו האם תיקן, ולשון הרע רכילות קנאה תאוה כבוד וכו׳.
מה עשה מן עצמותו ומן שנות חייו. מכל תענוגיו ושמחותיו שהי׳ נהנה בכל המון ימיו ושעותיו, מאומה לא נשאר לו עתה, זולתי מאוס וגועל נפשו. ויש שאחד מדרכי חייו מוצג לפני עיניו, ורואה את עצמו בדמיונו בשעה שהי׳ עוסק באחת מתאותיו, טרוד ומשוקע בה עד למעלה מראש, לא את עצמו ראה בשעה מגושמת הזאת, ולא את העולם, זולתי התאוה, והאם כי יש אדון עולם המביט עליו זכר אז.
הוי מה מרים הם יסורי מות, ומה מאוד קשה לסבלם כשעוד מהולים בחרפה ומיאוס מעצמו ומכל חייו. רוצה הוא לקלל את יום הולדו לחיים מגועלים ויסורים מרים כאלו.
מה עשה מן שנות חייו, ומה הי׳ יכול לעשות מהם, מה מאושר הי׳ אם הי׳ מתנהג בכל דבר בדרך התורה, הטהרה והחסידות. את מדותיו על כל פנים הי׳ עובד לתקנן, תכלית כל אכילתו שתיתו וכו׳ אף מסחרו הי׳ רק לשם ד׳ שיוכל לעבדו, ואפילו אם עוד לא היו מתוקנים שיהיו בלתי לד׳ לבדו עכ״פ הי׳ עובד בעצמו שיעשה הכל לשם ד׳, ותמיד תשוקתו זו היתה נגד עיניו איך להתקרב אל הקב״ה ואל קדושתו ואל תורתו, ובכל פעם הי׳ מסתכל בקרבו וראה כל פגם ונגע והשתדל לתקנם. ואז אף אם בכל אלה מי יזכה לפניו בדין מ״מ הי׳ יודע שאחר שיקבל עונשו בגיהנום ישוב אליו ית׳ לצרור בצרור החיים את נשמתו. משא״כ עתה האם יש עוד להסתפק לו בדינו במרום איך יצא, כשגם בעיני עצמו כך הוא נראה, ורעדה תאחזהו מגועל נפש על עצמו.
מי יודע מה יעשה בו, ומי יודע אם ח״ו לא ישליכוהו ד׳ מלפניו. מה לו עתה לעשות, רוצה הוא לקרוע את בשרו מעליו אבל חבל אין עצה עתה, בוכה הוא ושב בתשובה, אבל בעצמו מתבייש לשוב, כי עיקרה של תשובה היא שמהיום יעצור את תאותו ולא ישוב ויחטא, והאם עוד יצר יש לו והאם עוד יחי׳ שיבטיח שלא יוסיף לחטוא.
בין כך ובין כך והנה השיג התקפת [נאסאד] הלב, ורעש נעשה בביתו, מביאים רופאים ועושים לו זריקות בלי מספר תחת העור ובהגידים. והוא עודו מבין ורואה בצער ביתו. אשתו זועקת שיותר אין לה מה לחיות. בנו בוכה וצועק, רבש״ע כל עוד גיד אחד דופק רחם נא ותן לי מתנה יקרה זו את אבי היקר לנו מכל חיינו. ומבנותיו סתם צעקה מתפרצת כאילו עומדות הן להתפקע כלן. והוא שוכב כאבן דומם, הרופא מרים את ידו והעוזר את רגלו, והוא כאילו לא ידו ולא רגלו היו, והלב מתכווץ ודוחק כאילו מלאך המות כלו הניח את עצמו עליו מכבידו דוחקו ודוחפו עד לקבר ושם יעשה עמו מה שיעשה. וגונח הוא גניחות כבדות ונחרות, ומה קשה עבודתו אז בלבו וריאתו, מקצץ ארזים וקוצץ אילנות [בר״ר פרשה ו׳]. עוד הוטב לו מעט וממהר הוא לבשר ולשמח את בני ביתו ברמז וקריצת שפתים כי הוטב לו מעט, אבל אין חכמה אין עצה ואין תבונה נגד ד׳ צבאות, השתדלו ברופאים שונים ובתרופות שונות וכשהגיעה השעה מוכרח הוא לפטר.
וראה נא את דברי הזוה״ק מה עובר אז על האדם האומלל. [פ׳ נשא קכ״ו ע״ב] וז״ל הקדוש, וסנטירא דמלכא נחית וקאים קמי׳ לרגלוי וחד סייפא שננא בידי׳, זקיף ב״נ עינוי וחמי כתלי ביתא דמתלהטין באשא וכו׳ אדהכי חמי לי׳ [למלאך המות] כולי׳ מלי׳ עינין, לבושי׳ אשא דלהיט קמי׳ דבר נש וכו׳ תלת טפין בחרבי׳ וכו׳ כיון דחמי לי׳ אזדעזע כל גופי׳ ורוחי׳, ולבי׳ לא שכיך בגין דאיהו מלכא דכל גופא, ורוחא דילי׳ אזלא בכל שייפי גופא ואשתאיל מנייהו כבר נש דאשתאיל מחברי׳ למהך באתר אחרא, כדין הוא אומר ווי על מה דעבד, ולא מהנייא לי׳ אלא אי אקדים אסוותא דתשובה עד לא מטא ההוא שעתא, דחיל ההוא בר נש ובעי לאתטמרא ולא יכיל, כיון דחמי דלא יכיל, הוא פתח עיניו ואית לי׳ לאסתכלא בי׳ ואסתכל בי׳ בעינין פקיחין וכדין הוא מסר גרמי׳ ונפשי׳, וההוא שעתא הוא עידן דדינא רבא דב״נ אתדן בי׳ בהאי עלמא. וכדין רוחא אזלא בכל שייפי גופא ואשתאיל מינייהו ושאט בכל שייפין ואזדעזעא לכל סטרין, וכל שייפי גופא כלהו מזדעזעין. כד מטא רוחא לכל שייפא ושייפא ואשתאיל מני׳, נפל זיעא על ההוא שייפא ורוחא אסתליק מני׳ ומיד מית ההוא שייפא וכן בכלהו. כיון דמטי רוחא למיפק דהא אשתאיל מכל גופא כדין שכינתא קיימא עלי׳ ומיד פרחא מן גופא. זכאה חולקי׳ דמאן דאתדבק בה, ווי לאינון חייביא דרחקין מנה ולא מתדבקין בה, וכמה בי דינא אעבר בר נש כד נפיק מהאי עלמא וכו׳ ודאי שבעה עדנין יחלפון עלוי וכו׳. בגין כך בעי בר נש כד איהו אשתכח בהאי עלמא לדחלא מן מארי׳ ולאסתכלא בכל יומא ויומא בעובדו, וייתיב מינייהו קמי׳ מארי׳.<br><br>[בשעה שהאיש נוטה למות ר״ל, שליחיו של מלך [היינו מלאך המות] יורד ועומד לרגליו וחרב חדה בידו. מגבי׳ האיש את עיניו ורואה כותלי ביתו לוהטים באש, ובתוך כך רואה הוא את מלאך המות שכולו מלא עינים, הלבוש שלו אש לוהט לפני האיש, ושלש טפות תלויות בחרבו. כיון שהאיש רואה אותו מזדעזע כל גופו ורוחו, ולבו אינו שוקט כיון שהוא [הלב] מלך הגוף. והרוח שלו הולך בכל אברי הגוף ומתפרד מהם באופן כזה שהאיש מתפרד מחברו ללכת למקום אחר, ואז הוא אומר ווי על כל מה שעשה [היינו שמתחרט על העונות ונמוכיות שעשה בחייו] אבל לא מועיל לו [התשובה של שעה זו שלא ימות] אלא באם הי׳ מקדים את הרפואה של תשובה טרם באה עת הזאת [היתה מועלת לו שלא ימות עתה]. [ועתה כשרואה את מלאך המות האש והחרב בידו] מתירא האיש ורוצה להסתיר עצמו אבל אינו יכול. וכיון שרואה שאינו יכול להסתיר את עצמו אז פותח הוא את עיניו ומסתכל בו [במלאך המות] בעינים פתוחות, ומוסר הוא את עצמו ואת נפשו לו, ועת ההיא, היא עת של דין רב שהאיש נידון בו בעולם הזה. [וכנ״ל] אז רוחו הולך בכל האברים להתפרד מהם ומעופף בכל האברים ומזדעזע לכל הצדדים, וכל אבר ואבר כשמגיע הרוח לו להתפרד ממנו נופל עליו זיע ורוחו מסתלק ממנו ומיד מת האבר ההוא וכן בכל האברים. כיון שמגיע הרוח לצאת כלו, מאחר שכבר נתפרד מכל הגוף, אז השכינה עומדת עליו ומיד פורח הרוח כלו מן הגוף. אשרי למי שזוכה [שבחייו] התדבק בה [בשכינה שאז השכינה עומדת עליו] ווי לאותם חייבים שהתרחקו ממנה ולא נתדבקו בה [בחייהם, היינו שאז גם בשעת מיתה אין הרוח יכול להתדבק בה]. וכמה בתי דינים עוברים על האיש כשיוצא מן עולם הזה, שבעה בתי דינים עוברים עליו. לכן האיש בעודו נמצא בעולם הזה צריך הוא לפחד מאדונו ולהסתכל בכל יום ויום במעשיו שהוא וישיב עליהם לפני אדונו].
ואם יש שעה שלבך כ״כ כבד ורוחך כ״כ התנשא באש היצר הרע עד שקשה לך לצייר את הנ״ל לרכך אותך ואת יצרך. כי ישנן עתים שאין האיש רוצה לחשוב על עצמו ולצייר לו כל דבר לא נעים לו, רק את הטוב לו והשמח רואה, ואת הלא טוב אף שברי שלא ימנע ממנו לאחר אריכות ימיו ושנותיו, מ״מעלים עינו מהם. הסתכל נא בקרבך ותראה שיש שגם אחר ארוחת הצהרים פשוטה שערבה לך, לבך מתקשה מלחשוב דברים בלתי משמחים אותך ולא את המדכאים את הרוח. כבר בקשתיך אברך שלא תתבייש ממני להודות, כי אינני רואה אותך. הסתכל ותראה שהמאכלים גושים המתים הללו אשר אתה נושך ולועס אותם כאות נפשך, יש אשר ישלטו עליך על חכמתך ועל מחשבתך אף על עבודתך.
אבל אין דבר, מקוים אנו שגם לנו בני דור הנמוך הזה דור של בחי׳ עקבים עקבתא דמשיחא וסוף הדורות ימציא ד׳ אופנים איך נשלוט אנו בנו לקרבנו אליו ית׳. ובשעה שנמצא אתה בעת של כבדות הלב כזאת, עכ״פ צייר לפניך את מי מקרוביך או מאוהביך שהלך לעולמו, את תוארו אז כשהי׳ עמך, דיבר, והשתעשע עמך, כמוך עתה, ואת תוארו עתה בקבר, שחור, קרוע בשר, ועצמות גלוים וכו׳. אתה נמצא בביתך המרווח יושב עומד ומדבר כפי רצונך ועוד רוחך מתנשא עתה בך, והוא קרובך ואוהבך זה, באדמה צרה חשכה ורטובה ומי יודע אם תולעים לא קננו להם קן בפיו או בגרונו, שתקות אנוש רמה.
אבל דע נא בחור ואברך חסיד שלא להעציב אותך ח״ו באנו, אנחנו אינם רוצים להעציבך וגם אתה השמר לבלי העצב, כי כבר הבאנו לך לעיל את דברי ספה״ק איך העצבות רחוקה ומרחקת מן העבודה ומן השראת הקדושה, ורק לדכא את רוח היצר הרע ולהרגיז את היצר הטוב עליו אמרה הגמרא יזכיר לו יום המיתה ולא שיבא לעצבות.
ובכלל צריך האיש לדעת, שאין שכל ולא הגיון אנושי בעולם ותהלוכותיו נמצא. ואם נמצה את תהלוכות העולם ואת האיש, אז נראה שלא בשעה שהוא שמח צריך הוא לשמוח ולא בשעה שמתעצב צריך להיות עצב. לא את אשר יחמוד צריך לחמוד, ולא את אשר ימאס צריך למאוס. אף דעת אין לנו שנבין בו את אשר דומה לנו שאנו מבינים, עד שנקשה על הדבר אשר לא נבין אותו. ועל דרך הרמז אומר הפסוק ״איש בער לא ידע וכסיל לא יבין את זאת״ [תהלים צ״ב] רק איש הבער והכסיל חושבים שיש להם דעת לידע ולהבין, לכן מה שאינם יודעים ולא מבינים תמי׳ להם ומקשים הלא כנגד השכל הוא ופוערים את פיהם להקשות שזהו נגד השכל. אבל מי שאינו בער ולא כסיל יודע שאין שכל והגיון האנושי בכלל שכל והגיון בטוח למוד בו אם זהו על פי שכל והגיון וזה שלא על פי שכל והגיון, כי כל דבר אינו בגדר שכל האנושי. רק אחת היא, ד׳ ית׳ הוא הנמצא היחידי, ורצונו יחידי, וגם דעתו ית׳ יחיד הוא. את אשר ירצה ד׳ ויחקק בעולם, מבין האיש בשכלו שטוב הוא, ואת אשר לא ירצה ד׳ ולא יחקק, מבין האיש שלא טוב הוא. כשרצה וחקק ד׳ שתסבב השמש ממזרח למערב, כלם יודעים ומבינים בשכלם שכן צריך להיות, ושלא תסבב, הוא נגד השכל, ואילו רצה ד׳ וחקק שלא תסבב, או שתסבב ממערב למזרח, כי אז הבינו האנשים בשכלם שצריכה שלא לסבב או לסבב מן המערב למזרח.
אף הרצון הכי חזק אשר שם ד׳ בכל בעלי חיים לחיות, שנראה לנו כ״כ פשוט לפי השכל, ג״כ לא בשכל יסודו. כי למה יראים הם מן הסכנה הקרובה אף הרחוקה מהם, במוחם ושכלם אף בל ידעו כי סכנה היא, אף בעל חי הטורף והדורס אותם לא יכירו מימים גם אבותיהם לא ספרו להם. הכול חוק מד׳ ואת החוק הזה אשר חקק ד׳ שירצה כל בעל חי לחיות, אנו מבינים בשכלנו שכן צריך להיות שירצה כל אחד לחיות, אבל השכל הוא רק מפני שכן חקק ד׳. את אשר יחקק ד׳ יאהב האיש ובו ישמח ואת אשר לא יחקק, ימאס וממנו יעצב. כשנולדנו לא מדעתנו רק בעל כרחנו באנו לזה העולם ברצון וגזרת ד׳, ולאחר אריכות שנותינו ברצונו וגזרתו נלך. גם עולם הזה שלו, גם עולמות העליונים והתחתונים שלו, ותמיד ובכל עולם שנמצא ברשותו ית׳ ותחת כנפיו נהי׳.
וכיון שרצוננו, מחשבותינו, שמחתנו, וכל נטיותינו, מאת ד׳ המה, לכן רק מי שבדרכי ד׳ ותורתו הולך, אמיתיות הם, והאיש המתרחק מנו ותורתו ח״ו, אז רצונו, מחשבתו, שמחתו, וכל נטיותיו, בדויות הן שקר אבדן ומות ר״ל. צריכים אנו לשמוח בד׳ ובתורתו, בחיינו ובאורך ימינו, מפני שכן חקק ד׳ בנו, ומכל שכן אנחנו שבחר בנו להיות בניו ועבדיו, וקדשנו במצותיו ותורתו, שכל עבודתנו בשמחה תהי׳. ומה שמחתנו, ומה שמחת ישראל בכלל בעולם, כמו שאמר הפסוק [ישעי׳ כ״א] ״שוש אשיש בד׳ תגיל נפשי באלקי, בו ית׳ ותורתו שמחתנו וששוננו.

Chapter 9

<b>תחבולות, ואיזה תיקונים להתרגשיות הטובות וגם נגד הרעות.</b>
קשה היא עבודת החסידות ומראשית התגלותה שמענו מצדיקי׳ וקדושי׳ דרישה לתחבולות, שצריכים תחבולות לעבודת קדשה, כמו שהבאנו לעיל בפרק ה׳ מן קדשנו הבעש״ט זצוקלל״ה ומן המאו״ש, וכמעט כל ספרי החסידות מדברים מזה. וגם בזה לא אל פסגת שיאם ואל רום קדושת תחבולות עבודתם אנו מרהיבים להגיע. אבל הראשית והיסוד להתחבולות לערכנו המתחילים הוא, שנדע שרק מי שנתקדש עד שגם גופו נעשה קודש ונשמה, הוא חתיכה אחת ועצם אחד, נשמה ורק דרך נשמה לו ותו לא, משא״כ אנו בעלי גוף כיון שהגוף אברים אברים הוא, ולכל אבר טבע ודרך מיוחד, לכן גם בעבודתנו דרכים וענינים שונים לנו. בעבודה שהיא רק לעשות אפילו רק לדבר ולחשוב, אז הצווי הוא הכול, עשה כך וכך דבר וחשוב כך וכך ודי, משא״כ החסידות שעיקרה היא את האיש לקדש לכן כל עוד לא פג החומריות, וטבע הגוף לא נמס ממנו, גם העבודה חלקים חלקים, טבעיות, ודרכים. כאברי הגוף לה, וכמעט א״א לו לאיש לקדש א״ע באמת בחסידות אם לא יתבונן בפרטיות טבעם וכפיהם ישתדל בהם.
כאמור היא הראשית והיסוד אשר עלינוועל בנינו לדעת ובה היינו בהגופניות וטבעה להתחיל, ואז חלק גדול מכובדה וקושיותה יחלוף, ומקוה אני לד׳ שכאשר באופן כזה נעבוד, אז כמעט שלא ימצא מי שלא יקח חלק הגון בקדושת החסידות ולא יהי׳ חסיד לפי ערכו. כי באמת למה זה תקשה עבודת החסידות ולמה יקשה לאיש הישראלי לקדש א״ע, הלא ישראל הם עם גופם קדושים, כי עם קדוש אתה לד׳ אלקיך, הן יצה״ר קשה יש לנו אבל כמה שקשה הוא וכוחו של היצה״ר רב הוא, לא כמדת גבורתו הרבה אשר יראה בו האיש, באמת נמצא בו. וראה נא גם ראה את דברי המדרש רבה בראשית פכ״ב, אמר ר׳ אבא היצר הזה דומה ללסטים שפוף [חלוש] שהי׳ יושב בפרשת דרכים כל מאן דעבר הו׳ אמר הב מה דעלך, עבר פקח אחד וראה שאין בו תוחלת לגזול לו כלום, התחיל מכתתו, כך כמה דורות אבד יצה״ר וכו׳ כיון שעמד אברהם אבינו וראה שאין בו תוחלת התחיל מכתתו וכו׳ ע״ש. דומה הוא היצה״ר ללסטים שבאמת חלש הוא, וגוזל את כלם רק מפני שהם מפחדים ממנו ודומים שגיבור הוא, אבל הפקח רואה שלא גיבור הוא ומכתתו ומשברו.
ואגב אומרים אנו בזה שהמלמדים ומחנכים המדברים דברי מוסר עם תלמידיהם, אם מציירים הם בדבריהם את היצה״ר לגבור כל כך איום וכחו כל כך רב ונורא, לא טוב הם עושים בזה. כי כך טבע האיש, כשמציירים לפניו איזה איש לגבור נורא ורב כח, ידיו מתרשלות וכל גופו מתרופף לבלי התאמץ נגדו, ואז באמת האיש אשר נגדו מתגבר נגדו, לא מפני גבורתו של זה כך מפני חולשת עצמו. וכשהם מציירים את היצה״ר בכל כך גבורה רבה ואיומה אז מתרגל גופם של התלמידים להתרשל ולהמס בפניו, עד שבאמת נעשה גיבור עוד יותר מכפי מדת גבורתו אשר לו באמת. ולבבם לא ידאב אם ח״ו יכשלו מפניו כי יצטדקו לאמור ומה לי לעשות אם היצה״ר כל כך גיבור ורב ממני, ואף כשיגדלו לא יתאמצו להתגבר נגד כל גרוי של תאוה. נסה נא בחור ואברך לרקע ברגלך אחת על הארץ בשעה שיצרך מגרה אותך לאיזה נמוכיות ולגזור אומר, <b>כן אני אומר, רק כתורה אעשה ולא כיצרי</b>. ואז תוכח כי הרבה מגבורת היצה״ר רק דומי׳ ורמי׳, ורק מהתרשלות ורפויות עצמך היא ולא באמת, כדברי המדרש הנ״ל.
נחזור להנ״ל ראשית דעת היא שכל זמן שלא נתרבה כל כך קדושתנו ולא נתגלה כל כך נשמתנו עד שיתבטל גופנו וכוחותינו תמיד אלי׳ ודוקא תמיד כמו אצל הצדיקים הגדולים אשר מאז, אז צריכים אנו להתבונן בכוחות גופנו ונפשנו ובהם ובטבעיהם בעצמם לשמש לשעבד על ידם אותנו ואותם לעבודת הקודש, עד שכלנו נתקדש. ועל זה מרמז הא שאיתא בספה״ק על הפסוק כי ממנו נקח לעבוד את ד׳, שאמר משה רבנו אל פרעה על בהמתם של המצריים. היינו שעם נפש הבהמיות בעצמה נעבוד את ד׳ ועוד נשמש בכוחותי׳ לטובה עכ״ל הק׳. איש הישראלי קודש הוא גם גופו קודש וגם נפש הבהמי׳ שלו קדושה מפני ששורשה היא מן פני שור שבמרכבה כנודע, והיצה״ר הוא המעקל ומשמש את כחות הקדושה האלו לרע, ועלינו רק להשיב אותם אל מקומם, מקודש הם באים ולקודש ישתמשו.
וגם בעניני התחזקות המחשבה הדמיון וההתרגשות שאמרנו לעיל. האם חדשות אנו מבקשים בזה, שנברא בקרבנו מחשבה והתרגשות דבר אשר לא נמצא בנו, הלא לכל אחד יש מחשבה דמיון והתרגשות, אף התלהבות לפעמים, רק שמשמש אותם לענייני רשות, והיצה״ר לפעמים מחזיק בם ומשמש בהם ח״ו עוד לרע, והאם כל כך מסירת נפש צריך אתה בחור ואברך לזה שתשמש בהם לקדושה. הסוחר והאומן הם יכולים לפתח מקרבם מחשבה ודמיון מסחריי ואמנותיי גם עד זקנה ועד שיבה שאף אחר שיחדלו ממסחריהם ואמנותיהם, מחשבותיהם דמיונם והתרגשותם במסחר ואומנות יתפעלו ולך יקשה לגלות מנפשך מחשבה דמיון והתרגשות לקדושה אשר באמת שורשה ועצמותה קדושה היא, אפילו זו של נפש הבהמי׳. קשה היא רק מפני שהוקדם היצה״ר לשמש בתחבולות ולשעבד את מחשבתך וכו׳ לחפציו, וכשרק תתאמץ אתה לעבוד, ורק לעבוד ולא לשמוע רק דרשות, וכאשר בתחבולות תעבוד אז ראשית הכובד וקושיותה תחדל, ותתחיל להיעשות חסיד בעזרת הש״י עם גופך והתגלות נפשך ואז כבר שערי ספרי קדושינו יהיו פתוחים לפניך ובהם תלך. כי לא להוסיף על דבריהם הקדושים באנו ח״ו, רק להכשיר את עצמנו שנוכל להגיע אל עקבות דרכי קדשם, ולקרב אותנו אל קצה הוד לבוש מלכותם, וכשיעזור ד׳ ויעלה זאת בידנו ובקצה כנפי לבושם נאחז, אז לא נרפה ובדרך העולה בית אל אי״ה נעלה.
והכל תלוי במדת עבודתך אם רק להפטר בה תעשה, אז כל דיבורינו ח״ו לריק יהיו, כי רק תרמה את עצמך ואח״כ עוד תתרעם לאמור כבר עשיתי ולא הועלתי. ואם באמת תרבה לעבוד הן שתתמיד לעבוד הרבה פעמים בהאופנים שרשמנו לך, והן שבכל פעם שתעבוד לא בשטחיות ולא כלאחר יד רק באמת וביגיעה תהי׳ עבודתך, אז לא לבד שהמחשבה הדמיון וההתרגשות הנמצאים בכך בטבע ותולדה יתחזקו ולקדושה יתהפכו, רק עוד תוסיף הרבה מחשבה ודמיון והרבה התרגשות על זה שיש לך. הגמרא אומרת על ר״י שהושחרו שיניו מפני תעניותיו [חגיגה כ״ב], ולמה זה, הלא אדרבה כיון שנח ולא עבד בשיניו עוד היו צריכים להתחזק. אבל כבר אמרנו בפרק ב׳ שכמו שהגמרא מדמה את העלמת הנפש להעלמת הקב״ה שרואה ואינו נראה, כן גם רואים שהתגלותה של הנפש כעין אופן התגלותו יתברך הוא, ע״י פעולה. לכן כשעובדים ופועלים בהשינים ובכל אבר, חלק כח מהנפש באבר הזה מתגלה ומתחזק, וכשאין עובדים בו יעלם חלק חית הנפש ממנו, השינים ישחרו וכל אבר ירזה ויחלש. ואם כוח הגוף הנמצא גלוי לפנינו, רק ע״י העבודה מתחזק וחלק מהנפש מתגלה, קל וחומר ובן בנו של קל וחומר שבמחשבה וההתרגשות של הנפש הנעלמה שרק ע״י הפעולות תתגלנה, וכשתוסיף לעבוד ולפעול בהן תוספנה להתגלות בך, ותוסיף להיות בעל מחשבה ואיש מתרגש הרבה יותר מאשר הנך בעצם.
לכן אף שבאופני התחזקות המחשבה שהצענו לפניך לעיל גם ההתרגשות שלך תתחזק כי גם מהשלש סעודות וגם מיציאת מצרים ומכל אשר תלמד בתנ״ך והגדות חז״ל שתצייר לך במחשבתך, וגם מהמחשבות שהבאנו מספ״ק לחשבן ולציירן לך במחשבה חזקה, מהן גם תתרגש. ולא עוד אלא שלפי שכתבנו לעיל בפרק ד׳ כל איש ישראלי גם בטבעו מתרגש הוא, וגם נפשו מעצמה תמיד מתפעלת ומתרגשת, והחיסרון הוא במחשבתנו שאינה חזקה וקדושה להיות מצע להתרגשיותנו. וכיון שבהתחזקות מחשבותינו כבר אנו עוסקים אפשר יש לאמור די לנו בזה ואין אנו צריכים להשתדל יותר, זולת בהתחזקות מחשבותינו לבד, כהאופנים הנ״ל. לא כן הוא, מוכרחים אנו להשתדל בהתרחבות התרגשותנו גם לעצמה, תוספת על התחזקותנו שאנו משתדלים ע״י התחזקות מחשבותינו. כי אין אנו רשאים להשמיט שום יכולת ואמצעי מבלי לשמש בו לתכליתנו זה, וככל שנוסיף להיות אישיים מתרגשים ובעלי מחשבה נוסיף להיות חסידים ועובדי ד׳.
חובה עלינו לרכך את בשר לבבנו, מוחנו ועורקינו וכו׳ במיני התרגשיות שונים של קדושה, כדי שתוסיף הנפש להתגלות בנו בהתרגשויות יתירות מרובות והתלהביות גדולות הרבה על זו שיש לה בטבעה. והרי זה כעין התורה, שחוץ מן הלימוד בעצמו שהוא מצוה, גם חוב על האיש להרבות בה עד שגם הוא יתגדל לחכם בחכמת התורה, אף שהנפש ובפרט הנשמה לעצמה יודעת את התורה. מפני שגם את בשר מוחנו וכל גופנו צריכים אנו להפעיל בה שגם עליו תתגלה התורה, ואז לא הבשר בלבד משתלם עי״ז, רק גם הנפש נעשית יותר בשלימות זו של ההתגלות, כיון שמתפשטת מן החכמה אל הבינה ואל המידות אשר בהן, וכל פרטיותי׳ של הנשמה ע״י לימוד התורה מתקדשות, וגם בג״ע הנשמות גם כשהן מופשטות לומדות תורה. כן אף שהנפש לעצמה מתלהבת הרבה, מ״מ צריכים להרבות במיני עבודות ההתרגשיות שגם בשר מוחנו ולבבנו יתרככו להתפעל בהתרגשויות הקדושה יותר על זו שיש בטבע לכל אחד מאתנו, ויוסיף להיות איש מתרגש הרבה יותר על מדת התרגשותו אשר בטבעו ועי״ז גם גופנו וגם נפשנו יתעלו ויתקדשו.
בחור ואברך חסיד אחר שב״ה הגענו עד כה, מוכרחים אנו להפסיק באמצע עניננו ולתן לך אות וסימן שתבחין בו את עצמך. סימן הזה יהי׳ מסור בידך שתדע בו אם עברת על דברינו עד כה רק בדרך קריאה בעלמא, או אם בעבודה עברת עליהם. אם בעבודה עברת עליהם שנפשך באמת שוקקה לעלות מן הבצה אל טהרתו וקדושתו ית׳. וכל עצה היעוצה לך וכל תרופה המוכתבת ממי שהוא לנפשך הרפויה, אתה אץ לקחת אותה, וכבר התחלת גם לעבוד בהאופנים האלו, אז צריך וגם מוכרח אתה כבר לראות בך איזה שינוי לטובה. כבר צריכות מחשבותיך לחשוב מחשבות קדושות, ובחזקה לחשבן ולציירן לפני עיניך יותר ממה שחשבה עד עתה, ומוכרח אתה להתרגש יותר מאשר עד עתה ביראה אהבה שבירת הלב ושמחה, ולא רק כפי האופנים שרשמנו לך רק גם מחשבות והתרגשיות אשר לא שערת אותן עד כה מעצמן מתחדשות ועולות לך מקרבך.
ויש שאתה מתמה עליהן מאין הן באות ומי ברא לי את אלה, אל תתמה על זה, כי כפי שאיתא בספ״ק השגה גדולה היא להשיג את נפש איש הישראלי ואנו אין משיגים אותה. ובצדק יכולים לאמור לכל איש ישראלי מחוטב עצים ועד שואב מים, דע כי לא אתה ולא אני יכולים להשיג את גדולתך וקדושתך הרבה של עצמותך. כבן מלך האסור בבור האסורים דומה איש הישראלי, הכרוך בסמרטוטים מגועלים ובבלאות סחובות, לא זולתו ולא הוא בעצמו יכירו בו כי בן יקיר הוא ברוח ומוח נשגבים. אבל כאשר רק יתחילו להסיר ממנו את בגדיו הסחובות, ומכל שכן כאשר מבחוץ גם את שיר המלך אשר ישוררו המשוררים יאזין, כמה יתבער, גם הוא יקום ישגב וכלו יתרומם, ובשיר יתן קולו. כולם מן שירתו יתמהו, וכולם לפני פסגת רעיונותיו והשגותיו יתבטלו ויאמרו ראה זה דבר חדש אשר לא ידענוהו. [ועיין כגון זה במדרש שיר השירים פ״ו על הפסוק ״לא ידעתי נפשי שמתני״].
כל אחד לפי ערך שקרא בקריאה עם עבודה, בעזרת ה״י חידושי נפשו באופני עבודה ירגיש אם מעט ואם הרבה. אבל גם אם לא תרגיש עוד בך התחדשות מפני שרק כקורא איזה מעשה וסיפור שלא לשם עבודה עברת על כל זה, גם אז אל יפול לבך, רק גמור את הקונטרוס, וכפול ושלש לקראותו, ובקריאה הב׳ הכבד יותר את העבודה עליך ואז בעזרת ה״י תרגיש. חמש מאות שנה גבוהים השמים מן הארץ, וא״א לפסוע אותם בפסיעה אחת.
ועתה נחזור לעניננו. אין כל אחד מאתנו רשאי להשמיט כל יכולת ואמצעי מבלי לשמש בו לעשות א״ע לבעל מחשבה חזקה ואיש מתרגש בכל פעם יותר ויותר מ אשר אנו בטבענו טבע איש ישראלי, ואז גם אל תכלית ראשית מאמרנו אי״ה נגיע, שנרגיש את התרגשיות נפשנו לקדושה, ולא לבד בשעה שמעצמה היא מתרגשת, רק גם ברצוננו ובבחירתנו נוכל להביא את עצמנו לידי התרגשות אף להתלהבות קודש, והוא מפני שכלנו אנשים מתרגשים נהי׳. את האכזר קשה לעורר ברחמנות, רק לפעמים ורק ע״י צרה נוראה ח״ו בזולתו יתרגש ברחמנות, משא״כ האיש שבעצם הוא רחמן, בקל יתעורר כפעם בפעם גם מכל דבר שיש בו צד רחמנות. כן כל זמן שאין אנו מתרגשים, עבודה גדולה ופעולה קשה היא להביאנו לידי התרגשות וכמעט שלא בידנו היא, וכשיעלה לעשות אותנו לבעלי רגש אז לא תהא התרגשותנו כל כך יקרה לנו הנמצאה רק לפעמים ואחר התאמצות יתירה, תכופות נתרגש ובכל פעם שנרצה ברצוננו נתעורר.
אבל חוץ מזה מפני שבכלל מתרגשים נהי׳ לכן יקל לנו בבחירתנו לעורר את התרגשותנו, נרשום בזה איזה רשימה מדרכים פרטיים איך להתנהג באופני התרגשיות פרטיות, הגם שדבר הזה צריך אריכות מ״מ נשתפק בזה בקיצור וד׳ יעזרנו להאריך במקום אחר. ונחלק את ההתרגשיות לב׳ סוגים, וכל סוג לג׳ מינים.
סוג א׳) התרגשיות הבאות מבפנים שלא נתעורר האיש מדבר החוצה לו רק מבפנים מעצמו. ובהם הג׳ מינים,
א׳) התרגשות שמרגיש אותה בלבוש של קדושה, לאהבת ד׳ ליראתו לתורה למצות לתשובה לאהבת תלמידי חכמים ליראתם וכו׳.
הב׳) שאינו מרגישו בשום לבוש רק סתם שמרגיש לפעמים שבירת הלב או שמחה והתחזקות ואינו יודע למה ולמי היא, כמו שאמרנו לעיל שיש גם מי שחושב שדבר גופני חסר לו וממלא אותו.
והג׳) שמרגישה בלבוש של תאוה ח״ו.
סוג הב׳ ההתרגשיות הבאות מבחוץ, שמעצמו לא נתרגש רק דבר אשר מחוצה לו פעל עליו להביאו לידי התרגשות. והג׳ מינים בו,
א׳) בלבוש קדושה שע״י שח״ו נענש מתרגש ביראה מד׳, או שד׳ הושיעו ועי״ז שמח ומוסיף להתרגש באהבה, וכן ע״י דיבורים שראה בספר או שמע או סתם בשעת התפילה ואחר לימוד תורה שנתעורר בהתרגשות אהבה יראה וכו׳.
הב׳) התרגשות בלא לבוש כגון שנתרגש מניגון וכדומה לשבירת הלב או שמחה, וגם בזו יש שע״י שבירת הלב סתם בא לעצבות, ומשמחה סתמית זו להוללות ח״ו, ואינו נותן לב לשמש בה לקדושה.
והג׳) בלבוש רע ר״ל לתאוה כמו שאמרו חז״ל עינא ולבא תרו סרסורי דחטאה [ירושלמי ברכות פ״א ה״ה] וכן ע״י שמיעה או שאר חושים שנתעורר לנמוכיות ח״ו.
והנה בההתרגשיות של מיני א׳ וב׳ היינו הבאות ונראות בלבושי קודש והבאות בלא לבושים אם מסוג הא׳ הבאות מבפנים, ואם מסוג הב׳ הבאות מבחוץ כבר דברנו בחובת התלמידים וגם לעיל בקונטרס הזה ואנו רושמים בזה תרופה קצרה בטוחה ואמיתית האמורה בספרי כ״ק אא״מ הה״צ והק׳ בשם הרמב״ן זצוקללה״ה. הן שם על התרגשות הבאה ממילא ובלבוש קדוש איתא, שהיא לחלוקינו מין הא׳ בסוג הא׳, מ״מ גם למין הב׳ הבאה בלא לבוש, וגם למינים א׳ וב׳ שבסוג הב׳ הבאה מן החוץ בלבוש ובלא לבוש יכולים לשמש בה, ונבאר בזה לפי עניננו הנ״ל אחת לאחת.
שם איתא שכשבא איזה הרהור טוב באיש יעשה בו מצוה או ילמוד בו, ובזה ילבישו בקדושה עכ״ל הק׳. לכן אם הוא רק סתם הרהור תשובה אם מעצמך נתעוררת או ע״י דבר מן החוץ וצריך אתה להרחיבו ולקיימו, אז אף שיותר טוב שתלמוד אז מעניני התשובה מ״מ כיון שמשמעות התשובה היא שתשוב ותתקרב לתורה ולמצות לכן כל ענין תורה וכל מצוה ענין תשובה הוא, גם אם שור שנגח את הפרה, והמחליף פרה בחמור, תלמד, תשובה היא ולקדושת ד׳ בזה אתה מתקרב ומתלבש. ואם הוא שבת ויו״ט ומרגיש אתה התעוררת לקדושת השבת או לקדושת היום טוב, אז תתחיל ללמוד במדרש זוה״ק וספרי חסידות המדברים מקדושת השבת או מן הסדרה זו וכן מקדושת היום טוב.
כי כנ״ל הקדושים בדברי קדשם המדברים מקדושת השבת ומן הסדרה וכן מקדושת היום טוב או איזה מצוה וכל דבריהם, אף אם בדרך דרוש ידברו, לא רק לדרשה קראתו, רק את להבת קדשם להשבת להיום טוב ולכל דבר מצוה ותורה בדברי קודש הלבישו ובהם גילו, ולשונם שם לשונות של אש הם המתפרצים מחוץ להמדורה מדורת המוקד שלהם. וע״י שתלמד בהם אז חוץ מזה שתוסיף אתה להתעורר מן אש הקודש מן השמים אשר בדברי קדשם, גם דיבורי קדשם ועניניהם אשר הלבישו את אש הקודש שלהם גם לך יהיו למנה, שגם נפשך אשר נתעוררה עתה מעט, בהם תתלבש. וזה יהי׳ לך לסימן, שמעולם לא נהנית כל כך מדברי תורה וחסידות כמו עתה, והיא מפני שגם נפשך נמצאת בתוך הרעיון והענין שאתה לומד עתה בספר, ועם נפשך שאתה רואה בזה אתה מתענג. ואם א״א לך ללמוד בענין מהענינים שנתעוררת כגון מקדושת שבת ויום טוב וכדומה, אז למוד מה שאפשר לך גמרא מדרש וכו׳ איזה ענין שהוא, אבל לא תשתפך בראי׳ אחת ולא על רגל אחת, רק תסיח דעתך מכל דבר ובהספר תהי׳ שקוע ותשהה שם זמן היותר אפשר לך. וכל עת ושעה אשר תוסיף להגות וללמוד, תרגיש יותר תוספת קדושה והתרגשות של קדושה שנתוספה בך.
תמיד קודם כל לימוד התורה הן בפשט התורה הן בחסידות תכוון שרוצה אתה בזה להתדבק בתורה, ובד׳ ית׳ הנמצא בתורה, כמו שכתוב בספה״ק תניא. וכשתלמוד בשעה שנתעורר בך איזה הרהור של קדושה ותשובה, שאנו מדברים ממנו עתה, אז גם אחר שגמרת ללמוד או גם באמצע הלימוד בין ענין לענין, תפסיק מעט ותתחיל במחשבתך לחזור על הדבר שראית, ותנסה בעצמך להוסיף בענין קדושת השבת והיום טוב או סתם בענין הסדרה שראית בזה לפי הדרך שראית בספר. אם תוכל, אשרך. וכבר חדשת בזה גם לבוש להתרגשות קדושתך, ואם לא חדשת עוד, אל יפול לבך, וחשוב ותרבה לחשוב, בזה שלמדת, ותשתוקק אף תתפלל לד׳ שיקרב אותך ויקדשך בקדושת השבת היום טוב והמצוה. כי כשהאיש מרגיש איזה קדושה כנ״ל משבת וכו׳ ובחלק קדושה זו משתוקק ומתפלל לד׳ שיקדשו, היא העיקר של אשר קדשנו במצותיו, וקדשנו במצותיך שאנו אומרים ומתפללים. ואחר זה למוד הלאה.
כן גם באותן ההתרגשיות ממין הב׳ שהן בלא לבוש, ראשית כל אל תמהר לעשות בה כפי שעולה על לבך לבקש איזה דבר גופני, רק הסתכל בה, אם דכאות רוח אתה מרגיש בקרבך, אז התבונן בינך לבין עצמך לאמור אולי עשיתי איזה חטא לא מכבר, או דבר נמוך עשיתי או דברתי או חשבתי דבר שאינו הגון. הן אני איני יודע אותם כי בחפזון עשיתי, וכל שנות חיי עוברות בחפזון ובהלה, אבל נפשי נלקה ונחלה, והיא גונחת עתה מכאב לבה, והיא המדכאה את רוחי. יש ואחר חפישה קלה תמצא כדבר הזה, כן זאת עשיתי דברתי או חשבתי שלא כהוגן, ורא״ה ז״ה סימ״ן מובה״ק, שכאש״ר א״ך תמצ״א א״ת הקלקו״ל, אז מיד, יק״ל ע״ל לב״ך הנדכ״א. אבל לא תשתפק בהמציאה לבדה, רק גם תקבל ע״ע שלא להוסיף כזאת, אף בקבלה לבדה לא תשתפק, כי הדברים שהאיש מקבלם ע״ע ואינו ממציא לו עצות תחבולות וגדרים שבאמת יקיימם מה המה לו.
אבל בין אם מצאת את סבת דכאות רוחך עתה, בין אם לא מצאת, בין היא ההתרגשות של דכאות רוח בין אם היא התרגשות של שמחה, בין אם היא מסוג הא׳ שבאה מעצמה בין אם היא מסוג הב׳ שמחוץ נתעורר, הוי חס עליך ואל תעברה כלאחר יד, נפשך כנף הושיטה מהר וחזקהו, אחוז בו ואל תרפהו. הרחב את הרגשתך זו, אמור איזה פרקי תהלים המתאימים למצב רוחך הזה, כדי שתתפשט התרגשותך באורך ועומק, יותר חריפה תהי׳ וזמן יותר ארוך תשהה ולא רק כהתעיף עין. אם דכא רוחך אמור פרק ג׳ ו׳ י׳ י״ג ט״ז י״ז כ״ב כ״ה כ״ח ל״א ל״ח מ״ב ובפרט נ״א שתרבה לאמור וכן כדומה. ואם התרגשותך עתה היא של שמחה אז אמור פרקי תהלים המוסיפים התעוררת של שמחה כגון א׳ ח׳ ט׳ י״ח י״ט כ״ג כ״ד כ״ז כ״ט ל׳ ל״ג ל״ד וכל שאר שירות ותשבחות. אבל כל שתאמר לא תאמר רק כמספר מעשה מה שאמר דוד המלך לפני אלפי שנים, רק כאילו תיקן דוד זאת במכוון בשבילך. וכשאתה אומר למשל א-לי א-לי למה עזבתני תצייר שאתה עומד לפני כסא כבוד ושופך את נפשך א-לי א-לי למה עזבת אותי ואת משפחתי ואת כל ישראל, למה הסתרת פניך וכ״כ חשוך לנו וכו׳.
ואם א״א לך עתה לאמור תהלים וללמוד בשעה זו, אז דבר מעצמך דברי השתפכות הנפש לד׳ בשברות רוח והתרוממות הנפש ושמחה לפי מצב התעוררות נפשך עתה. למשל אמור רבש״ע אבי ומלכי הוי כמה רחוק אני ממך ומקדושתך. סוף כל סוף מה יהי׳ עמדי, הן רוצה אני ושוב רוצה, ומ״מ הנני שקוע כבבצה. רבונו של עולם רחם נא עלי שסוף כל סוף אקרב עצמי אליך. העלה והושיע אותי ואת כל ישראל ברוחניות וגופניות בחסדים טובים וחסדים נגלים ונעבדך באמת בשמחה בקדושה ובטהרה. [רבש״ע אבי ומלכי, געוואלד וויא ווייט בין איך פֿון דיר, און פֿון דיין קדושה. וואס וועט פֿארט זיין, כ׳וויל און כ׳וויל, און כ׳ליג ווי אין אַ זומפּ. רבונו של עולם האב רחמנות אויף מיר אז כ׳זאל שוין פֿארט מיך מקרב זיין צו דיר. הויב מיך ארויס פֿון דיא זומפּ און העלף מיר און אלע יודען ברוחניות וגופניות מיט חסדים טובים, חסדים נגלים אז מ׳זאלל דיך דיענען באמת בשמחה בקדושה ובטהרה]. ובכולם כמצות הרמב״ן זצ״ל הנ״ל, היינו שתשתדל לעשות אז איזה מצוה או ללמוד תורה.
תמיד השתדלו החסידים לשעבד את ההתרגשיות סתמיות, לעבודה, ועוד עשו פעולות חיצוניות לעורר אותה ולשעבדה לעבודת הא-ל. כי אף ששתית המשקה יי״ש וכדומה הנהוג בחסידים ענין גדול בה, והיא מעין ויבא לו יין וישת שהמשיכה השראת השכינה על יצחק אבינו לברך את יעקב ועיין בזוה״ק תולדות [קמ״ב ע״ב] ויבא לו יין רמז רמיז מאתר רחיק קריב לי׳ ע״ש. אבל לכל ענין גדול יש גם פשוט ובפרט לנו הפשוטים ואין המקרא יוצא מידי פשוטו. היי״ש מעורר את לב האיש עם התרגשויותיו, ואז הגרוע אף אם אינו משתכר, בהתעוררות רוחו אחר שתית המשקה מוסיף להתרגש אל חטא ואל פשע ומוסיף עי״ז להלביש את נפשו שנתגלה מקצתה ברע ר״ל. והחסיד בעל הנפש המחפש בנרות את נפשו שנתעלמה בו, אומר, הן רק ממשקה נתעוררתי ועל ידה התגלה עתה מקצת מנפשי, אבל בין כך ובין כך מנפשי נתגלה מקצתה אחזיק בכנפה זה ולא ארפנו, ואעבוד את עבודת ד׳ בנפש גלוי׳, ולא רק כפי שפעלה המשקה עלי לגלותה, אך בעבודתי אוסיף לגלותה בהתרגשות והתפעלות אף התלהבות. וגם עתה עשה כך, שתה עם חבריך החסידים בעלי הנפש, לתכלית זה ובאופן הזה, לסבב בה התרגשות הנפש ותוספת העבודה בנפש גלוי׳. וכיון שלכוונה זו ובהכנה זו, ובמסיבת מרעים חסידים אתה מעורר אותה ושותה המשקה, לכן גם מראשיתה את ההתרגשות הזאת הסתמית, בלבוש קדוש תרגיש בך, התרגשות לעבודה לאמונה ליראה ולאהבת ד׳.
גם ההתעוררות שע״י הנגינה שמרבים כל כך בה החסידים היא כעין זה. עולם הניגון גבוה מאוד אבל לנו הפשוטים רק בהעבודה הפשוטה צריכים לעיין, לדעת ולעבוד ועי״ז גם הגדלות שלה ממרום, גם בלא השגתנו תמשך לנו. איתא בספה״ק בית אהרן על הפסוק ״תשורי מראש אמנה״ וזה לשונו הקדוש, די גרעסטע אמונה וויפיל א יוד האט איז זינגען דער ראש דערפון, עד כאן לשונו הקדוש. [הנגינה היא ראש האמונה.]
אל יקשה לך הלא רואים אנו חזנים ומנגנים גדולים שלבם רחוק מד׳ אין אמונה ואין לב ר״ל, ואפילו בין העכו״ם יש מנגנים, מפני שהניגון הוא רק מין גילוי הנפש והרגשותיה, אבל אין עוד הכרע מה יעשה האיש בשעה שמתרגש ומה יפעל בחלק נפשו שהתגלה. וכמו שישנם שני אנשים שמחים, זה מוסיף בשמחתו לעבוד את ד׳, וזה בשמחתו מתהולל, כן גם הניגון שהוא אחד מן מפתחות הנפש שמעורר אותה ואת הרגשותיו, יכול להיות איש שפותח את נפשו, וחלק ממנה יוצא לחוץ, ומ״מ לא לבד שאינו עושה בו מאומה אלא עוד פוגם בחלק נפשו זה, אם בשמחה של הוללות, או בשבירת הלב של עצבות ויאוש, עד שנופל מן בטחונו ואמונתו. ועושה גם מעשים אשר לא יעשו ר״ל. וכיון שאנו רוצים להוציא את נפשותינו להמשילה על גופינו, לקשרה בקדושתו ולבטל אותה ואת עצמותנו בנשמת ש-ד-י, לכן נרגיל את עצמנו ברנה ונגינה של עבודה לשמים. לא שנצטרך לחבר ניגונים חדשים, כמו שלא נאמר שמי שרוצה לשמוח א״ע ביין צריך לעשות יין מגתו דוקא, ומי שרוצה לעורר א״ע אף את זולתו בדבורים צריך לחדש שפה חדשה.
קח לך איזו תנועה של ניגון, תסב את פניך אל הקיר, או רק תסגור את עיניך ותחשוב שוב, שאתה עומד לפני כסא הכבוד, ובשבירת לבך באת לשפוך את נפשך לד׳ בשירה וניגון היוצאים מקרב לבך, ואז מעצמך תרגיש שנפשך יוצאת ברננה. אם מתחילה היית אתה המנגן לפני נפשך לעוררה מתרדמתה, מעט מעט תרגיש שנפשך התחילה כבר לנגן מעצמה.
חידה היתה לך תמיד הנגינה, הקולות מה המה, עליות וירידות מה הן, ולמה זה פעמים שבא בארוכה, ופעמים שבה בקצרה. עתה כבר אתה רואה את הכל, בקולה בוקעה לה נפשך דרך עד למרום, ובשמים כאילו אחזו אותה בהמייתה ומשכוה בלשונה. לבה מעי׳ וכל פנימיותה, עם נגינתה יוצאים, ודרך הקולות עולים. ועליותי׳ נפילותי׳ וכל גלגולי דרכה בקולה נחקקים, ותנועא דמנגנא בה נחרתים, והניגון נתרקם. את נפשך נושא הניגון במעיו לשפכה ולקרבה לד׳.
ויש לפעמים שבנגינתך בלא ידיעתך תדבר גם דיבורים לפני המקום, אם בתחילתם עוד את רצון גופך יודיעו, אבל כל כמה שתתרגש, ויותר תצא נפשך מנרתיקה לעוף אל על, במידה זו תעזוב את העולם, ומעומק לבך תצעק נפשך בתפלה טהורה תפילה לד׳. ואל יקטנו בעיניך הדיבורים שאתה מדבר אז אפילו הם דברי תפילה שלא נאמרו בסידורי התפילה רק מלבך ונפשך זרמו, כי כגון אלו מחצב הנפש הם.
ויש לפעמים שלא יתעוררו בך דיבורים ולא תרגיש שום בקשה, ומ״מ תרגיש איזו הרגשה שא״א לך לצייר מה אתה מרגיש. מין התרפקות היא, כילד שמתחטא [פיעשטשעט זיך] לפני אביו, אינו רוצה מאומה מאביו, רק הומה ומתאנח אבי, אבי. האב שואל מה אתה רוצה בני. כלום, הוא משיבו, ושוב הומה ומתאנח אבי, אבי. כי בענין דרכי התגלות הנפש יש הרבה פעמים ללמוד מן הילד, כל מעשיו אינם בכוונה, רק מעצמה נפשו מתגלה באופנים שונים ועושה תנועות ומעשים כפי תנועות נפשו. וגם חיטוי זו [פיעשטשען] השתפכות נפשו אל נפש אביו הוא, וגם אתה לפעמים תרגיש בניגונך מין המי׳ וחיטוי, באין אומר ואין דברים ובלא שום בקשה, רק נפשך מרננת ומשתפכת ומפלטת רק, רבש״ע, רבש״ע.
ולאו דוקא בניגון של שבירת הלב, רק גם בניגון של שמחה. בכולם תוכל להשתמש לגילוי הנפש, וכך דרכו של החסיד, גם בניגון של שמחה וגם בשעת רקידתו לפעמים בוכה הוא, וגם בבכיותו שמח.
לכן כשתהי׳ בחברת חסידים בשעה שמנגנים אם בתפילה, בסעודה, או באופן אחר, תרנן גם אתה עמהם, לא רק להשמיע קול בחי׳ נתנה עלי בקולה וכו׳, רק כדי להוציא את נפשך ולהעלותה בחי׳ ויהיה כנגן המנגן ותהי עליו יד ד׳. מין ניגון החופה שמזווג את החתן והכלה וד״ל. ולאו דוקא בשעה שאתה בחברת חסידים בשעה שמנגנים, רק גם בביתך בכל עת שתרגיש את עצמך מוכשר לזה תוכל לרנן כנ״ל. ואין אתה צריך לצעוק בקולות, כי יש מי שמנגן רק המי׳ בלחש וקולו נשמע במרום.
גם ההתרגשות שאינה ערומה לגמרי, לא הרגשה לבדה, אף לא בהתלבשות ורצון לעשות או להגיע לאיזה דבר, רק שמחה או תוגה מאיזה דבר שעבר עליך, לא של מצוה ולא להיפך מתאווה, רק מאיזה ענין של רשות שעבר עליך, לא ביגיעה רבה תוכל לתקן כמו בהתרגשות סתמית. ורגשי נפשך אשר לך שמחה או דאגה מדברי עולם הנוגעים לך, אותם בעצמם תרחיב ותדבר בהם לד׳ ואז מעצמה נפשך תעלה להתרגשות קדושה. כי באיש הישראלי גם בכל מין התרגשות אפילו של מסחר ושאר עניני הגוף הן של שבירת הלב הן של שמחה יש בו צד גילוי הנפש, רק שמכוסה הוא בלבוש של צרכי עולם הזה, וצריך אתה להשתמש עם שעת הכושר זו. שכשתרגיש איזה מין של שבירת הלב אפילו מצרכי גופך תלך תיכף הצדה ותעמיד עצמך אל הכותל וגם בזה כמו בהנ״ל תאמר איזה פרקי תהלים מעין המאורע שלך ולפי דאגתך. למשל, אם דאגתך עתה מן שונאיך תתפלל הקאפיטל ד׳ מה רבו צרי רבים קמים עלי וכו׳, ואם דאגה אחרת תתפלל, טבעתי ביון מצולה או אשא עיני אל ההרים מאין יבא עזרי.
ולא שתבוא פתאום מן השוק ותדבר דיבורים בלא לב ובלא מוח, רק תתבונן מקודם בדאגותיך דאגות אלו המונעות אותך ומצערות לך כל כך הרבה, ואל מי תלך ומי יושיעך, אם לא הקב״ה הכל יכול אב הרחמן. ואתה מתקרב עתה לפני כסא כבודו, ובמחשבתך תצייר את כבוד ד׳ שעומד אתה לפניו יתברך ומתחנן, ד׳ מה רבו צרי וכו׳ רבים אומרים לנפשי אין ישועתה לו באלקים סלה, כך הם אומרים אבל ואתה ד׳ מגן בעדי וכו׳. ואחר שתאמר את פרקי התהלים, תתפלל בפיך בכל לשון שאתה שומע, כפי העולה על רוחך, ומן דיבור לדיבור ומן תיבה לתיבה, תרגיש שרוחך ומחשבתך מתחזקים ועולים, ומעט מעט אתה עוזב את צרכי גופך, וצעקה מתפרצת מעומק לבך, רבש״ע קרבני אליך, טהר אותי. העלה אותי מכל דאגות אלו, כדי שאוכל להיות קרוב אליך בלב ונפש טהור. ובסוף תפילתך טוב שתאמר אח״כ חד פסוקא דהתחזקות כמו: ד׳ רועי לא אחסר וכו׳, לא אירא רע כי רבש״ע אתה עמדי, ומעתה תשמח כי ד׳ עמך, כי באמת ד׳ עמך, ובפרט בשעה זו ששפכת את לבך לד׳, שהיא שעה של התרוממות והתקרבות. ובכל היום תרגיש אחר תפילה זו מין עונג רוחני, עונג של טהרה, נפשך היתה בגן עדן היום ומי ידמה לה ולשמחתה.
וכן בשעה שתרגיש בקרבך שמחה, אף אם היא שמחה מן ישועה גופנית לא תעזוב את שעת הכושר של ניצוץ התגלות נפשך, ותעמוד בזוית ותאמר איזה פרקי תהלים [טוב בשעה זו שלא להרבות בתהלים] כמו קאפיטל י״ח, ד׳ חזקי וכו׳, צורי אחסה בו מגני וקרן ישעי משגבי וכו׳. וכשתגמור את התהלים תדבר כנ״ל בפיך, רבש״ע מודה אני לך על גודל חסדך שאתה משגיח עלי ועוזר לי ברחמיך הרבים, ותמיד אתה מנהיג אותי לטובתי ובפרט עתה שהושעתני בישועה זו, ושוב תרגיש עלי׳ כנ״ל מן שמחה גופנית, לשמוח בד׳.
ובדרך הזה לא תעזוב, אפילו אנחה היוצאת ממשך, כי אפילו מן אנחה פשוטה קטנה וקלה גופנית שיוצאת מקרב הלב לב ישראל, יכולים לפעול התגלות גדולה בנפש ולקרבה על ידה אל ד׳.
ולא התרגשותך ממין הב׳ לבד שאין אתה מרגיש אותה לשום דבר רק סתם הרגשה שלא נתלבשה עוד באיזה לבוש גופני, יכול אתה לשמש לעבודת ד׳ ולהתרגש בה אליו ית׳, רק גם מן הרגשה אשר ממין הג׳ שכבר אתה מרגיש רצון והתרגשות לאיזה דבר גשמי גם כן ממנה יכול אתה להוסיף התרגשות יראה ואהבה לד׳. כי כבר אמרנו לעיל מספ״ק שגם נפש הבהמי׳ אשר ממנה כל תאות עוה״ז באות, באיש הישראלי גם היא מקדושה מן פני שור שבמרכבה, רק שמתלבשת בלבושים נמוכים לרצות בה דברים נמוכים, ועל האדם להוציאה מן לבושה הרע ולהלבישה בלבוש של קדושה. נמצא שגם כשמרגיש האיש איזה התרגשות לדבר נמוך, ב׳ דברים בגו, א׳ התרגשות הנפש שכל כך אנו מחפשים אחרי׳, והב׳ לבוש רע שנתלבשה בו הארת הנפש והרגשיותה. ולוּ הרגשנו אותם לב׳ דברים, המתלבש לבד, והמלבוש לבד, ההתרגשות לבדה, וגם הסחי וזוהם המגעילה וממאסה לבד, כי אז לא היתה סכנה כ״כ צפוי׳ לעבודתנו, אבל דא עקא מה שאנו מרגישים אותם כאחת, כאילו לא הי׳ בזה ב׳ דברים רק אחד, רצון נמוך לדבר הזה או הזה. קדושינו אבות החסידות זי״ע אמרו שלא די לו לאיש שיתאפק מתאוותיו הרעות, רק גם חוב עליו להפוך כל רצון רע, לקדושה, שברצון הזה שרצה את הרע, מעתה את הטוב ואת הקדושה ירצה. וכנ״ל מצאו בקדשם לזה רמז בתורה בהא שאמר משה רבנו לפרעה ״כי ממנו נקח לעבוד את ד׳״ גם ממנו מן חלק הבהמי׳ הרע נקח לעבודת ד׳.
אבל איך עושים זאת אם האיש אינו מרגיש ב׳ דברים רק רצון אחד, ועל פי רוב רצון הזה לרע ולנמיכיות עוד חזק הוא. והנה הגם שכדי שיוכל האיש לרפא את מחשבותיו הרגשותיו מידותיו ושאר נטיות וקלקולי נפשו ע״י עצות ותחבולות כעין שרופאים חולי הגוף. צריך הוא להכיר מקודם אותן ואת טבעיהן ותהלוכותיהן וכל נטיות הנפש בפרטיות כמו שרופא הגוף מכיר את הגוף בכל פרטיו כמו שכתוב בפרק א׳ מח״פ להרמב״ם ז״ל. ועל זה מתפללים אנו מא-ל אב הרחמן שיזכנו להרחיב הדיבור בענינים אלו במקום אחר בפרטיות, מ״מ נאמר לך בזה בחור ואברך סגולה, לא שאנו מבטיחים אותך שבה תוכל לאמור ליצרך גירא בעיניך, כי דבר מוחלט ובטוח כזה, אשר יבטל לגמרי את היצה״ר והבחירה, אין במציאות בכלל, אבל זאת נוכל לאמור לך, שכאשר לא תתעצל רק תשמש בה, אז הרבה הרבה בעזהשי״ת תעזור לך ותתפלא על פעולתה זו הגדולה בך.
שלמה המלך אמר, חזית איש אץ בדבריו, תקוה לכסיל ממנו, [משלי כ״ט כ׳]. ומקדושנו איש אלקים רשכבה״ג. מרן הבעש״ט זצוקלל״ה איתא עה״פ ואבדתם מהרה, שצריך האדם לאבד את המהירות עכ״ל הקדוש. היינו שיהי׳ בדעה מיושבת ולא במהירות, ואם העבודה בכלל קשה לו להאיש לעבוד אם אינו בישוב הדעת רק במהירות, ק״ו ובן בנו של ק״ו בעבודת המחשבה, שכשרוצה להסתכל במחשבתו לפעל בה על עצמו, הן לפעל על המחשבה בעצמה שלא תהא כהפקר ושאר התיקונים הרבים הנחוצים לה, והן לפעל עם המחשבה על הרגשותיו ולהפוך את הרעות לטובות, שא״א בשום אופן אפילו להתחיל בה אם הוא איש מהיר, ואם יתחיל במהירות עוד קרוב הוא להפסד מלשכר, כי יקלקל יעקם ויהפוך את הכל ויחשב שכבר תיקן א״ע. לכן הוכרחנו להזהירך באזהרת קדושינו זו בחור ואברך חסיד, הן על הענינים שעברת עד כה והן על זה שמתחילים עתה לדבר בעזהשי״ת, ולאמור לך אם רוצה אתה שבעזרת ד׳ תוכל לפעל בך בענינים כאלו, ואם שוקקה נפשך לקחת רסן הממשלה על גופך מחשבותיך מידותיך וכו׳ בידך, אז לא תהא אץ, אך ואבדתם מהרה כפי׳ כ״ק אדמו״ר וקדושנו הבעש״ט זצ״ל שתאבד את המהירות, רק בנחת ובישוב הדעת בכל דבר תסתכל, ובאמת, לא ברמי׳ עצמית.
ועתה נשוב אל הנ״ל. עלינו להפשיט לבוש המזוהם ורעת התאווה מן חלק נפשנו זה שנתגלה עתה בהתרגשות רעה זו, שלא לבד שנתאפק מן תאוותנו ובקרבנו עוד תבער, ולבוש המזוהם יוסיף להלביש ולאחוז בנפשנו. רק שלא נתאווה וחלק נפשנו זה שנתעורר נפשיט ונשליך מעליו את לבושו הרע, ואז עוד נרוויח את חלק הנפש בסתם התרגשות שעוד נוסיף בה לעבודת הקודש. ואיך זה אפשר. הן כבר הבאנו לעיל בחובת התלמידים מספה״ק עה״פ ״סור מרע״ וכו׳ שע״י עשה טוב תוכל לסור מרע, שתרבה בתורה ומעשים טובים ועי״ז יצה״ר יסור ממך. אבל האם יש לנו השפלים לדמות שנהרוג את היצה״ר לגמרי, ונקיים לגמרי נשאר בלא שום תאווה לעולם, ובשום פעם לא יתגרה יצרו בכל אחד לפי מצבו. ומה יעשה האומלל בשעה מכוערה כזו, במה יחליש את תאוותו אז ואת התרגשות זממו הרעה.
על זה נשיב, הבט בקרבך, איש שומע ומקשיב, ותראה שחוק הוא באדם, אם יטפל באיזה רחש מרחשי נפשו, אם הוא רחש של דמיון, רצון או הרגשה, אהבה יראה או שאר המידות, אף גם עם מחשבתו יטפל, אם טיפול מחשבתו הוא בהרחש, אז ע״י הטיפול יוסיף הרחש להתפעל יותר, ותחזק ויתרגש יותר. ואם אין טיפול המחשבה בהרחש, רק אודו״ת הרחש, או״דו״ת הדמיון או״דו״ת הרצון או או״דו״ת האהבה היראה וכו׳, אז אדרבה ע״י טיפול המחשבה אודותו, יקלש הרחש אף יחדל לגמרי. ולא הטיפול לבד רק גם ההסתכלות בעצמה שאדם מסתכל במחשבתו על איזה רחש אשר בקרבו, אף על מחשבתו, מכהה את הרחש ואת המחשבה.
למשל קח לך בדמיונך תמונת איזה איש הכי קרוב לך ורגיל אתה בו בכל עת ושעה, אז כל שתוסיף לפעל בהרחש היינו בהדמיון המתרחש עתה בך, אף אם את מחשבתך תשתף בפעולה זו לחשוב גם איך האיש הזה אוכל איך שותה איך מדבר וכו׳, אז בכל פעם יותר יתפעל ויתרחב רחש הדמיון בך. משא״כ כשאין הטיפול בהרחש ובהדמיון רק או״דו״ת הרחש ואודות הדמיון, וכה תחשוב, אם לדמות זאת התמונה או לא, אז רק כשתתחיל לחשוב או״דות״ה ולא לבד כשכבר תטפל במחשבה זו אודותה רק גם כשתתחיל להביט במחשבתך על התמונה זו שהעלית בדמיונך ותחשוב לך, איזה דמיון אני מצייר לי עתה, של אבי וכדומה, אז מן ההבטה בעצמה שאתה מביט עלי׳ מיד תכהה התמונה מדמיונך, וככל שתוסיף לטפול אודות״ה יותר תקלש אף תחדל לגמרי, ולא תוכל בשום אופן לצייר לך התמונה שכל כך רגיל אתה בה.
וכן הוא ברחש הרצון אהבה וכו׳ כנ״ל. למשל יש לך ידיד שאוהבים אתם זה את זה, אם באהבתכם תטפל, אף אם תשתף את המחשבה בטיפולך, ותחשוב אוהבי היקר מה מאוד אוהב אני אותו, ומה אעשה בשביל אהבתי לו, אפשר אקנה לו מתנה, אפשר אעשה לו איזה טובה, ותצייר לך איך תתעלסו באהבים איך תדברו יחד כשתתראו פעם אחר פעם, אז בכל פעם יוסיף רגש האהבה להתחזק ולהתפעל בך. ואם לא באהבה תטפל רק אודו״ת האהבה, ותתחיל להביט במחשבתך עלי׳ כעין זה, האם באמת אני אוהב אותו ואפשר איני אוהב אותו, רק שאיני שונא אותו, ומה אהבתי לו שאהבתו, ולמה אני אוהב אותו, ולמה לי עוד כל כך הרבה לאהבו. וכדומה, אז אף אם לא תמצא בו אשם שבשבילו לא תאהבהו, מ״מ ההבטה במחשבה על רחש האהבה והטיפול בו, אפילו אם לא ימהר רחש האהבה להיחלש ולחדול כמו שמיהר הדמיון להיחלש, מ״מ גם הוא יתחלש, ואם תוסיף יותר לחשוב אודותה גם לגמרי יתקרר. הן האהבה אינה נחלשת מהר כהדמיון, מפני שהדמיון לא נשתרש בך בפנימיותך ורק דמיון הוא משא״כ האהבה כיון שנשתרשה יותר בלבך ומדותיך ונאחזת יותר, לכן אוחזת עצמה יותר, אבל גם היא תיחלש תתקרר אף תחדל. ותלוי עד כמה נשתרשה האהבה בך, אהבה קלושה תחדל יותר בטיפול אודותה, והאהבה יותר חזקה יותר תתקיים עד שתחדל לגמרי, וכן בערך הטיפול אודותה תלויה, בטיפול רב תמהר לחלש וכו׳.
ומעתה כבר יש לך איזה תחבולה לעשות בה מלחמה, אבל זאת תזכור שכמו שא״א לאיש מלחמה שיצא ישר אל שדה קרב מבלי אשר ילמד מקודם קשת, כמו שאמר דוד המלך ע״ה ללמד את בני יהודה קשת [שמואל ב׳ א׳ י״ח]. ועוד טרם שונא הגמור אויב נפשו נגדו לרצחו נפש בין רגע, מוכרח הוא ללמד א״ע, במי שרק מתנגד לו, כלומר בבן עמו שאינו שונאו רק מתנגדו, ולא בא לרצחו נפש. כידוע מלימודי המלחמה [מאניעוורעס] שמצבא אחד מתפלגים ב׳ מפלגות להתאבק זה נגד זה, ואם בהם יעמוד ואת שונאו זה הקל ינצח, אז יתקשה לבו מוחו ועצביו, זרועיו ועורקיו, ויעשה כולו לגבור ואיש מלחמה שלא ירך לבבו ולא יפול רוחו רק ילחם וינצח. כן גם מי שמעלים עין מן רחשי לבו הקטנים שאין בהם איסור, וגם רצונו בהם מעט הוא, ולא חומד להם כל כך, ויעזוב אותם לחמוד ולעשות בלבו וגופו כרצונם, אז כשיבא לדבר שרצונו חזק בו אף גם צד איסור בו, הרבה יצטרך להזיע עד שיתגבר בו ויתרחק ממנו, וגם אינו בטוח אם יוכל לו ליצרו אז. והוא מפני שלא למד קשת בשונאיו הקטנים ולא נעשה גיבור ואיש מלחמה, בהדברים שאין בהם איסור ותאוותו בהם מעטה היא. ולא עוד אלא גם רך לבב ישאר, וציץ נובל שגם נגד רוח קטן לא יוכל לעמוד, וקריאה קלה כי ישמע מן יצרו כבר ירפו ברכיו ומלא קומתו לפניו יפול. ובספה״ק בית אהרן בהליקוטים אשר בסופו איתא, חפציך אסורים פירוש הכלל הוא, חפציך אסורים וואס דיר ווילט זיך טאר מען ניט וכו׳ עכ״ל הק׳ [כל מה שרוצה אתה אסור לך].
דברי קודש אלו כלל ועיקר הם, וכל בהנ״ל אם באמת רוצה אתה שלא תהי׳ ח״ו מן הרשעים שהם ברשות לבם רק מהצדיקים שלבם ברשותם ולא תהא הפקר ונכנע לכל תאווה ח״ו, רק אתה תהי׳ המושל ע״ע מרא דנפש שלך [דב״ר פ״ב]. ולתכלית זה רוצה אתה לשמש בהתחבולה שאמרנו לך בהסתכלות אודות הרגש שנתעורר לך, אז צריך אתה להתחיל בהתרגשיות קטנות המתרחשות בך. למשל אם הביאו לפניך באכילתך שני מיני בשר, ונפלה הבטתך על מין אחד כי תתאווה לזה המין יותר, אז אכול את מין השני וחתיכה זו שאתה מתאווה לה אל תאכל, ולא תאמר ומה בכך הלא גם זו של היתר, וגם אין תאוותי כל כך חזקה עד שיהי׳ חוב לי לעמוד נגדה. רחם עליך ועל נפשך והחל את מלחמתך בניצני תאוותך הקטנים ועשה את עצמך לאיש גיבור חיל המושל ע״ע, ולבו אף כולו בידו. בענין הזה של ב׳ מיני בשר מובטחני שלא תצטרך לשמש עוד בתחבולה הנ״ל כי עוד לא רע עמך כל כך שעל חתיכת בשר זו או זו תמסר את עצמך לרשות ולרשת הסט״א, בידעך שכך דרכו של היצה״ר היום אומר לו עשה כך ולמחר עשה כך וכו׳.
אבל אם ח״ו כבר הגעת לידי כך שהיצה״ר כבר אוחז אותך בעורפך עד שאפילו גם בזו קשה לך לעמוד נגדו. או אם הביאו לפניך ממתקים ומטעמים המגרים אותך יותר והתרחשה תאוותך בך ברגש יותר חזק וקשה לך לפרוש מהם, וכדי להחליק את חטאתך זו בעיניך רוצה אתה לבטל את הדבר כלאחר יד ולאמר ומה בכך אם אוכל או לא אוכל אלו, הלא כל אנשים אוכלים אותם. לכן עשה כהנ״ל והחל להביט על תאוותך ושאל את עצמך בלבך, <b>האמת הוא שכ״כ תאוה בי לאכול זאת. איני רוצה לדון אם צריכים לאכול זאת או שלא לאכול. ואפשר אין עבירה בה עתה, אבל זאת נתברר לי עתה שבעל תאוה אני, וכל עצמי מונח ביד תאותי, עד שקשה לי לפרוש ממאכל הזה, כי הלא לא אגוע אם גם לא אוכל מזה ומ״מ כמה קשור אני בה</b>. והבט במחשבתך על עצמך ועל תאותך, הוי מטפל אודותה והוסף לאמור, <b>הן ידעתי שאיני צדיק אבל להיות כ״כ מנוול ובעל תאוה שפל עד שלמטעמים אלו אהי׳ בטל ומבוטל לא חשבתי</b>. הבט עלי׳, וחזור דברים הללו פעם ושתים וכו׳, ותראה ותתפלא איך בעזהשי״ת תתחלש תאוותך אף תמס לגמרי. כה תעשה בעניני אכילה וכה תעשה גם בשאר תאוותיך, אף בדיבור איזה ענין אף של רשות שאינו עבירה, אבל טוב יותר שלא תדבר אותו, ומ״מ מתגרה אתה לדבר אותו, הבט עליך ועל גרויתך באופן כזה.
ואם מדה גרועה התעוררה בך, אם של קנאה או שנאה לאיזה איש, או מדה רעה אחרת, ואף שיודע אתה את רעת המדה הקנאה והשנאה מ״מ קשה לך לבטלה. או כל הרהר רע כי יפגע ח״ו בך ויקשה לך להרחיקהו ממך ולבטלו, הוי משמש באמצעי הזה. אם אין אתה עומד בשעה זו בתפילה, או גם בתפילה אם מותר לך להפסיק באותו פרק, אמור את הפסוק ״אש תמיד תוקד על המזבח לא תכבה״, כמ״ש בסידור האר״י זצוקלל״ה בשם הרמ״ק זצוקלל״ה שקיבל מפי אלי׳. או אמור בכל כחך הכנעני החתי האמורי והפריזי החוי והיבוסי והגרגשי, האמור בצעטיל קטן מזקני הקדוש הרבי ר״א זצוקלל״ה. ונכון לשנות פעם לאמור זה ופעם זה, כנ״ל מהמאו״ש שתחבולה שעושים אותה זמן רב אינה פועלת. אבל אם עומד אתה בשעה זו בתפילה במקום שאסור לך להפסיק, עשה את תחבולה הנ״ל, הוי מסתכל על המחשבה והבט איך חי׳ אכזרי׳, מאוסה ומטונפת זו התפרצה במוחך וברגלי׳ המזוהמות מטנפת ודורסת את כל קודש אשר בך, ואת פי׳ האיום פוערת, וכל חוטי ונימי גופך נפשך ונשמתך מכרסמת. השמר והזהר שלא את המחשבה רעה תחשוב, רק אודות המחשבה, ועל חי׳ הרעה אשר מנפש ועד בשר מכלה אותך ח״ו. הוי מזדעזע כולך וצעוק בלבך על עצמך, האם נואף אני ח״ו, האם נרקב אני כבר בשאול תחתית השם ישמרנו, [צי בין איך שוין ח״ו אזויא געמיין, צי פאהל איך שוין באמת אין שאול תחתית, זאל דער אויבערשטער אבהיטען]. ואם רוצה אתה לשמש באמצעי זה שלא בשעת התפילה, אז גם בפיך צעוק כן על עצמך מתוך מרירת לבך.
ושוב מוכרחים אנו להזהירך את אשר הזהרנוך לעיל בפרק ה׳ בענין הבחינה לדעת אם היא התלהבות אמיתית או לא. אמרנו שם שכיון שאין בחינת עצמית הפנימית כבחינת דבר ממשי אשר מחוצה לו, לכן קשה הוא שלא יטעה בה האיש א״ע. כן גם ההסתכלות אודות הרחש התאווה מדה והרהר רע, קשה היא, ויש שיסתכל בו בהרחש ובהתאווה עצמה מתוך תאווה וגירוי יצה״ר, ויחשוב שאודותה מסתכל, ולא ידע למה לא פעלה ולא נחלשה תאוותו. הרבה רגילות, והתבוננות יתירה צריכים בה ובכל עניני הסתכלות עצמית, עד שנכיר אותן הכרה אמיתית, ותהיינה פעולותינו בהן פעולות אמיתיות.
למשל התינוק אם לוקח אותו רבו בעל כורחו אל החדר ללמוד, מעל המשחק ששחק והשתעשע בו עם הילדים, אז אף שלומד עם רבו, וגם עונה לו על שאלותיו בלימודו, מ״מ רצונו ומחשבותיו גם כלו, בהמשחק נתונים. גם בהגדול יש ששקוע באיזה מחשבה, ואם ישאלהו אז זולתו איזה דבר מעניין אחר, ג״כ יענהו, ומ״מ כלו נתון הוא במחשבה הקודמת. זאת אומרת שגם עתה שחושב התינוק כבר בלימודו, והאיש הנשאל בהדבר ששאלוהו, מ״מ עודו שקוע עם מחשבתו בהמשחק ובהדבר שחשב מקודם, רק שמשם מושיט קצה אבר מן מחשבתו לענות לרבו או לאחר השואלו. כן גם אפשר לך שתשאר כלך במחשבתך, ורצונך כולו נתון בתוך הרחש, וגם בשעה שאתה חושב על <b>אודותו</b> לא עצם מחשבתך חושבת, כי היא בתוך הרחש שקועה, ורק קצה ממנה מושיטה לחשוב על <b>אודותו</b> כדי לקיים את עצתנו זו ולאמור לעצמך כבר חשבתי [כ׳האב שוין אבגעקלערט] וגם בשעה שאתה חושב כנ״ל האמת שבעל תאווה אני וכו׳, גם אז שקוע אתה ברצונך ובמחשבתך בהתאווה, ואז לא תועיל לך מאומה מחשבה כזו. ונזכיר בזה את דברי קודש של הרה״ק ר׳ אשר הגדול זצוקלל״ה מסטאלין שאמר בקדשו, הם צועקים על היצה״ר עם היצה״ר, לפיכך אינו מפחד מהם, אבל אנו צועקים על היצה״ר עם השי״ת, והוא בורח תיכף עכ״ל. זכור את דברי קודש אלו, כי הרבה פעמים יש שדומה להאדם שצועק הוא על היצה״ר, אבל גם הצעקה עם היצה״ר היא, וכן בהנ״ל יש שדומה לו שחושב אודות התאווה ומחשבה רעה כדי לבטלן, ובאמת גם מחשבה זו של תאווה היא, בה חושב ואת רעתה אינו מבטל רק עוד מגדל ר״ל.
אמנם הלא אף שקשה לך לשבור את תאוותך שלא להתאוות לה לגמרי, מ״מ יכול אתה לאמור לעצמך, כן, גם הלאה אחשוב בתאוותי, אבל הלא על עשרים רגעים [סעקונדעס] רשות לי להפסיק ממנה ולחשוב רק אודותה. וכשלא תהי׳ ברגעים הללו שקוע בה, תוכל באמת לחשוב אודותה לא בה.
ואם למצב איום כזה הגעת עד שגם על עשרים רגעים קשה לך לפסוק ממנה. עשה זאת, קח לך במחשבה איזה ענין הנוגע לך יותר, אם איזה דבר האהוב לך או שאתה שונא ומתיירא ממנו, חשבון מסחר וכו׳, ומחשבה זו הנוגעת לך הרבה, תפסיק אותך מן התאווה זו על איזה רגעים ואז תוכל אח״כ לחשוב אודותה ולא בה. ובשביל זה, אם נפלת למצב צר ומצוק כזה, אז בשעה זו יותר טוב שרק במחשבתך תסתכל על המחשבה על ההתרגשות ואודותן, ולא תדבר את כל זה בדיבור, חוץ לפעמים כשלבך כואב לך על מצב נפשך האיום ומעצמה תצעק נפשה האם וכו׳ כנ״ל. כי המחשבה שקשה לו לאיש לחשבה, אם אינו מדברה, עוד יש שיכריח א״ע לחשבה, ואם מדבר אותה, אז אדרבה מרמה הוא א״ע ומשתפק בזה שדיבר אותה ואינו מכריח עצמו לחשבה, ואם תדבר אותם אז ככל הדיבורים שאתה מדבר בלא מחשבה גם זאת תדבר, ללא הועיל.
אבל עד כמה קשות מחשביות הסתכלויות והפעולות אשר בהן, עיקר קשיותן הוא רק בתחילה טרם שנתרגל האיש בעבודתן לעבוד בהן, ואחר שמתרגל בה תקל מעט, כל ההתחלות קשות, כל המוח גידיו עצביו אף כל נימא שבהם צריכים להתרגל בעבודה דקה זו ויקל לו.
לעיל בחובת התלמידים בצוויים ואזהרות אמרנו שאם קשה לך לפעמים להתגבר באיזה דבר כגון להזדרז ולא להתעצל וכו׳, תחשוב האם בשביל דבר הזה בלבד אאבד ח״ו את כל עולמי וכו׳ ע״ש. לא תשווה את דברינו אלו שבזה לשם, כי שם לנערים דברנו בעיקר, או גם אליך כשהיית עוד נער, ולא יכולנו לא לבקש ממך ולא למסור בידך את עבודת המחשבה שגם לגדול לא קלה היא, לכן יעצנו לך רק שתייסר את עצמך אם במחשבה לבדה אם גם בדיבור, כאילו זולתך הי׳ מייסר אותך, אבל עוד לא ברור לנו בזה אם ייכנע לבבך לדברי המוסר.
לא כן עתה שלבחורים הבאים יותר בשנים מדברים, ולאברכים אשר בתיקוני המחשבה הם רוצים ומוכשרים כבר לעסוק, לכן אף שגם מן האמצעי שאמרנו שם לייסר את עצמך אל תנח ידך, מ״מ אנו מורים לך בזה אופן יותר חזק אופן טבעי נגד התרגשיות הלא טובות איך להחליש בכוח ובפועל ממש אותן, כי כך הוא טבעה של מחשבה לא טובה והתרגשות שע״י ההסתכלות עליהן במחשבה חזקה כזו בעל כורחך תתחלשנה.
הדבר דומה למי שרואה את חברו המסתכל ראי׳ לא טובה, ואינו מסתפק לייסרו בלבד על מעשהו הרעה, פן לא ישמע לו, רק באיזה אמצעי מחליש הוא בפועל ממש את כוח הראי׳ שלו על איזה שעה, שאז בין ישמע בין לא ישמע לו, א״א לו לראות דבר הרע. אם רק תעשה בדיוק בלא רמי׳ עצמית את אשר אומרים לך בזה, אז בין אם ירצה יצרך או לא ירצה לשמוע, כמעט בע״כ תמסנה המחשבה וההתרגשות הרעות ואינן. אין אנו מבטיחים אותך שעד עולם תתרחק בזה ולא תוסיף להתגרות בך, אמצעי הוא רק לשעה, איך להחלישה ולהרחיקה לשעה זו, ושוב יכולה אחר איזה זמן להתגרות, אבל כאשר תחלישנה ותרחיקנה פעם שתים ושלש, גם עד עולם כוחה יחלש. ואפילו אם תתגרה עוד בך, לא בכוח ולא בעזות כל כך תעיז להתראות ולהתגרות רק בבושה ובסתר כגנב תנסה ההתרגשות זו להתגנב בך, וכשרק בהבטה קלה עלי׳ תביט תמס ותאפס, וסוף כל סוף גם לא תנסה לגמרי להתראות ולא להתגרות בך.<sup class="footnote-marker">הג״ה</sup><i class="footnote">דוקא על זו שמסתכל מועיל אמצעי הזה, ולא על שאר מחשבות והתרגשיות רעות, וצריכים על כל אחת להסתכל כנ״ל בשעה שח״ו מתגרות].</i>
ועתה אחר שמובטחני שבעזרת השי״ת תועיל לך תחבולה הנ״ל נגד התרגשותך שאתה מרגיש גם לתאווה לקנאה או לשאר מדה ונטוי׳ רעה, ולא בלבד שפעלה בך התחבולה לעצור אותך שלא תאכל מאכל של תאווה, ולא תעשה פעולה של נקמה בפועל בשונאך, ובקרבך תשאר ולפעמים עוד תתלהב תאוותך ושנאתך, רק גם בקרבך נחלשה תאוותך, ורגשך נשקט, אז תרגיש בקרבך מין הנאה. ויש שאינך מבין את ההנאה מה היא, ויש שמרגיש אתה את הנאתך, פשוט על אשר נצלת מתאווה, מין הנאת הנצחון נצחון על תאוותך, היית לגבור חיל בצבא ד׳. יודע אתה שעמדת עתה לפני נסיון ובאם נכשלת ח״ו כי אז הי׳ לבך דווי, ורוחך הי׳ נשבר בקרבך, וגם בעיני עצמך היית בזוי שאתה כסמרטוט ורוח נרקב המט לפני מגדנות ומאכל הערב, והיותר איום שזאת היתה פסיעה והתקרבות אל הסט״א ואחריתה מי ישורנה. ועתה שעמדת בנסיון ב״ה, הן יודע אתה שלא קיימת עוד בזה את התרי״ג מצות, ושערי הגן עדן עוד אינם פתוחים לפניך בדבר הזה, אבל צעד אל הקדושה ב״ה צעדת, וכיון שבידך אתה מצוי בעזהשי״ת, אז תקיים גם את כל התרי״ג מצוות כי מי יעצור לך.
הן ידיעת הנאתך שאתה יודע אותה, כזאת היא, אבל עוד דברים בגו, עוד ישנה סבה המסבבת את הנאתך זו, סבה הבלתי נודעה לך, אשר גם הנאתך זו הנודעה לך הנאת הנצחון, גם היא מן הבלתי נודע לך מסובבת. חלק מנפשך היתה מלובשה בלבוש מזוהם של התרגשות רעה ופשטת אותה, והרווחת בזה חלק נפשך זו גלוי׳ בלי לבוש רע הנשארה לך. והיא סיבת הנאתך הבלתי נודעת לך. מרגיש אתה כי ע״י ההתגברות נתקרבת אל הקדושה, ובאמת נתקרבת על ידה, וראשית כל אל הקדושה אשר בך נתקרבת, אל נפשך. השער והתבונן, את המרחק אשר נתרחקת ואת פסיעה הגסה שפסעת עתה, תאווה נתעוררה בך ופעלת על ידה לגלות חלק מנפשך אשר שורשה מפני שור שבמרכבה ובלא לבוש רע נתגלה. לכן אם בעל נפש אתה בחור ואברך יקר, אל תתמהמה ואל תאחר את שעת הכושר, מהר ועשה בהתגלות זו של נפשך כמו בהתגלות והתעוררות הנפש ממין הא׳ והב׳ כפי שאמרנו לעיל, להרחיב את התגלותה ולעשות בה מצוה ותלמוד תורה כנגד כולם, וטוב לך.
ואגב עוד דבר הנחוץ לך הרווחת בדברינו אלו, כי גם את סתם זרם המחשבות לא של תאוות רק של רשות השוטפות בך בתפילתך ומבלבלות אותך תוכל במטאטא זה לטאטאה וממך להרחיק. כשאתה עומד בתפילה והפראות הללו, מחשבותיך, מהוללות בך לבלי לעצרן, אז אם בחזקה תרצה להסירן מסופקני אם תוכל להן ולפעמים עוד תתאמצנה להתגרות בך יותר. לכן הפסק על איזה זמן מתפילתך והרגיע א״ע [בערוהיג דיך], אם רשאי אתה לשבת בפרק הזה בתפילה שב, ואם לאו השען על איזה דבר ובמנוחת לב<sup class="footnote-marker">הג״ה</sup><i class="footnote">ודוקא במנוחת לב ולא בהתרגזות ולא בהתאמצות יתירה כי כבר אמרנו לך לעיל שבעניני המחשבה יש לפעמים שכאשר מתאמץ בה האדם׳ דוקא לא יגיע לה האדם.</i> הסתכל על מחשבותיך, והתבונן עם מחשבתך על פחזות הפראות האלה, איך מחשבה אחת מתחברת בחברתה, וזו קופצת על זו. ופתאום מחשבה שמלפני כמה שנים מיהרה לבא אליך וכו׳, ממש כפראים בהוללותם וכחיות בפחזותן.
תתפלא על אמצעי הזה, מתחילה תכהנה ובכל רגע תקלשנה יותר עד שממש כנ״ל כמו במטאטא נקית את מוחך.
ובדרך הילוכנו נעיר לך גם על נטי׳ מעוותה זו הנמצאה באדם להתפעל לפעמים כלו גם מדבר קטן ובזוי בלי ידיעתו, וכעין שרמזנו לך לעיל בפרק ז׳, שלפעמים אחר אכילה שערבה לו הוא עם מחשבתו אחרים לא רוצה ולא חושב את אשר רצה וחשב קודם אכילתו או דברים אחרים קטנים ובזויים המשפיעים על האדם לשנותו כלו, עד שנמצא לפעמים, כלו נתון ביד דבר שמץ מהו. אז אם יחפוש וימצא את הדבר אשר משפיע עליו ויסתכל בו הרבה יפעל בזה להחלישו.
כי כמו שיש אחר אכילתו שערפו מתקשה ולבו מתאבן, מוסר לא ישמע, וכל רוחו מתנשא, ובעצמו לא ידע כי אכילתו גרמה לו לזה, כן יש גם לפעמים שמתעצב או מתרגז על כל דבר ולא ידע למה. והוא מאיזה דבר גופני אם דבר כסף או כבוד, שנתקל בו, דבר התקלה נשכח ממנו אבל עליו פעל להעציבו ולהרגיזו, גם דבר דאגה של שטות יכול לפעמים להעציבו ולהרגיזו כל היום. אז העצה שיתחיל לחפש בקרבו מאיזה שעה התחילה קשיות ערפו זו או עצבותו ורוגזו זה, מן שעה זו, ומה עבר עליו בשעה זו, אכל, או להיפך יזכר שאיזה דבר רצון גופני לא נתמלא לו. וכשיסתכל על נטי׳ ונגיעה זו אשר בקרבו המעקמת את מחשבותיו וכל רוחו, תחלש ותמס, ולפעמים עוד יתבייש מעצמו לאמור דבר שטות כזה עלי כל כך ישפיע, ובזה כלה תתבטל. וסימן זה יהי׳ לו, אם באמת יפגע בהסיבה אשר סבבה לו את קשיות העורף או להיפך את העצבות והרוגז, אז ממש בהבטה הראשונה אשר יסתכל בה תחלש, ובעצבות ורוגז אשר מקודם עוד ירגיש מין הפקת רצון כאילו הוקלה מעט המשא מעל לבו. [חוק מחוקי הנפש הוא אשר א״א עתה לבארו למה הוא כך]. ואם לא ירגיש ככה ויתחיל למשש כעוור אולי מזה נעצב או אפשר זאת עקמה אותו ובעצמו אינו יכול להחליט אם מזה או מזו, ידע כי לא פגע בה וכל אלו לא סבבו את השתנות רוחו. ואז רק התרגשות הנפש אשר בפנימיותו היא המצטערת צועקת ומיללת על מכאובי׳ אשר גרם הוא לה ע״י רצוניותיו מחשבותיו דבוריו ומעשיו הנמוכים, וע״י נמוכיותיו בכלל, כמו שדברנו לעיל בפרק ד׳, ומפני שהוא התרגשות בלא לבוש לכן לא ידע מה היא ועוד משמש בה לעצבות עזיבה וכעס.

Chapter 10

<b>הסך הכל, והראי׳ עם הנפש</b>
ומעתה בחור ואברך חסיד, טרם שנוסיף לדבר וטרם נתחיל להתקרב יותר אל ענינים היותר מרוממים אשר בחסידות לפי מצבנו, נעשה נא איזה סך הכל מזה שדברנו עד כה. הן בכל פרק ובכל מאמר לא בקשנו ממך גדולות, לא שתסתגף בסיגופים, ולא שתתענה בתעניתים, גם בשעה שח״ו יצר האיום מתגרה בך בהתרגשות של תאווה לא אמרנו שתטיח את ראשך בכותל כדי לגרשו כפי שהיו צריכים לעשות, [אם היו רשאים] אפילו בתאווה של היתר ולא לפסוע פסיעה הראשונה בשערי השאול ח״ו, רק קמעא קמעא בקשנו ממך בכל דבר ובכל ענין, כגון שתחשוב ותרחיב את מחשבתך בכל דברי התנ״ך מדרשות ואגדות ספרי הצדיקים והחסידים שאתה לומד. בשעה שאתה מתרגש מעצמך בקדושה תרחיב את התרגשותך במחשבות והתרגשיות אהבה ויראה. ובשעה שהתרגשיות של תאווה או סתם שטף של מחשבות שוטפות בך ומבלבלות אותך, תסתכל בהן באופן שתמסנה ותחדלנה ממך וכדומה, והכל באופן קל שנפש האדם עוד מחמדתן ונמשכת לו כלאגדה המושכת את הלב.
אבל מה הסך הכל מזה אם רק תשמע ותכניס הדברים בקרבך. ראשית כל מחשבותיך לא תהיינה הפקרות לכל מחשבה הבאה בך, רק תמיד תהיינה טרודות ועסוקות במחשבות קדושות בשכבך ובקומך ובלכתך בדרך. וגם בעזהשי״ת תעשה לאיש מתרגש, אהבתך ויראתך לד׳ לא בדעת בלבד תהיינה רק תתרגש ותתפעל בהן, מעצמך תוסיף נפשך להתרגש בהתרגשות קדושה הרבה יותר מאשר עד עתה, וגם בבחירתך ברצונך תוכל יותר לעוררך בהתרגשות. מחשבתך תטהר ותתחזק עד שגם על גופך תפעל לקדשו. גם בעבודה הנעלה והמרוממה של הצדיקים והחסידים עבודת המחשבה, במחשבתך שנתחזקה ושנתרגלה לעבודה, כבר תוכל מעט להתחיל בקטנותך לפי ערכך וכו׳. ובכלל אל מדרגות החסיד ובעלי הנפש תגיע, אבל רק נגיעה היא, וכמו שאמרנו בראשית דברינו שרק את עקבי דרכי קדשם רוצים אנו על כך פנים להכיר, בהם ללכת ואת אבק רגלי קדשם לבלוע, ואז הרי ספרי קדשם פתוחים לפנינו בהם נהגה ובהם נלך, מפני שבנפש גלוי׳ נראה בדברי קדשם יותר מאשר ראינו עד כה. ובכלל בנפשנו הגלוי׳ אפילו אם רק מעט תתגלה כבר הבטתנו וראיתנו אחרת תהי׳, בתורה שבכתב ושבע״פ נראה את אשר לא ראינו עד עתה, בספרי קבלה וחסידות נראה את אשר לא ראינו, אף בעולם הזה את אשר הי׳ נעלם מאתנו נראה.
כי נודע שהבעש״ט זצוקללה״ה אמר בקדשו כשאתה מביט על העולם, הקב״ה מביט עליך ואתה על הקב״ה. לכל איש מאתנו זה נראה כדבר שא״א לו לגמרי, כיון שלא על הבטה בשכל כיוון בקדשו, שמפני שרואה את העולם ומתבונן בו לכן יודע הוא שד׳ ברא את העולם. כי אין זאת ראי׳ רק הבנה, ולא בד׳ הוא מביט רק בהעולם, ויכול להיות שבשכלו יבין שד׳ ברא את העולם ומנהיגו אף גם נמצא בו ומ״מ מוסתר ונעלם הוא יתברך ממנו בלי לראותו והוא רק בעולם גופני מביט. אך על הבטה יותר עילאה כוונת קדשו, הסתכלות עילאית שבה יכולים לראות גם מה שלמעלה מן עולם הזה הגופני ובה על הקב״ה מביטים, והיא ראי׳ שרק קדשינו ז״ל זכו לה ולנו נראה זאת כאי אפשרית לגמרי.
אבל כד נמצה את הענין נראה שגם אנחנו בשפלתנו לא רחוקים כל כך מלראות על כל פנים לפעמים ראי׳ רוממה לפי מצבנו, בעולם. כי כאשר נשאל לעצמנו מה זה עולם, אז בכלל נראה בעליל שלא מה שלמעלה מן העולם לבד אין אנו רואים, רק גם את העולם הזה הנמצא לעינינו אין אנו רואים כלו, אפס קצהו נראה וכלו לא נראה. כי כבר דברנו לעיל בשלשה המאמרים שבחובת התלמידים מאמר ב׳ אות א׳ איך כל רמש בסוף ימי הקיץ מטמין את ביציו במקום משומר מן הקור והחורף, שגם בקיץ הבא אף שממנו גם גרגיר אבק לא ישאר אז, רמשים כמינו יולדו, והאם יודע הרמש מכל מעשיו בשעה שהוא עושה, אף כי יבא קור וחורף ושוב קיץ בל ידע. ואמרנו שנפש החי, וענף נפשו נפש מין הרמש, עושה כן על יד כל איש רמש פרטי הזה והזה. אבל אם נחשוב שנפש הרמש העושה את כל בהשכל ואומנות נפלאה כזו, חיותה ודעתה וכל מהותה מזערה ומצומצמת רק כמדת איש הרמש הפרטי אשר לפנינו היא ולא יותר, אם כן במה גדול כחה לעשות את כל אלה. וע״כ צריכים לאמור שזהו חיות אלקית במדה יותר גדולה ובחלק יותר רב׳ חיות אלקית מן בחי׳ <b>כל״ם בחכמ״ה עשי״ת</b> הוא, ובחלק גדול של חיות וחכמת אלקית, עושה את כל המעשים אשר הרבה פעמים גם מן האיש וחכמתו האנושית והעצמית, נפלאות הן. אף מעשי גופו קבתו מעיו וכו׳ של עצמו לא בקל יבין האיש, ומכל שכן שלא יפעילן ברצונו, ובלא ידיעתו ובלא חכמתו מעשה אמניות מחוכמות מעצמן הן עושות. ומי עושה כל אלה ומי פועל כל זאת, נפש החיונה אשר בו עושה את כל זאת בלא ידיעת ורשות האדם.
גם זאת כל בר דעת מעצמו יבין שנפשות החיות של הרמש ושל האדם וכו׳ המפליאות במעשיהן מעשי אלקינו אשר בעולם, לא מחוץ לבריאיהן ואנשיהן הפרטיים הן עומדות ובצווים ופקודות לבד עושות את כל אלו, כי לא הרמש יבין לצו אף קבת האדם לא תבין שמועה. זאת אומרת שבקרב כל ברי׳ מקטנה ועד גדולה אף בכל אבר שבה, נפש החי חלק הארת אלקית נמצאה והיא העושה את כל פלא וכל חכמה הצריכה לקיום בריותי׳ אשר גם דעת האדם לא יוכל להשיג. ואנו בני אדם מה רואים בברואים השפלים הללו, רק ברואים שפלים בלא דעת ובמעט חיות.
אף גם את סוג הנמוך מן החי, סוג הצמח את עצמותו לא נראה, כי למשל כאשר מזבלים את הירקות יוסיפו לצמוח יגדלו ויתעבו, ואח״כ כשתאכל הבהמה את הירק תגדל ותשמן גם היא ותוסיף בשר ועצם, וכשהאדם יאכל את בשר הבהמה גם הוא יגדל וישמן. היינו שלולא הזבל הי׳ חסר חלק מירק כי הי׳ דק ולא עב, ולולא הירק הי׳ חלק בהמה חסרה, וחלקים מאדם היו חסרים לולא אכל את הירק והבהמה. זאת אומרת שהזבל נשתנה מתחילה להעשות עצם ירק, ואח״כ ירק הזה נשתנה להעשות עצם בשר ועצם, מתחילה של בהמה ואח״כ בשר ועצם האדם. אם כן מה הוא עצמותו של דבר הזה המשתנה מדי פעם בפעם ומה הוא עצמותו של כל דבר אשר בעולם. הלא כשנתגדלה הבהמה מקטנותה ונתעבה לא הי׳ כל ירק ניכר בה וכל כך נשתנה הירק עד שנעשה לבשר דם ועצמות הבהמה ממש, ואח״כ של האדם ומה הוא עצמותו. הן יתחכמו להשיב שמתחילה הירק רק את היסודות הנחוצות לו מן הזבל לקט, ואח״כ קבת הבהמה כמעשה הירק עשתה ומיני יסודות הנחוצים לקיומה מן הירק לקטה וכו׳.
אבל אל נא נסכל את דעתנו בשיחת הילדים, כי אף אם רק יסודות כל אחד לעצמו לקח, הלא אין לכל אחד יסודות מיוחדים לעצמו, רק כלם אותם היסודות לוקטים להם, זה מרבה לקחת לו יסודות אלו וממעט באחרים וזה מרבה באלו וממעט באלו, וכיון שלכלם יסודות שווים יש, שכמעט כלם אותם לוקטים, אם כן למה אלו היסודות כשבאים אל תוך הירק כל עצמותם משתנים להעשות ירק ממש. במראה צורה וטבע, וכשבאים אל הבהמה משתנים לבשר. ואם נשיב שהירק והבהמה הם העושים את כל זה, על זה נשאל ומי הוא עצם הירק השוקד כל כך על עבודתו בהשכל ואומנות נפלאה, להפוך כל יסוד המוציא בסביבותיו חלק גדול מהם לגוף הירק ועוד חלק לעלים כדי שעל ידן גם מן האויר והשמש אשר מחוץ להאדמה יינק, ומי הוא עצם הקבה ושאר המעיים השוקדות כל כך בעבודתן להמציא יסודות מכל מאכל ולחלקם להמוח להלב להעצבים לעצמות וכו׳, לכל אחד החלק הראוי לו. ולמה כאשר רק יתיבש הירק לא יועילו לו כל היסודות גם אם יטילו עליו וכן גם בהקבה אם תתקלקל וכו׳. וכאשר ימותו אז כל הירק הבהמה וגוף האדם ליסודותיהם יתפרדו וישתנו עד שמאומה מעצמותם לא ישאר, ולא יוכרו שמעולם היו ירק או בהמה, ואם כן אין לרמה א״ע שעצם הירק, הבהמה, עצם גוף האדם, עצם לעצמו הוא אשר בכחו לשנות ולהפוך גם את שאר הדברים אשר יגיעו אליו לעצמותו תוארו וטבעו. ואדרבה ינסו נא המתחכמים להפוך בלהטיהם את היסודות מראשיתן לירק לבשר וכו׳.
ומהו עצם הירק עצם הקבה ועצם כל העולם. חלק הארת אלקות<sup class="footnote-marker">הג״ה</sup><i class="footnote">הארה היא המאירה מן עצם האור. כגון השמש בעצמו נקרא מאור ואור, ובארץ רק הארה ממנו מאירה.</i> שצמצם הוא יתברך וברא ממנו את העולם ענפיו סעיפיו וכל פרטיותיו הוא. כי הוא יתברך למעלה מכל העולמות, אבל ברצונו הפשוט האיר הארה מן אורו וכחו, וחלק מן הארתו זו צמצם ועשה בהם את העולמות. בספ״ק איתא שהשם אלקים בגימטריא הטב״ע, הארה משם אלקים שלשל והרחיב הקב״ה ועשה בו את העולם, וישראל שורשם הוא בשם הוי׳, בחי׳ אלקות שלמעלה מן העולם, כי חלק הוי׳ עמו. וחלק הארת האלקית הזה שהפליא ד׳ לבראות ממנו את הירק הוא עצמותו של הירק והוא המלקט את היסודות מכל סביביו להחיותו, וכאשר הבהמה אוכלתו אז חלק הארת האלקות שבהירק נתעלה ונתוסף לחלק החיות אשר בבהמה. וכיון שהעצם שלעצמו אשר בירק ואשר בבהמה ובכל דבר מין אחד הוא עצם אלקות, רק שהוא יותר רב או מעט, מדרגה למעלה או למטה, לכן כשמתעלה הירק לבהמה לא נראה בה כדבר זר הנתוסף בה, רק דבר אחד נעשה משניהם, וחתיכת הירק שנשתנה להעשות ממנו קבת בהמה או אדם, עובד מעתה בשקידה להפוך את כל יסוד לבהמה או לאדם.
כבר רמז דוד המלך [תהלים ק״ב כ״ו] לפנים הארץ יסדת ומעשה ידיך שמים, המה יאבדו ואתה תעמוד וכלם כבגד יבלו כלבוש תחליפם ויחלופו. אם היו דברי העולם כל אחד עצם לעצמו כי אז לא יכלו להשתנות מעצם לעצם, אבל כלם רק כלבוש להארת אלקותו יתברך וכלבוש תחליפם ויחלופו, חלק הארת אלקות מתחילה לבש לבוש הירק, ואח״כ פשט את לבוש הזה ולבש לבוש בשר בהמה, ואח״כ לבוש בשר אדם וכדומה.
לא רק למעלה מן עולם הזה הארת האלקות עיקר הכל ועצם כל נמצא הוא, רק גם בעולם הזה. ובלקוטי תורה מהרב זצוק״ל פרשת תבא על הפסוק תחת וכו׳ איתא, שהוא יתברך אל עולם, ולא אל העולם, שאין העולם ענין בפני עצמו אלא שהוא התפשטות הארה וזיו מאורו יתברך וכו׳ עכ״ל הק׳, היינו אל העולם הי׳ משמע שהעולם הוא בפני עצמו רק שד׳ אל העולם, ואל עולם הוא שאין העולם בפני עצמו רק הארתו יתברך. וכל איש שלא מסר את כל עצמותו לתאוותיו ולא יסלף את דעת הבריא והממשי שלו בסבך של טפשיות ועוד לכנות את טפשיות האלו בשם חכמות כדי להיות הפקר ולעשות כל אשר עולה על רוחו הרע, אז בעליל יראה שגם בעולם הזה בכלל, וגם בכל פרט קטן בעולם חלק אלקותו הוא עצמות כל, והוא עצם שאינו מתחלף ולא משתנה. והשאר החלק המשתנה והמתחלף רק לבושו הוא, אבל לא לבוש זר כמו בגד שמתלבש בו האיש, רק חיצוניתו של העצם ושל חלק האלקות הוא, וכמו שאיתא בספ״ק כהדין קמצא דלבושי׳ מני׳ ובי׳, היינו כהחומט שלבושו גם מן גופו וחיצוניתו הוא, עד שמתגדל עם גידול הגוף.
זה הוא העיקר לדעת שאין הגוף עצם לעצמו, ורק את עצם הנפש לא נראה אבל את עצם הגוף אנו רואים וחשים כלו כי אז שאלתנו לא תפתר. כיון שאנו לא על עצם הנעלם מעינינו וחושינו לבד, רק גם על עצם הגוף שאנו חשים וממשמשים שואלים מה הוא העצם שלו שאין אנו יכולים להגביל אותו באיזה עצם. ואיך זה הוא מתחלף מן עצם אל עצם. ואותו הגוש שהי׳ אתמול גוש ירק במראו טעמו וכל טבעו הגופני, וכל כך הי׳ שקד על עצמותו עד שכל היסודות אשר בסביבותיו, לעצמותו עצמות ירק הפך, היום חתיכת קבת בהמה הוא ולמחר קבת או יד האדם יהי׳, ובכל מצבו החדש כשקידתו הקודמת יעבוד. וזה שאיתא בע״ח שער מ״ב פ״א שמביא בקדשו את הרמב״ן זצוקלל״ה על הפסוק ״והארץ היתה תהו״ שתהו הוא בחי׳ היולי, שהוא דבר בלא צורה רק מוכן לקבל צורות והוא בחי׳ כתר שבעולם ע״ש. היינו שחומר ועצם העולם הוא בחי׳ אלקות הנקרא כתר שאין בו צורה ומקבל צורות היסודות ושל כל דברי העולם.<sup class="footnote-marker">הג״ה</sup><i class="footnote">לא כמו שרצו הספרים שקדמו להמקובלים ולהאר״י זצ״ל להבין את ענין חומר היולי, כפשוטו שברא חומר חומרי לעולם רק שהוא בלא צורה. כי דבר כזה רק המחשבה יכולה לחשוב ולא שימצא כן ממש גם מחוץ למחשבתנו. כי כל דבר חומרי הנמצא א״א לו בלא צורה. כי הצורה הוא תואר הדבר וגם טבעו, צורת השלג הניכר בו ומגבלתו לעצמו משאר הדברים הם, לבנינותו היינו תוארו, קרירתו ורכתו. היינו טבעו. וצורת האש היא אדמימתו חומו וכו׳. ומעתה צורת הבית הוא צורתו, והחומר שלו הוא הלבנים. אבל הלבנים כשהם לעצמם טרם נתנו בבנין ואחר שנטלו ממנו גם להן צורה המגבילתן משאר הדברים לעצמן ובו ניכרות צורת לבנים. היינו תוארן אורכן וגובהן וכו׳. וחומרן הוא הטיט, וגם להטיט כשהוא לעצמו צורה, צורת הטיט. אף הגרעין הנזרע בארץ בשעה שנרקב שנדמה שהוא חומר לבד, גם הוא אינו בלא צורה, שהוא תוארו, וטבעו אשר בו, שמוכשר לצמוח המגבילו משאר רקב שלא יוכשר שיצמח ממנו מאומה. וגם טבעו של כל גרעין נרקב לעצמו המגבילו מגרעין נרקב אחר שמזה יצמח פרי זה, ומזה פרי אחר. חומר חומרי בלא צורה לגמרי א״א שימצא מחוץ לדעתנו. וענין של היולי בלא צורה לגמרי אפשר רק באלקות לא בחומרי והוא כנ״ל בע״ח בחי׳ כתר הארת אלקות שהמשיך ד׳ בעולם טרם לבשה שום צורה, והוא עצם כל העולם ומשתנה רק בצורות שונות הלובש. עוד יש להאריך ולבאר בפרטיות יותר בזה ובהתלבשות הצורות, ואין כאן המקום וד׳ יעזרנו ויזכנו לזה בקונטרס אחר.</i>
זאת עלינו להאמין אף לראות ממש, שאין עצם גופני לעצמו לגמרי נמצא, רק עצם כל דבר חלק אלקות הוא. והגופני והלבוש לא זר מן עצמותו וחלק אלקותו רק כעין הצפרנים שבאדם, נראים הם כעין זרים ולא זרים אך מעצם האיש הם יוצאים, וכחומט שלבושו גדל עמו. ומעתה לא את עצם הנפש לבד אין אנו רואים וחשים רק גם את עצם הגוש והגוף, כיון שאין לו להגוש עצם לעצמו רק חלק האלקות הוא גם העצם שלו, ואת העצם הזה אין אנו רואים וחשים.
הן כבר דברנו לעיל בחובת התלמידים בש״מ מאמר א׳ אות ב׳ מן התגלות הפשט אשר גילה קדושנו הבעש״ט זצוקלל״ה בהפסוק ״מלא כל הארץ כבודו״, שלא בלבד שבפנימיות כל דבר מדברי העולם ניצוץ אלקות נמצא אבל גופו אשר עליו גשם, רק גם הגוף הגס הארת אלקות הוא, כיון שהוא ית׳ בראו מאין רק מן הארת אלקותו. ועתה כוונתנו בזה להוסיף לפי השגתנו הקטנה ביאור בדברי קדשו. שאף שאין אנו בערך קדושינו זצ״ל אשר ממש ראו כי כן הוא ועין בעין גם את גוף עולם זה ראו כי הארת אלקות ושמות הוא, מ״מ בדעתנו אפילו האנושי גם אנו אם רק נסתכל ונתבונן בעולם ותהלוכותיו נראה כי ד׳ הוא האלקים בשמים ממעל ועל הארץ מתחת אין עוד, לא בלבד שאין עוד אלקים זולתו יתברך רק גם אין שום מציאות לגמרי נמצאה זולת אורו והארתו יתברך, כי אין עצם לעצמו לכל דבר מדברי העולם, זולת עצם הארת אלקותו יתברך.
הן יש עוד להאריך בזה אבל גם במה שדברנו כאשר ינסה כל בר דעת לצייר לו גם בדעתו האנושי את העולם בלא עצם הזה, אף כשיאמין שלמעלה הוא יתברך ברא את העולם וגם עתה משפיע חיות בו בכלל ובפרט, אם בדעתו לא יראה כי גם בתוך העולם, וכל פרט שבו שאנו רואים וממשמשים, העצם שלו הכל עצם אלקות הוא, וכל השאר רק כלבוש, ולא כלבוש זר רק כלבוש דמני׳ ובי׳, רק כעין צל מן עצם המציל וכצבעים וגוונים אשר עיקר העולם ועצם אלקות בהם מצטבע ועל ידם מתראה. אם לא באופן זה יסתכל על העולם אז ישאר גם לעיני בשר ומוח שלו רק צללים בלא עצם המציל, וצבעים בלא דבר אשר ישא את צבעם. רק הוא ית׳ הנמצא היחידי ואין עוד זולתו.
ולמה זה לנו בעולם, רק הצבעים נגלים ובלא התבוננות דעתנו רק את הלבושים עינינו רואות ואת העצם אשר לפנינו לא נראה. פשוט מפני שאנו מגושמים מן חטא אדם הראשון וחטאו כל אחד אשר ר״ל יוסיף, לכן בכל דבר רק גשם וגסות רואים כמו שכתוב בספ״ק מזה. אבל זאת יש לשאל למה לא יפגע האיש בעצמו בהחוסר אשר לתפיסת חושיו בעולם. כלומר בשלמא אם לפי ערך ראיתנו ודעתנו המגושמה הי׳ נראה שיש איזה עצם להעולם ומלואו, הי׳ ניחא למה אין אנו נפגעים בחוסר הזה, ולמה אין כל איש בהבטתו והתבוננותו על העולם ועל דבריו שואל לאמור, ואיפה העצם שלהם, האיך זה אפשר לצבע בלא דבר אשר ישא את צבעו, ולצורה בלא נייר אשר בו תצטייר. מפני טעותו אשר טועה בגשמיות דעתו לאמור עצם גשם הוא העולם. אבל עתה אחר שנוכחנו שגם חושינו ודעתנו המגושמים שום עצם מוחשי ומגושם בעולם לא יראו, אם כן למה זה לא נפגע בהחוסר ולמה זה ישתפק האיש בהצל, ומעצמו לא יבקש את העצם המציל.
הוא מפני שכבר אמרנו לעיל בפרק ב׳ שרק ע״י חמשת חושינו אנו נודעים מן העולם ומלואו, ובלעדם לא ידענוהו. וכיון שהחושים רק את צורת כל דבר, מראו וחיצוניותו מוכשרים להכיר, כי מאין נדע שהדבר אשר אנו רואים אילן הוא, מפני שאת צורתו גדלו הסתעפו וכו׳ עינינו חשות, אבל את עצם האילן אין אנו חשים. אף כשיבקעו את עצו לא נראה בלתי את מראהו וצבעו, רק מתחילה מראה אילן ראינו, ועתה מראה עץ ועצים מובקעים רואים ולא יותר, וממנו נדע שהוא עץ נבקע, ובשביל זה אם יעשו מחומר אחר דבר שבקומתו וצבעו לאילן או לעצים מובקעים ידמה, נטעה עליו לאמור אילן או עץ הוא. כן גם חוש המישוש הטעם והריח בכולם רק את חיצוניותו או רק דבר הנודף ממנו חשים ולא את העצם, לכן בשביל ההרגל זה אשר להכרתנו את העולם מראשית ביאתנו לעולם, כל הכרתנו עם רצוננו להכיר את העולם, הוא רק לבקש את הכרת הצבע וצורת כל דבר, ואת העצם לא נבקש, ולא נפגע ולא נרגיש כי חסר הוא לידיעת חושינו.
גם על החושים אין אנו מטילים את כל האשמה לאמור שרק הם אשמים בזה שאנו רק את חיצוניות העולם מחשים ורק את מראית כל דבר אשר בו מבקשים, ולא את העצם. כיון שסוף כל סוף רק שליחי האיש היודע הם, שעל ידיהם יודע מן העולם את הנחוץ לו לדעת. והרבה יש עוד לדבר מן אופן התאחדותם עם העולם והידיעה היוצאת ממנה, אבל לע״ע אנו אומרים בזה בקיצור. כיון שבהאדם, חלק הבעל חי חלק חיצונית העולם שבו, מתבכר בו תחילה, והוא גם אשר מתקדם לבוא בקשר עם העולם להודע מן מזיקין להשמר מהם, ומן תומכיו כאכילה שתי׳ וכו׳ להתמך בהם. לכן בשביל שמוש וההרגל הזה שהוא רק בהחיצוניות ובהצללים, מתחנכים ומתכשרים החושים השליחים שלא לחוש אף לבלי לבקש ולחפוש יותר זולת הלבושים.
אדרבה עוד ישנם אנשים שכאשר יבא מי אליהם בשאלה פשוטה וחמורה זו לאמור יש לכם עולם כ״כ יפה וכל כך אתם שקועים ומתענגים בו, ואיפה עצם העולם, הלא רק בצללים וצבעים אתם מתהבלים. עוד ישחקו עליו ועל שאלתו, וכדי לטשטש את רושם שאלתו אשר עשה בלבם ההולל עוד יבדו שכליות עקומיות מפותלות בלא טעם ובלא ריח, וכל המפתל ומסבך יותר את דעותיו. ליותר חכם ישתבח. והדבר דומה למי שנולד חרש ועור, ורוצים להבינו שישנם קולו דיבורים וצבעים, שלא יאמין ועוד יכעס על דמיונות השוא, לפי דעתו, שמציעים לפניו, ולא יתן לב שבאמת הם נמצאים והחסרון הוא רק בו על שאינו חש אותם באלו החושים שיכולים להחישם.
ורק איש הנלבב שאין הוא ודעתו מסורים כלם בהוללות, בשעה שמתחיל לעורר גם חלק העצם אשר בו, היינו נפשו ודעתו, לעבודת ד׳, ובחלק העצם הוא מתבונן בעולם, יראה כי בעולם הזה שראה וחש שמח והתענג בו עד עתה, העצם חסר. דומה הוא לאיש אשר נעור משנתו, שלא בדעתו בלבד רואה שכל חזיונותיו עד עתה רק חזיונות לילה היו, אך גם בעיניו באזניו ובכל חושיו רואה שאין עצם וקיום לכל אשר עד עתה ראה. ומהו עצם העולם, האדון עולם, ״וידעת היום והשבות אל לבבך כי ד׳ הוא האלקים בשמים ממעל ועל הארץ מתחת אין עוד״, אין שום מציאות זולתו יתברך והכל הארת קדושתו הוא.
אכן אתה א-ל מסתתר, איך זה בכל היום עליך אני מביט, ולא אראך. אף בידי את הוד הארתך אמוש, ולא אדעך. מה נפלאה פעולתך אל עושה את הפלי.
וכאשר נזכה בעבודת החסידות בעזהשי״ת לגלות מעט מן נפשנו, אז בשעות המרוממות כאשר תתבער נפשנו למעלה מן צמצומי צללנו וגבולי גופנו, ובה נביט, האם אפשר שגם מן העולם, אור ההדור נאה זיו העולם, לפנינו לפעמים לא יבריק. לא בהתבוננות הדעת בלבד, ולא רק את החוסר בלבד בעולם נראה, שהגופניות כצל בלא עצם הוא, רק בהראי׳ עם הנפש, בבחי׳ מציץ מן החרכים לפעמים נראה, גם את העצם וגם את המציל. לדעתנו האנושי לא נוכל אח״כ להשכיל מה ראינו ומה הבריק לעינינו, מפני שדעתנו אנושי הוא ורק אנושיות ישכיל, אבל בנפשנו נדע ונהי׳ בטוח, שבהארת אדון עולם בזיו העולם, הצצנו.
אל יהי׳ דבר הזה רחוק בעיניך בחור ואברך חסיד כיון שמקצת ממנו כבר נמצא בך גם עתה. כי יש לפעמים אחר איזה שעות של לימוד תורה אם לא בטלת והפסקת בנתים בדברים בטלים, רק היית נבדל אז מן שאון העולם ושקוע בתורה ובחסידות וגם נהנאת ממנה, אז בשעה שאתה קם לשוב אל הכרחי העולם מרגיש אתה אי שביעת רצון מן העולם, בוחל אתה בו בשעה זו. ומה היא האי שביעת רצון שבך מן העולם. גם בזה הוא הדבר שאמרנו לך לעיל שהרגשתך מקופלת בך ואין אתה מכירה.
לכן הרחב נא אותה במחשבתך, האם העולם כשהוא לעצמו מאוס בעיניך, לא, כי אילו הי׳ אפשר לך עתה לשבת בחברת מרעים חסידים לשתות משקה ולשיח מעניני תורה חסידות ועבודת ד׳ מה מאושר היית, והלא גם המשקה דבר מן העולם הוא. הוסף להביט בך ותמצא שבשעה זו שאתה הולך לרחוב ורואה את בני אדם אצים ורצים זה לסחורתו וזה למלאכתו, טרודים ושקועים כלם בהם כאילו זה הי׳ כל תכליתם בעולם ולכך נוצרו הם וכל העולם, ונפחדת אולי גם אתה כאחד מאלו השוטים תהי׳, אז כאילו רוצה היית לצעק להם ולך, <b>״שוטים מה אתם רוצים מן העולם, הלא לד׳ הארץ ומלוא״ה״.</b> הבט בקרבך וכן תמצאך. זאת אומרת שאין אתה בוחל בעולם רק בהאופן אשר ישיגו בני האדם את העולם, והאופן אשר ישמשו בו געלה נפשך.
הרגשות ומחשבות אלו אשר בך ראשית ראי׳ הנ״ל היא, כמו זולותיך כן גם אתה את השמים והארץ וכל דברי העולם בחושיך רואה, אבל נפשך שהוסיפה כח בלימודך ובעסקך בחסידות עתה, גם על חושיך התגברה וגם עם חושיך אתה מביט בעולם לא כמו שמביטים זולותיך עליו. הם מביטים עליו כעל רפת להאדם והבהמה ואתה רואה שלד׳ הארץ ומלואה, האדם והבהמה האוכל וכל דברי הגוף הכל קודש לעבודת הקודש. לא שבשכל חקרת וכן מצאת, רק מעצמך ומנפשך ידיעה זכה וראי׳ רוממה זו בך התנוצצה. ולמה זה יהי׳ רחוק בעיניך שכאשר תוסיף נפשך להתפרץ ולהתגלות בך יותר, אז בשעה זו גם הארת ההדור נאה זיו העולם נגד עיניך יתנוצץ. אתה מתפלל ואומר שירה לד׳, וכלם השמים הארץ האילנות וכו׳ עונים אחריך, ואתה מתעדן ומתענג.
האופן אשר ראו קדושינו זצ״ל את הארת ד׳ על העולם אין אנו משיגים, אבל גם אנו כשרק נתחיל להעשות חסידים בעלי נפש יפקחו עינינו ולבבנו, ובהעולם יראו את אשר עד עתה לא ראו. ואף בתורה בספרי קבלה וחסידות שמים חדשים לפנינו יתגלו, ומי יעצור לך מעתה מלעלות כשארובות השמים לפניך נפתחו.

Chapter 11

<b>החברייא</b>
איתא בגמרא [ברכות ס״ב ע״ב] הסכת, עשו כתות כתות ועסקו בתורה לפי שאין התורה נקנית אלא בחבורה עכ״ל הגמרא. ולא ללמוד התורה בלבד רק גם לכל תוספת עבודה פרישה וקדושה שרצו להוסיף על עצמם נהגו קדושינו לעשות חבורה. וכ״כ היתה החבורה יסוד וקיום עבודתם עד שנקראו גם האנשים על שמה חברים וחבר. למין שם עצם נעשה השם חבר עד שגם אשתו ובתו בשמו הזה נקראו אשת חבר ובת חבר [בכורות ל׳] כלומר אשתו ובתו של זה שהוא חבר בהחבורה. גם אנשי האלקי בעלי זוה״ק שהקדישו עצמם לעבודה עוד יותר עילאה, בשם חברייא הקדושה כמה פעמים מוזכרים בזוה״ק. וכמו כן גם גדולי קדושי החסידות עשו. וחוץ מזה שהחסידות והחסידים כלם כתה לעצמם היו, מ״מ גם מהם נתבררה ונתחברה חברייא מן בני העלי׳ הכי גדולים והכי קדושים, ובשביל גדלותם ובשביל תוספת קדושתם היו קרובים יותר אל רבם, מבקשים יותר ונהנים יותר ממקור מימיו מים חיים מאשר שאר החסידים, וע״י תוספת פתיחתם זו שפתחו את הצינור גם כל העדה שתה יותר מכפי הכשרת קבלתם. על פי רוב כל בני החברייא קדושה נתגדלו אח״כ ויהיו בעצמם רביים צדיקי ומנהיגי הדור כידוע.
ומעתה כיון שאת עקבות קדושינו זצ״ל אנו רוצים להכיר ובהם ללכת, לכן גם את החברייא צריכים לשוב ולחדש. כי הן אמת שבאגרות הקודש אשר בסוף נועם אלימלך איתא שכל מי אשר נוסע אל רבו ודבוק בו, אם רק עובד הוא את ד׳, חסיד הוא ע״י רבו אף אם בעצמו אל מדרגת חסיד לא הגיע, כמ״ש הפ׳ ויאמינו בד׳ ובמשה עבדו שע״י שהאמינו במשה והתקשרו בו הי׳ כאילו עלו אל מה שבעצמם לא זכו. וגם אל קדושינו אשר מלפנים לא רק חסידים מבני עלי׳ לבד נסעו, אך גם קטנים מהם אף בעלי בתים ובעלי מלאכה. אבל למה זה תשתפקו אתם בחורים ואברכים חסידים להיות מן החסידים בעלי בתים ולא להיות מן המעולים.
ולמה זה תשתפקו להיות מן אותם שכאשר שואלים אותם מה זאת חסידות ובמה נבדל החסיד מן זולתו החרד שאינו חסיד, וחסיד בן תורה מבן תורה שאינו חסיד, לא ידע מה לענות. או שישיב תשובה השגורה, שהחמימות בעבודה היא החסידות, ולא יתנו לב לדעת שגם לקדושינו בעלי הקבלה עם האר״י הקדוש ותלמידיו שרפי א-ל זי״ע בטח לא חסר אש אלקים בעבודת קדשם. ואם נאמר שהחמימות של המקובלים נתישנה והבעש״ט זי״ע שוב עורר אותה, א״כ ח״ו לא גילה שום חדשות, רק החזיר את העטרה ליושנה, ולמה לקראותם שם חדש חסידים וחסידות ולא מקובלים וקבלה כמלפנים. ולמה חלקו עליהם המתנגדים כשרצו החסידים רק להחזיר את עבודת המקובלים ולא יותר, הס מלדבר כן.
עוד זאת והוא העיקר, שכאשר ישנם חסידים המשיגים ועובדים את עבודת החסידות, זאת אומרת שהחסידות אורה, קדושתה, ועבודתה, נמשכה ונשתלשלה לעולם הזה במקומות שונים, אז גם הבעלי בתים והפשוטים הנוסעים אל רבם יונקים, ובשם חסידים נקראים. והרי זה כעין קדושת המקדש, שגם איש ההדיוט איש שדה אשר בקצה ארץ ישראל באתו וחרמשו ינק מן הקדושה אשר שם במקדש נתגלה. לא כן הוא כאשר אין חסידים אשר באמת ישיגו ויעבדו בה וכלם הבני תורה והבלתי בני תורה בל ידעו ממנה ובל יעבדוה, איך זה כלם בשם חסידים יקראו רק בשביל רבם אשר יסעו אליו. האם בימינו נתחלפה החסידות, או חסידות חדשה נתגלה, ובמקום שהיו צריכים מלפנים להשיגה ולעבוד את עבודתה, עתה כלם אינם צריכים לא להשיגה ולא לעבוד את עבודתה ח״ו ומ״מ חסידים יהיו. והאם גם לרבם חסידים כאלו עם חברייא בראשם לא ייטיבו, ולהיפך העדרתם לא תחסר. ר״ח אמר הרבה תורה למדתי מרבותי ומחברי יותר מהם ומתלמידי יותר מכלם [תענית ז׳]. כמו כן מטיבים התלמידים לרבם, ובהעדרם ח״ו מה נאמר, ״וידבר ד׳ אל משה לך רד״ א״ר אלעזר אמר לו הקב״ה למשה משה רד מגדולתך כלום נתתי לך גדולה אלא בשביל ישראל וכו׳ [ברכות ל״ב].
וראה נא גם ראה את גודל ונחיצת החברייא לעבודה בכלל ולהחסידות בפרט כי איתא בספה״ק מאור ושמש בפ׳ תצא וז״ל הק׳. והנה ראינו בדורות שלפנינו טרם נתפשט בעולם נוגה אור דרך הבעש״ט זצוק״ל וכו׳, כל איש אשר נגע יראת ד׳ בלבבו וכו׳ היו נסגרים חדר בחדר להתבודד בלי חברת האדם וכו׳ ומהם אשר התענו תעניתים ועשו סיגופים וכו׳, אמנם הגם שרחמנא לבא בעי, וכל מעשה אשר יהי׳ כוונת עושהו בלתי לד׳ לבדו הוא טוב לפני האלקים. ואולם לא זו דרך העיקרי בעבודת השי״ת. רק העיקר והיתד שהכל תלוי בו ותוכן דרכי התשובה הנכונה המצא תמצא ע״י אהבת חברים ודיבוק חברים והתקרבות לצדיקי הדור וכו׳. והגם כי ידמה בנפשו אשר בעת התבודדותו יעורר לבבו יותר לשוב בתשובה ולהדבק בד׳ מאשר יהי׳ בחברת אוהבים וחבירים מקשיבים, כי ע״י חברת בני אדם יפרד מדביקתו, עם כל זה יותר ראוי ונכון להחזיק במעוז אהבת חברים וכו׳ כי עי״ז יכול להמשיך הארה לאורך ימים וכו׳ ובהתבודדותו אינו פועל כי אם לשעתו עכ״ל הק׳. גם להעובדים אשר מלפנים שהתענו הסתגפו והתבודדו בדביקות, אומר בקדשו שיותר טובה העבודה בחברייא, והיא תשאר לו לאורך ימים, ומכל שכן עתה בדורנו שאין התבודדות ולא תעניתים וסגופים, שנחוצה החברייא לעבודה בכלל ולהחסידות בפרט.
אי לזאת הנני מציע בזה שתעשו כתות כתות, חברייא קדושה לחסידות.
ואם תשאלו למה לנו לבקש גדולות ולפסוע אל החברייא קדושה, די לנו שנזכה להיות כמו החסידים הבינונים אשר מלפנים שהשיגו את החסידות ועבדוה.
אמנם כן גם אנו אינם מבקשים יותר ולא זו בלבד, רק שנזכה עכ״פ ללכת בעקבי חסידים הבינונים, ובאבק רגליהם להתאבק די לנו, כמו שאמרנו מראש. כי האם עולה בדעתכם שחושבים אנו שנעלה להיות מהחברייא של הבעש״ט של המגיד הגדול, שאנשי אלקי כזקני הרבי ר״א ואחיו הרבי ר״ז, הרב בעל התניא המגיד מקאזיניץ וכו׳ זצוקללה״ה היו ביניהם. רק שנזכה ללכת בעקבי החסידים אשר מלפנים עכ״פ תשוקתנו ותפילתנו לד׳ היא, אך כיון שמן הגמרא בעלי זוה״ק וחסידות רואים שעשיות כתה וחברייא מועלת לתוספת תורה ועבודה, והוא אחד מעיקרי׳, לכן בתוך הצעותינו גם זאת אנו מציעים, שכדי שתוכלו ללכת בעקבי קדושינו ולהיות מעט עכ״פ חסידים, לכן תתחברו לחברייא קדושה.
וגם זאת מוכרחים אנו להגיד שבאם באמת תתאמצו ותעבדו ולהשגת ועבודת החסידות תזכו לעלות לפי ערככם, אז לפי ערך דורנו זה באמת חברייא קדושה תהיו.
לא חברייא אחת גדולה תעשו אשר בה כל הבחורים והאברכים מכל העיירות יתחברו, רק כמו שנהגו קדושי החסידות אשר מלפנים, כל הבחורים והאברכים ובפרט אלו הסמוכים על שלחן הוריהם אשר נשא לבם להתמסר אל השגת ועבודת החסידות, הנוסעים לרבי אחד, יתקדשו ויתחברו לחבורה אחת בתורת החברייא.
לא יתערבו החברים בשום עניני העיר. כלומר יכולים להתערב יחד עם שאר שומרי התורה מהעיר בכל הענינים, אבל רק כאנשים פרטיים יחידים, לא בתורת החברים ולא בשמה, ולא לאמור שהחברים צריכים פרנס לעצמם בקהלה וכדומה. מפני שהדברים הללו סוף כל סוף מביאים לידי אהבת הכבוד ונצחון, והחברייא צריכה להיות נקי׳ מכל זה. ואם יאמר לך חברך הלא בזמן הזה גם זאת נחוצית היא. השב לו, בתורת אנשים נחוץ לנו בזמן הזה ויחד עם שאר החרדים אתערב, אבל בתורת החברייא השלימה לא אתערב. כיון שהחברייא הקדושה למעלה מהזמן ולמעלה מהאנושיות היא, וכשאנו מתאספים בתור חברים להחברייא או גם בשעה שמתעמק כל אחד במחשבתו וברצונו בה ובדרכי׳, בשעה זו נמצאים אנו מחוץ לעוה״ז ורחוק מן כל מושגי׳ ושאיפותי׳, תחת אורו של הבעש״ט זצ״ל ושאר הצדיקים שאחריו אנו נמצאים אז.
גם יכול חבר מהחברייא להיות חבר בחברה אחרת יחד עם עובדי ד׳ החרדים על דברו, אבל הכל בתורת יחיד ולא בתורת בא כח החברייא.
כאמור האברכים והבחורים שרוצים להתמסר בפועל ממש להחסידות הנוסעים לרבו אחד יתחברו לחברייא. ובכל עיר שנמצאים איזה חברים יהיו לחטיבה אחת לעבוד את ד׳ בדרכם האחד דרך החסידות. ואם רוצים כל האברכים והבחורים מאיזה מפלגות חסידות בעיר אחת להתחבר יחד. גם כן יוכלו אם דרכי החסידות שלהם נוחים זה לזה.
אם מתפללים בשטיבל לא יצאו ממנה, א׳ כדי שלא יהרסו את השטיבל שהוא מבצר החסידות גם מבצר התורה בדורנו. והב׳ כדי שלא להבדל ושלא להתרחק משאר החסידים, כי אדרבה ככל אשר יעלו החברים בעבודת קדשם צריכים יותר להתקשר בישראל עובדי ד׳ בכלל ובהחסידים בפרט.
לא יעשו יושב ראש ולא מזכיר. ואם תאמר ומי יאסף אותם ומי ינהיגם, הבט למעלה, ומי אסף והנהיג את החסידים והחברייא קדושה מלפנים. החסידות ורוח הקדושה אשר בהם אסף אותם והנהיגם. ומי שלא יבא מעצמו, או שיבא בהתרשלות ואיחר הזמן בכל פעם רק בכדי להראות שבא, גם אם יקראהו יושב ראש או מזכיר אינו כדאי שיבא, מקלקל הוא עוד את החברייא. מחויב כל אחד לעורר את חברו אבל רק כחברים שווים לא כיו״ר. אין שום התמנות וכיבוד בהחברייא, רק סלסלי׳ ותרוממך וכו׳. מי שע״י תורתו ועבודתו באמת יהי׳ מרומם הוא מעצמו יהי׳ מכובד על פני כלם.
עד כמה שצריך כל אחד להשתדל לקרב כל נפש מישראל לתורה לעבודה ולחסידות בעתים הללו, מ״מ להכניס להחברייא לא ישתדלו את מי שאינו ראוי רק בשביל להראות שיש להם חברים רבים, כי כנ״ל חברים כמו אלו לפעמים עוד מקלקלים את החברייא.
להחברייא מתקבל רק בן תורה אם מעט או הרבה.
רק איש שאינו הפכפך בדעתו, שמה שמחליט היום, מגודל פחזותו או קלת דעתו מבטל ורומס למחר כלאחר יד ומהפך את הקערה על פי׳.
רק מי שאינו שקרן ורמאי שקוע בשקריו. כי יש איש שמכשילו יצרו לפעמים להוציא דבר שקר ח״ו הגם שזה רע מאוד ר״ל, מכל מקום יכול עוד לשוב ויכול גם להתקבל לחברתנו, משא״כ האיש שהוא בעצם רמאי ושקרן מרמה את אחרים וגם את עצמו. על איש כזה שמעתי מכ״ק חותני מורי הרה״צ הק׳ זצוקללה״ה, שאמר בשם איזה צדיק זי״ע, שאף לשוב, א״א לאיש כזה, מפני שגם תשובתו בשקר היא. כנ״ל שמרמה את עצמו, הוא יכול לדמות לו, שבשעה אחת יעשה צדיק פועל ועושה, ובאמת לא צדיק ולא פעל ולא עשה מאומה.
כל חבר יביט ע״ע לא כעל איש נמוך איש בהמיי שראוי לו לעשות את כל המעשים, ולהתנהג בכל התנהגות אף נמיכיות, רק כמו שרמזו חז״ל, לעולם ימוד אדם עצמו כאילו קדוש שרוי בתוך מעיו [תענית י״א]. איש מרומם הוא, והדבר שכשר לפני איש אחר אסור לו, ועל כל מחשבה דיבור ומעשה לא יתבונן אם טובים הם בלבד, כי יכול להיות שטובים הם לאיש אחר ולא לו, רק יתבונן אם טובים הם לו ולערכו הרם. לא שיחשוב א״ע לאיש המרומם ויתגאה ח״ו עי״ז, רק לאיש המשתוקק אל הקדוש ישראל, והקדיש עצמו לטהרתו ולקדושת עבודתו יתברך, יביט על עצמו. ואז אדרבה יתבטל לפני כל איש מישראל, וישבור לבו בקרבו לאמור, הלא לפי ערכי ומצבי שהקדשתי א״ע אזי כל מעשי שאני עושה אינם ראויים, ומי יודע עד כמה פוגם אני בכל הנהגותי של מחדו״מ שלי יותר מזולתי מאחר שהקדשתי א״ע לשמים. ויתחזק ויתגבר להיטיב א״ע מעתה.
וגם על כל אחד מהחברייא כעל איש מבני עלי׳ יסתכל, יכבדהו ויוקירהו, כי הלא שורשו מבני הנביאים, וגם הוא מסר א״ע לקדושה שישרה ד׳ עליו.
חוץ מזה שלומדים עם חברים שונים, מוכרחים החברים להתאסף בכל יום בהשטיבל או בהבית שיחדו להם לעניני החסידות.
כשיתאספו לא ידברו דברים בטלים, רק ילמדו כל אחד דבר שרוצה ללמוד, זה גמרא, זה משניות וכו׳, אבל גם שיעור אחד יקבעו ללמדו כלם יחד, אם פעם אחת בשבוע או פעמים יותר, כפי שיתרצו רוב החברים, ובפרט עניני הדרכה וספרי חסידות. גם קונטרסים אלו כולם ילמדו יחד אם ירגישו כי עושים הקונטרסים להם טובה.
כשילמדו יחד איזה ענין מעניני הדרכה, לא יעברו עליו כעל איזה סיפור המעשה, רק ילמדו בנחת ובעיון. ויתאימו אותו הענין על עצמם, איך יקיימו הם את דברי הדרכה של ספר זה, ואיך יקבעו את הדבר בקרבם, ואז יתגלה לפניהם ענינים שונים בספר. ובכלל מי מהחברייא שיעלה על דעתו איזה רעיון טוב, בין אם יפול במוחו בשעה שנמצא יחד עם החברים בין כשהוא בביתו ברחוב וכו׳, יאמרו לפני חבריו והחברים ישמעו לו, כי אפילו אם ט׳ פעמים לא יהי׳ ממש בדבריו, יכול להיות בפעם העשירי דבר טוב בו, וכמו שאיתא בזוה״ק, שלפעמים גם בילקוטו של העני נמצא מרגלית. ולפי שכתבנו לעיל כל מחשבה טובה בענין עבודה המתחדשת במוח ולב הישראלי, מין הד של קול נפשו הוא, אם הד של קול צעקה על נפילתה, או של קול שמחה בשעה שעולה היא. אבל לא יחפצו החברים המשמיעים את רעיונותיהם רק לבלות זמן, כדי להוסיף דיבורים ולהראות חכמת בלבד.
טוב שישתו מזמן לזמן משקה יחד, לא להשתכר ולהולל ח״ו, רק כדרכם של החסידים כדי להתחבר יותר יחד, ולעורר גם את נפש הבהמיית מעצלותה [כנ״ל בפ׳ ח׳]. ואפילו מי שאינו שותה משקה מפני חולשת בריאותו ח״ו, יערב מים במשקתו וישתה עמהם יחד.
אחר שישתו משקה יזמרו איזה זמר של התעוררות כמו ידיד נפש, אדון עולם, מזמור לדוד ד׳ רועי לא אחסר, ועל כן נקוה לך ד׳ אלקינו וכו׳ שבעלינו לשבח, וכדומה. ואם תתלהב נפשם וירצו לרקד יחד, ירקדו, ובלבד שלא יבלו את הזמן בשתי׳ זמרה ורקידה בלבד.
כל ספרי חסידות קדושים וטובים הם, ומקדשים ומטהרים את הלומד בהם, אבל רשות לכל אחד להתמיד יותר בספר מספרי חסידות אשר מרגיש בפועל שעושה לו טובה לקדשו ולקרבו לד׳.
בני החברייא יזהרו ללמוד הרבה בצעטיל קטן מזקני הקדוש רכבה״ג הרבי ר׳ אלימלך זצוק״ל.
מאוד יזהרו לשבת יחד בכל שבת בסעודה השלישית כמו שכבר דברנו לעיל מענינו. ובכלל, זמן סעודה השלישית בשבת, הוא היוה״כ של השבוע, יוה״כ של השנה מגלה את הנפש ומטהרתה מחלאתה שבכל השנה, וגם שלש סעודות יוה״כ של השבוע מטהר את הנפש ומגלה אותה ואת כל התשוקות ואנחות שלה שהיו מסותרות ממנו בכל השבוע. גם בכל השבוע הנפש שואפת אל על, אבל נאבקת היא ונחלשת לפני מסטיני׳ ודורסי׳, כחי הגוף וטרדותיו אשר עומדים עלי׳, רומסים אותה וסותמים את פי׳ עד שיש שגם קולה לא ישמע, ואין האדם יודע ושומע שנפשו חולת אהבה היא. וכשבא השבת שהאיש עוזב את כל העולם שאונו והמונו ובפרט בשלש סעודות שנכנס אל קדשי הקדשים לפני ולפנים, ומוסר א״ע אליו יתברך, אז כל תשוקות הנפש, יסורי׳ וצעקותי׳ של כל השבוע הימים והלילות באות ומתגלות לו בשעה זו, פעם בתשוקה עזה, משוך עבדך אל רצונך וכו׳, ופעם בכאב עצום ובקריאה ממעמקי׳ הבט נא ד׳ כי הכוני פצעוני וממך הרחיקוני, ובוכה א-ל נא רפא נא לה.
מקום ועד החברייא, יהי׳ אצל כל אחד מהם מקום מקודש, מקומו של עולם, בית הרחצה לרחוץ בו ולטהר את הנשמות וכניסתן למחנה שכינה שנמצאה במקום ההוא. ובשעה שהולך שמה יהי׳ בעיניו כאילו יוצא עתה מן רשותו של עוה״ז לסניף גן עדן התחתון שהוריד ד׳ לבית הועד שלהם. יגיל וישמח לבו בחרדת קודש על גודל אשרו שזוכה גם בעוה״ז להסתתר תחת כנפי השכינה, ומכל שכן בשעה שנמצא בבית הועד שישמח, ויכוון, שכינה הקדושה בתוכנו. נפשי חולת אהבתך. אנא א-ל נא רפא נא לה בהראות לה נועם זיווך. ויעורר תשוקה בקרבו שיגלה ד׳ בלבו ניצוץ נועם זיוו ותפארת עזו, שנמצא כאן.
הגם שכלם יתחברו יחד באהבת חברים, וכולם יאהבו זה לזה אהבה רבה, מ״מ יקח לו כל אחד מהם, חבר לעצמו, שלפניו יגלה את כל מצפוני לבבו, בין בדברים רוחניים ובין בדברים גופניים, דאגתו ושמחתו, נפילתו ועליתו, וחבירו השומע ינחמהו ייעצהו וישמחהו ככל האפשר לו. גם בדברים רוחניים ייעצהו וידריכהו כפי דעתו ומצבו וכן זה לזה.
בני החברייא לא יספרו ולא יפרסמו בשוקים וברחובות מן החברייא קדושה זו דרכי׳ ומעשי׳. לא יתפארו בה לעיני זולתם, כי כמו שעל לוחות השניות הקימות לנו, אמר ד׳ אין לך יפה מן הצניעות. וכמו שזוהר הקדוש התגלה רק במערת רשב״י ובמדבריות בהצנע, וכל הקבלה נקראת סוד. כן כל עבודה קדושה שיש בה התגלות הנפש, מתנגדת היא לשאון ופרסום, ונוח לה ההסתר, לא ברעש ד׳. ורק אם ירצה מי להסתפח להם בתור חבר חדש, יקבלו אותו בסבר פנים יפות, וימסרו לו דברי חברות אם רק יהי׳ ברור להם שכוונתו לשם שמים. וכן אם רואה אתה איש ישראל שהתחברותו אליכם יהי׳ טובה לו ולכם, רשאי אתה לדבר אתו שיתחבר אליכם אם אין כונתך לשם ערמה.
כל אחד מן החברייא, אם טרוד הוא בכל היום לרדוף אחרי מזונותיו, חוב עליו שיאמר זאת איזה פעמים ביום באמצע טרדותיו. רבש״ע נמצא אני עתה במקומות המסוכנים לנפשי וקדושתי, אתה אל תעזבני, תמוך ושמור אותי שומר ישראל. לא בלשון הזה דוקא צריך הוא לאמור, רק כעין זה בכל לשון שנוח לו.
הנני כופל ומשלש להודיע שלא החברייא היא העיקרית בזה רק החבר, האיש, האברך, והבחור הנכנס לעבודה הוא העיקר בזה. כי הגמרא שאומרת עשו כתות ועסקו בתורה שאין התורה נקנית אלא בחבורה האם כוונתה שהחבורה היא הכל ולא האיש הלומד את התורה ומי שא״א לו בחבורה גם לבדו לא ילמד ח״ו. והמשנה [אבות פ״ג מ״ב] אומרת מנין אפילו אחד שיושב ועוסק בתורה שהקב״ה קובע לו שכר שנאמר ישב בדד וידום כי נטל עליו, עכ״ל המשנה. רק הענינים אשר כתבנו בזה הם עיקר כוונתנו ותכלית הקונטרסים, אבל כיון שבית ישראל דומה עתה לבית שאחזו האש מכל עבריו, הצרות משונאי ישראל הממררים מאוד את חיינו מבחוץ, והקרירות לתורה ולעבודה מבפנים, ח״ו עלולות להרוס ולכלות מנפש ועד בשר. וכבר אמרנו בריש חובת התלמידים שרק להב החסידות עם תענוגי׳ מן הגן עדן יתענג בהן הנער והבחור והאברך בעבודתו ותורתו יכולות להציל את עם ישראל מטמיעה וכליון הקרירות ח״ו. וכן כמו שלא ישפיקו המים בשעת שרפה וסכנה נוראה, אשר יביאם האיש בדליותיו לבדן, רק בשבעה דרכים ימהרו להביאם, זה בדליותיו זה בחביתיו זה בכדיו וכו׳. כן גם את החסידות התרופה הנחוצה והבטוחה להציל את עם ד׳ ואת בית ישראל לא נשתפק להכניסה בקרבנו בגופנו ונפשנו בהאמצעים שדברנו בהם לעת עתה לבד, רק גם את אמצעת החברייא הצענו בזה. וכולי האי ואולי יעזור ד׳ ונציל את גופנו ונפשנו מהריסה ואבדן ח״ו, ולא שרק החברייא היא עיקרית הכל.
אי לזאת בין החסיד שנתחבר בחברייא, ובין החסיד שבשום אופן לא היתה לו האפשרות להתחבר ורק לבדו עובד, יקיים את כל אשר רשמנו בזה בשביל החברים ולא עוד אלא שגם בפיו יקבל עליו את החסידות, כי מצינו ברמב״ם ז״ל פ״י מהל׳ משכב ומושב, שבזמן הזה אפילו ת״ח צריך לקבל עליו דברי חברות. הן עיקר הקבלה היא בפני ג׳ אבל לענין הזה לא נחמיר כל כך, רק בינו לבין קונו יקבל על עצמו, ודברים בגו.
כי נודעת הגמרא [ב״מ פ״ד] בר״ל שקודם שקיבל עליו עול תורה קפץ לירדן לר׳ יוחנן, ומשקבל עליו עול תורה תשש כחו ולא הי׳ יכול לשוב. ולמה זה, הלא עדיין לא למד ברגע זו תורה שתשש את כחו, כי רק קיבל עליו עולה של תורה. אבל אם כח ביד איש הישראלי לקדש גם בהמה קדושת הגוף, וכשאומר בפיו הרי זו עולה נעשה בשרה עצמותי׳ עורה וכו׳ קדושים עד שיתחייב האיש הפוגם בה ובקדושתה ח״ו מיתה, כגון המעלה קדשים בחוץ פיגול וכו׳, לא יהי׳ כחו רב לקדש בפיו גם את עצמו קדושת הגוף. והוא גם כח הקבלה המקדשת את איש הישראלי המקבל ע״ע עולה של תורה. וכיון שכחו של ר״ל קודם ששב בתשובה הי׳ מנמוכיות, לכן כשקבל על עצמו עול התורה הקדיש א״ע בהקבלה זו ונתקדש גם גופו, וכחו הקודם תשש עד שבפועל לא הי׳ יכול לשוב.
ובספה״ק אמרי אלימלך בפ׳ עקב מפרש בקדשו והי׳ עקב תשמעון מלשון קבלה. כמו שמתרגם התרגום תקבלון. שכאשר רק תקבלו ע״ע לקיים המשפטים האלה. אז ושמרתם ועשיתם אותם, כבר תצפו לעשות אותם, מלשון ואביו שמר את הדבר. ע״ש. והוא גם ענין קבלת התורה לנו בכל שנה בחג השבועות שבהקבלה עצמה מתקדשים, ובכח קדושה זו נוכל לעשות גם בפועל, בכל השנה. וכמו בכל קדושה וקדושה צריך האיש לפרוט את הקדושה אשר רוצה להמשיך לה, אם לעולה יקדשה הרי זו לעולה, ואם לחטאת לחטאת, כן גם חוץ מקבלתנו שהיא התקדשותנו לתורה בכלל, צריכים לקבל עלינו ולהתקדש גם בפרט בקדושת החסידות, והננו רושמים בזה נוסח קבלה שיקבל החסיד את קדושתה ע״ע והקבלה תוסיף בו קדושה ואורה.
<b>נוסח הקבלה</b>
ברצון לבי, ותשוקת נפשי רוחי ונשמתי, הנני מקבל עלי את קדושת ועבודת החסידות, כדי שאזכה על ידה לכבס ולטהר את גופי ונפשי, ולקדשם בקדושת הא-ל הקדוש, ולקשרם בעבודתו יתברך ברצון מחשבה דיבור ומעשה, כיתד שלא תמוט. ומעתה בכח התורה שנתנה כח לאיש ישראל להקדיש גם בהמה אף קדושת הגוף, בכח הזה אני עומד עתה לפני ד׳ והנני משעבד מכניע ומבטל את עצמי, גופי נפשי רוחי ונשמתי לעבודתו יתברך. וד׳ שאינו מואס בהקדשת ישראל, לא ימאס גם בי, וישרה את קדושתו עלי, ובכל מקום שאהי׳, ובכל עולם שאמצא, תהי׳ קדושת ד׳, חופפת עלי, ובז׳ ענני כבוד יקיפני, מעתה ועד עולם.
ובכל לבי ונפשי אני מתחנן עתה לפני ד׳, שאפילו אם ח״ו יתגבר יצרי באיזה זמן מן הזמנים, ויכשילני ויפילני על רגע כמימרא ח״ו ברצון, או מחשבה, או דיבור או מעשה, שהן היפך רצון ד׳, גם כן ד׳ ברוב רחמיו לא ימאסני, ולא יוציאני מחוץ לפרוכת קודש הקודשים, כמו שאין בהמת הקדש יוצאה לחולין בשביל בהמיותה, רק בידו הקדושה הפתוחה לקבל שבים, ישיבני אליו בתשובה שלימה, כאשר עם לבבי עתה. כי בלב תמים ובדעה ישרה, אני יוצא מטורא דפרודא ומרשות הסט״א וכל כת דילי׳ שמאסתם ובטלתם ביטול גמור כעפרא דארעא, ואני הולך ונכנס עם כל רמ״ח אברי ושס״ה גידי הגוף והנפש למחנה שכינה.
והנני מקבל עלי מעתה, להשגיח על כל פרטיות מעשי מחשבותי ודיבורי כפי שראוי לאיש שנתקדש בקדושה עילאה, ולא שאהי׳ ח״ו הפקר. וד׳ ית׳ יתמכני בימין צדקו ויורני וידריכני בדרכו דרך הקודש מתוך כ״ט רוחני וגופני, ונזכה אני וכל ב״ב וכל חברי, וכל בית ישראל, לאריכות ימים ושנים טובים שמחים ומאושרים בחסדים טובים חסדים נגלים בעניני גוף נפש רוח ונשמה, ומאירים באור של מעלה, אמן.<br><br>________
אם יעלה בלבך שום הרהור רע ח״ו לאמור שכל אלה גדול ורב יותר ממך, תדע שדברי יצה״ר הם. כי אפילו כשיעזור ד׳ לך ופי עשרה גם פי אלפים תעלה, לא תגיע עוד לקרסולי גדולתך אשר לך באמת, איש הישראלי. אדרבה בטח בד׳ והתחזק שבטח תצליח בעבודתך ועוד יותר מאשר תקוה תעלה. אבל עיקר כל העיקרים הוא שתתאמץ לקיים כל אשר קבלת עליך, ובכלל תהי׳ מאותם המעמידים דברים כחומה [בר״ר ל״ט והבאנו לעיל בחובת התלמידים בהשיח] כי לא רק מי שבדיני תורה שבכתב ושבעל פה מיקל לעצמו קל הוא, רק גם האיש שבכלל עמידתו כנוצה באויר היא, הנסחבת מכל רוח כל דהו, קל הוא, היום חרד הוא על דבר ד׳ מאוד ומקבל ע״ע כזאת וכזאת, ולמחר איננו לא חרד ולא קבלה ח״ו.

Chapter 12

<b>התמימות והתרחקות הפניות</b>
כדי להיות חסיד בעל נפש ולעורר התרגשות בעבודה, צריכים להזהר גם בכל היום שלא לרחק את הנפש, גם שלא בעניני עבודה והתרגשות, אף בעניני הרשות.
תנהג את עצמך בפשטות ותמימות בכל עניניך, כי תמימות היא ממשלת הנפש על האדם ומעשיו, וערמימיות היא חוסר הנפש וממשלת השכל, ולא השכל שלו הבא מן הנפש, רק שכל העולם, כלומר מנהגי ונימוסי העולם ואנשיו שקוראים לזה שכל וכפיהן עושים מדברים חושבים ומתנהגים.
את השם ערמימיות שאומרים אנו בזה, אין כוונתנו על דברי שקר בלבד, רק על ראשית השקר שבו, והסבה שמביאתו לאדם לדבר ולחשוב דברי שקר. כלומר על מצב הנפש וקלקולה, שעל ידו נעשה האיש לשקרן עד שמחשבותיו דיבוריו וכל עניניו מעוקלים, לא חיים לא נמצאים ולא אמתיים.
חותמו של הקב״ה אמת, ועל כל העולם יש חותם הזה, הצמח שהוא צומח יש בו מציאות חיות נפש הצומחת, והוא אמת, והצמח המצוייר או שנעשה מן שעוה כדמות הצומח, שקר הוא. אמת הוא המציאות, ושקר הוא האפס, שאינו נמצא. קושטא קאי שיקרא לא קאי [שבת ק״ד]. אמת הוא בחי׳ חיים, ושקר הוא מסטרא דמותא שאין כאן לא עצם לא הוה ולא נמצא. המציאות הוא האמת, והאיש שבכל עניניו מעשיו ומחשבותיו יש מציאות, שנפשו נמצאת בהם זהו אמת ותמימות.
הצמח צומח בתמימות ופשטות, לא לשום כוונה ופני׳ חיצונית, רק מפני המציאות שבקרבו, ומפני נפשו שדוחקתו להתפשט ולהתגדל, וגם הילד מתנהג בכל עניניו בפשטות ותמימות כפי מציאות הנפש והתפשטותה. ואם גם האיש מתנהג בכל עניניו ומחשבותיו רק בנפשו, אז אף אם הוא חכם, תמים ואמתי הוא, ואם אינו מתנהג בפשטות כפי שיוצא מלבו ונפשו, אם כן אין מציאות בו, ובכל מעשיו יסוד השקר כבר בו אף שאינו אומר על עץ שהוא אבן. כי גם מי שהוא משקר לאמור על עץ שהוא אבן, יסוד וראשית השקר שבפועל מתחיל מזה שהוא מסטרא דמותא ר״ל ואין מציאות ואין נפש בכל מעשיו ומחשבותיו.
כל חנו של הילד הוא על שהוא תמים ופשוט, כשמדברים עמו מרגישים כאילו עם נפשו היינו מדברים, וכששואלים אותו דבר, השאלה חודרת עד לנפשו וממנה באה לנו תשובה תמימה ופשוטה, את כל לבו נותן הוא בתשובתו. לא שלא יהי׳ לך דעת יותר מלילד אנו מבקשים ממך רק שתהי׳ תמים. למשל כשישאלך אדם דבר לא תתישב איך להשיבו, לפי נימוס העולם יפה להשיבו כך, ואם אשיבנו באופן זה יחשבנו לחכם, וכדי להטותו ולרמותו טוב לענותו כך, נמצאת שתשובתך הוא אוסף של רוח מארבע רוחות העולם, לפי נימוס העולם יפה להשיבו כך, וכדי להתפאר לחכם, טוב להשיבו באופן זה וכו׳, ואתה עם נפשך חסרים, אין כאן לא מציאות, ולא חיות, לא נפש ולא אמת, רק שקר אפס ובוהו בך.
ראשית כל תענה ברצינות [ערנסט] כאשר עם לבבך בתמימות ופשטות, ובשכלך תשמש רק להבחין אם אינך טועה בתשובה זו, אבל גם שכלך זה יהי׳ פשוט ורציני, מין כלי שמוש יהי׳ שכלך לשמש את פשטות ותמימות לבך, לעזור לה ולהוציאה לפועל. ואם תמצא שתשובה זו תזיק לך או מניעה אחרת בתשובתך, תענה איני יודע כמצוות חכז״ל ולא תעקם ותעקל תשובה נפתולה בלא לב ובלא תמימות.
ישנם אנשים שהערמימות להם בטבע, שמטבעם נוטים לזה, והם צריכים הרבה יותר עבודה עד שיישרו את דרכיהם ועד שישובו להוציא את נפשם לרצינות ופשטות, אבל אנשים ההם מעטים מאוד בישראל, כי טבע איש הישראלי ישרה טובה אף קדושה. יותר מהם ישנם אנשים שנראה גם לעצמם שהערמימות טבע להם, ומ״מ אין זאת בטבעם רק מן החינוך, והסביבה אשר נתגדלו בה מנעוריהם שהן עקמו אותם ואת רוח לבם הישר, ולהם לא יקשה כ״כ לשוב וליישר א״ע. אבל ברוב מן המעוקלים סבת הדבר היא מין רפיון רוח הוא, רוח רפה ובשביל זה דחיפתו אל האמת רפוי׳ ואינה מכרחת אותו לאמור דוקא כפי האמת שיודע.
כלומר חז״ל אמרו ניכרין דברי אמת [סוטה ט׳], ובמה ולמה ניכרין. אבל ידוע לכל אחד שהמשקר, אם אינו שקרן ונוכל מורגל הרבה בשקרים, אז אינו יכול לאמור את השקר בפה ולב מלא. וברגע זו בעל כורחו מסבב את עיניו למטה או הצדה מבלי להבט ישר נוכח בפני האומרו. וביותר הדבר ניכר במי שמספר איזה מעשה שחצי׳ הראשונה אמת והשני׳ שקר, שלא באותה הבטיחות ואומץ רוח שמספר את חצי׳ הראשונה מספר את השני׳ שהוא שקר.
וכל כך למה, מפני שמתחילה כשאמר האמת, ברוחו רוח חי שהוא האמת כפי שאמרנו, דיבר, וכשבא לשקר, אז האמת רוח החי אשר בקרבו, אינו נותן לכלה א״ע בשקר ומות, ולבו נוקף לו בשעה זו מן הכאת ודחיפת רוחו האמת, עד שגם בפניו בעיניו ובבטיחות דיבורו ניכרות. לכן איש ברוח אמיץ ועצמית חזקה קשה לו לשקר מפני רוח החי האמת החזק אשר בקרבו המגין על עצמו ומניעו בחזקה משקר. לא כן באיש בעל רוח רפה ועצמית כמושה, איש שאינו איש, שדחיפת רוחו מעטה, או שלגמרי אינו מרגיש שום דחיפה מן האמת החי, ובשביל זה מגבב דברים רק כפי הנאות וטוב בעיניו, אף כל מעשיו אינן אמיתיות מלבו, כי בלבו הכמוש אין אמת ומציאות חי׳, ורק כדי שיפארוהו או כדי שיטב לו הן.
הצצתי וראיתי עוד, אנשים חנפים אף משקרים בשביל חנופותיהם שיסוד פגם נפשם זה, הוא רפיון רוחם, שאין להם אמיצות לעמוד על נפשם, ובשביל זה מתבטלים לפני זולתם להחניפם, והתבטלותם ורפיון רוחם בכלל מביאים אותם גם לשקר. ובצדק יכולים לאמור שרפיון רוח וקבורת הנפש באיש סיבה איומה להרבה פגמיו, אף הפכפכניות וקלות בכלל ובעבודה בפרט להיות כנוצה באויר פעם כך ופעם כך כנ״ל, בהרבה מהם הרפיון וחוסר הנפש מסבב אותן.
כבר דברנו בחובת התלמידים פ״ז מרעת שפלות המרומה להתבייש מן המלעיגים עליו, ויסוד כל אלה חוסר עצם נפש אמיצה. וראה נא ברע״ב אבות פ״ד מ״א ד״ה הכובש את יצרו וכו׳ טוב ארך אפים הבא מצד הגבורה של כבוש היצר לא מצד רכות הטבע עכ״ל הק׳. גם לטובה וגם כשמאריך אפו, טובה היא אם מגבורה באה לא מצד רכות הטבע.
אל תטעה לומר שגאות וקשות עורף אנו דורשים, הס מלהזכיר, כבר אמרה הגמרא [שבת ל״ג ע״א] סימן לגסות הרוח עניות בתורה. זו מדה אחרת לעצמה, יש איש ריק מכל מדה טובה איש בלא נפש אמיצה ומ״מ רוחו גסה עליו, ואיש בנפש אמיצה והוא ענו, אף שפל ורך כקנה הוא בפני כל, אבל לא להיות נסחב אחר מדותיהם ודעותיהם, את האמת פקידת נפשו פקודי ד׳ ותורתו הוא מאזין בכל, ומהן לא יזוע.
לכן אם חפץ אתה להיות חסיד בעל נפש, עליך להשמר ולהזהר בכל מעשיך גם היום יומי, שלא להיות שקרן, קל והפכפך, רק להוציא את נפשך, באמת, תמימות, פשטנות, וישרנות. וגם כאשר בעבודתך תתחזק ותתרגל לגלה ולהוציא את נפשך כפי שדברנו בהקונטרס הזה, יקל לך לרחק כל שקר חנופה וערמימיות ממך ולהעשות איש אמת תמים.
תמים תהי׳ עם ד׳ אלקיך היא מצוות עשה הכוללת כמעט כל העבודה למקום. הרבה אנשים ישנם אשר הפניות בעבודה להם יותר לאבן נגף מלשאר בני אדם, ובכל דבר עבודה, מחשבות פניות לשם אנשים רודפות אותם יותר מלזולתם. יש מהם שהסיבה היא פשוטה, מפני שאהבתם ויראתם לד׳ פחותה ומעטה היא יותר מאשר לזולתם ובשביל זה נוח לכל מחשבות פסולות בכלל ולהפניות בפרט לדחוק ולכנס במוחם ולבם, ואנשים זולתם שאהבתם ויראתם לד׳ יותר חזקה, מתבצרים נגד התנקשות והתנפלות כל אויב, ולא יקל למחשבה אחרת פסולה לדחוק ולכנס במוחם לרחק את הרצון ומחשבה טובה לשם ד׳ ולהפוך את עבודתו לשם בני אדם ולתפארתו שישבחוהו בני אדם.
אבל ישנם בני אדם אשר הסיבה שהפניות תרדפנה אותם יותר היא מחוסר התמימות, כי כנ״ל תמים, חסיד בעל נפש אמיצה, ואיש אמת, דבר אחד הם, ולהיפך בעל נפש כמושה, שקרן, הפכפכך, וקל, דבר אחד. לכן במידה שהאיש בעל נפש כמושה וקל, אז אף בשעה שרוצה לעבוד באמת יקל להפניות ולכל מחשבות פסולות לדחוק ולרחק את רצונו ומחשבתו הטובים ולהפכם לרעתן, וככל שירבה להיות חסיד בעל נפש אמיצה, אמת, ותמים, רצונו הטוב חזק ויתחזק, ולא במהרה יכרע לפני פניות הרעות.
כמדומני ששמעתי בשם צדיקים, שבשעה שהאיש עומד בעבודה יצייר לו במחשבתו שנמצא עתה ביער יחידי רחוק מבני אדם ורק לשם ד׳ יתפלל ולא לשום פני׳ בשביל שום איש.
כפי שהבאנו לעיל מקדושנו עיר וקדיש הבעש״ט זצוקללה״ה א״א להפטר לגמרי מן הפניות, היינו גם מן הדקדקות. אדרבה, מי שאינו שקוע בעבודה ולא מרבה להסתכל לתוך עומק עצמותו ועומק עבודתו, יש שמרמה א״ע לאמור שעבודתו אמת לאמיתה, ולא עוד אלא שיש שקשה לאמור לאיש כזה הלא עבודתך בפניות השלך אותן ממך, כי אולי עי״ז גם מן כל עבודתו ימנע, כיון שעיקר המעורר שלו לעבודה הן הפניות, וכשישליכן, כל המעורר יחסר לו, ועמהן עם הפניות יכול להיות שברוב הימים יעלה לעבודה לשמה כמו שאחז״ל לעולם יעסוק וכו׳ שמתוך שלא לשמה בא לשמה. אבל העובד המרבה להסתכל בקרבו ובעבודתו, רואה שלפעמים זעיר שם זעיר שם מחשבה דקה זו של פני׳ מתנפנפה, ורצון טוב זה אשר התעורר בו לא כולו טהור הוא לשם ד׳, רק גם איזה נדנוד של פני׳ התדבק בו. לא שהעובד מניח את האבק הזה על עבודתו הס מלהזכיר. אך שגם להעובד יש יצה״ר הדברים אמורים, ויצרו הוא בזה לעפר את עבודתו ולפזר אבק הזה עלי׳, אבל הוא העובד קם בכל התאמצותו נגד יצרו ומנער עצמו מן העפר גם מן האבק ומגרש את נדנוד הפני׳ ממנו ומעבודתו ועובד הלאה עבודתו עבודה טהורה ביתר התאמצות והתחזקות בלא הפניות.
וכיון שגם אתה בחור ואברך בעול העבודה אף החסידות את צוארך נתת, ומקוים אנו לד׳ כי גם להיות מתרגש החילות להעשות, לכן חוק הנוכחי חקוק לך. כל קולא אשר תבא להקל לך בענין עבודה בשעה שאתה בינך לבין עצמך אפילו אם היא רחוקה הרבה מן נדנוד עבירה כמה פרסאות, חשוב האם גם אילו בין אנשים היית הקילות אותה, מוטב, ואם לאו אז חוס על נפשך ולא תקל אותה לך. ואם יפתך יצרך לאמור הלא רחוקה היא מכל נדנוד עבירה כמה פרסאות, השב לו אבל מן רמי׳ אינה רחוקה ולהיות רמאי חטא חמור הוא, ובשום אופן לא אסכים לחיות חיים של שקר נוכל וסט״א ר״ל. ובכלל כל דיבור ומעשה אשר בינך לבין עצמך מדוד במדה זו אם גם בין אנשים היית מדבר ועושה אותם. ולהיפך כשתהי׳ בין אנשים בשעת עבודתך ומחשבה אף קלה של פנוי׳ התגנבה בך ואתה מצטער עלי׳, אז הסתכל בקרבך אם כל התעוררותך להעבודה, ח״ו לשם פנוי׳ היתה, אז חדול עתה מן העבודה בשעה זו, ואח״כ כשתהי׳ בינך לבין עצמך תעבדנה. ואם עיקר התעוררתך לשם שמים היתה, והיצה״ר רק רודפך ואבק המרעיל רק אח״כ פיזר עליך, ובפרט אם היא עבודה שגם בשעה שאתה בינך לבין עצמך עובד אותה, שהוא אות מובהק שלשם שמים נתעוררת לה, אז את הפני׳ רחק, ואפילו אם בתחילה ידמה שקשה לך להסירה ממך, מ״מ אל תבט עלי׳ רק עבוד הלאה. כי בפני׳ כגון זו שלא היא העיקרית בהתעוררותך לעבודה וגם תצטער עלי׳, חיש קל תסיר ממך כשרק תביט עלי׳ ברוגז לגרשה.

Chapter 13

<b>מעט חשבון הנפש</b>
כל דברינו בכל הקונטרס גם כל החסידות יכולים להתקיים באיש שהוא ממארי דחושבנא, כי זהו יסוד העבודה בכלל ועבודת החסידות בפרט. הנה הבאנו לעיל מספה״ק שבשעת תורה ותפילה לא יעשה חשבונות, אבל רק בשעה זו לא יעשה החשבונות מפני שתורה תפילה ועבודה צריכות להיות בהתחזקות ושמחה, וזה א״א בשעה שמסתכל בראי׳ אמיתית ורואה את מצבו באמת. אבל כמו שא״א לתורה ותפילה בשעה אחת עם חשבון הנפש, כן א״א להן בלעדו לגמרי, היינו במי שאינו מסתכל בעצמו ואינו מכניע ומדכא את רוחו בשום פעם. לכן חוב על כל אחד לעשות לו זמנים להסתכלות הזאת. כפי שאיתא בספ״ק נוח לבחור ע״ז השעות שרוחו של האיש נדכא מאיזה דאגה אפילו גופניות ועניני צרכיו. ואם סתם יעיד לו איזה זמן לזה, יקדים מעת לעת למעט במאכל ומשתה, לא שיתענה רק שימעט בהם כדי שיהי׳ לבו נכנע ורוחו נדכא ומוכשר לראי׳ וחשבון הזה.
ולא שיעשה את מעשהו בחפזון רק יחשוב בדעתו כאילו עומד עתה בגופו נפשו רוחו ונשמתו לדין, אך לא הבית דין של מעלה ידונו אותו עתה רק הוא עצמו. וע״י שירבה להסתכל בקרבו באמת ויכנע לפניו יתברך, יקל דינו בזה ובבא בבית דין של מעלה, כי ד׳ אומר הנני נשפט אותך על אומרך לא חטאתי, ולהיפך כשיש דין למטה אין דין למעלה.
ותחשוב מגדלות ד׳ יתברך שא״א לשום מלאך וכל שכן לשום איש להשיג, אבל גם הקומץ ומעט מן המעט אשר אתה יודע מגדלותו יתברך די לך להמק את לבך בתשובה לפניו יתברך. ובמחשבתך אשר נתחזקה חשוב את כל העולמות, הנה עולם העשי׳ עם כל נפלאותיו ועד רום השמים וצבאיו. ובדמיונך שנתעלה ונתקדש הוי מציץ אל על עולם היצירה עם מלאכיו, עולם הבריאה וכסאותיו, ועד עולם האצילות וספירותיו הקדושות. נשמות האבות הנביאים תנאים אמוראים בעלי קבלה וחסידות וכל הצדיקים. וכלם בטלים ומבוטלים אל האל הגדול והקדוש המרומם על כל ברכה ותהלה, ממלא כל עלמין וסובב כל עלמין אין סוף ואין תכלית עובדים אותו ושרים שירות ותשבחות לשמי׳ רבה, ורק אני הקטן שבקטנים הגרוע והאפס העזתי ח״ו לפרוק עולו מעלי ולמרוד בחטאותי נגדו יתברך. ואיך באמת העזתי כל כך נגדו יתברך, איך נגד כל צדיקיו חסידיו מלאכי ושרפי אל כל כך חצפתי.
ותעבור במחשבתך את חטאיך ומכשוליך מאז, אף את לשון הרע רכילות שפת שקר חנופה וכו׳ אשר אתה עובר. את מחשבותיך רצוניותיך הגרועים. גם תפילותיך ובילבוליך אשר במחשבתך בתפילה תעבור במחשבתך. וראה נא גם ראה את תקוני התשובה האמורים בכתבי האר״י הק׳ זצוק״ל, כמה תעניתים למאות צריכים להתענה על כל חטא ופשע. הן עתה בדורות חלשים האלו הקלו לנו הבעש״ט ושאר הצדיקים בהם, ולא עוד אלא שגם פעלו לנו תקונים ע״י תיקוני המדות תורה ותפילה בלב ונפש אהבה ויראה. אבל עכ״פ את דכאות ושברון הרוח ענוה ושפלות אשר פעלו התעניתים וסיגופים בבעלי התשובה אז, נחיצות גם לנו לתשובתנו.
וכה תתמרמר אף תבכה עד אשר תרגיש שבאמת שברה לבך ורוחך בקרבך. אמור תהלים ותתחנן ותבקש מן האל טוב וסלח שירחם עליך ולא ישליכך מעל פני קדושתו יתברך, רק יקרבך אליו ברחמים רבים. ואז תתחזק ותאמן שד׳ קיבל את תשובתך ויקרבך אליו, כמו שהבאנו לעיל מקדושינו שבשביל זה מברכים ברכה בשם ומלכות חנון המרבה לסלוח מפני שודאי הוא שיקבלנו בתשובה.
אבל גם תמיד גם בימים ושעות שאינך חושב עם נפשך את חשבונה הנ״ל, גם אז לא תדמה בדעתך כי צדיק ונקי מכל פשע אתה, גם אז תזכור שהרבה חסרונים ופגמים במדותיך נטיותיך וכו׳ לתקנם. והחילוק הוא, שבשעת החשבון גם רעת חטאיך שכבר עברת הם נגד עיניך ממש ומתמרמר עליהם מאוד, ושלא בשעת החשבון, מחטאיך שכבר עברת, רק תדע, כמי שזוכר דבר מרחוק, ורק בכללם תדע אותם שחטאת, כדי להכנע, ולא לפרטיותיהם. וכמו שאיתא באגרות התשובה מהרב הק׳ זצוקל״ה י״א על הפסוק ״וחטאתי נגדי תמיד״, כמו ״ואתה תתיצב מנגד״, מנגד סביב לאוהל מועד יחנו שפרש״י מרחוק עיין שם. היינו שתמיד חטאתי נגדי תמיד רק מרחוק.
אבל זהו רק לענין החטאים שעברת, משא״כ לפגמיך וחסרונותיך אשר במדותיך ונטיותיך שעליך להיטיבם לרפאותם ולתקנם צריך אתה ליתן לב, לפעמים יותר תכופות, ומדי פעם בפעם להביט בכל פרטיותיהם. כי לא תהא מחלת הנפש פחותה ממחלת הגוף שחושב ומתבונן בה האיש תמיד ומטכס עצות איך ובמה לרפאותה. כן בחור ואברך כיון שכבר נתחזקה עכ״פ מעט מחשבתך וכבר יותר מעט בידך היא, לכן עיקר מחשבתך ובפרט בזמנים הפנוים לך תהא בך, לראות אף לתור אחר כל חסרוניך, ואף הקל שבהם לא יעלם מנגד עיני מחשבתך ותחקור למצא עצות איך ובמה לתקנם. והלא כמה פעמים כבר גמרת בלבך והחלטת שלא לעשות לדבר ולחשוב כזאת וכזאת ומ״מ שוב תעשה. אפשר איזה סבה טמונה בך שמגרה אותך לזה, חקור אחרי׳ אפשר כשתמצאנה תוכל לפעל מה כנגדה ורפא לך.
והעיקר שלא תרצה להצדיק עצמך ואת מעלליך בכל דבר, רק תביט עליהם כדיין אמת ותדאג הרבה על רעותיהם וחסרוניהם.
היוצא לנו מזה ששלוש מצבי רוח יהיו לך,
א) בשעת עוסקך בתורה תפילה ושאר עבודה למקום. בו לא תחשוב שום חשבון רק שמחה תשוקה ושאיפה לד׳, ועבודה בהתלהבות או התרגשות, ועכ״פ במסירת עצמך לתיבות התפילה ולהעבודה כפי שהבאנו לעיל מספ״ק.
ב) בשעת חשבון הנפש, שמאוד תהי׳ אז בשברון רוח.
ג) תמיד, שלא בשעות של תורה ותפילה וגם שלא בשעות החשבון. אז תהא נכנע ענו ושפל ומ״מ בשמחה מתוך התחזקות תהי׳. תדע שהרבה חסרונים לך לתקנם ותחשוב איך ובמה לתקנם. ובד׳ תבטח כיון שאתה עושה ועובד לפי כחך, והרבה פעמים בהתאמצות יתירה אתה שקוע בתשובה ועבודה, לכן בזכות אבותינו וצדיקינו הקדושים יחונן האל חנון ורחום אותך ויקרבך בזה ובבא. אחת מנפלאות הבעש״ט תלמידיו ותלמידי תלמידיו זי״ע הוא, אשר חדשו והכניסו את שתיהן כאחת בלב הנוהים אחריהם, את הענוה והשפלות מאוד, יחד עם ההתחזקות והשמחה, והיא שמחה אמיתית שוש אשיש בד׳ תגיל נפשי באלקי. ד׳ הוא האלקים ואתה ישראל בנו רחימו ועבדו. חסרונותיך לא כהחסרונים אשר בבליעל משוקץ, המתגולל באשפה, רק כהחסרונים אשר בבן מלך, שתמיד בן מלך הוא, וכאשר רק יתאמץ בעבודת אביו, מי ידמה לו, ומי יערוך את רום ערכו ואת התקרבותו והתדבקותו באביו ובמלכו.

Chapter 14

<b>קריאת שמע</b>
ואתם הדבקים בד׳ אלקיכם חיים כלכם היום [דברים ד׳]
ומסקי בגמרא [סנהדרין ס״ד ע״א] לא נצמדים שאינן מחוברים היטב רק דבוקים ממש ע״ש. ובתולדות יעקב יוסף מביא בשם הרמב״ם ז״ל שתכלית כל התורה ומצוות הוא לבא אל ובו תדבק. ומעתה עבודת החסידות לא תוספת עבודה היא שאפשר גם בלעדה, רק עיקריתה ותכליתה שא״א בלעדה. כי איך זה אפשר להתדבק ע״י עבודה דבוק ממש אם בלא נפש עובדים אותה, אף לא גילה אותה ולא בידו היא. רק ע״י עבודת החסידות שהיא בנפש גלוי׳, ואשר בידו לגלותה אפשר להתדבק בו ית׳ דבוק ממש, כל אחד לפי מצבו. והוא גם ענין המס״נ בעבודה, כמו שהבאנו לעיל בפרק ה׳ מבית אהרן שלכן נקראה מסירת הנפש ולא מסירת הגוף, מפני שאין הכוונה של מס״נ רק בשעה שבא לידי נסיון של כפירה ח״ו ומוסר את גופו להריגה, רק גם שכל עבודתו בכל ימי חייו, כלו, רצונו מחשבתו מדותיו וגופו מסורים לד׳ ולעבודתו ע״ש. כשבא ח״ו לידי נסיון אז חובה עליו לכלה את גופו וחייו ולמסרם לד׳, ועבודתו אשר בכל ימי חייו, חי יחי׳ ומ״מ מדבק את גופו נפשו וכל כחותיו בד׳, ומעט מעט בכל עבודה תורה ותפילה בכל עת ובכל שעה מוסר חלקי כחותיו נפשו רוחו ונשמתו לד׳ עד שכשמגיע לעת מצוא אחר אריכות ימיו ושנותיו נמצא כלו נתון בידיו יתברך.
לכן הכוונה של מס״נ שחוב עלינו לכוון בק״ש, לא רק מין היכא תמצא היא, שבאם יבא לנסיון ימסור נפשו, ועתה שאינו בא לידי נסיון ורובי דרובי ישראל שאינם באים לידי נסיון, מחשבתם של מס״נ בק״ש ח״ו רק מחשבה כצל עובר היתה בלא ממש, ד׳ ישמרנו מזה. מקדושנו הבעש״ט זצוק״ל איתא שבמקום שמחשבתו של האיש, שם כל האיש נמצא, לכן כשמצייר במחשבה חזקה כאילו ראה בעיניו ממש, אש לפניו והוא מושלך בתוכה, אז נחשב לו כאילו גם עתה עשה כן בפועל, כיון שהוא נמצא עתה במקום מחשבתו, במוקד. וראיתי בספר רמז בפסוק ״נחשבנו כצאן טבחה״, נחשבנו, ע״י מחשבתנו שחושבים המחשבה של מס״נ בזו בעצמה אנו כצאן טבחה כאילו היתה המעשה בפועל.
ועוד, לזה נחוצה המחשבה של מס״נ בק״ש, כדי לשעבד את כל עצמנו גופנו כל כחותינו נפשנו ונשמתנו לעבודה של מס״נ שבכל ימי חיינו, ולמסרם לד׳ בבחי׳ ״ואתם הדבקים בד׳ אלקיכם חיים כלכם היום״ דבוקים ממש. כי בזה שחושבים שמוסרים את עצמם להריגה לשם ד׳ משעבדים ומוסרים את כל עצמנו וחיותנו אליו יתברך, ויקל לנו לשעבדם בעבודה בכל עת ובכל שעה אשר יאריך ד׳ חיותנו. וזה שאיתא בספ״ק שכשאיש אומר ק״ש בבוקר בכוונה טובה אז עבודתו לד׳ בכל היום עולה יפה.
ורק כשמחשבתנו זו בק״ש היא מחשבה של ממש בכחה לשעבד את כל גופנו כחותינו ונפשנו וכו׳ לד׳, ולא כשהיא מחשבה קלה כצל עובר. הבה נא ונראה אם מחשבה של פעולה ממשית היא אם לאו. הנה שלש פעמים ביום אתה מכוון מחשבה זו של מס״נ, אבל נסה נא גם לאמור בפיך, הנני מוכן למסור אותי להשרף באש לפני ד׳ [כ׳בין גרייט מיך צו לאזען פארברענען אין פאיער פאר דעם אויבערשטען], ואז תראה שבפעמים הראשונים יקשה לך לאמור ע״ע דברים כאלו להשרף באש, אם כן מחשבתך זו עוד אינה של מעשה ממש כיון שגם הדיבור ממנה קשה לך.
לכן בבוקר קודם ק״ש תאמר כדברים האלו במו פיך ובכוונה ומחשבה חזקה אשר חזקת לך.
הנני מקבל עלי עול מלכות שמים באמת.
הנני מאמין באמת שרק השי״ת הוא הנמצא היחידי, וכל העולמות והנמצא בהם הארת ד׳ הם, שהאציל וברא ומנהיג את הכל בהשגחה פרטיות כרצונו הטוב.
הנני משעבד, ומכניע, ומבטל לד׳ את הגוף נפש רוח ונשמה שלי בזה ובבא, ואת הרצון מחשבה דיבור ומעשה שלי. ובין בשעה שאני ער ובין בשעה שאני ישן לא יהיו רצוני, מחשבותי, התרגשותי דיבורי, ומעשי, ח״ו היפך מרצון ד׳, רק כרצון ד׳ לבד ארצה ואחשוב, אתרגש אדבר, ואעשה.
הנני מוכן למסור את עצמי לשריפה בשביל כבוד שמים, הנני מקבל עלי עול מלכות שמים באמת.
[כ׳בין אויף מיר מקבל עול מלכות שמים באמת.
כ׳בין מאמין באמת אז נאר דער אויבערשטער איז דער איינציגער נמצא, אלצדינג וואס דער אויבערשטער האט מאציל געוועזין און בעשאפין איז הארת ד׳, אלצדינג פיהרט דער אויבערשטער בפרטיות, כרצונו הטוב.
כ׳בין משעבד און מכניע און מבטל צום אויבערשטען, מיין גוף נפש רוח ונשמה בזה ובבא, און מיין רצון מחשבה דיבור ומעשה. וואכענדיגערהייט און שלאפענדיגערהייט זאל איך נישט וועלען, נישט אינזינען האבען, נישט מתרגש ווערין, נישט רעדין און נישט טוען קיין שום זאך וואס איז דער היפך פון רצון השי״ת, נאר דאס וואס איז דער רצון פון השי״ת זאל איך וועלען, אין זינען האבען, מתרגש ווערין, און רעדען און טוען.
כ׳בין גרייט מיך צו לאזען פֿארברענען אין פֿייער פֿארן אויבערשטען, כ׳בין אויף מיר מקבל עול מלכות שמים באמת.]
לא רק תיבות ודיבורים לבד תכוון במחשבתך, רק דברים של ממש ועצם הענינים, מאחר שמחשבתך כבר נתרחבה ונתחזקה ותהי לממש.
מלא כל הארץ כבודו, ואתה בפועל ממש משעבד מכניע ומבטל את כל עצמותך לפניו יתברך. ומחוזק מחשבתך זו ומהכנעתך המרובה, יש שגם גופך בפועל כורע וכאילו משתחוה עתה לפני הוד מלך מלכי המלכים הקדוש ב״ה.
והנה האש מתלקד והלהב מתלהט ואתה קופץ בתוכה לשם כבוד מלכותו ית׳.
ולא תתחיל מיד את שמע רק הפסק רגעים אחדים וחשוב שעתה כבר באת לאמור בפועל שמע ישראל ולהמליך בפועל ממש אותו ית׳ עליך ועל כל העולם.
ומתוך מחשבה ודיבורים אלו אמור שמע והוי מכוון במחשבה חזקה להמליך את הקב״ה בשמים [וגם את ראשך הגבה אז למרום], על הארץ [והוריד את ראשך למטה], בכל ארבע כנפות הארץ [ונענע גם את ראשך בסביביך, כמ״ש בש״ע או״ח סי׳ ס״א סעיף ו׳] והוי מאריך באחד וכוון למס״נ כידוע.
ותרגיש שאחר ק״ש כזו כאיש אחר תהי׳, תפילתך תורתך ועבודתך יותר זכות תהיינה. וכל היום ההוא אחר תהי׳. נכון שלא לאמור זה בכל יום, כנ״ל מהמאו״ש שהתחבולה שמשמשים בה בכל יום לסוף אינה פועלת. רק ג׳ פעמים בשבוע, בשבת קודש, ובעוד שני ימים אשר תרגיש עצמך מוכשר לזה.
וד׳ ירחם עלינו
ויקרבנו אליו בגוף נרו״נ
מתוך הרחבה ישועות טובות ונחמות
וחסדים נגלים
ונזכה במהרה לגאולה שלימה אמן.