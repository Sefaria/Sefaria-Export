Bnei Machshava Tova
בני מחשבה טובה
Vocalized Edition
http://www.sefaria.org/texts

בני מחשבה טובה

סדר מטרת החברה

אנ"ש הָאַבְרֵכִים שֶׁיִּחְיוּ רוֹצִים לְהִתְחַבֵּר יַחַד לְשֵׁם יִחוּד קוב"ה וּכְנֶסֶת יִשְׂרָאֵל, וְהִנְנִי רוֹשֵׁם בִּשְׁבִילָם בְּעֶזְרַת ה' אֶת הַדְּבָרִים הַבָּאִים.<br>וְנָכוֹן שֶׁיִּקָּרְאוּ חֶבְרַת <b>בְּנֵי מַחֲשָׁבָה טוֹבָה</b>
אַחַת שָׁאַלְתִּי מֵאֵת ה' אוֹתָהּ אֲבַקֵּשׁ וְכוּ' לַחֲזוֹת בְּנֹעַם ה' וּלְבַקֵּר בְּהֵיכָלוֹ
מַטְּרָתֵנוּ אֵינָהּ חֲדָשָׁה וְאַחֶרֶת מֵאֲשֶׁר מַטְּרַת וּשְׁאִיפַת כָּל אִישׁ יִשְׂרָאֵל. כִּי רְצוֹנֵנוּ וּמַטְּרָתֵנוּ הֵם לַעֲבֹד אֶת ד' אֱלֹקֵינוּ אֱלֹקֵי אַבְרָהָם, אֱלֹקֵי יִצְחָק וֵאלֹקֵי יַעֲקֹב. עֲבוֹדָה תַּמָּה עֲבוֹדָה שְׁלֵמָה בְּכָל אֵיבְרֵי גּוּפֵינוּ וְנַפְשׁוֹתֵינוּ, וְכָל חוּט מִגּוּפֵינוּ וְכָל נִיצוֹץ מִנַּפְשֵׁנוּ לֹא יֵצְאוּ מִחוּץ לִקְדֻשַּׁת ה' הַחוֹפֶפֶת עָלֵינוּ וּמַקִּיפָה אוֹתָנוּ.
אֲבָל אָבִינוּ אָב הָרַחֲמָן רַחֵם עָלֵינוּ וְהֵעִיר בְּלִבֵּנוּ נִיצוֹץ רָצוֹן וְדַעַת, שֶׁנֵּדַע שֶׁלֹּא דַּי לָנוּ לִהְיוֹת רַק כְּעֶבֶד בֶּן שִׁפְחָה, שֶׁעוֹבֵד גַּם כֵּן לְמֶלֶךְ רַק שֶׁעֲבוֹדָתוֹ הִיא אַחַר הָרֵחַיִם הַרְחֵק מִן הַמֶּלֶךְ, אֶת דְּבָרָיו אֵינוֹ שׁוֹמֵעַ וּמִזִּיווֹ אֵינוֹ נֶהֱנֶה וּמִתְעַנֵּג. עֲבוֹדָה שֶׁהִיא בִּסְגִירַת הַמֹּחַ וְטִמְטוּם הַלֵּב.
וּרְצוֹנֵנוּ וּתְשׁוּקָתֵנוּ הֵם לִהְיוֹת בְּחִינַת בֵּן "בָּנִים אַתֶּם לד' אֱלֹקֵיכֶם". וּבַעֲבוֹדָתֵנוּ לד' הֵן בַּתּוֹרָה וּתְפִלָּה וְהֵן בִּשְׁאָר הַמִּצְווֹת נַרְגִּישׁ אֶת הִתְקָרְבוּתֵנוּ לד'. וּכְמוֹ הַבֵּן שֶׁשָּׂמֵחַ לִקְרַאת אָבִיו אַחֲרֵי שֶׁלֹּא רָאָהוּ כַּמָּה שָׁנִים וְאַחֲרֵי שֶׁנַּעֲנָה בַּגַּעְגּוּעִים גְּדוֹלִים עַל אָבִיו, כֵּן גַּם אֲנַחְנוּ בִּשְׁעַת עֲבוֹדָתֵנוּ נַרְגִּישׁ אֶת רִיצַת נַפְשֵׁנוּ לִקְרַאת אָבִיהָ שֶׁמִּתְגַּעְגַּעַת עָלָיו כָּל הַיּוֹם וְכָל הַלַּיְלָה. רִיצָה וּנְמִיסָה, נְמִיסַת הַנֶּפֶשׁ בְּהִשְׁתַּפְּכוּתָהּ אֶל חֵיק אָבִיהָ שֶׁבַּשָּׁמַיִם.
וְלֹא בִּתְפִלָּה וַעֲבוֹדָה בִּלְבַד נַרְגִּישׁ אֶת הִתְקָרְבוּתֵנוּ אֶל ד' וְנִתְעַנֵּג מִזִּיו כְּבוֹדוֹ ית', רַק גַּם תָּמִיד תִּהְיֶה מַחְשַׁבְתֵּנוּ כָּל כָּךְ בָּרָה חֲזָקָה וּקְשׁוּרָה בִּקְדֻשָּׁתוֹ, עַד שֶׁתּוּכַל לְהִתְגַּבֵּר עַל חוּשֵׁינוּ, שֶׁלֹּא דַּי שֶׁלֹּא יוּכְלוּ חוּשֵׁינוּ לְבַלְבֵּל וּלְפַתּוֹת אֶת מַחְשְׁבוֹתֵינוּ, וְלוֹמַר לָנוּ עוֹלָם אַתָּה רוֹאֶה, וְגֶשֶׁם אַתָּה מַרְגִּישׁ, רַק גַּם חוּשֵׁינוּ יִכָּנְעוּ לְמַחֲשֶׁבֶת לְבָבֵנוּ, וְגַם הֵם יִרְאוּ אֶת קְדֻשַּׁת ד' פְּרוּשָׂה עַל כָּל הַנִּמְצָא.
וְעַיִן בְּעַיִן יִרְאֶה הָאָדָם אֲשֶׁר נִמְצָא הוּא בְּגַן ד' בְּעֵדֶן לִפְנֵי כִּסֵּא כְּבוֹדוֹ ית'.
וְהִיא הִיא מַטְּרַת חֶבְרָתֵנוּ.

סדר תוכן החברה



Chapter 1

חֶבְרָתֵנוּ אֵינָהּ חֶבְרָה כְּדֵי לְהוֹסִיף כֹּחַ וּלְהִתְעָרֵב בְּעִנְיְנֵי הַמְּדִינָה וְהַקְּהִלָּה, אִם בְּאֹפֶן אֶמְצָעִי וַאֲמַתְלָא, אוֹ בְּאֹפֶן בִּלְתִּי אֶמְצָעִי, כִּי תַּכְלִיתֵנוּ הִיא לַעֲלוֹת עֲלִיָּה וּפְסִיעָה אַחַת שֶׁהִיא לְמַעְלָה מִכָּל הָעוֹלָם, שְׁאוֹנוֹ וַהֲמוֹנוֹ. לָכֵן, אֵין חֶבְרָתֵנוּ חֶבְרָה לְחַלֵּק כִּבּוּדִים שֶׁל מִי בְּרֹאשׁ וּמִי אַחֲרָיו וכו', כִּי יְסוֹד חֶבְרָתֵנוּ הוּא שִׁפְלוּת וְהִתְרוֹמְמוּת. שִׁפְלוּת עֶצֶם הַגּוּף וְהַנֶּפֶשׁ וְהִתְרוֹמְמוּת קְדֻשָּׁתָם.
וּבִמְקוֹם הִתְגַּלּוּת הַקְּדֻשָּׁה אֵין מָקוֹם לְכִבּוּדִים וְלִשְׂרָרוֹת.

Chapter 2

וְכֵן אָנוּ מַתְנִים בִּתְנַאי כָּפוּל שֶׁלֹּא תִּגְרֹם ח"ו חֶבְרָתֵנוּ שׁוּם הִתְגַּבְּלוּת עַצְמִית וּפֵרוּד שְׁאָר יִשְׂרָאֵל שֶׁאֵינָם בְּחֶבְרָתֵנוּ. אַדְּרַבָּא רֵאשִׁית וִיסוֹד חֶבְרָתֵנוּ הִיא אַהֲבַת יִשְׂרָאֵל וְאַהֲבַת חֲבֵרִים בְּאֹפֶן הַיּוֹתֵר חָזָק.
מָשָׁל לִשְׂרֵפָה בָּעִיר וּבָאוּ חַבְרֵי מְכַבֵּי אֵשׁ לְכַבּוֹת וּלְהַצִּיל בְּאֶמְצָעִים שֶׁמַּתְאִימִים לְדַעְתָּם וּלְרוּחָם, הַאִם בִּשְׁבִיל זֶה יִשְׂנְאוּ וְיִתְרַחֲקוּ מִשְּׁאָר בְּנֵי הָעִיר שֶׁגַּם כֵּן מַצִּילִים וּמְכַבִּים כָּל אֶחָד כְּפִי יְכָלְתּוֹ? הַתַּכְלִית הִיא אַחַת לְכֻלָּם, לְכַבּוֹת וּלְהַצִּיל הַנְּפָשׁוֹת הַנִּמְצָאוֹת בְּלַהֲבֵי אֵשׁ, רַק כָּל אֶחָד מַצִּיל כְּפִי אֶמְצָעָיו, וְהַחֶבְרָה יוֹתֵר מַצְלִיחָה בְּזֶה וּמַה שֶׁיַּעֲלֶה בְּיַד הַחֶבְרָה לֹא יַעֲלֶה בְּשׁוּם אֹפֶן בְּיַד הַיָּחִיד.
לָכֵן גַּם אָנוּ, כָּל אֶחָד מֵאִתָּנוּ דּוֹאֵג וּמִצְטַעֵר תָּמִיד עַל עַצְמוֹ לֵאמֹר סוֹף כָּל סוֹף מָה יִהְיֶה עִמָּדִי? יוֹם וְיוֹם אֲנִי מִשְׁתּוֹקֵק לִהְיוֹת קָרוֹב לד' בְּכָל מַחֲשָׁבָה דִּבּוּר וּמַעֲשֶׂה (לְבוּשֵׁי הַנֶּפֶשׁ) וּלְכָל הַפָּחוֹת שֶׁלֹּא לִהְיוֹת מְרֻחָק מִמֶּנּוּ וּמֻשְׁלָךְ ח"ו בְּתוֹךְ יְוֵן מְצוּלָה, וּמִכָּל מָקוֹם בְּכָל יוֹם וְיוֹם אֲנִי בְּיָדִי שׁוֹבֵר אֶת הָרָצוֹן הַזֶּה שֶׁל עַצְמִי וְאֵין אֲנִי מַמְתִּין עַד שֶׁיַּשְׁלִיךְ ד' אוֹתִי מֵעַל פָּנָיו ח"ו, רַק בְּעַצְמִי מַשְׁלִיךְ אֲנִי אֶת עַצְמִי אֶל מְקוֹמוֹת לֹא יְדוּעִים תּוֹהִים וּבֹהִים בֵּין חֲמָרָא אַתַּנָּא וְכַלְבָּא.
וּמָה תִּהְיֶה תַּכְלִיתֵנוּ, יָמֵינוּ וּשְׁנוֹתֵינוּ בְּתוֹךְ כָּךְ עוֹבְרִים בְּעוֹנִי וְיָגוֹן, וְהָיָה כִּי נִקְרַב לְיוֹם הָאַחֲרוֹן רַק אָז נָקִיץ, נַכֶּה עַל לְבָבֵנוּ, וְנִצְעַק אוֹי לָנוּ מָה עָשִׂינוּ! לָמָּה זֶה בְּנַפְשֵׁנוּ וְגוּפֵינוּ אָנוּ נִמְצָאִים בְּרֶפֶשׁ סְחִי וּמָאוֹס, כָּל הַחַיִּים שֶׁחָיִינוּ בְּעוֹלָם הַזֶּה הָיְתָה רַק חֲתִיכָה שֶׁל נְבֵלָה וְגֹעַל נֶפֶשׁ, רְצוֹנִיּוֹת מַחֲשָׁבוֹת וְתַאֲווֹת נְמוּכוֹת שֶׁקּוֹצָה נַפְשִׁי עַתָּה בָּהֶם, וּסְתָם שְׁטוּיוֹת וַהֲבָלִים מִלְּאוּ אֶת נַפְשִׁי תָּמִיד, וּבְיָדִי הוֹצֵאתִי אֶת עַצְמִי מִן עוֹלָם הַקְּדֻשָּׁה וְהַטָּהֳרָה, קְדֻשַּׁת ד', וְהִשְׁלַכְתִּי אוֹתִי אֶל תְּהוֹם הַזֻּהֲמָא וְכִעוּר.
וְכֵיוָן שֶׁכָּל אֶחָד מֵאִתָּנוּ דְּאָגָה זוֹ מְכַרְסֶמֶת תָּמִיד אֶת לִבּוֹ וּמְנַקֶּרֶת אֶת מוֹחוֹ, הוּא דּוֹאֵג וְנֶאֱנָח, וּתְרוּפָה לְלִבּוֹ הַשָּׁבוּר אֵינוֹ מוֹצֵא.
לְזֹאת הִתְחַבַּרְנוּ יַחַד לִמְצוֹא אֶמְצָעִים מַתְאִימִים לִנְמוּכֵי רוּחַ כָּמוֹנוּ, וְכֻלָּנוּ יַחַד נַעֲבֹד יַחַד בְּאֶמְצָעִים אֵלֶּה אֶת ד' אֶחָד, וְכֻלֵּי הַאי וְאוּלַי יַעֲזֹר ד' וְלֹא נְבַלֶּה אֶת יָמֵינוּ בִּשְׁאוֹל תַּחְתִּית, וְנִזְכֶּה לְיַחֵד אֶת לְבָבֵנוּ לְאֶחָד וְלַחֲסוֹת בְּצֵל שד"י, גַּם בְּעוֹדֵנוּ בְּעוֹלָם הַזֶּה.

Chapter 3

וְכֵיוָן שֶׁכֵּן, אָנוּ מוֹדִיעִים בָּזֶה שֶׁלְּחֶבְרָתֵנוּ זוֹ יִתְקַבְּלוּ רַק אֲנָשִׁים דּוֹאֲגִים כָּאֵלּוּ, וְאֵלּוּ הָאֲנָשִׁים שֶׁיּוֹדְעִים בְּנַפְשָׁם שֶׁאֵינָם נִכְנָסִים תַּחַת הַסּוּג הַזֶּה, בָּאֳפָנִים הַנָּ"ל, מְבַקְּשִׁים אָנוּ מֵהֶם אַל תִּכָּנְסוּ לְחֶבְרָתֵנוּ וְלֹא תַּתְעוּ אֶת עַצְמְכֶם וְאוֹתָנוּ, וְאַל תְּקַלְקְלוּ אֶת שְׁאָר הַחֲבֵרִים טְהוֹרֵי הַלֵּב וּנְקִיֵּי הַדַּעַת.
וְלֹא עוֹד אֶלָּא שֶׁאֵין אָנוּ שְׂבֵעִים רָצוֹן כָּל כָּךְ בִּקְרוֹא אִישׁ כָּזֶה אֶת הַקּוּנְטְרֵס הַזֶּה ג"כ.
וְאֶפְשָׁר נִרְמַז גַּם זֶה בְּדִבְרֵי הַמִּדְרָשׁ עַל יִשְׂרָאֵל שֶׁלֹּא גִּלּוּ מִסְתּוֹרִין שֶׁלָּהֶם בְּמִצְרַיִם (מִדְרַשׁ תַּנְחוּמָא פָּרָשַׁת בָּלָק סִימָן כה). לֹא הַסּוֹד בִּלְבַד לֹא גִּלּוּ, רַק גַּם הַמִּסְתּוֹרִין, לֹא אֶת הַסּוֹד שֶׁל וְשָׁאֲלָה אִשָּׁה מִשְּׁכֶנְתָּהּ (שְׁמוֹת ג כב) בִּלְבַד לֹא גִּלּוּ, רַק בִּכְלַל כָּל דִּבְרֵי הַנֶּפֶשׁ שֶׁצְּרִיכִין לִהְיוֹת בְּסוֹד וּבִצְנִיעוּת נִשְׁאֲרוּ בְּהֶצְנֵעַ, כִּי לֹא מִן הָרָאוּי שֶׁיִּרְאוּ אֲחֵרִים נְשָׁמוֹת עַרְטִילָאִיּוֹת בְּשָׁעָה שֶׁרוֹחֲצוֹת עַצְמָן מִטֻּמְאָתָן, וְהָבֵן.

Chapter 4

וְהַגַּם שֶׁהָלְאָה אי"ה נְסַדֵּר תִּקּוּנֵי הַחֶבְרָה, מִכָּל מָקוֹם רֵאשִׁית כֹּל אָנוּ צְרִיכִים לְמוֹדָעָה זוֹ לוֹמַר שֶׁרַק אֵלֶּה יוּכְלוּ לְהִתְקָרֵב וּלְהִכָּנֵס לְחַבְרַיָּא הַקְּדוֹשָׁה.
א) מִי שֶׁמַּרְגִּישׁ בֶּאֱמֶת בְּקִרְבּוֹ כְּאֵב וּדְאָבוֹן הַנָּ"ל עַל שֶׁרָחוֹק הוּא מד', וְלֹא שֶׁיֵּדַע בְּדַעְתּוֹ לְבַד אֶת מַצָּבוֹ הַנָּמוּךְ, כִּי יְדִיעָה בַּשֵּׂכֶל כָּל אֶחָד יוֹדֵעַ אִם רַק אֵינוֹ מְשֻׁגָּע אוֹ שִׁכּוֹר, אַךְ שֶׁבֶּאֱמֶת יַרְגִּישׁ כְּאֵב לֵב עַל שֶׁנַּפְשׁוֹ מָרָה לוֹ וּמַרְגִּישׁ הוּא דְּאָגָה מִזֶּה לֹא פָּחוֹת כְּמוֹ מִן דַּאֲגוֹתָיו הַגּוּפָנִיּוֹת ח"ו, וְלֹא עוֹד אֶלָּא שֶׁכָּל כָּךְ יַצִּיק לוֹ הַדָּבָר עַד שֶׁיִּבְכֶּה לִפְעָמִים עַל צָרוֹת נַפְשׁוֹ, וְעַל שִׁפְלוּת עַצְמוּתוֹ.
ב) שֶׁיִּהְיֶה בֶּן תּוֹרָה אִם מְעַט וְאִם הַרְבֵּה.
ג) יִהְיֶה סוֹחֵר, בַּעַל מְלָאכָה וכו', רַק שֶׁיְּפַנֶּה אֶת עַצְמוֹ עַל כָּל פָּנִים ג' פְּעָמִים בְּשָׁבוּעַ לִמְקוֹם הַחֶבְרָה, וְיִזָּהֵר בְּתִקּוּנֵי הַחֶבְרָה הַמְבֹאָרִים הָלְאָה אי"ה.
ד) אִם אֵינוֹ בְּטִבְעוֹ הֲפַכְפַּךְ, שֶׁמָּה שֶׁמַּחֲלִיט הַיּוֹם בְּדַעְתּוֹ מִגֹּדֶל פַּחֲזוּתוֹ, מְבַטֵּל וְרוֹמֵס לְמָחָר כִּלְאַחַר יָד, וּמְהַפֵּךְ אֶת הַקְּעָרָה עַל פִּיהָ.
ה) שֶׁלֹּא יִהְיֶה שַׁקְרָן וְרַמַּאי שָׁקוּעַ בִּשְׁקָרָיו.
כִּי יֵשׁ אִישׁ שֶׁמּוֹצִיא לִפְעָמִים דְּבַר שֶׁקֶר ח"ו, הֲגַם שֶׁזֶּה רַע מְאֹד רַחֲמָנָא לִיצְּלָן, מִכָּל מָקוֹם יָכוֹל עוֹד לָשׁוּב וְיָכוֹל גַּם לְהִתְקַבֵּל בְּחֶבְרָתֵנוּ.
מַה שֶׁאֵין כֵּן הָאִישׁ שֶׁהוּא בְּעֶצֶם רַמַּאי וְשַׁקְרָן, מְרַמֶּה אֶת אֲחֵרִים וְגַם אֶת עַצְמוֹ.
עַל אִישׁ כְּזֶה שָׁמַעְתִּי מִכָּבוֹד קְדֻשַּׁת חוֹתְנִי מוֹרִי הָרַב הַצַּדִּיק הַקָּדוֹשׁ זצללה"ה, שֶׁאָמַר בְּשֵׁם אֵיזֶה צַדִּיק זי"ע שֶׁאַף לָשׁוּב אִי אֶפְשָׁר לָאִישׁ כָּזֶה, מִפְּנֵי שֶׁגַּם תְּשׁוּבָתוֹ בְּשֶׁקֶר הִיא, כַּנַ"ל שֶׁמְּרַמֶּה אֶת עַצְמוֹ, הוּא יָכוֹל לְדַמּוֹת לוֹ שֶׁבְּשָׁעָה אַחַת יֵעָשֶׂה צַדִּיק פּוֹעֵל וְעוֹשֶׂה, וּבֶאֱמֶת לֹא צַדִּיק וְלֹא פָּעַל וְלֹא עָשָׂה מְאוּמָה.

סדר אמצעי ויסוד החברה



Chapter 1

הַפָּסוּק מְיַסֵּר אֶת יִשְׂרָאֵל וְאוֹמֵר: "וַתִּשְׁכַּח א-ל מְחֹלְלֶךָ" (דְּבָרִים לב, יח).
זֶהוּ עִקַּר הַסִּבָּה שֶׁמַּרְחֶקֶת אֶת הָאָדָם מִן אֱלוֹקָיו.
וּבִתְפִלָּתוֹ שֶׁל רַבִּי ר' אֱלִימֶלֶךְ (רַבִּי אֱלִימֶלֶךְ מליז'נסק) זצללה"ה אָמוּר: "תְּהֵא מַחְשַׁבְתֵּנוּ זַכָּה צְלוּלָה וּבְרוּרָה וַחֲזָקָה" (תְּפִלָּה קֹדֶם תְּפִלָּה).
וְכָל אִישׁ יוֹדֵעַ, שֶׁבְּאִם הָיָה רוֹאֶה בְּעֵינָיו מַמָּשׁ אֵיךְ הוּא עוֹמֵד לִפְנֵי ד', לֹא הָיָה לוֹ שׁוּם יֵצֶר הָרַע, אַדְּרַבָּא, אֶת כָּל נַפְשׁוֹ וְכָל נִשְׁמָתוֹ הָיָה מוֹצִיא בְּדִבּוּרִים קְדוֹשִׁים לִפְנֵי ד', עַד שֶׁיִּתְבַּטֵּל כֻּלּוֹ וְיִתְכַּלֵּל עַל יְדֵיהֶם בּוֹ ית'.
וְלֹא זוֹ אַף זוֹ, שֶׁבְּשָׁעָה שֶׁרַק דַּעְתּוֹ וּמַחֲשַׁבְתּוֹ חֲזָקָה בד', גַּם כֵּן מַרְגִּישׁ כָּל אֶחָד בְּעַצְמוֹ בִּטּוּל הַיֵּצֶר הָרַע, וְכָל אַרְסוֹ שֶׁמְּפַעְפֵּעַ בְּחוּשֵׁי גּוּפוֹ בְּטֵלִים אָז לד'. וְהָאם אֵין כָּל אֶחָד מִיִּשְׂרָאֵל מַרְגִּישׁ, לְמָשָׁל בְּיוֹם הַכִּפּוּרִים וּבִפְרָט בְּעֵת כָּל נִדְרֵי וּנְעִילָה, בִּטּוּל כָּל תַּאֲוָה, הִרְהוּר וְרָצוֹן לֹא טוֹב, מִפְּנֵי שֶׁמַּחֲשַׁבְתּוֹ בָּרָה חֲזָקָה אָז בד'.
כָּל עִקָּר חִסָּרוֹן שֶׁל נְפִילַת הָאָדָם הוּא "וַתִּשְׁכַּח אֵל מְחֹלְלֶךָ", שֶׁנּוֹפֵל מִמַּחֲשַׁבְתּוֹ וְאֵינה זכָּה בָּרָה וַחֲזָקָה תָּמִיד כְּמוֹ בְּיוֹם הַכִּפּוּרִים וְכַדּוֹמֶה, וַאֲפִלּוּ אִם יִרְצֶה הָאִישׁ לְחַזֵּק וּלְהַגְבִּיר אֶת דַּעְתּוֹ וּמַחֲשַׁבְתּוֹ, לֹא יוּכַל לְהַתְמִיד כָּךְ בְּמַחֲשַׁבְתּוֹ זְמַן יוֹתֵר אָרוֹךְ.
וְכֵיוָן שֶׁכֵּן, כָּל עֲבוֹדָתֵנוּ צְרִיכָה לִהְיוֹת אֵיךְ לְחַזֵּק אֶת מַחְשׁבתֵּנוּ לְהַרְחִיבָהּ לְחַזְּקָהּ וּלְשַׁכְלְלָהּ וּלְקַשְּׁרָהּ לד' ית', שֶׁלֹּא רַק בַּזְּמַנִּים אֵלּוּ, בְּרֹאשׁ הַשָּׁנָה בִּשְׁעַת הַתְּקִיעוֹת, יוֹם הַכִּפּוּרִים וְכַדּוֹמֶה, רַק גַּם תָּמִיד תִּהְיֶה בָּרָה חֲזָקָה וּקְשׁוּרָה בַּקְּדֻשָּׁה.

Chapter 2

וְהִנֵּה לְפִי הָאֱמֶת, עֲבוֹדַת הַמַּחֲשָׁבָה צְרִיכָה לְהַתְחִיל מִלְּמַטָּה לְמַעְלָה, מִתְּחִלָּה יְטַהֵר אֶת גּוּפוֹ, וְאָז מַחֲשַׁבְתּוֹ מִמֵּילָא תִּטָּהֵר וְתִתְחַזֵּק, וְלֹא שֶׁיַּתְחִיל הָאָדָם בְּמַחֲשַׁבְתּוֹ בָּרִאשׁוֹנָה.
אֲבָל בְּדוֹרוֹת הָרִאשׁוֹנִים, שֶׁכֵּיוָן שֶׁהִתְחִילוּ בַּעֲבוֹדַת וְטַהֲרַת הַגּוּף גְּמָרוּהָ וְטִהֲרוּהָ, וּבָאוּ גַּם לַעֲבוֹדַת וְשִׁכְלוּל הַמַּחֲשָׁבָה מִתּוֹךְ גּוּף כָּפוּף לִקְדֻשָּׁה, הָיָה זֶה הַדֶּרֶךְ הַיּוֹתֵר טוֹב לַמְּכֻוָּן.
לֹא כֵן עַתָּה בַּדּוֹר שֶׁל עִקְבְתָא דִּמְשִׁיחָא, דּוֹר נָמוּךְ, דּוֹר שֶׁל עֲקֵבָיִּים, וְגַם חֻלְשַׁת הַגּוּף גּוֹרֶמֶת הַרְבֵּה לַהֶעְדֵּר הַמֶּמְשָׁלָה שֶׁיּוּכַל הָאִישׁ לִמְשֹׁל עַל עַצְמוֹ וְעַל גּוּפוֹ, וְכַאֲשֶׁר מַתְחִיל עַתָּה אֶת עֲבוֹדָתוֹ בְּגוּפוֹ לְזַכְּכוֹ וּלְקַדְּשׁוֹ, זוֹ וְזוֹ לֹא עָלְתָה בְּיָדוֹ. לֹא שֶׁהַגּוּף יִטְהַר, וּמִכָּל שֶׁכֵּן הַמַּחֲשָׁבָה שֶׁלֹּא נָגַע וְלֹא נִסָּה לְזַכּוֹתָהּ וּלְחַזְּקָהּ, שֶׁנִּשְׁאֲרָה בִּנְמִיכוּתָהּ, חֲשֵׁכָה, מְאוּסָה וּמְפֻגֶּלֶת.
לָכֵן צְרִיכִים לְהַתְחִיל אֶת הָעֲבוֹדָה בְּמַחֲשָׁבָה.
וּלְתַכְלִית זוֹ קָרָאנוּ אֶת חֶבְרָתֵנוּ "בְּנֵי מַחֲשָׁבָה טוֹבָה" כִּשְׁמָהּ כֵּן הִיא, לְחַזֵּק וּלְגַלּוֹת מַחֲשָׁבָה טוֹבָה בָּנוּ, לְשַׁכְללָה וּלְהרְחִיבָהּ שֶׁלֹּא תִּהְיֶה דַּקָּה מִן הַדַּקָּה, הֶאָרָה עוֹבֶרֶת לְנִיצוֹץ שֶׁמִּתְכַּבֶּה בִּמְהֵרָה, רַק זַכָּה וַחֲזָקָה עַד שֶׁאֶת כָּל הַגּוּף תַּכְנִיעַ וְכָל חוּשָׁיו תְּבַטֵּל תַּחְתֶּיהָ, הִיא תִּתְרָאֶה וְהִיא תִּמְשֹׁל בָּאָדָם.
כִּי הַאִם כָּל אִישׁ מִתְקַדֵּשׁ כָּל גּוּפוֹ פִּתְאוֹם בְּרֹאשׁ הַשָּׁנָה בִּתְקִיעוֹת אוֹ בְּיוֹם כִּפּוּר? וְכֵיוָן שֶׁרוֹאִים שֶׁגַּם אֶת הַגּוּף שֶׁלֹּא נִתְקַדֵּשׁ יְכוֹלָה הַמַּחֲשָׁבָה הַחֲזָקָה לְהַכְנִיעוֹ וּלְהַקְדִּישׁוֹ.
לָמָּה זֶה נַעֲזֹב אֶת הַמַּחֲשָׁבָה עִם רוּחַ גְּבוּרָתָהּ לִישֹׁן וְלֵרָקֵב בְּעַצְלוּתָהּ בְּקִרְבֵּנוּ?

Chapter 3

שִׁכְלוּל שִׁטּוּחַ וְחִזּוּק הַמַּחֲשָׁבָה, זֶהוּ יְסוֹד חֶבְרָתֵנוּ וְעִקַּר הָאֶמְצָעִי שֶׁעַל יָדָהּ נוּכַל לְהִתְקַשֵּׁר בַּעֲבוֹדָה. לֹא בִּבְחִינַת בְּכוֹר הַשִּׁפְחָה אֲשֶׁר אַחַר הָרֵחָיִם אֶלָּא כְּבֵן שֶׁמַּרְגִּישׁ אֶת קְרֵבוּתוֹ שֶׁל אָבִיו. וְאֶת הַשִּׂיחַ שֶׁבֵּין אָבִיו אֵלָיו.
וְהִנֵּה כָּל עִקָּר קֻשְׁיַת וְכֹבֶד הַמַּחֲשָׁבָה שֶׁקָּשֶׁה לוֹ לְהָאִישׁ לְחַזְּקָהּ לִבְלִי לְהַרְפּוֹתָהּ הִיא מב' סִבּוֹת:
א) הֶעְדֵּר הִתְעוֹרְרוּת בֵּין הִתְלַהֲבוּת שֶׁל שִׂמְחָה וּבֵין שֶׁל שְׁבִירַת הַלֵּב, כִּי בְּכָל שָׁעָה שֶׁאִישׁ יִשְׂרָאֵל מִטַּהֵר מִתְלַהֵב, וַאֲפִלּוּ בִּמְעַט הִתְעוֹרְרוּת כְּבָר מַחֲשַׁבְתּוֹ יוֹתֵר חֲזָקָה הִיא טְהוֹרָה וּלְעֵלָּא מִצִּיּוּרֵי גּוּפוֹ וְדִמְיוֹנוֹ הִיא, כְּמוֹ שֶׁאָמַרְנוּ לְעֵיל מִן יוֹם הַכִּפּוּרִים.
רַק כְּשֶׁלִּבּוֹ וּמוֹחוֹ מְטֻמְטָמִים חֲסֵרָה לוֹ מַחֲשָׁבָה עִלָּאָה שֶׁאֵינָהּ גּוּפָנִית, וּבְיוֹתֵר כְּשֶׁיֵּשׁ לוֹ עַצְבוּת ח"ו. שֶׁאֵין זֹאת שְׁבִירַת וּמְרִירַת הַלֵּב רַק מִין העדֶר וְטִמְטוּם כְּמוֹ שֶׁאִיתָא בְּשֵׁם הָרַב זצללה"ה וּכְמוֹ שֶׁמַּרְגִּישׁ הָאִישׁ הַיִּשְׂרְאֵלִי שֶׁבְּלֵיל יוֹם הַכִּפּוּרִים שֶׁלִּבּוֹ נִשְׁבַּר אַדְּרַבָּא לִבּוֹ וּמוֹחוֹ פְּתוּחִים, וּבְכָל הַשָּׁנָה שח"ו הוּא בְּעַצְבוּת נוֹפֵל הוּא בְּאֵין לֵב וּבְאֵין מַחֲשָׁבָה.
ב) וְעוֹד חִסָּרוֹן יֵשׁ בּוֹ וְהוּא מוּם טִבְעִי שֶׁאֵין לוֹ בִּכְלַל מַחֲשָׁבָה חֲזָקָה, וַהֲרֵי זֶה כְּמוֹ שֶׁנֶּאֱמַר לְבַעַל שֵׂכֶל קָטָן חַדֵּשׁ־דְּבַר־חָכְמָה שֶׁאִי אֶפְשָׁר לוֹ מִפְּנֵי מוּם טִבְעִי זֶה שֶׁשִּׂכְלוֹ קָטָן, וּמִפְּנֵי חִסָּרוֹן טִבְעִי זֶה לֹא דַּי שֶׁגַּם בִּשְׁעַת הַהִתְעוֹרְרוּת אַף שֶׁמַּחֲשַׁבְתּוֹ מִתְעוֹרֶרֶת וּמִתְחַזֶּקֶת אֵינָהּ חֲזָקָה כְּמוֹ שֶׁצְּרִיכָה לִהְיוֹת, וְהִיא רַק כְּעֵין בַּעַל שֵׂכֶל הַקָּטָן שגם כן מַחְזִיק לִפְעָמִים אֶת שִׂכְלוֹ לְהָבִין אֵיזֶה דְּבַר חָכְמָה כַּהֲבָנָתוֹ הַמְּעוּטָה, אֶלָּא שֶׁכָּל מַחְשַׁבְתּוֹ הוּא רַק בִּשְׁעַת הַהִתְעוֹרְרוּת לְבַד וְאַחַר כָּךְ שׁוּב נֶעְדֶּרֶת מִמֶּנּוּ.
כְּלוֹמַר הָאִישׁ בַּעַל מַחֲשָׁבָה חֲזָקָה אָז בְּשָׁעָה שֶׁמִּתְעוֹרֵר וּמִתְלַהֵב מַחֲשַׁבְתּוֹ מִתְחַזֶּקֶת וּבָרָה וְרוֹאֶה בְּמַחְשַׁבְתּוֹ וּבְדִמְיוֹנוֹ דִּמְיוֹן שֶׁל יִשְׂרָאֵל בְּנֵי נְבִיאִים, אֶת ה' ית' וְכִסֵּא כְּבוֹדוֹ, כָּל אֶחָד לְפִי מַצָּבוֹ, עַד שֶׁאֲפִלּוּ אַחַר כָּךְ אַחַר הִתְלַהֲבוּתוֹ יָכוֹל לֶאֱחֹז בְּמַחְשַׁבְתּוֹ הַקְּדוּמָה לִבְלִי לְהַרְפּוֹתָהּ, לְצַיֵּר לוֹ גַּם עַתָּה אֶת כְּבוֹדוֹ ית' אֲשֶׁר לְפָנָיו, וּמַחֲשָׁבָה חֲזָקָה זוֹ שֶׁאוֹחֵז יָכוֹל לְעוֹרְרוֹ שׁוּב גַּם הִתְלַהֲבוּתוֹ בְּכָל עֵת וּבְכָל שָׁעָה שֶׁמַּכְשִׁיר אֶת עַצְמוֹ.
מַה שֶׁאֵין כֵּן בַּעַל הַמּוּם בְּלֹא מַחֲשָׁבָה, כָּל מַחְשַׁבְתּוֹ גַּם בְּשָׁעָה שֶׁמִּתְעוֹרֵר וּמִתְלַהֵב הוּא רַק נִיצוֹץ כְּמוֹ שֵׂכֶל הַטִּפֵּשׁ, וּמִכָּל שֶׁכֵּן בַּעֲבוּר הִתְלַהֲבוּתוֹ נֶעְדֶּרֶת מִמֶּנּוּ כָּל מִין מַחֲשָׁבָה עִלָּאָה, וְרַק מִדִּבְרֵי הָעוֹלָם כְּמוֹ מִלֶּחֶם וְתַפּוּחֵי אֲדָמָה וּמִסְחָר וכו' יָכוֹל לַחְשֹׁב וְלֹא יוֹתֵר, לָכֵן כָּל הִתְלַהֲבוּתוֹ הוּא רַק דָּבָר שֶׁבָּא מִמֵּילָא כְּשֶׁבָּא לְמָשָׁל יוֹם הַכִּפּוּרִים אוֹ אֵיזֶה זְמַן וְעִידָּן עִלָּאָה מִתְעוֹרֵר, אֲבָל שֶׁיִּהְיֶה בְּיָדוֹ לְעוֹרֵר אֶת הִתְלַהֲבוּתוֹ בְּמַחְשַׁבְתּוֹ וּלְהַעֲלוֹת אֶת עַצְמוֹ אִי אֶפְשָׁר לוֹ.

Chapter 4

אֲבָל לָמָּה בֶּאֱמֶת אֵין לוֹ לְאִישׁ מַחֲשָׁבָה חֲזָקָה —
הֲלֹא מַחְשָׁבָה אֵינֶנָּה שֵׂכֶל שֶׁנֹּאמַר עָלָיו שֶׁאֵין לוֹ מוֹחַ וְשֵׂכֶל חַד וְלֹא פִּלְפּוּלִים וַחֲקִירוֹת אַדְּרַבָּא רַק אֱמוּנָה פְּשׁוּטָה בד' אָנוּ דּוֹרְשִׁים עַתָּה, אֶלָּא שֶׁלֹּא תְּהֵא אֱמוּנָתוֹ נֶעֱלָמָה בּוֹ, רַק בְּחִינַת "וְהֶאֱמִין בה' וַיַּחְשְׁבֶהָ" שֶׁיִּהְיֶה חוֹשֵׁב בֶּאֱמוּנָתוֹ בְּמַחֲשָׁבָה רְחָבָה שֶׁמְּמַלְּאָה אֶת כָּל הַגּוּף, וּכְמוֹ שֶׁנֹּאמַר עוֹד מִזֶּה אי"ה לְקַמָּן.
וְלָמָּה תֵּעָדֵר לוֹ לְאִישׁ יִשְׂרָאֵל שֶׁהוּא מִבְּנֵי נְבִיאִים מִין דִּמְיוֹן זֶה וּמַחֲשָׁבָה זוֹ, פָּשׁוּט הוּא מִפְּנֵי שֶׁלֹּא הִשְׁתַּמֵּשׁ וְעָבַד בּוֹ כָּרָאוּי, כֵּן גַּם טִבְעוֹ שֶׁל כָּל כּוֹחַ הַגּוּף שֶׁבְּאִם אֵינָם מִשְׁתַּמְּשִׁים וְעוֹבְדִים עִמּוֹ יֵחָלֵשׁ, וְלֹא עוֹד אֶלָּא כֵּיוָן שֶׁבְּגוּפוֹ וְחוּשָׁיו הוּא עוֹבֵד וְעוֹשֵׂה אֶת צְרָכָיו, וְעִם מַחֲשַׁבְתּוֹ הָרוּחָנִית שֶׁלְּמַעְלָה מִצִּיּוּרֵי גּוּפוֹ אֵינוֹ עוֹשֶׂה וְעוֹבֵד, אָז עֲבוֹדַת גּוּפוֹ מַכְחֶשֶׁת אֶת מַחְשַׁבְתּוֹ.
וּבְדָבָר כָּזֶה מִשְׁתַּמְּשִׁים גַּם הָרוֹפְאִים לְחָלוּשׁ הָעֲצַבִּים שֶׁנִּתְקַלְקְלָה וְנִתְפַּגְּלָה מַחֲשַׁבְתּוֹ, מְיַעֲצִים אוֹתוֹ לְשַׁמֵּשׁ רַק בְּכֹחַ גּוּפוֹ בְּלֹא מַחֲשָׁבָה וְאָז גַּם מַחֲשַׁבְתּוֹ הַגּוּפָנִית מַכְחִישָׁה וּמִטַּמְטֶמֶת.
וְכֵיוָן שֶׁכֵּן כְּשֶׁרוֹצִים אָנוּ לִפְסֹעַ פְּסִיעָה גַּסָּה זוֹ מִן נְמִיכוּת הַגּוּף אֶל עֲבוֹדַת הַמַּחֲשָׁבָה צְרִיכִים פָּשׁוּט לְהוֹצִיא וּלְגַלּוֹת בָּנוּ מַחֲשָׁבָה חֲזָקָה מֵחָדָשׁ וּלְהַרְגִּילָהּ בַּעֲבוֹדָתָהּ כְּמוֹ שֶׁמּוֹצִיאִים כֹּחַ הַהֲלִיכָה בְּהַיֶּלֶד עַל יְדֵי הַהֶרְגֵּל שֶׁמֵּרְגִילִים אוֹתוֹ לָלֶכֶת.
וְהָיָה שְׂכָרֵינוּ בָּזֶה כָּפוּל, כִּי לֹא דַּי שֶׁהִתְגַּלָּה בָּנוּ מַחֲשָׁבָה עִלָּאִית שֶׁלֹּא הִרְגַּשְׁנוּהָ מִקֹּדֶם, אֶלָּא שֶׁגַּם אַרְסֵי חוּשֵׁי הַגּוּף יֵחָלְשׁוּ עַל יְדֵי זְכוּת הַמַּחֲשָׁבָה וְחִזּוּקָהּ כְּמוֹ שֶׁעֲבוֹדַת הַגּוּף מַחֲלֶשֶׁת אֶת הַמַּחֲשָׁבָה כַּנַ"ל וְגַם הֵם לְחוּשֵׁי הַמַּחֲשָׁבָה יִתְהַפְּכוּ.

Chapter 5

וְהִנֵּה לִכְאוֹרָה הָאִישׁ הַיִּשְׂרְאֵלִי הַמַּתְחִיל הַפָּשׁוּט שֶׁלֹּא טָעַם טַעְמָהּ שֶׁל מַחֲשָׁבָה וְדִמְיוֹן עִלָּאָה, יִשְׁאַל שְׁאֵלָה חֲזָקָה לִכְאוֹרָה, מָה כָּל הַחֲרָדָה חֶרְדַּת הַכָּבוֹד שֶׁאָנוּ חֲרֵדִים לִקְרַאת הַמַּחֲשָׁבָה וְהַדִּמְיוֹן לְהוֹצִיאָם וּלְשַׁכְלְלָם בָּנוּ.
אֵיזֶה מַחְשָׁבָה בִּכְלָל יֵשׁ בָּנוּ, וּלְאֵיזֶה דָּבָר הֵם מֻכְשָׁרִים, רַק לַחְשֹׁב וּלְדַמּוֹת צוּרַת עֵץ וְאֶבֶן, רַק צוּרַת וּמַחְשְׁבוֹת גּוּפָנִיּוֹת וּמָה יוֹעִילוּ לָנוּ מַחֲשָׁבָה וְדִמְיוֹן כְּאִלּוּ, אֲפִלּוּ בְּשָׁעָה שֶׁעוֹמְדִים לְהִתְפַּלֵּל יֵשׁ זְמַנִּים שֶׁאֲפִלּוּ אִם מַחְשַׁבְתֵּנוּ חֲזָקָה אָז וְרוֹצִים אָנוּ לַחְשֹׁב מַחֲשָׁבָה אֱלֹקִית גם כן חֲסֵרָה לָנוּ מָה לַחֲשֹׁב, כִּי דָּבָר גּוּפָנִי שֶׁנְּצַיֵּר אֶת כְּבוֹדוֹ יִתְבָּרֵךְ בְּאֵיזֶה דִּמְיוֹן וְגוּף אָסוּר, כְּדִבְרֵי הָרַמְבַּ"ם זַ"ל בְּהַרְבֵּה מְקוֹמוֹת, וּבִפְרָט בְּהִלְכוֹת תְּשׁוּבָה וּבִיסוֹדֵי הַתּוֹרָה, וּלְדַמּוֹת וְלַחְשֹׁב צוּרָה רוּחָנִית מֻפְשָׁטָה מֵעוֹלָם הַזֶּה אֵין מַחְשַׁבְתֵּנוּ מֻכְשָׁרָהּ וִיכוֹלָה.
וְאִם כֵּן לָמָּה לָנוּ לְחַזֵּק לְהַרְחִיב וּלְשַׁכְלֵל אֶת מַחְשַׁבְתֵּנוּ, הַאִם מַחְשָׁבָה וְדִמְיוֹן שֶׁבִּיכָלְתָּם רַק לַחְשֹׁב וּלְדַמּוֹת מֵהַרְבֵּה בָּתִּים, אֲנָשִׁים, וּשְׁאָר דְּבָרִים גּוּפָנִיִּים וכו', כְּשֶׁהֵם מִתְרַחֲבִים יוֹעִילוּ לְהַעֲלוֹת אֶת הָאִישׁ וּלְהעמידהוּ לִפְנֵי כִּסֵּא כְּבוֹדוֹ בְּעוֹדֶנּוּ בְּגוּפוֹ בְּעוֹלָם הַזֶּה! 
וּלְפִי שֵׂכֶל הַפָּשׁוּט יְכוֹלָה הִתְרַחֲבוּת מַחֲשָׁבָה כָּזוֹ עוֹד לְהַשְׁלִיךְ אֶת הָאָדָם לִידֵי הַזָּיָה וְלַעֲשׂוֹתוֹ לְבַעַל דִּמְיוֹן שָׁוְא.
אֲבָל כָּאָמוּר שְׁאֵלָה כָּזוֹ מַתְאִימָה רַק לְמִי שֶׁמַּתְחִיל עַתָּה בַּעֲבוֹדַת הַמַּחֲשָׁבָה כָּל עוֹד שֶׁלֹּא שִׁכְלְלָהּ וְכָל עוֹד שֶׁלֹּא טָעַם טַעְמָהּ שֶׁל מַחֲשָׁבָה טְהוֹרָה, וּמִכֵּיוָן שֶׁהוּא שָׁקוּעַ רַק בַּעֲבוֹדוֹת וּפְעֻלּוֹת גּוּפוֹ וְגַם מַחֲשַׁבְתּוֹ הוּא מִשְׁתַּמֵּשׁ רַק לְפִי צָרְכֵי גּוּפוֹ, אֵיךְ יֹאכַל, יִשְׁתֶּה, צִיּוּרֵי דִּמְיוֹן סְחוֹרָתוֹ וכו' וְעִקַּר מַחְשַׁבְתּוֹ עוֹדֶנָּה טְמוּנָה בּוֹ וְלֹא הוֹצִיאָה אֶת רֹאשָׁהּ הַחוּצָה, לָכֵן דּוֹמֶה לוֹ שֶׁהִתְגַּלּוּת מַחֲשָׁבָה וְדִמְיוֹן שֶׁהוּא נִיצוֹץ נְבוּאָה שֶׁאָנוּ מְדַבְּרִים עַתָּה מִמֶּנָּה גַּם כֵּן רַק גִּדּוּל וְהִתְרַחֲבוּת מַחְשָׁבָה כְּגוֹן אֵלּוּ הִיא וְשׁוֹאֵל.
וּלְמָה הַדָּבָר דּוֹמֶה לְעָנִי הַמְחַזֵּר עַל הַפְּתָחִים רַחֲמָנָא לִיצְּלָן שֶׁחָלַם לוֹ שֶׁיֵּעָשֶׂה מֶלֶךְ וַיְהִי בַּבֹּקֶר וַתִּתְפָּעֶם רוּחוֹ וַיֵּבְךְּ ויֹאמַר מָה אִם לְפַרְנָסַת בְּנֵי בֵּיתִי לְבַד הוּא מֻכְרָח לְסַבֵּב אֶת כָּל עִירוֹ עַד שֶׁמּוֹצֵא בִּיגִיעָה רַבָּה, הִנֵּה עַתָּה כְּשֶׁיִּתְגַּדֵּל לְמֶלֶךְ וְיִצְטָרֵךְ לְפַרְנֵס אֶת כָּל חֵילוֹ וּצְבָאָיו לֹא יַסְפִּיק לוֹ אַף אִם יְסוֹבֵב אֶת כָּל הָעוֹלָם, וְאִם כֹּחַ אֲבָנִים כּוֹחוֹ לַחֲזֹר עַל כָּל פִּתְחֵי הָעוֹלָם לְפַרְנָסָתָם.
וְכָל זֶה הוּא מִפְּנֵי שֶׁמּוֹדֵד אֶת מַלְכוּתוֹ בְּמִדָּה שֶׁל עֲנִיּוּת, שֶׁיְּפַרְנֵס אֶת כָּל חֵילוֹ רַק עַל יְדֵי שֶׁיְּסַבֵּב עַל הַפְּתָחִים כְּמוֹ שֶׁמְּפַרְנֵס אֶת בְּנֵי בֵּיתוֹ בַּעֲנִיּוּתוֹ רַחֲמָנָא לִיצְּלָן, וְאֵינוֹ יָכוֹל לְרוֹמֵם אֶת עַצְמוֹ מֵעַל אֶבְיוֹנוּתוֹ שֶׁיָּבִין שֶׁאָז כָּל אֹפֶן פַּרְנָסָתוֹ תִּהְיֶה אַחֶרֶת.
אֲבָל נַנִּיחַ אֶת הַשּׁוֹאֵל בְּמַצָּבוֹ וְנַעֲנֶה לוֹ כְּטָעוּתוֹ.
הַמַּחֲשָׁבָה מֻכְשָׁרָה הִיא לְפִי דַּעְתְּךָ לַחֲשֹׁב וּלְצַיֵּר רַק גּוּפָנִיּוּת וְהִיא בְּעַצְמָהּ לְפִי זֶה רַק כֹּחַ גּוּפָנִי לֹא יוֹתֵר מִן הַחוּשִׁים.
וְלָמָה בְּחוּשֶׁיךָ כְּשֶׁרוֹצֶה אַתָּה לְמָשָׁל לְהַבִּיט עַל מֶרְחָק פַּרְסָה מֻכְרָח לִהְיוֹת שֶׁטַח מִגְרָשׁ שֶׁל פַּרְסָה, וּבְמַחְשַׁבְתְּךָ וּבְמוֹחֲךָ שֶׁגָּדְלוֹ רַק כְּכַף אִישׁ יָכוֹל אַתָּה לְצַיֵּר לְךָ דִּמְיוֹן אַף שֶׁל עֶשֶׂר פַּרְסָאוֹת וְכַדּוֹמֶה.
וְהִנְּךָ רוֹאֶה אֵיפָה שֶׁמַּחֲשָׁבָה כְּשֶׁהִיא לְעַצְמָהּ אֵינָהּ בֶּאֱמֶת חוּשִׁית גּוּפָנִית, רַק שֶׁנּוֹשְׂאָהּ עַל פָּנֶיהָ צִיּוּר גּוּפָנִי וְכַאֲשֶׁר נְנַסֶּה אָנוּ בְּשִׂכְלֵנוּ לְהַפְרִישׁ זֶה מִזֶּה, הַדִּמְיוֹן עִם הַמַּחֲשָׁבָה, מִן הַצּוּרָה שֶׁחוֹשֶׁבֶת וּמִצְטַיֶּרֶת עֲלֵיהֶם צִיּוּר שֶׁקִּבְּלוֹ מִן הַחוּשִׁים אָז תִּשָּׁאֵר מַחֲשָׁבָה רוּחָנִית שֶׁאֵין אָנוּ רוֹאִים וּמַרְגִּישִׁים אוֹתָהּ, עַד שֶׁנּוּכַל לָדַעַת וְלֵאמֹר מַהוּ.

Chapter 6

בִּכְלָל יֵשׁ לְהִתְאוֹנֵן עַל שֶׁהָאָדָם כָּל כָּךְ שָׁקוּעַ בַּהֶרְגֵּל שֶׁלּוֹ, עַד שֶׁאֵינוֹ יָכוֹל לְעָזְבוֹ.
וּכְשֶׁהוּא מֻרְגָּל לִרְאוֹת רַק דְּבָרִים גּוּפָנִיִּים בְּמַחְשַׁבְתּוֹ דּוֹמֶה לוֹ שֶׁהַמַּחֲשָׁבָה גַּם בְּעַצְמָהּ גּוּפָנִית וְחוּשִׁית הִיא.
אֲבָל לֹא בְּעִנְיַן הַדִּמְיוֹן וְהַמַּחֲשָׁבָה לְבַד טָעִיתָ, רַק גַּם בְּחוּשֶׁיךָ לֹא תִּהְיֶה בָּטוּחַ כָּל כָּךְ שֶׁהֵם גּוּפָנִיִּים מְגֻשָּׁמִים בְּהֶחְלֵט כְּמוֹ שֶׁאַתָּה חוֹשֵׁב, כִּי אֶת חוּשׁ הָרְאִיָּה שְׁמִיעָה וכו' בְּעַצְמוֹ עוֹד לֹא רָאִיתָ, רַק אֶת הַדְּבָרִים שֶׁחוּשׁ הָרְאִיָּה רוֹאֶה אוֹ שׁוֹמֵעַ, וּבְשָׁעָה שֶׁתָּסִיר מִמְּךָ דָּבָר נִרְאֶה אוֹ קוֹל נִשְׁמָע גַּם חוּשׁ הָרְאִיָּה וּשְׁמִיעָה יֵעָלְמוּ בְּךָ מִבְּלִי שֶׁתַּרְגִּישֵׁם וְתִּרְאֵם, וּמִי יוֹדֵעַ אֵיפֹא אִם בֶּאֱמֶת חוּשׁ הָרְאִיָּה בְּעַצְמוֹ גַּשְׁמִי וְאִי אֶפְשָׁר לוֹ לִרְאוֹת רַק דְּבָרִים גּוּפָנִיִּים, אוֹ שֶׁבִּיכָלְתּוֹ לִרְאוֹת הַכֹּל גַּם דְּבָרִים בִּלְתִּי גּוּפָנִיִּים, וְעַתָּה כֵּיוָן שֶׁהֵבֵאתָ לְפָנָיו רַק דְּבָרִים גּוּפָנִיִּים הִרְגַּלְתִּיו רַק בִּרְאִיָּה גַּשְׁמִית.
וּכְבָר דִּבַּרְנוּ מִזֶּה לָמָּה חָכְמַת אָדָם תָּאִיר פָּנָיו, וְכָל אִישׁ מַכִּיר לְפִי עֶרְכּוֹ בַּחֲבֵרוֹ אִם חָכָם אוֹ טִפֵּשׁ אִם אִישׁ זָךְ אוֹ גַּס הוּא, וּרְאָיָה זוֹ כְּבָר אֵינָהּ גּוּפָנִית כִּי כֶּחָכָם כַּטִּפֵּשׁ כַּזַּךְ כַּגַּס בָּשָׂר אֶחָד בִּפְנֵיהֶם.
בְּכָל עִנְיַן עֲלִיַּת הָאָדָם יֵשׁ אֶבֶן נֶגֶף הַזֶּה שֶׁאִי אֶפְשָׁר לוֹ לְהִתְעַלּוֹת מִן הֶרְגֵּלוֹ, וְעַד כַּמָּה שֶׁנִּרְצֶה לְבָאֵר לוֹ וְעַד כַּמָּה שֶׁנִּרְצֶה לְהַחְכִּימוֹ קָשֶׁה לִפְעֹל אֶצְלוֹ שֶׁיֵּדַע שֶׁהָאֱמֶת הוּא הֵפֶךְ מִן זֶה שֶׁעֵינָיו רוֹאוֹת וּלְהֵפֶךְ הוּא מִכָּל הֶרְגֵּלוֹ, עַד שֶׁנּוֹלַד מִין עַקְשָׁנוּת מֻסְתָּרָה בְּלִבּוֹ שֶׁלֹּא יַנִּיחַ לָזוּז אֶת עַצְמוֹ כִּמְלֹא נִימָא מִיְּדִיעוֹתָיו הַקּוֹדְמוֹת.
וְאֵיךְ נַעֲלֶה אֶת אִישׁ כָּזֶה מִמַּעַל לָעוֹלָם וּבְשָׁעָה שֶׁשּׁוֹמֵעַ דְּבָרִים כְּגוֹן אֵלּוּ שֶׁמַּכְחִישִׁים אֶת הַהֶרְגֵּל שֶׁלּוֹ חוֹשֵׁב הוּא בְּלִבּוֹ וּמַכְרִיז מַהוּ אוֹמֵר שֶׁזֶּה הָעוֹלָם אֵינוֹ גֶּשֶׁם, וְעוֹד זֹאת שֶׁאֶת עַצְמִי אֵינִי מַכִּיר, מְשֻׁגָּע אִישׁ הָרוּחַ.
זֶה עִקַּר הַחִסָּרוֹן, שֶׁאִי אֶפְשָׁר לוֹ לְהַגְדִּיל אֶת מַחְשַׁבְתּוֹ לְמַחֲשָׁבָה טְהוֹרָה בְּלִי צִיּוּר וְדִמְיוֹן גּוּפָנִי, מִפְּנֵי שֶׁמִּכָּל מַחֲשָׁבָה שֶׁעוֹלָה בְּמוֹחֲךָ אַתָּה דּוֹרֵשׁ דְּמוּת צִיּוּר וְדִמְיוֹן גּוּפָנִי, יַעַן שֶׁאַתָּה מֻרְגָּל רַק בְּמַחֲשָׁבוֹת כְּגוֹן אֵלּוּ וְאִם לָאו אֵין זֶה מַחֲשָׁבָה אֶצְלְךָ.
וּבֶאֱמֶת לֹא שֶׁנּאמַר שֶׁאֵין עוֹלָה בְּךָ מַחֲשָׁבָה בִּלְתִּי בַּעֲלַת צִיּוּר כְּלָל, עוֹלָה הִיא, רַק כֵּיוָן שֶׁבְּדַעְתּוֹ שֶׁל אָדָם יֵשׁ בָּהּ מְבַקֵּר שֶׁמְּבַקֵּר וּמַגִּיהַּ אֶת כָּל מַחְשְׁבוֹת הָאָדָם, וְאוֹתָהּ שֶׁאֵינָהּ דּוֹמָה וּמִשְׁתַּוָּה לִמְצִיאוּת הָעוֹלָם נִרְאֵית בְּעֵינָיו לִמְזֻיָּפָהּ וְרוֹדְפָהּ וּמַשְׁמִידָהּ מִן מוֹחוֹ.
כְּמוֹ שֶׁרוֹאִים שֶׁבְּמוֹחוֹ שֶׁל הַיֶּלֶד עוֹלוֹת גַּם מַחֲשָׁבוֹת אִי אֶפְשָׁרִיּוֹת לְמָשָׁל שֶׁיָּעוּף בִּכְנָפַיִם וכו', וְהַגָּדוֹל שֶׁכֹּחַ הַבִּקּוּר אֲשֶׁר בְּמוֹחוֹ נִתְגַּדֵּל אֵין מַחֲשָׁבָה כָּזוֹ בָּאָה בְּמוֹחוֹ מִפְּנֵי שֶׁכֹּחַ הַמְבַקֵּר שֶׁנִּתְגַּדֵּל בּוֹ מַשְׁרֶה אֶת מַחְשַׁבְתּוֹ וּמַעֲרִיכָהּ עִם דִּבְרֵי הָעוֹלָם שֶׁרוֹאֶה וְשׁוֹמֵעַ, וְכָל מַחֲשָׁבָה מְזֻיָּפָה מְגָרֵשׁ וּמְכַחֵשׁ עַד שֶׁדּוֹמֶה לוֹ לְהָאִישׁ שֶׁלֹּא בָּא כְּלָל וּכְלָל בּוֹ, מִפְּנֵי שֶׁכָּל כָּךְ נִתְגַּדֵּל בּוֹ כֹּחַ הַמְבַקֵּר וְכָל כָּךְ מֶמְשַׁלְתּוֹ עַל מֹחַ הָאָדָם עַד שֶׁהוּא מוֹנֵעַ וּמַפְחִיד אֶת כָּל מַחֲשָׁבָה מְזֻיֶּפֶת לִדְרֹךְ עַל מִפְתַּן מַחֲשַׁבְתּוֹ, וְהָאִישׁ אֵינוֹ מַרְגִּישׁ אֶת כֹּחַ הַמְבַקֵּר רַק דּוֹמֶה לוֹ שֶׁמֵּעַצְמוֹ אֵין מַחֲשָׁבוֹת הַלָּלוּ בָּאוֹת בּוֹ.
וְעַתָּה לְעִנְיַן דִּידָן לֹא שֶׁאֵין בּוֹ מַחֲשָׁבָה נְקִיָּה מִן הַצִּיּוּרִים הַגּוּפָנִיִּים, עוֹלוֹת הֵן בְּךָ, רַק כֵּיוָן שֶׁהַמְּבַקֵּר שֶׁבְּמֹחֲךָ מֻרְגָּל כָּל כָּךְ רַק בְּמַחֲשָׁבוֹת עִם צִיּוּרִים, וְרוֹדֵף וּמְגָרֵשׁ הוּא אֶת כָּל מַחֲשָׁבָה טְהוֹרָה מִמְּךָ, וְאַתָּה שֶׁאֶת כֹּחַ הַמְבַקֵּר אֵינְךָ מַרְגִּישׁ כַּנַ"ל דּוֹמֶה לְךָ שֶׁאֵין שׁוּם מַחֲשָׁבָה וְדִמְיוֹן בִּלְתִּי מְצֻיָּר וְנֶאֱחַז בְּצוּרָה גּוּפָנִית נִמְצָא בְּךָ כְּלָל.
וּבֶאֱמֶת הָאִישׁ שֶׁנִּקְבַּע בּוֹ כְּבָר שֶׁמַּחֲשָׁבָה אֲמִתִּית אִי אֶפְשָׁר לָהּ לְהִתְדַּמּוֹת לְצוּרַת הָעוֹלָם, וְגִדֵּל וְהִרְחִיב בּוֹ אֶת מַחְשָׁבָה הַנְּקִיָּה, אָז בְּעֵת עֲלוֹת בּוֹ מַחֲשָׁבָה זוֹ חוֹשֵׁב וּמְדַמֶּה וְרוֹאֶה לְפִי מַצָּבוֹ אֶת הַקְּדֻשָּׁה וְאֶת כִּסֵּא הַכָּבוֹד שֶׁל שֹׁרֶשׁ וְחֹצֶב נִשְׁמָתוֹ וְאֵין צוּרָה גּוּפָנִית חֲסֵרָה לוֹ וּמוֹנַעַת אֶת מַחְשַׁבְתּוֹ.
וְרַק אִם רוֹצֶה הוּא לַחְקֹר אַחֲרֵי מַחֲשַׁבְתִּי מָה אֲנִי חוֹשֵׁב וְרוֹאֶה, חֲקִירָה זוֹ נְפִילָה הִיא, וְאִי אֶפְשָׁר לוֹ לְהָבִין אֶת עַצְמוֹ וְאֶת מַחְשַׁבְתּוֹ וְדִמְיוֹנוֹ הַקּוֹדֵם. כִּי מָה הִיא חֲקִירָתוֹ זוֹ אַחַר מַחְשַׁבְתּוֹ אִם לֹא שׁוּב בִּקּוּר וְהִתְדַּמּוּת הַמַּחֲשָׁבָה אֶל מַחֲשָׁבוֹת וְצִיּוּרֵי הָעוֹלָם.

Chapter 7

אֲבָל אַל נָא נְדַלֵּג בְּפַעַם אַחַת כָּל כָּךְ הַרְבֵּה אֶל מִי שֶׁיֵּשׁ בּוֹ זְמַנֵּי מַחֲשָׁבָה טוֹבָה זוֹ, כִּי רְצוֹנֵנוּ בָּזֶה לְהַעֲלוֹת בְּחֶבְרָתֵנוּ אֶת כָּל חֲבֵרֵינוּ אֶל זְמַנֵּי קֹדֶשׁ כָּאֵלּוּ וּלְגַלּוֹת גַּם בָּהֶם מַחֲשָׁבָה טְהוֹרָה.
וְכָאָמוּר, הַבִּקּוּר זֶה מֶה שֶׁרוֹצֶה וְדוֹרֵשׁ מִכָּל מַחְשָׁבָה הִתְדַּמּוּת אֶל כָּל מַחְשְׁבוֹת הָעוֹלָם זוֹהִי מְנִיעָה גְּדוֹלָה שֶׁמּוֹנַעַת אֶת הָאָדָם מִכָּל מַחֲשָׁבָה נְקִיָּה, אַף הַהִתְעוֹרְרוּת שֶׁל קְדֻשָּׁה וּתְפִלָּה טְהוֹרָה.
וְהָאִם אֵין זֹאת עִקַּר סִבַּת פְּגַם הָאֱמוּנָה, יִרְאָה וְאַהֲבָה גַּם כֵּן.
כְּבָר הִתְנַצֵּל אַבְרֵךְ לְפָנַי וְאָמַר: "אִם הָיִיתִי יָכוֹל לְצַיֵּר לִפְנֵי אֵיזֶה דְּמוּת בְּשָׁעָה שֶׁאֲנִי עוֹמֵד לִפְנֵי השי"ת בִּתְפִלָּה הָיִיתִי מִתְעוֹרֵר פָּשׁוּט עַל כָּל פָּנִים כְּמוֹ מִי שֶׁמְּבַקֵּשׁ וּמִתְחַנֵּן לִפְנֵי הַכֹּל יָכוֹל שֶׁיֵּשׁ בְּיָדוֹ לְהוֹשִׁיעַ לִי, אוֹ שֶׁהָיִיתִי מִזְדַּעְזֵעַ וּמְרַתֵּת מִן הַמַּחֲשָׁבָה וְהַצִּיּוּר בְּעַצְמוֹ שֶׁאֲנִי עוֹמֵד לִפְנֵי כִּסֵּא הַכָּבוֹד, אֲבָל כֵּיוָן שֶׁאָסוּר לִי לְצַיֵּר שׁוּם דְּמוּת וְצִיּוּר רַק יְדִיעָה שֶׁהִיא בְּלֹא מַחְשָׁבָה, וּבְלֹא מַחֲשָׁבָה אִי אֶפְשָׁר לִי לְהִתְעוֹרֵר אִם לֹא בָּאָה הַהִתְעוֹרְרוּת מֵעַצְמָהּ, וּמִכָּל שֶׁכֵּן שֶׁאוּכַל עוֹד לְהַתְמִיד בְּהַרְגָּשׁוֹת הִתְלַהֲבוּת, זֶה אִי אֶפְשָׁר לִי כְּלָל.
וּמִי יוֹדֵעַ אִם לֹא הָיְתָה זֹאת גַּם יְסוֹד וְסִבַּת חֵטְא הָעֶרֶב רַב, שֶׁאָמְרוּ עָשָׂה לָנוּ אֱלֹהִים שֶׁיֵּלְכוּ לְפָנֵינוּ, וְשֶׁנִּרְאֵהוּ, רַק הֵם הִרְחִיקוּ לָלֶכֶת וּלְבַקֵּשׁ לֹא צִיּוּר מַחֲשָׁבָה בִּלְבַד רַק גַּם דְּמוּת בְּפוֹעֵל, וְעוֹד הִתְטַפְּשׁוּ לִרְצוֹת דְּמוּת אֱלֹהֵי מִצְרַיִם רַחֲמָנָא לִיצְּלָן." 
וְכֵיוָן שֶׁיְּסוֹד חֶבְרָתֵנוּ הוּא שֶׁלֹּא לִגְעֹר וְלִגְזוֹר סְתָם עַל הָאִישׁ עשה כָּךְ וְכָךְ כִּי אוֹ שֶׁלֹּא יִשְׁמַע לָנוּ אוֹ שֶׁיִּרְאֶה אֶת עַצְמוֹ לֵאמֹר שֶׁיֵּשׁ לוֹ מַחֲשָׁבָה טוֹבָה וְהִתְעוֹרְרוּת וְאֵין לוֹ.
כִּי בֶּאֱמֶת גַּם כֻּלָּם רוֹצִים לִהְיוֹת טְהוֹרֵי לֵב וּבְנֵי עֲלִיָּה רַק שֶׁאִי אֶפְשָׁר לָהֶם לְהִתְעַלּוֹת מִן רִפְשָׁם כַּנַ"ל.
וְכָל יְסוֹד חֶבְרָתֵנוּ הוּא לְהַרְכִּין אֶת הַכָּתֵף לִמְקוֹם נְמִיכֻיּוֹת הַחֲבֵרִים עַד כַּפּוֹת רַגְלֵי נַפְשָׁם וְגוּפָם, וּמִשָּׁם לְהַעֲלוֹתָם בְּאֶמְצָעִים מַתְאִימִים לָהֶם.
לָכֵן נרְאֶה נָא גַּם לָהֶם תַּקָּנָה וְעֵצָה אֵיךְ לְהַרְגִּילָם כְּפִי מַצָּבָם. לָכֵן בְּמַצָּב כָּזֶה בְּרֵאשִׁית גִּדּוּל וְהִתְרַחֲבוּת מַחֲשַׁבְתּוֹ יִסְמֹךְ עַצְמוֹ עַל הָרָאָבָ"ד זַ"ל שֶׁמֵּשִׁיב עַל הָרַמְבַּ"ם זַ"ל פֶּרֶק ג' מֵהִלְכוֹת תְּשׁוּבָה הֲלָכָה ז וְזֶה לְשׁוֹנוֹ: "אמר אברהם וְלָמָּה קָרָא לְזֶה מִין? כַּמָּה גְּדוֹלִים וְטוֹבִים וכו' הָלְכוּ בְּזוֹ הַמַּחֲשָׁבָה וכו'." 
וְעַל פִּי פּשטו קָשֶׁה לְהָבִין אֶת דִּבְרֵי הָרַאֲבַ"ד זַ"ל הֲלֹא מִקְרָא מָלֵא הוּא, "כִּי לֹא רְאִיתֶם כָּל תְּמוּנָה" וְכַדּוֹמֶה. וְעַיֵּן בְּכֶסֶף מִשְׁנֶה שָׁם קֻשְׁיָתוֹ.
וּלְפִי הַנָּ"ל לֹא שֶׁאָמַר הָרָאָבָ"ד זַ"ל שֶׁיִּטְעֶה הָאִישׁ לֵאמֹר שֶׁיֵּשׁ ח"ו לְמַעְלָה שׁוּם תְּמוּנָה, חַס מִלְּהַזְכִּיר, אֲבָל כַּנַ"ל בֶּאֱמֶת יֵדַע הָאִישׁ שֶׁהַשֵּׁם יִתְבָּרַךְ אֵינוֹ בַּעַל שׁוּם תְּמוּנָה ח"ו רַק הוּא הַקָּרוּץ מֵחֹמֶר אִישׁ מְגֻשָּׁם בַּעַל תְּמוּנָה מְצַיֵּר לוֹ זֹאת, כְּדֵי שֶׁתּוּכַל מַחְשַׁבְתּוֹ לְהֵאָחֵז וּלְהִתְגַּדֵּל וּלְהִתְרַחֵב.
וְכַאֲשֶׁר יַעֲזֹר לוֹ ד' וְתִתְחַזֵּק מַחְשַׁבְתּוֹ וְתוּכַל לַחֲשֹׁב בד' מַחֲשָׁבָה חֲזָקָה וּנְקִיָּה, וְדִמְיוֹן נִיצוֹץ נְבוּאָה יִתְגַּלֶּה לוֹ, אָז הַתְּמוּנָה הַצִּיּוּר גּוּפָנִי הַזֶּה מִמֵּילָא יִתְבַּטְּלוּ, וְיוּכַל לְצַיֵּר לוֹ בְּעֵת תְּפִלָּתוֹ שֶׁעוֹמֵד לִפְנֵי ד' ית' וְלִפְנֵי כִּסֵּא כְּבוֹדוֹ עִנְיָן כְּדֵי לְשַׂבֵּר אֶת הָאֹזֶן וּכְדֵי לְשַׂבֵּר אֶת הַמַּחֲשָׁבָה מָה שֶׁיְּכוֹלָה לַחְשֹׁב וּלְדַמּוֹת.
וְגַם אַתָּה חָבֵר בְּחַבְרַיָּא בִּשְׁעַת הַדְּחָק צַיֵּר לְךָ שֶׁאַתָּה עוֹמֵד לִפְנֵי כִּסֵּא כְּבוֹדוֹ וְאַתָּה מִתְפַּלֵּל וּמְבַקֵּשׁ מִמֶּנּוּ ית' פָּשׁוּט כְּבֵן שֶׁעוֹמֵד וּמִתְחַנֵּן מֵאָבִיו רַחֵם נָא עָלַי אָבִי, כְּבָר אִי אֶפְשָׁר לִסְבֹּל נְדוּדֵי הַגּוּף וַעֲזִיבַת הָרוּחַ, וּמִן הָעֵת אֲשֶׁר הִשְׁלַכְתַּנִי מִמְּךָ וְהִסְתַּרְתָּ פָּנֶיךָ מֵאִתָּנוּ, מָגוֹר מִסָּבִיב.
וּמִי הוּא הָאִישׁ אַף בְּלֵב אֶבֶן שֶׁלֹּא יִמַּס בְּשָׁעָה שֶׁמְּצַיֵּר בְּמַחֲשַׁבְתּוֹ אֶת הַדְּמוּת הַזֹּאת, אֵיךְ הוּא עוֹמֵד לִפְנֵי כִּסֵּא כְּבוֹדוֹ אֵשׁ אֹכְלָה וּמִתְחַנֵּן עַל עַצְמוֹ וְעַל בְּנֵי בֵּיתוֹ וְעַל כָּל יִשְׂרָאֵל.

Chapter 8

שְׁנֵי דְּבָרִים נְחוּצִים לָנוּ וּשְׁנֵיהֶם חֲסֵרִים לָנוּ, הִתְרַחֲבוּת וְשִׁכְלוּל הַמַּחֲשָׁבָה, וְגַם הִתְעוֹרְרוּת וְהִתְרַגְּשׁוּת. בֶּאֱמֶת שְׁנֵיהֶם שֶׁהֵם אֶחָד הֵם.
כִּי בְּשָׁעָה שֶׁאֶחָד עוֹמֵד ח"ו מִתּוֹךְ צָרָה וּמִתְפַּלֵּל לד' אֵין דִּמְיוֹן וּמַחֲשָׁבָה חָסֵר לוֹ, הַאִם בְּשָׁעָה שֶׁאִישׁ יִשְׂרָאֵל מִתְלַהֵב בְּיָמִים נוֹרָאִים מַחֲשָׁבָה חֲסֵרָה לוֹ? לֹא, בְּשָׁעָה שֶׁמִּתְלַהֵב וּמִתְעוֹרֵר הוּא בְּלֹא שׁוּם מַחְשָׁבָה, יֵשׁ לוֹ מַחֲשָׁבָה הוּא חוֹשֵׁב וּמַרְגִּישׁ לְפִי מַצָּבוֹ, וּמַצַּב הִתְלַהֲבוּתוֹ, וְרוֹאֶה שֶׁכִּסֵּא הַכָּבוֹד נִשְׁתַּלְשֵׁל אֵלָיו וְהוּא עוֹמֵד לִפְנֵי ד' בְּהִתְרַגְּשׁוּת יְתֵרָה וּמְפָאֵר אוֹתוֹ, לֹא אֶת הַמֶּלֶךְ שֶׁנִּסְתַּר וְרָחוֹק מִמֶּנּוּ אַלְפֵי פַּרְסָאוֹת מְפָאֵר וּמְשַׁבֵּחַ, רַק אֶת ד' אֲשֶׁר נֶגֶד עֵינָיו וְאוֹמֵר: לְךָ ד' הַגְּדֻלָּה וְהַגְּבוּרָה וכו', וְכֵן מִתְפַּלֵּל: אֲבִי אָב הָרַחֲמָן עֲשֵׂה לִי כָּךְ וְכָךְ, וְעוֹד זֹאת, וְעוֹד זֹאת עֲשֵׂה לִי.
רַק שֶׁמַּחֲשָׁבָה זוֹ שֶׁיֵּשׁ בִּשְׁעַת הִתְלַהֲבוּת אִי אֶפְשָׁר לוֹ לְהַשִּׂיגָהּ וּלְתָפְשָׂה אַחַ"כּ, א') מִפְּנֵי שֶׁמִצְעָרָה הָיְתָה כְּקַטְנוּת הִתְלַהֲבוּתוֹ, והב') כֵּיוָן שֶׁשּׁוּב בְּמַחֲשָׁבָה גּוּפָנִית הוּא בָּא לְהָבִינָה, וּבְמַחֲשָׁבָה גּוּפָנִית זוֹ רַק מַחְשָׁבָה בַּעֲלַת צִיּוּר וְדִמְיוֹן יָכוֹל לַחְשֹׁב וְלֹא זוּלָתָהּ.
כָּל הִתְרַגְּשׁוּת וְהִתְלַהֲבוּת הַיִּשְׂרְאֵלִי מִין הִתְגַּלּוּת הַנֶּפֶשׁ חוּץ מִגּוּפָהּ הִיא, וְלָמָּה תִּיגַע לָרִיק לְהָבִין אֶת פְּעֻלּוֹתֶיהָ בְּמַחֲשָׁבָה גּוּפָנִית.
מַחֲשָׁבָה טְהוֹרָה תְּלוּיָה בְּהִתְעוֹרְרוּת וְהִתְלַהֲבוּת, וְהַהִתְלַהֲבוּת בְּמַחֲשָׁבָה טְהוֹרָה, כִּי אִלְמָלֵי הָיָה יָכוֹל הָאִישׁ לְרַכֵּךְ אֶת לִבּוֹ וּלְהִתְלַהֵב תָּמִיד הָיְתָה מַחֲשַׁבְתּוֹ יוֹתֵר נְקִיָּה, וְאִלְמָלֵי הָיְתָה לוֹ מַחֲשָׁבָה נְקִיָּה הָיָה יָכוֹל לְהִתְלַהֵב וּלְהִתְעוֹרֵר יוֹתֵר בְּכָל עֵת וּזְמַן שֶׁמַּכְשִׁיר אֶת עַצְמוֹ לוֹ.
לָכֵן בִּשְׁנֵיהֶם צָרִיךְ הַיִּשְׂרְאֵלִי, לַעֲבֹד, וּלְגַדֵּל אֶת מַחְשַׁבְתּוֹ וְהִתְעוֹרְרוּת הִתְלַהֲבוּתוֹ.
אֱמֹר מֵעַתָּה לֹא לְבַד בְּעִנְיַן הִתְרַחֲבוּת הַמַּחֲשָׁבָה צְרִיכִים לְדַבֵּר, רַק גַּם אֵיךְ לְעוֹרֵר אֶת הִתְלַהֲבוּת הַלֵּב, נְחַפֵּשׂ עֵצוֹת וְתַחְבּוּלוֹת, וד' יָאִיר עֵינֵינוּ וְיַעֲזֹר לָנוּ שֶׁנּוּכַל סוֹף כָּל סוֹף לְהָרִים אֶת עַצְמֵנוּ מֵעַל גְּבוּל הַזֹּהַם שֶׁהָשְׁקַעְנוּ בּוֹ עַד צַוָּארֵנוּ.
וְהִנֵּה אִם לְהַתְחִיל בָּרִאשׁוֹנָה בְּהִתְעוֹרְרוּת שֶׁל קְדֻשָּׁה אֵין בִּיכֹלֶת הָאָדָם, נָשׁוּב נָא אֶל דְּרָכֵינוּ לָרֶדֶת אֶל תַּחְתִּית גּוּפוֹ שֶׁל הָאָדָם וּמִשָּׁם לְהַעֲלוֹתוֹ, וְנַתְחִיל נָא בְּהִתְעוֹרְרוּת גּוּפָנִית, כִּי כָּאָמוּר כָּל הִתְעוֹרְרוּת אֲפִלּוּ אִם גּוּפָנִית, הִיא מַפְתֵּחַ לְנֶפֶשׁ.
מָשָׁל לְאִישׁ שֶׁהֶעֱלִילוּ עַל בְּנוֹ וּנְתָנוּהוּ בְּמַאֲסָר וְאִי-אֶפְשָׁר לוֹ לִרְאוֹתוֹ בִּלְתִּי כְּשֶׁשָּׂר בֵּית הַסֹּהַר פּוֹתֵחַ וְנִכְנַס אֵלָיו לַחְקֹר אֶת מִשְׁפָּטוֹ, הָאָב הַפֶּתִי כֵּיוָן שֶׁלְּצֹרֶךְ מִשְׁפָּטוֹ פָּתְחוּ גַּם הוּא אֵינוֹ מְדַבֵּר עִמּוֹ רַק מֵעִנְיַן מִשְׁפָּטוֹ, וְהֶחָכָם אוֹמֵר הֵן אֱמֶת שֶׁשַּׂר בֵּית הַסֹּהַר פָּתַח, אֲבָל בֵּין כָּךְ וּבֵין כָּךְ הֲלֹא כְּבָר פָּתוּחַ, וּבְנִי לְפָנַי, אֲחַבְּקֵהוּ וַאֲנַשְּׁקֵהוּ וָאֲדַבֵּר עִמּוֹ דִּבְרֵי אֲהוּבִים כְּאָב עִם בְּנוֹ.
כָּל הִתְרַגְּשׁוּת דָּבָר מִדִּבְרֵי הָעוֹלָם פּוֹתַחַת נִיצוֹץ מִנַּפְשׁוֹ, אֲבָל בֵּין כָּךְ נִתְגַּלָּה הַנֶּפֶשׁ מְעַט, לָכֵן נִשְׁתַּדֵּל וְנוֹצִיאָהּ יוֹתֵר וְנִתְרַפֵּק עָלֶיהָ בְּדִבְרֵי אַהֲבָה וְיִרְאָה וּמַחֲשָׁבָה טְהוֹרָה לד', וְכֵיוָן שֶׁכָּךְ שֶׁגַּם הִתְרַגְּשׁוּת גּוּפָנִית פּוֹתַחַת וּמְגַלָּה מְעַט אֶת נַפְשֵׁנוּ, כְּבָר יֵשׁ בְּיָדֵנוּ בַּמֶּה לְהַתְחִיל וּבַמֶּה לִדְפֹּק עַל פִּתְחֵי לְבָבֵנוּ לִקְרֹא אוֹתָהּ מִחוּץ לְשַׁעֲרֵי הַבַּרְזֶל אֲשֶׁר אסורה שם, "פִּתְחִי לִי אֲחֹתִי רַעְיָתִי" , לְכִי עִבְדִי אֶת ד' עֲבוֹדָה טְהוֹרָה הִתְרַגְּשִׁי וְהִתְפַּעֲלִי בֶּאֱמוּנָה אַהֲבָה וְיִרְאָה אֵלָיו ית'.
לְמָשָׁל כָּל אִישׁ עָבַר עָלָיו כְּבָר דְּאָגָה שֶׁל עַצְמוֹ אוֹ זוּלָתוֹ שֶׁנּוֹגַעַת לוֹ כְּמוֹ שֶׁלּוֹ ח"ו, אֲשֶׁר בְּכָל עֵת שֶׁזּוֹכֵר אוֹתָהּ וּמְצַיֵּר אוֹתָהּ בְּדִמְיוֹן חָזָק כְּאִלּוּ הִיא לְנֶגֶד עֵינָיו לִבּוֹ מִתְרַכֵּךְ וּמִתְרַגֵּשׁ אַף בּוֹכֶה.
צַיר אוֹתָן גַּם אַתָּה לְפָנֶיךָ וְהָיָה כַּאֲשֶׁר רַק תִּתְעוֹרֵר בְּהִתְעוֹרְרוּת וְשִׁבְרוֹן לֵב תַּעֲלֶה עַל לִבְּךָ, וְלָמָּה לִי לִשְׁבֹּר אֶת לִבִּי וְלִבְכּוֹת לָרִיק הֲלֹא ד' לְפָנַי וַאֲנִי עוֹמֵד עַתָּה לִפְנֵי כִּסֵּא כְּבוֹדוֹ ית', אֶבְכֶּה לִפְנֵי ד' שׁוֹמֵעַ קוֹל בְּכִיּוֹת.
וּבְמַחֲשָׁבָה וְדִמְיוֹן שֶׁל עֲצַת הראב"ד זַ"ל הַנָּ"ל תְּחַזֵּק יוֹתֵר וְיוֹתֵר אֵיךְ עָלִיתָ עַתָּה לִפְנֵי כִּסֵּא הַכָּבוֹד לְפָנָיו ית' וּזְכוּת נְתוּנָה לְךָ לְהִתְפַּלֵּל וּלְהִתְחַנֵּן, וְתִרְאֶה אֵיךְ תְּפִלָּה מוֹעִילָה תַּעֲלֶה לְךָ עַל יְדֵי זֶה.
וְאִם אִי אֶפְשָׁר לְךָ לְהִתְעוֹרֵר מִדְּאָגָה שֶׁעָבְרָה, יַעֲשֶׂה כַּעֲצַת הַגְּמָרָא "יַזְכִּיר לוֹ יוֹם הַמִּיתָה" אֲבָל לֹא בְּרַעְיוֹן גְּרֵידָא וּכְלָלִי.
הַגְּמָרָא אוֹמֶרֶת "יוֹדְעִין הָרְשָׁעִין וכו'" וְזֶה הַחִסָּרוֹן שֶׁרַק יוּחֲסִין, יְדִיעָה כְּלָלִית שֶׁאֵינָהּ שׁוֹבֶרֶת אֶת הַלֵּב בִּפְרוֹטְרוֹט.
יְצַיֵּר אֶת הַדָּבָר שֶׁעוֹבֵר עַל כָּל אִישׁ לְאַחַר אֲרִיכַת יָמָיו וּשְׁנוֹתָיו, אֵיךְ יִסְתַּכֵּל בָּרֶגַע הָאַחֲרוֹן עַל כָּל הָעוֹלָם וְעַל בָּנָיו שֶׁמֻּכְרָח לִפְרֹשׁ אֶת עַצְמוֹ מֵהֶם וְלָלֶכֶת בְּגוּפוֹ אֶל תַּחְתִּית הֶעָפָר רִמָּה וְתוֹלֵעָה, וּבְנִשְׁמָתוֹ אֶל הַדֶּרֶךְ שֶׁאֵינָהּ יְדוּעָה לוֹ אָנָּה יוֹלִיכוּ אוֹתָהּ.
בָּנָיו יְסוֹבְבוּהוּ וְיִבְכּוּהוּ וְיִצְעֲקוּ הוֹי אָבִי אָבִי.
אוֹהֲבָיו וּמִשְׁפַּחְתּוֹ יֶהְמוּ וְיִקְרָאוּהוּ.
וְהוּא שׁוֹמֵעַ וּמֵבִין הַכֹּל, וְאִי אֶפְשָׁר לוֹ לַעֲזֹר מְאוּמָה, רוֹצֶה וּמִתְחַנֵּן הוּא לִחְיוֹת אֲבָל הַלֵּב דּוֹחֵק עַד כְּדֵי לְהִתְפַּקֵּעַ, וְהַגָּרוֹן מִתְכַּוֵּץ עַד כְּדֵי לְהֵחָנֵק, וּבְחָזְקָה קוֹרְעִים אֶת נִשְׁמָתוֹ מִגְּרוֹנוֹ וְלִבּוֹ.
וְכֵן אַחַ"כּ כְּשֶׁמְּלַוִּים אוֹתוֹ אֶל בֵּית עוֹלָמוֹ, בָּנָיו זֶה מֵטִיחַ אֶת רֹאשׁוֹ בַּכֹּתֶל צוֹעֵק וּבוֹכֶה אָבִי אָבִי אֵיךְ עֲזַבְתָּנוּ הַלָּעַד נִקְרַעְתָּ מֵאִתָּנוּ.
וְזוֹ מַשְׁלֶכֶת אֶת עַצְמָהּ עַל הָאָרֶץ וּבְקוֹל מַר צוֹרֵחַ צוֹעֶקֶת וּמְיַלֶּלֶת אִי אֶפְשָׁר לִי לִחְיוֹת בִּלְעָדֶיךָ אָבִי, מִי יִתֵּן מוּתִי תַּחְתֶּיךָ, דְּמָעוֹת וּצְעָקָה זוֹרְמוֹת מִמֶּנָּה עַד שֶׁנִּדְמֶה שֶׁכֻּלָּהּ ח"ו תִּתְפַּקַּע מֵרֹב הַיְלָלָה וְצָרָה הַמִּתְפָּרְצוֹת מִקִּרְבָּהּ.
קוֹלָם מַחֲרִיד גַּם אֶת הַחַיִּים וְגַם אֶת הַמֵּתִים, גַּם כָּל הָעָם גּוֹעִים בִּבְכִי מֵרַחְמָנוּת עָלָיו וַעֲלֵיהֶם, צְוָחָה מְהוּמָה וּמְבוּכָה בְּכָל סְבִיבוֹתָיו.
וְסוֹף כָּל סוֹף כֻּלָּם שָׁבִים לְבֵיתָם וְהוּא אֵיפֹה נִשְׁאַר, וְעִם מִי נִשְׁאַר.
וּבִפְרָט כְּשֶׁיִּלְמַד רֵאשִׁית חָכְמָה, זֹהַר וּמִדְרָשִׁים מִמָּה שֶׁעוֹבֵר עָלָיו וְעַל נִשְׁמָתוֹ אַחַ"כּ, אָז בֶּטַח יִתְרַכֵּךְ גַּם לֵב הָאֶבֶן.
וּמִן מְרִירוּת וְהִתְרַגְּשׁוּת זוֹ יַעֲלֶה אֶל תְּפִלָּה רְצוּיָה כַּנַ"ל, לֹא הִתְעוֹרְרוּת לֹא מַחֲשָׁבָה יֶחְסְרוּ אַף לֹא אֱמוּנָה אַהֲבָה וְיִרְאָה לד'.

Chapter 9

חוֹשְׁבַנִי שֶׁלָּכֵן כָּל כָּךְ נֶפֶשׁ הָאָדָם טְמוּנָה וִישֵׁנָה שְׁנַת עוֹלָם וְאִי אֶפְשָׁר לָהּ לְהִתְחַזֵּק בְּמַחֲשָׁבָה טְהוֹרָה וְהִתְעוֹרְרוּת שֶׁל קְדֻשָּׁה הִיא, מִפְּנֵי שֶׁאֵין תְּפִלָּתוֹ וְהִתְעוֹרְרוּתוֹ בָּאוֹת כְּאַחַת. הַרְבֵּה פְּעָמִים מִתְפַּלֵּל וְאֵינוֹ מֻכְשָׁר לְהִתְעוֹרֵר עַתָּה, וּכְשֶׁיֵּשׁ לוֹ זְמַן שֶׁל הִתְעוֹרְרוּת אֵינוֹ מִתְפַּלֵּל וְאֵין זְמַן תְּפִלָּה אָז, לָכֵן מֻרְגָּל נַפְשׁוֹ לִישֹׁן וְלָנוּחַ בְּטִמְטוּמָהּ וְאִי אֶפְשָׁר לוֹ לַחְשֹׁב מַחֲשָׁבָה טְהוֹרָה, רַק מַחֲשָׁבָה גּוּפָנִית, מָה יֹאכַל מָה יִשְׁתֶּה וּלְצַיֵּר לוֹ צִיּוּר וְדִמְיוֹן גּוּפָנִי כַּנַ"ל.
לָכֵן אָמַרְנוּ בָּזֶה אֵיךְ יְעוֹרֵר אֶת עַצְמוֹ בִּתְפִלָּה בְּתַחְבּוּלוֹת שׁוֹנוֹת, אֲבָל גַּם אֶת צַד הַשֵּׁנִי לֹא יַעֲזֹב, הַיְנוּ כָּל מִין הִתְעוֹרְרוּת שֶׁעוֹלֶה בְּקִרְבּוֹ בְּכָל הַיּוֹם שֶׁלֹּא בִּשְׁעַת הַתְּפִלָּה וַעֲבוֹדָה לֹא יַעֲזֹב אוֹתָהּ ג"כ, רַק יְשַׁמְּשֶׁנָּה לְמַפְתֵּחַ הַנֶּפֶשׁ, כִּי כַּנַ"ל כָּל מִין הִתְרַגְּשׁוּת אֲפִלּוּ שֶׁל מִסְחָר וּשְׁאָר עִנְיְנֵי הַגּוּף הֵן שֶׁל שְׁבִירַת הַלֵּב הֵן שֶׁל שִׂמְחָה יֵשׁ בּוֹ צַד גִּלּוּי הַנֶּפֶשׁ, רַק שֶׁמְּכֻסֶּה הוּא בִּלְבוּשׁ שֶׁל צָרְכֵי עוה"ז. וְצָרִיךְ הָאִישׁ לְהִשְׁתַּמֵּשׁ עִם שְׁעַת הַכֹּשֶׁר הַזּוֹ, וּכְשֶׁמַּרְגִּישׁ אֵיזֶה מִין שֶׁל שְׁבִירַת הַלֵּב אֲפִלּוּ מִצָּרְכֵי גּוּפוֹ יֵלֵךְ תֶּכֶף הַצִּידָה וְיַעֲמִיד עַצְמוֹ אֶל הַכֹּתֶל וְיֹאמַר אֵיזֶה קאפיטלאך תְּהִלּים, וְיוֹתֵר טוֹב לוֹמַר קאפיטיל שֶׁהוּא מֵעִנְיַן הַמְאֹרָע שֶׁלּוֹ וּלְפִי דַּאֲגָתוֹ, לְמָשָׁל, אִם דַּאֲגָתוֹ עַתָּה מִן שׂוֹנְאָיו יִתְפַּלֵּל הקאפיטיל "ה' מָה רַבּוּ צָרָי רַבִּים קָמִים עָלָי וכו'" וְאִם דְּאָגָה אַחֶרֶת יִתְפַּלֵּל "טָבַעְתִּי בִּיוֵן מְצוּלָה" , אוֹ "אֶשָּׂא עֵינַי אֶל הֶהָרִים מֵאַיִן יָבֹא עֶזְרִי".
וְלֹא שֶׁיָּבֹא פִּתְאוֹם מִן הַשּׁוּק וִידַבֵּר דִּבּוּרִים בְּלֹא לֵב וּבְלֹא מוֹחַ, רַק יִתְבּוֹנֵן קֹדֶם בְּדַאֲגוֹתָיו, דַּאֲגוֹת אֵלּוּ הַמּוֹנְעִים אוֹתוֹ וּמְצַעֲרִים לוֹ כל כך הַרְבֵּה, וְאֶל מִי יֵלֵךְ וּמִי יוֹשִׁיעֵהוּ, אִם לֹא הקב"ה הַכֹּל יָכוֹל אָב הָרַחֲמָן, וְהוּא מִתְקָרֵב עַתָּה לִפְנֵי כִּסֵּא כְּבוֹדוֹ וּבְמַחֲשַׁבְתּוֹ מְצַיֵּר אֶת כְּבוֹד ד' שֶׁעוֹמֵד הוּא לְפָנָיו ית' וּמִתְחַנֵּן, "ד' מָה רַבּוּ צָרָי וכו' רַבִּים אוֹמְרִים אֵין יְשׁוּעָתָה לּוֹ בֵאלֹקִים סֶלָה", כָּךְ הֵם אוֹמְרִים אֲבָל "וְאַתָּה ד' מָגֵן בַּעֲדִי וכו'".
וְאַחַר שֶׁאוֹמֵר אֶת הקאפיטיל תְּהִלִּים יִתְפַּלֵּל בְּפִיו בְּכָל לָשׁוֹן שׁוֹמֵעַ, כְּפִי הָעוֹלָה עַל רוּחָהּ, וּמִן דִּבּוּר לְדִבּוּר וּמִן תֵּבָה לְתֵבָה, יַרְגִּישׁ שֶׁמּוֹחוֹ וּמַחֲשַׁבְתּוֹ מִתְחַזְּקִים וְעוֹלִים, וּמְעַט מְעַט הוּא עוֹזֵב אֶת צָרְכֵי גּוּפוֹ, וּצְעָקָה מִתְפָּרֶצֶת מֵעֹמֶק לִבּוֹ, רבש"ע קָרְבנִי אֵלֶיךָ, טַהֵר אוֹתִי, הַעֲלֵה אוֹתִי מִכָּל דְּאָגוֹת אֵלּוּ, כְּדֵי שֶׁאוּכַל לִהְיוֹת קָרוֹב אֵלֶיךָ, בְּלֵב וָנֶפֶשׁ טָהוֹר, וּבְסוֹף תְּפִלָּתוֹ טוֹב שֶׁיֹּאמַר חַד פְּסוּקָא שֶׁל הִתְחַזְּקוּת כְּמוֹ "ד' רֹעִי לֹא אֶחְסָר וכו' לֹא אִירָא רָע כִּי", רבש"ע, "אַתָּה עִמָּדִי" , וְעַכְשָׁו יִשְׂמַח עַל כִּי ד' עִמּוֹ, כִּי בֶּאֱמֶת ד' עִמּוֹ. וּבִפְרָט בְּשָׁעָה זוֹ שֶׁשָּׁפַךְ לִבּוֹ לד', שֶׁהִיא שָׁעָה שֶׁל הִתְרוֹמְמוּת וְהִתְקָרְבוּת, וּבְכָל הַיּוֹם יַרְגִּישׁ אַחַר תְּפִלָּה זוֹ מִין עֹנֶג רוּחָנִי, עֹנֶג שֶׁל טָהֳרָה, נַפְשׁוֹ הָיְתָה בְּגַן עֵדֶן הַיּוֹם וּמִי יִדְמֶה לָהּ וּלְשִׂמְחָתָהּ.
וְכֵן בְּשָׁעָה שֶׁמַּרְגִּישׁ בְּקִרְבּוֹ שִׂמְחָה, אַף אִם הִיא שִׂמְחָה מִן יְשׁוּעָה גּוּפָנִית לֹא יַעֲזֹב אֶת שְׁעַת הַכֹּשֶׁר שֶׁל נִיצוֹץ הִתְגַּלּוּת נַפְשׁוֹ, וְיַעֲמֹד בְּזָוִית וְיֹאמַר אֵיזֶה קאפיטל תְּהִלִּים (טוֹב שֶׁלֹּא לְהַרְבּוֹת עַתָּה בַּתְּהִלִּים) כְּמוֹ קאפיטיל י"ח, "ד' חִזְקִי וגו' צוּרִי אֶחֱסֶה בּוֹ, מָגִנִּי וְקֶרֶן יִשְׁעִי מִשְׂגַּבִּי וכו'" , וּכְשֶׁיִּגְמֹר אֶת הַתְּהִלִּים יְדַבֵּר כַּנַ"ל בְּפִיו, רבש"ע מוֹדֶה אֲנִי לְךָ עַל גֹּדֶל חַסְדְּךָ שֶׁאַתָּה מַשְׁגִּיחַ עָלַי וְעוֹזֵר לִי בְּרַחֲמֶיךָ הָרַבִּים, וְתָמִיד אַתָּה מַנְהִיג אוֹתִי לְטוֹבָתִי וּבִפְרָט עַתָּה שֶׁהוֹשַׁעְתַּנִי בִּישׁוּעָה זוֹ, וְשׁוּב יַרְגִּישׁ עלייה כַּנַ"ל מִן שִׂמְחָה גּוּפָנִית, לִשְׂמֹחַ בד'.
וּבְדֶרֶךְ הַזֶּה לֹא יַעֲזֹב אֲפִלּוּ אֲנָחָה הַיּוֹצֵאת מִמֶּנּוּ, כִּי אֲפִלּוּ מִן אֲנָחָה פְּשׁוּטָה קְטַנָּה וְקַלָּה גּוּפָנִית שֶׁיּוֹצֵאת מִקֶּרֶב הַלֵּב לֵב יִשְׂרָאֵל, יְכוֹלִים לִפְעֹל הִתְגַּלּוּת גְּדוֹלָה בַּנֶּפֶשׁ וּלְקָרְבָה על ידה אֶל ד', דּוֹמָה הַנֶּפֶשׁ אֶל מְקוֹר מַיִם שֶׁנִּסְתַּם, אֲשֶׁר צְרִיכִים לְחַפֵּשׂ אוֹתוֹ וְלַחְפֹּר חֹרִים וּסְדָקִים אֵלָיו, וּמִכָּל חוֹר אֲשֶׁר נִפְתַּח יְכוֹלִים לְהוֹצִיא מַיִם רַבִּים וּלְהַשְׁקוֹת אֶת כָּל שְׂדוֹתָיו שֶׁלּוֹ, אַף שֶׁל חֲבֵרָיו.
וְחוּץ מִזֶּה שֶׁתְּפִלּוֹת וְהִתְרַחֲבוּת הַהִתְרַגְּשׁוּיוֹת הַלָּלוּ בְּעַצְמָן טוֹבוֹת הֵן, וּמִינֵי מִקְוָאוֹת מְטַהֲרוֹת אֶת נֶפֶשׁ הֲיִשְׂרָאֵל מִכָּל תַּאֲוָה זֻהֲמָה הֵן, וּמְקָרְבוֹת אוֹתָהּ לד', מַעֲלָה גַּם זוֹ לָהֶם שֶׁאֵינָן מַנִּיחוֹת אֶת הַנֶּפֶשׁ לִרְדֹּם תַּרְדֶּמֶת עַצְלָה וְלִגְוֹעַ בְּהִתְעַלְּפוּתָהּ, מַרְגִּילוֹת הֵן אֶת הַנֶּפֶשׁ לְהִתְגַּלּוֹת וְלָלֶכֶת וּשְׁתֵּיהֶן מִתְחַזְּקוֹת הַהִתְלַהֲבוּת וְהַמַּחֲשָׁבָה, וְיָקֵל לוֹ לְעוֹרֵר אֶת נַפְשׁוֹ הָעֵרָה וְהַחַמָּה בְּכָל עֵת וּבְכָל שָׁעָה.

Chapter 10

אֲבָל אַל נָא יִשְׁכַּח חָבֵר הַחַבְרַיָּא אֶת עִקַּר כַּוָּנָתֵנוּ בְּחֶבְרָתֵנוּ "בְּנֵי מַחֲשָׁבָה טוֹבָה", שֶׁלֹּא דַּי לָנוּ בְּמַחֲשָׁבָה כְּגוֹן זוֹ בִּלְבַד, שֶׁבֵּין כָּךְ וְכָךְ עוֹדָן מַחֲשָׁבוֹת שֶׁיֵּשׁ בָּהֶן צִיּוּר גּוּפָנִי, כִּי בְּמַחֲשָׁבָה אַתָּה מֻכְרָח לְצַיֵּר לְךָ דִּמְיוֹן כִּמְעַט גּוּפָנִי בְּסָמְכְךָ עַל הראב"ד זַ"ל וּכְשֶׁאַתָּה בָּא לְהִתְעוֹרֵר מֻכְרָח אַתָּה לְצַיֵּר לְךָ דַּאֲגוֹת גּוּפָנִיּוּת וְיוֹם הַמִּיתָה.
וְהַלָּזֶה יִקָּרֵא אִישׁ הָרוּחַ וּבֶן הַמַּחֲשָׁבָה.
רְצוֹנֵנוּ אָנוּ הוּא, לִקְרֹעַ בִּקְרִיעָה אַחַת אֶת כָּל הַמָּסָךְ הַפָּרוּס עַל כָּל הַחַיִּים, וּפִתְאֹם תִּרְאֶה אָח עַצְמְךָ עוֹמֵד לִפְנֵי כְּבוֹדוֹ ית' בְּתוֹךְ מַחֲנֵה גְּדוֹלָה שֶׁל מַלְאָכִים וּשְׂרָפִים, וְאַתָּה אֶחָד מֵהֶם.
כָּל הָעֵצוֹת שֶׁדִּבַּרְנוּ עַד כֹּה הֵן רַק אֶמְצָעִים לָבֹא על ידם לְתַכְלִיתֵנוּ הָאֲמִתִּית וּלְהַעֲלוֹת אוֹתְךָ מַדְרֵגָה אַחַר מַדְרֵגָה, עַד שֶׁתִּתְגַּלֶּינָה בְּךָ הִתְלַהֲבוּת וּמַחֲשָׁבָה בְּלֹא צִיּוּר, רַק הִתְפַּשְּׁטוּת מַחְשָׁבָה חֲזָקָה וּנְקִיָּה כל כך עַד שֶׁבְּכָל דָּבָר תִּרְאֶה אֶת ד' ית', כְּלוֹמַר לֹא שֶׁהַחוּשִׁים יָחִישׁוּ כְּפִי רְצוֹנָם וְיַכְרִיחוּ גַּם אֶת הַמַּחֲשָׁבָה לַחְשֹׁב וּלְצַיֵּר רַק כִּדְמותָם וּכְצַלְמָם דְּמוּת חוּשִׁית, אַךְ לְהֵפֶךְ הַמַּחֲשָׁבָה תִּהְיֶה חוֹשֶׁבֶת מַחֲשָׁבָה נְקִיָּה עֶצֶם הַמַּחֲשָׁבָה בְּלֹא דְּמוּת וְצִיּוּר, וּמִתְגַּבֶּרֶת עַל הַחוּשִׁים וְחוֹדֶרֶת וּמִתְגַּלָּה עַל יְדֵיהֶם בָּעוֹלָם, עַד שֶׁכָּל הַמַּשָּׂא וּמַתָּן וְכָל הַנְּגִיעָה שֶׁלָּהּ עִם הָעוֹלָם בְּלֹא אֶמְצָעוּת לְבוּשׁ הַחוּשִׁים רַק יָשָׁר מַחְשַׁבְתִּית תִּהְיֶה, הָעַיִן הָאֹזֶן וכו' כֻּלָּם מְבִיאִים רַק דְּבָרִים מַחֲשַׁבְתִּיִּים.
לֹא שֶׁחוֹשְׁבִים אָנוּ לְבַטֵּל בִּכְלָל אֶת חוּשֵׁי הַגּוּף שֶׁלֹּא יִרְאֶה הָאָדָם עוֹלָם לְפָנָיו, עוֹלָם יִרְאֶה, רַק גַּם אֶת קְדֻשַּׁת השי"ת יִרְאֶה עָלָיו, בֵּין שֶׁיִּסְתַּכֵּל עַל הָעוֹלָם וּבֵין לֹא, וְלֹא שֶׁיִּתְבּוֹנֵן בְּדַעְתּוֹ בִּלְבַד שהשי"ת שׁוֹכֵן עַל הָעוֹלָם וּמַלְכוּתוֹ בַּכֹּל מָשָׁלָה, כִּי כְּבָר דִּבַּרְנוּ אֵיךְ שֶׁהַדַּעַת בִּלְבַד אֵינָהּ מַקְרֶבֶת בֶּאֱמֶת, וּמָה יוֹעִיל לוֹ לְאִישׁ שֶׁיַּעֲצֹם אֶת עֵינָיו וְיִתְבּוֹנֵן בֶּעָבִים הָאִם יֵרְדוּ הֶעָבִים אֵלָיו על ידי זה.
רַק שֶׁיִּתְגַּלֶּה בְּקִרְבְּךָ מִין מַחֲשָׁבָה חֲדָשָׁה שֶׁלֹּא יָדַעְתָּ מִקֹּדֶם שֶׁהִיא נִמְצֵאת בְּךָ וּבָהּ תִּרְאֶה הַכֹּל.
לֹא דִּבְרֵי הַזָּיָה אָנוּ מְדַבְּרִים אֵלֶיךָ וְלֹא דְּבָרִים שֶׁלְּמַעְלָה מִן הָעוֹלָם וְהַטֶּבַע אֲשֶׁר רַק בְּנֵי עֲלִיָּה יְכוֹלִים לְהַגִּיעַ אֵלֶיהָ, דְּבָרִים בְּטוּחִים וּוַדָּאִים אֲשֶׁר כָּל אִישׁ יִשְׂרָאֵל יָכוֹל לָבוֹא אֲלֵיהֶם בִּמְעַט הִתְאַמְּצוּת אֲבָל תְּמִידִית דְּבָרִים שֶׁאֵינָם נֶגֶד חֻקֵּי הַטֶּבַע גם כן.
וְאִם קָשֶׁה לְךָ לְהָבִין עַתָּה אֵיךְ אֶפְשָׁר לְךָ לְהַגִּיעַ לִידֵי מַצָּב אֲשֶׁר לֹא שִׁעֲרוּהוּ לֹא אַתָּה וְלֹא חֲבֵרֶיךָ, לֹא תִּתְיָאֵשׁ מִמֶּנָּה כִּי הַכְּלָל הַזֶּה תֵּדַע, כָּל מַדְרֵגָה גְּדוֹלָה וְכָל מִדָּה עִלָּאָה אֲשֶׁר תִּשְׁמַע לֹא תִּתְיָאֵשׁ מִמֶּנָּה, רַק תַּחְמֹד אוֹתָן בְּלִבְּךָ וְתִתְאַמֵּץ לְהַגִּיעַ אֲלֵיהֶן.
כִּי הַרְבֵּה אֲנָשִׁים כְּבָר נֶאֶבְדוּ וְלֹא עָלוּ אֶל הַמַּצָּב שֶׁהָיוּ מֻכְשָׁרִים אֵלָיו רַק מִפְּנֵי יֵאוּשׁ הַזֶּה, שֶׁיְּסוֹדוֹ עַצְלוּת, הִתְרַשְּׁלוּת ויצר הרע, וְלוּ רָצוּ לְנַסּוֹת לְהַעְפִּיל וְלַעֲלוֹת לְאַט לְאַט פְּסִיעָה אַחֲרֵי פְּסִיעָה לֹא הָיוּ מְבַלִּים אֶת כָּל יְמֵיהֶם בְּרֶפֶשׁ, וְלֹא הָיוּ מְאַבְּדִים אֶת כָּל הָאוֹר וְכָל הַקֹּדֶשׁ שהיה מוּכָן לָהֶם.
לָכֵן אֶת קֻנְטְרֵס הַחַבְרַיָּא קְדושה שֶׁלָּנוּ, לֹא תִּפְטֹר בִּקְרִיאָה גְּרֵידָא בִּלְבַד רַק תִּלְמְדֵהוּ בְּנַחַת, וְלֹא בְּפַעַם אַחַת תַּעֲבֹר עָלָיו, רַק תִּתֵּן רֶוַח בֵּין פָּרָשָׁה לְפָרָשָׁה וכו', יוֹתֵר טוֹב לְחַלְּקֵהוּ לְאֵיזֶה יָמִים, מְעַט הַיּוֹם וּמְעַט מָחָר וכו' וְאִם כְּבָר גְּמַרְתִּיו תִּשְׁנֵהוּ וּתְשַׁלְּשֵׁהוּ וכו'.
וְתִשְׁתַּדֵּל לְהַכִּיר אֶת צוּרַת הַפָּנִים שֶׁבְּכָל הַקּוּנְטְרֵס, כִּי כְּמוֹ הָאָדָם אִי אֶפְשָׁר לְכָל חַיּוּתוֹ לְהֵרָאוֹת בְּאֵבֶר אֶחָד, רַק בָּרְמַ"ח אֵיבָרִים וכו' וְרַק בֵּין כֻּלָּם כְּשֶׁמְּצָרְפִים בִּסְקִירָה אַחַת אֶת כָּל הָאֵבָרִים, נִכֶּרֶת צוּרַת אָדָם שָׁלֵם, כֵּן גַּם צוּרָה הָאַחַת אֲשֶׁר בְּכָל הַקּוּנְטְרֵס הִנָּהּ נִפְרֶדֶת לְמַאֲמָרִים, לְעֵצוֹת וְלָאֶמְצָעִים, וּבְשָׁעָה שֶׁמַּבִּיטִים עַל חֵלֶק אֶחָד רַק אֵבֶר אֶחָד מִתַּכְלִיתוֹ רוֹאִים, וּצְרִיכִים לְצָרֵף בִּלְבָבֵנוּ וְנַפְשֵׁנוּ אֶת כָּל הַנִּמְצָא בּוֹ, וְאָז תִּתְרָאֶה צוּרַת עֲבוֹדָה וְתַכְלִית אַחַת מְיֻחָד בִּשְׁבִילֵנוּ.
אֲבָל כָּל אֵלּוּ הֵם רַק לַאֲנָשִׁים שֶׁכְּבָר נִזְכְּרוּ וְנִפְרְטוּ בְּרֹאשׁ דְּבָרֵינוּ בְּעִנְיְנֵי תֹּכֶן הַחֶבְרָה.

Chapter 11

הַרְבֵּה הַרְגָּשׁוֹת יֶשְׁנָן שֶׁפְּתִיחָתָם בָּנוּ הֵן כְּפוֹטֵר מַיִם, קַלּוֹת וּקְלוּשׁוֹת, וְהָיָה אִם נַרְחִיב אַחַת מֵהֶן וְנוֹצִיאָהּ אֶל הַפּוֹעֵל תֵּעָשֶׂה לְנָהָר גָּדוֹל וּלְפַלְגֵי מַיִם אֲשֶׁר לֹא יְכַזְּבוּ מֵימָיו.
וְאִם אֵין מַרְחִיבִים אוֹתָהּ תֹּאבַד בַּל תִּרְאֶה שָׁמֶשׁ.
יֵשׁ לִפְעָמִים שֶׁהָאִישׁ מַרְגִּישׁ לְמָשָׁל אִי נְעִימוּת בְּקִרְבּוֹ, וְאֵינוֹ יוֹדֵעַ אִם צָרִיךְ לֶאֱכֹל וְלִישַׁן אוֹ לִשְׁתּוֹת יי"ש וְנֶאֶסְפָה הַרְגָּשָׁה זוֹ כִּלְעֻמַּת שֶׁבָּהּ, וּבֶאֱמֶת זֹאת הָיְתָה מִין הוֹשָׁטַת אֵבֶר מֵאֶבְרֵי הַנְּשָׁמָה הַחוּצָה שֶׁרָצְתָה לְהִתְפַּעֵל וְלַחְשֹׁב מַחֲשָׁבָה טְהוֹרָה.
וְכֵן לִפְעָמִים בְּהַרְגָּשַׁת שִׂמְחָה אוֹ כַּדּוֹמֶה, וְכֵיוָן שֶׁלֹּא נֶאֶחְזָה הַרְגָּשָׁה זוֹ בִּלְבוּשׁ גּוּפָנִי כִּי אֵבֶר שֶׁל הַנְּשָׁמָה טְהוֹרָה הוּשְׁטָה, לָכֵן לֹא יָדַע הָאִישׁ מָה הִיא, וּמַהוּ מַרְגִּישׁ בְּקִרְבּוֹ, מִין קִשְׁקוּשׁ וּפִרְפּוּר הַנֶּפֶשׁ הָיְתָה, וְהוּא שָׁתָה יי"ש, אָכַל אוֹ עָשָׂה דָּבָר אַחֵר מִשְּׁאָר דִּבְרֵי הָעוֹלָם, לֹא שֶׁהִשְׁקִיט בָּזֶה אֶת פִּרְכּוּסֵי הַנֶּפֶשׁ רַק הֵסִית וְשִׁסָּה אֶת הַרְגָּשׁוֹת גּוּפוֹ שֶׁיַּרְעִישׁוּ וְיַרְעִימוּ, וְקוֹל הַנֶּפֶשׁ לֹא יִשְׁמַע.
מָשָׁל לְכֻמְרֵי הַמֶּלֶךְ שֶׁהִכּוּ בְּתֻפִּים לְמַעַן לֹא יִשְׁמַע הָאָב הֶמְיַת בְּנוֹ הַמִּתְחַנֵּן מִבֵּין לַהֲבֵי הַמֹּלֶךְ. הָרְגָשׁוֹת גּוּפָנִיּוּתוֹ רוֹעֲשׁוֹת כָּל כָּךְ עַד שֶׁרְעִידַת הַנֶּפֶשׁ עוֹבֶרֶת לְבַטָּלָה, וְהִיא מִין הַפָּלַת נְפָלִים שֶׁל הַנְּשָׁמָה.
לְזֹאת מַזְהֶרֶת וּמַכְרְזָה חֶבְרָתֵנוּ לְכָל אֶחָד מֵחבריה, הֱוֵי יוֹדֵעַ לְהִסְתַּכֵּל, וּבְכָל דָּבָר אֲשֶׁר מִתְרַחֵשׁ בְּקִרְבְּךָ וּמִחוּצָה לְךָ תֵּדַע אֵיךְ לְהִסְתַּכֵּל, וְאֵין הִסְתַּכְּלוּת רְאָיָה עַל דָּבָר הַנִּמְצָא בִּלְבַד, רַק מִין לֵידָה שֶׁמּוֹלִידִים וּמוֹצִיאִים דָּבָר שֶׁיִּהְיֶה לָנוּ לְהִסְתַּכֵּל בּוֹ.
צוּרַת הַדָּבָר אָנוּ מוֹצִיאִים וּמוֹלִידִים עַד שֶׁתִּהְיֶה צוּרָה שֶׁנִּסְתַּכֵּל בָּהּ.
וּמִי שֶׁמַּרְגִּישׁ אֵיזֶה הַרְגָּשָׁה, צָרִיךְ הוּא לְהִסְתַּכֵּל, כְּלוֹמַר לְהוֹצִיא בָּהּ צוּרָה וּלְהִסְתַּכֵּל בְּצוּרַת הַרְגָּשָׁה. וְלֹא הַרְגָּשׁוֹת קְטַנּוֹת בִּלְבַד עוֹבְרוֹת בּוֹ וְנֶאֱבָדוֹת מִתּוֹךְ חֹסֶר יְכֹלֶת הַהִסְכְּלוּת, רַק גַּם מִצְווֹת, שְׁלֵמוֹת עוֹבְרוֹת בּוֹ כִּלְעֻמַּת שֶׁבָּאוּ, הִרְגִּישׁ מֶה בְּקִרְבּוֹ וְאִי אֶפְשָׁר לוֹ לְהִתְרַכֵּז וּלְצַיֵּר וְלָדַעַת מָה הִרְגִּישׁ וּבַמֶּה שׁוֹנֶה הַרְגָּשָׁתוֹ בְּלֵיל יום הכפורים מֵרֹאשׁ הַשָּׁנָה וּמִלֵּיל פֶּסַח וְכַדּוֹמֶה.
לָכֵן אָנוּ מַזְהִירִים לַמֵּד אֶת עַצְמְךָ לְהִסְתַּכֵּל.
וּבִכְלָל תִּהְיֶה לְאִישׁ שֶׁמְּחַפֵּשׂ אֶת ד' בְּכָל מָקוֹם אוּלַי יִמְצָא אֶת הָא-ל מִסְתַּתֵּר וְאֶת קְדֻשַּׁת כְּבוֹדוֹ וְכַאֲשֶׁר תְּבַקְּשֵׁהוּ וְתִמְצָאֵהוּ.
אֵיפֹה תִּמְצָאֵהוּ? בְּךָ וּבְכָל סְבִיבוֹתֶיךָ.
אֲבָל לְתַכְלִית זוֹ צָרִיךְ אַתָּה לְהִתְרַחֵק מִן הַמְּהִירוּת הַרְחֵק, הַרְחֵק הַרְחֵק, כִּי אֵין הַמָּהִיר מִתְבּוֹנֵן, אֲבָל גַּם הִשָּׁמֶר בְּנַפְשְׁךָ שֶׁלֹּא תַּגִּיעַ בִּמְתִינוּתְךָ עַד קְצֵה גְּבוּלָהּ, וְלֹא תִּגַּע בְּעַצְלוּת וְעַצְבוּת.
לְמָשָׁל אַתָּה יוֹשֵׁב בַּסְּעוּדָה הַשְּׁלִישִׁית בַּשַּׁבָּת בְּחֶבְרַת חֲסִידִים.
הַאִם אֵין אַתָּה מַרְגִּישׁ מְאוּמָה אָז, הַצַּדִּיקִים אָמְרוּ שֶׁשְּׁעַת שָׁלוֹשׁ סְעוּדוֹת הִיא הַשָּׁעָה שֶׁל יָפָה שָׁעָה אַחַת בִּתְשׁוּבָה ומעשים טובים בעולם הזה מִכָּל חַיֵּי עוֹלָם הַבָּא, ומכבוד קדושת חוֹתְנִי הרב הקדוש זצ"ל שָׁמַעְתִּי שֶׁהַמַּגִּיד מִקאזְנִיץ זצ"ל אָמַר בְּשָׁלֹשׁ סְעוּדוֹת שֶׁהָיָה בִּבְחִינת צַדִּיקִים יוֹשְׁבִים וְעַטְרוֹתֵיהֶם בְּרָאשֵׁיהֶם וְנֶהֱנִים מִזִּיו הַשְּׁכִינָה, וְאַתָּה הָאינך מַרְגִּישׁ מְאוּמָה, שָׁעָה שֶׁיּוֹתֵר טוֹבָה מִכָּל חַיֵּי העולם הבא עוֹבֶרֶת עָלֶיךָ וְאין אַתָּה יוֹדֵעַ וּמַרְגִּישָׁהּ.
בֶּטַח עַצְלוּתְךָ מְפַתָּה אוֹתְךָ שׁוּב, וּמִי יִדְמֶה לְהַמַּגִּיד וְלִשְׁאָר הַצַּדִּיקִים זַ"ל, אֲבָל כְּבָר אָמַרְתִּי לְךָ שֶׁתְּשׁוּבָה כָּזֹאת תְּשׁוּבַת היצר הרע שֶׁבְּךָ הִיא. ד' ית' מַלְכוּתוֹ בַּכֹּל מָשָׁלָה, וְאִם הַצַּדִּיקִים זי"ע הִרְגִּישׁוּ וְהִתְעַנְּגוּ מִקְּדֻשָּׁתוֹ ית' בִּבְחִינת רֵישָׁא, אַתָּה על כל פנים אֶת בְּחִינַת עַקֵבַיִים אוֹ עַקֵבַיִים דְּעַקֵבַיִים דִּקְדֻשָּׁה תַּרְגִּישׁ.
אֲבָל בֶּטַח גַּם אַתָּה מַרְגִּישׁ בְּךָ אֶת הַשָּׁלֹשׁ סְעוּדוֹת, גַּם לִבְּךָ וּמוֹחֲךָ מִתְנַעְנְעִים וּמִזְדַּעְזְעִים מִקּוֹל רַעַם הַגַּלְגַּל, גַּלְגַּלֵּי הַמֶּרְכָּבָה שֶׁעוֹבְרִים דֶּרֶךְ נַפְשְׁךָ, רַק שֶׁאֵין אַתָּה יָכוֹל לְהִתְבּוֹנֵן וּלְהִסְתַּכֵּל, וְהָרַעַם וְהָרַעַשׁ אוֹבְדִים וְנִפְסָדִים בְּךָ עַד שֶׁכִּמְעַט לֹא תֵּדַע שד' אֱלֹּקֶיךָ בָּא וְכָל קדושָׁיו עִמּוֹ.
כָּל אִישׁ צָרִיךְ לְהִסְתַּכֵּל כְּפִי מַצָּבוֹ, וְהַהִסְתַּכְּלוּת פְּשׁוּטָה בְּשָׁלֹשׁ סְעוּדוֹת לַמָּשָׁל הִיא כָּךְ, עָבְרָה עָלֶיךָ הַשַּׁבָּת, יוֹם כֻּלּוֹ שֶׁל קְדֻשָּׁה, מִן הַשָּׁמַיִם קִדְשׁוּ אוֹתְךָ וְגַם אַתָּה קִדַּשְׁתָּ אֶת עַצְמְךָ בְּיוֹם זֶה, לֹא עָסַקְתָּ בְּמִסְחָרְךָ, לֹא טִיַּלְתָּ בַּשְּׁוָקִים וּבָרְחוֹבוֹת, לֹא הֵקַלְתָּ אֶת רֹאשְׁךָ, יָשַׁבְתָּ הִתְבּוֹדַדְתְּ בֵּינְךָ וּבֵין קוֹנְךָ, אוֹ יַחַד עִם חֲבֵרֶיךָ עָסַקְתָּ בַּתּוֹרָה וּבְשִׂיחַ שֶׁל קְדֻשָּׁה וַחֲסִידוּת, כִּבַּסְתָּ אֶת עַצְמְךָ מִכָּל אָבָק וְכֶתֶם שֶׁעָלוּ עָלֶיךָ בְּכָל הַשָּׁבוּעַ וְהִשְׁתַּדַּלְתָּ לָבוֹא עַד נַפְשְׁךָ שֶׁעֲזַבְתָּהּ וְרָחַקְתָּ מִמֶּנָּה בְּכָל יְמוֹת הַחֹל, וּבְכָל שָׁעָה וְשָׁעָה הִרְגַּשְׁתָּ שֶׁאַתָּה עוֹלֶה מִמַּצַּב אֶל מַצַּב, וּמִן מַדְרֵגַת קְדֻשָּׁה אֶל מַדְרֵגָה יוֹתֵר קְדוֹשָׁה עַד שֶׁקָּרַבְתָּ אֶל שָׁלֹשׁ סְעוּדוֹת מְרוֹם קִצּוֹ שֶׁל הַשַּׁבָּת, רַעֲוָא דְּרַעֲוִין, סְעוּדָה הִיא מג' סְעוּדוֹת.
אֲבָל מַרְגִּישׁ אַתָּה שֶׁכְּבָר אֵין הַמָּקוֹם וְהַמַּצָּב עַתָּה לִשְׂבֹּעַ בְּבָשָׂר וְדָגִים, רַק לְחַפֵּשׂ אֶת הָא-ל מִסְתַּתֵּר בּשַּׁפְרִיר חֶבְיוֹן וְלִשְׂבֹּעַ מִזִּיווֹ, וְיוֹשֵׁב אַתָּה עִם חֲבֵרֶיךָ גם כן מְבַקְשֵׁי פְּנֵי ד'.
וּבַחֹשֶׁךְ אַתֶּם יוֹשְׁבִים, מִנְהֲגֵי יִשְׂרָאֵל תּוֹרָה הֵם, כִּי מַתְאִימִים הֵם אֶת פְּעֻלַּת הַגּוּף לְמַצַּב הַנֶּפֶשׁ בְּאוֹתָהּ שָׁעָה, כִּי אִית חֹשֶׁךְ וְאִית חֹשֶׁךְ, אֵצֶל ד' ית' כָּתוּב "יָשֶׁת חֹשֶׁךְ סִתְרוֹ" , אוֹר אֲמִתִּי הוּא, וְחֹשֶׁךְ הוּא מִן הָעוֹלָם הַזֶּה.
לֹא עוֹלָם וְלֹא דִּבְרֵי הָעוֹלָם נִרְאִים כְּבָר, וְכֵיוָן שֶׁזֶּה מֵעֵת לְעֵת שָׁלֵם שֶׁאַתָּה מִתְרַחֵק מִן הָעוֹלָם הַזֶּה וּמִתְקָרֵב אַתָּה פְּסִיעָה אַחַר פְּסִיעָה אֶל בחינת רַעֲוָא דְּרַעֲוִין, רָצוֹן הָעֶלְיוֹן, בְּמוֹחֲךָ וּבְלִבְּךָ אַף בְּחוּשֵׁי גּוּפְךָ, מֻכְרָח גַּם גּוּפְךָ בְּפֹעַל מַמָּשׁ לָשֶׁבֶת בַּחֹשֶׁךְ.
גַּם לִבְּךָ וְגַם עֵינֶיךָ לֹא יִרְאוּ כְּבָר עוֹלָם וְדִבְרֵי הָעוֹלָם לִפְנֵיהֶם, ד' מִסְתַּתֵּר בַּחֹשֶׁךְ, וְאַחַר חִפּוּשׂ וּבְדִיקָה שֶׁבְּכָל הַשַּׁבָּת בָּאתָ אֶל הָעֲרָפֶל אֲשֶׁר שָׁם הָאֱלֹקִים, בִּקַּשְׁתָּ וּמָצָאתָ אֶת שֶׁאָהֲבָה נַפְשְׁךָ, מִתְקָרֶבֶת הִיא אֵלָיו וְנָמֶסֶת בִּקְדֻשָּׁתוֹ, כָּל הַחֶדֶר מָלֵא מִפָּמַלְיָא שֶׁל מַעְלָה, וְאַתָּה דּוֹחֵק אֶת עַצְמְךָ דֶּרֶךְ כָּל הַפָּמַלְיָא הַקְּדוֹשָׁה אֶל קֹדֶשׁ הַקֳּדָשִׁים, מִשְׁתּוֹקֶקֶת נַפְשְׁךָ לְהִכָּנֵס לִפְנַי וְלִפְנִים וְלָבוֹא אֶל הַמָּקוֹם אֲשֶׁר שָׁם אֱלֹקִים. אֲחַזְתִּיו וְלֹא אַרְפֶּנּוּ.
וְלוּ יָדַעְתָּ כִּי תִּשָּׁאֵר כֵּן גַּם תָּמִיד כִּי אָז הָיְתָה נַפְשְׁךָ שְׂמֵחָה שִׂמְחַת עוֹלָמִים, אֲבָל נִזְכַּרְתָּ שֶׁבְּעוֹד רֶגַע יַדְלִיקוּ נֵרוֹת, תַּבְדִּיל, וְשׁוּב תִּפֹּל לִימוֹת הַחֹל, וְנַפְשְׁךָ מָרָה לְךָ, אֵיךְ תִּפּוֹל מִן חֹשֶׁךְ שָׁמַיִם עַרְפִלֵּי טֹהַר, לְחֹשֶׁךְ מִצְרַיִם, חֶשְׁכַת הַצֵּרוּף, צָרַת הַגּוּף וְהַנֶּפֶשׁ גַּם יַחַד, תִּרְעַד וְתַרְגִּישׁ, אֶת שְׁתֵּיהֶן אַתָּה מַרְגִּישׁ עַתָּה קֵץ הַיָּמִין וְקֵץ הַיָּמִים מְרוֹם קִצּוֹ שֶׁל הַקְּדֻשָּׁה וְקֵץ נְמִיכוּת שֶׁל הַחֹל, הַתְּרֵי גַּוְנֵי שֶׁל חֲשׁוֹכָא נֶאֱבָקִים עַתָּה בְּךָ בְּשָׁלֹשׁ סְעוּדוֹת.
מָשָׁל לְבֶן מֶלֶךְ שֶׁנִּגְזַר עָלָיו לְהַרְחִיקוֹ מֵעַל אָבִיו וּלְהַשְׁלִיכוֹ אֶל הַסֹּהַר, אָז בְּרֶגַע הָאַחֲרוֹן קֹדֶם שֶׁנִּפְרַד מֵאָבִיו מְקָרֵב הוּא אֶת עַצְמוֹ יוֹתֵר אֶל אָבִיו, דּוֹחֵק וּמִתְקָרֵב, אוֹחֵז וּמִתְחַבֵּק, מִתְעַנֵּג וּמִתְגַּעְגֵּעַ, וּמִתּוֹךְ תַּעֲנוּגָהּ וּפַחְדָּהּ צוֹעֲקָהּ הַנֶּפֶשׁ מִמַּעֲמַקִּים "גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי", הַיָּדַיִם כִּמְעַט רוֹעֲדוֹת וּמְחַפְּשׂוֹת, אַתָּה עִמָּדִי אֲחַזְתִּיו וְלֹא אַרְפֶּנּוּ.
הִסְתַּכֵּל וְהִתְבּוֹנֵן, כִּי כָּל זֶה עוֹבֵר בְּנַפְשְׁךָ רַק אַתָּה לֹא הִתְבּוֹנַנְתָּ וְלֹא יָדַעְתָּ.
וְהָאֵם אֶפְשָׁר שֶׁבְּמַצַּב רוּחַ כָּזֶה לֹא יַשְׁאִיר רְשִׁימָה עַל כָּל הַשָּׁבוּעַ.
הֵן אֱמֶת שֶׁבָּאֶמְצָעִי זֶה שֶׁל הִתְבּוֹנְנוּת כְּבָר דַּי לְךָ, וְאִם תִּתְבּוֹנֵן וְתִסְתַּכֵּל בְּכָל הַרְגָּשׁוֹתֶיךָ שֶׁעוֹבְרוֹת בְּךָ, זֹאת אוֹמֶרֶת שֶׁתַּבִּיט בִּפְנֵי כָּל מַלְאֲכֵי מַעְלָה מַדְרֵגוֹת וּבְחִינוֹת שֶׁעוֹבְרוֹת דֶּרֶךְ לִבְּךָ וְנַפְשְׁךָ, כְּבָר יִהְיֶה דַּי לְךָ לְהִתְעַלּוֹת וּלְהֵעָשׂוֹת לְאִישׁ הָרוּחַ וּבַעַל מַחֲשָׁבָה טְהוֹרָה, שֶׁיִּתְגַּלֶּה בְּךָ מַחֲשָׁבָה עִלָּאָה לִרְאוֹת רַק קְדֻשָּׁה וְרוּחָנִיּוֹת וּכְבוֹד ד' שֶׁמָּלֵא כָּל הָאָרֶץ.
אֲבָל כֵּיוָן שֶׁהַרְבֵּה חוּשִׁים וִיכוֹלוֹת יֶשְׁנָם עוֹד בְּאִישׁ יִשְׂרָאֵל, וְאֶת כֻּלָּם צָרִיךְ הוּא לְהוֹצִיא לד', וּבְכָל אֶבְרֵי נַפְשׁוֹ צָרִיךְ הוּא לְחַבֵּק אוֹתוֹ ית', לְכָךְ נִדְבַּר גַּם הָלְאָה אי"ה מֵחוֹבוֹת וְאֶמְצָעֵי בְּנֵי מַחֲשָׁבָה טְהוֹרָה.

Chapter 12

יָדַעְנוּ גַּם יָדַעְנוּ שֶׁעוֹד גַּם אַתָּה לִבְּךָ מִסְתַּפֵּק, מַאֲמִין וְאֵינוֹ מַאֲמִין שֶׁאֶפְשָׁר לְךָ לַעֲלוֹת לְמַצָּב כָּזֶה שֶׁתִּרְאֶה בְּכָל הָעוֹלָם רוּחָנִיּוֹת וּקְדֻשָּׁה, הַיְנוּ לֹא שֶׁתָּבִין בַּשֵּׂכֶל בִּלְבַד רַק שֶׁבֶּאֱמֶת תִּרְאֶה קְדֻשָּׁה, נְשָׁמוֹת וְשֵׁמוֹת.
בְּאָמְרְךָ: הֲלֹא עוֹלָם גּוּפָנִי אֲנִי רוֹאֶה בַּעֲלִיל, וּמִי יָכוֹל לְהַכְחִישׁ אֶת הַוַּדָּאוּת שֶׁל רְאִיַּת וּשְׁמִיעַת חוּשַׁי.
אֵבֶל מֵאִין אַתָּה בָּטוּחַ כָּל כָּךְ בִּרְאִיַּת חוּשֶׁיךָ שֶׁאֲמִתִּיּוֹת הֵן, הֲגַם שֶׁאֵין אָנוּ רוֹצִים לְהַעֲמִיק בְּפִלְפּוּלִים כָּאֵלּוּ, אֲבָל כְּדֵי לְהָזִיז אֶת דַּעְתְּךָ מִן וַדָּאוּת וּבְטִיחוּת חוּשֶׁיךָ שֶׁבָּהֶם אַתָּה בּוֹטֵחַ וְדוֹחֶה אֶת כָּל יְכֹלֶת רְאִיָּה עִלָּאָה לְהַבִּיט בִּרְאִיָּה בִּלְתִּי חוּשִׁית עַל דְּבָרִים מוּחָשִׁים.
לָכֵן הִנְנִי שׁוֹאַלְךָ שְׁאֵלָה פְּשׁוּטָה זוֹ, מָה זֶה מַיִם? 
כְּלוֹמַר בָּטוּחַ אַתָּה שֶׁבְּשָׁעָה שֶׁאַתָּה מַבִּיט וּמְמַשְׁמֵשׁ בַּמַּיִם בְּעֶצֶם הַמַּיִם אַתָּה רוֹאֶה וּמְמַשְׁמֵשׁ, לֹא אֵיזֶה צוּרָה מֵהֶם בִּלְבַד, וְאִם כֵּן לָמָּה הַמַּיִם הַלָּלוּ בְּעַצְמָם מִתְהַפְּכִים לְשֶׁלֶג לִכְפוֹר לְאֵד, וְשׁוּב לְמַיִם.
אֶת הַקַּשׁ למָּשָׁל גּוֹבְלִים וְנַעֲשָׂה זֶבֶל וְנוֹתְנִים אוֹתוֹ בַּשָּׂדֶה וּמַשְׁבַּחַת הִיא אֶת הַתְּבוּאָה זֹאת אוֹמֶרֶת שֶׁנִּתְוַסְּפָה עַל הַתְּבוּאָה, וְהַזֶּבֶל נִתְהַפֵּךְ לִתְבוּאָה וְהָאָדָם אוֹכְלָהּ וּמִתְהַפֶּכֶת לְבָשָׂר וָדָם הָאָדָם בְּצַלְמוֹ וּבִדְמוּתוֹ, הַיְנוּ שֶׁהַקַּשׁ נִתְהַפֵּךְ לְזֶבֶל, לִתְבוּאָה וּלְבָשָׂר הָאָדָם. וּמֶה הֵמָּה עַצְמָם, עֶצֶם מַיִם וְעֶצֶם קַשׁ, עֶצֶם תְּבוּאָה וְעֶצֶם בָּשָׂר, אֵיךְ עֶצֶם אֶחָד מִתְהַפֵּךְ לְשֵׁנִי וְלַשְּׁלִישִׁי וְשׁוּב חוֹזֵר לְעַצְמוֹ, אוֹ הַאִם אֶפְשָׁר שֶׁהַרְבֵּה עַצמים נִמְצָאִים בְּעֶצֶם אֶחָד, לֹא זֶה אֶפְשָׁר וְלֹא זֶה אֱמֶת.
הִנְּךָ רוֹאֶה אֵיפה שֶׁכָּל אֶחָד מֵהֶם, הוּא דָּבָר בִּלְתִּי נִרְאֶה לְךָ, וְרַק גְּוָנִים וְצוּרוֹת מִתְחַלְּפוֹת אַתָּה רוֹאֶה בְּכָל דָּבָר. בְּשֶׁקֶר יְפַתּוּךָ חוּשֶׁיךָ לֵאמֹר אֶת הָעוֹלָם אָנוּ רוֹאִים וּמְמַשְׁמְשִׁים, עֶצֶם כָּל דָּבָר עוֹמֵד בְּעֵינוֹ, חוּשֶׁיךָ לֹא יַגִּיעוּ אֵלָיו וְרַק כְּעִוֵּר הֵם מְמַשְׁמְשִׁים בְּגַוְנֵי הַדְּבָרִים שֶׁמִּתְרָאִים עַל עֶצֶם הַדְּבָרִים.
וְלָמָּה יִקְשֶׁה לְךָ לְהָבִין שֶׁהַמְּקֻבָּל רוֹאֶה בְּכָל דָּבָר מִדִּבְרֵי הָעוֹלָם אֶת עַצְמָם וַאֲמִתּוּתָם, שֶׁכֻּלָּם שֵׁמוֹת וּנְשָׁמוֹת, וּבַמֶּה כּוֹחֲךָ גָּדוֹל לִדְחוֹת בְּחוּשֶׁיךָ הַמַּתְעִים אֶת רְאָיָתוֹ, וּלְהַקְשׁוֹת הֲלֹא עוֹלָם גּוּפָנִי אֲנִי רוֹאֶה, אִם בֶּאֱמֶת אֵין מַיִם וְאֵין קַשׁ, אֵין עוֹלָם וְאֵין עֶצֶם לְפָנֶיךָ.
וְהִנֵּה כְּשֶׁאָמַרְנוּ שֶׁהַמְּקֻבָּל רוֹאֶה אֶת עֶצֶם הָעוֹלָם, שֵׁמוֹת וּנְשָׁמוֹת, כַּוָּנָתֵנוּ רַק עַל חָסִיד מְקֻבָּל, וְזֶה הַחִלּוּק.
הֶחָסִיד כְּשֶׁנַּעֲשָׂה בַּעַל מַחֲשָׁבָה, וּמוֹצִיא מִקִּרְבּוֹ רְאִיָּה עִלָּאָה זוֹ שֶׁיִּרְאֶה אֶת כָּל עוֹלָם לַנְּשָׁמוֹת וְרוּחַ, אָז לוֹמֵד הוּא קַבָּלָה כְּדֵי לָדַעַת אֶת מַצְּבֵי הַנְּשָׁמוֹת וּשְׁמוֹתֵיהֶן שֶׁבָּעוֹלָם בְּחִינוֹתֵיהֶן וְהִשְׁתַּלְשְׁלוּתֵיהֶן, כָּל אֶחָד אֶחָד לְמִינוֹ.
אֶת נִשְׁמוֹת הַלֶּחֶם רָאָה מִקֹּדֶם, וְעַתָּה יוֹדֵעַ שֶׁיְּסוֹדוֹ ג' הויו"ת כַּנּוֹדָע.
מַה שֶׁאֵין כֵּן מִי שֶׁאֵינוֹ חָסִיד, אִישׁ יָבֵשׁ בְּחוּשִׁים יְבֵשִׁים וּבָא לִלְמֹד קַבָּלָה, אָז רַק עִרְבּוּבְיָא וּסְתִירוֹת מְסַבֵּב בְּקִרְבּוֹ, הוּא רוֹאֶה לֶחֶם גַּשְׁמִי לֶאֱכֹל וְלִשְׂבֹּעַ, וּבְקַבָּלָה נִקְרָא ג' הויו"ת שֶׁנִּשְׁתַּלְשֵׁל מִבְּחִינה זוֹ, כְּלוֹמַר בְּחִינָה זוֹ עִלָּאָה הִשְׁתַּלְשְׁלָה וְהִתְרַקְּמָה לְנֶגֶד עֵינָיו.
וּמַקְשֶׁה הֲלֹא לֶחֶם גּוּפָנִי הוּא, וְאֵיךְ נִתְגַּשֵּׁם, לְכָל הַיּוֹתֵר מְתָרֵץ לוֹ לְעַצְמוֹ רַק רֶמֶז רָמְזוּ בַּעֲלֵי הַקַּבָּלָה, וְלָמָּה רָמְזוּ דְּבָרִים עֶלְיוֹנִים בִּדְבָרִים גּוּפָנִיִּים וְלָמָּה צִיְּנוּ אֶת שֵׁם הַמֶּלֶךְ בְּדָבָר נָמוּךְ וּבָזוּי, קֻשְׁיָא וּסְתִירָה לְפָנָיו.

Chapter 13

וְזֶהוּ תַּכְלִית הַחַבְרַיָּא קְדושה שֶׁלָּנוּ, שֶׁתִּתְהַפֵּךְ אַתָּה לְאִישׁ הָרוּחַ וְהַמַּחֲשָׁבָה וְלֹא מַחֲשָׁבָה בִּלְבַד רַק הַמַּחֲשָׁבָה טְהוֹרָה הַחֲזָקָה, הִתְגַּבֵּר עַל חוּשֶׁיךָ וְחוּשׁ חָדָשׁ קָדוֹשׁ יִתְגַּלֶּה בָּךְ, שֶׁכְּשֶׁתֹּאמַר, בָּרוּךְ אַתָּה ד' אֱלֹקֵינוּ מֶלֶךְ הָעוֹלָם, תִּרְאֶה אֶת "הַאַתָּה" וְאֶת "מֶלֶךְ הָעוֹלָם", עֵינֶיךָ מֵעַצְמָן יִפָּתְחוּ לִרְוָחָה לִרְאוֹת אֶת מֶלֶךְ הָעוֹלָם שֶׁמַּקִּיף אֶת כָּל הָעוֹלָם וְאֶת עַצְמְךָ, יַחְדְּרוּ וְיַבִּיטוּ דֶּרֶךְ כָּל הָעוֹלָם הַחוּצָה אֶת "הַאַתָּה הַמֶּלֶךְ" הַמַּקִּיפוֹ, יִתְעַצְּמוּ עֵינֶיךָ וְיִסְקְרוּ וְתִרְאֶה אֶת ד' שֶׁמְּמַלֵּא אֶת הָעוֹלָם וְהוּא לְנֶגְדְּךָ, אַתָּה מֶלֶךְ הָעוֹלָם, וְתִתְעַנַּג וְתִתְמוֹגֵג.
וְלָמָּה תִּתְקַשֶּׁה וְתִתְפַּלֵּא כל כך אַחַר חוּשׁ הַזֶּה שֶׁיִּתְגַּלֶּה בְּךָ בֶּטַח בעזרת השי"ת לְחָקְרוֹ וְלַהֲבִינוֹ, הַאִם גַּם חוּשׁ גּוּפָנִי כְּחוּשׁ הָרֵיחַ אֲשֶׁר בְּךָ תּוּכַל לְהָבִין, וְלָמָּה זֶה חֲבֵרְךָ אִם נֶעְדָּר חוּשׁ הָרֵיחַ הוּא מִתְקַשֶּׁה עָלֶיךָ לֵאמֹר הֲלֹא אֵינוֹ אוֹכֵל וְאֵינוֹ מְמַשֵּׁשׁ וּמֵאַיִן יוֹדֵעַ הוּא לְהַבְדִּיל בֵּין בְּשָׂמִים לְחַרְדָּל, וּמָה תַּעֲנוּגוֹ מִבְּשָׂמִים וַהֲדַס, גַּם אַתָּה אֵין לְךָ תְּשׁוּבָה נוכחַת, רַק חוּשׁ כָּזֶה יֵשׁ לְךָ וְחֻקָּה הִיא, שֶׁאִי אֶפְשָׁר לְךָ לְהַרְהֵר אַחֲרֶיהָ.
וְאַל תִּתְקַשֶּׁה שׁוּב לִשְׁאוֹל הַאִם נָבִיא רוֹצִים אָנוּ לַעֲשׂוֹת מִמְּךָ שֶׁבָּטְלָה בעונותינו הרבים, על זה כְּבָר אָמַר הִלֵּל הַזָּקֵן עַל כָּל אִישׁ יִשְׂרָאֵל, "אַף עַל פִּי שֶׁאֵינָם נְבִיאִים בְּנֵי נְבִיאִים הֵם" , גַּם בַּנְּבִיאִים רוֹאִים אָנוּ שֶׁלְּמֹשֶׁה רַבֵּינוּ עָנָה ד' ית' כִּי לֹא יִרְאַנִי הָאָדָם, וִישַׁעְיָה וִיחֶזְקֵאל אָמְרוּ כָּל אֶחָד וָאֶרְאֶה אֶת ד'. מַדְרֵגוֹת וּמַדְרֵגוֹת יֶשְׁנָן, אֶת אֲשֶׁר רָצָה מֹשֶׁה רַבֵּינוּ לִרְאוֹת אִי אֶפְשָׁר לְאָדָם חי לִרְאוֹת, וּמַדְרֵגָה לְמַטָּה מִזּוֹ רָאוּ יְשַׁעְיָה וִיחֶזְקֵאל, וּמַדְרֵגָה נְמוּכָה הַרְבֵּה, הִשְׁתַּלְשְׁלוּת אַחַר הִשְׁתַּלְשְׁלוּת הַרְבֵּה נִשְׁאֲרָה גַּם לְךָ אִישׁ יִשְׂרָאֵל בֶּן הַנְּבִיאִים לִרְאוֹת.
וְכֵן אַל יִפֹּל לִבְּךָ בְּקִרְבְּךָ לֵאמֹר אִישׁ חוֹטֵא וְנָמוּךְ אֲנִי וְאֵיךְ אֶפְשָׁר לִי לִרְאוֹת אֶת הַאַתָּה מֶלֶךְ הָעוֹלָם אֲפִלּוּ בְּמַדְרֵגָה נְמוּכָה שֶׁבַּנְּמוּכוֹת, יָדַעְנוּ אֶת מִצָּבְךָ גַּם יָדַעְנוּ, וְעִם כָּל זֶה בְּטוּחִים אָנוּ בד' וּבִקְדֻשַּׁת יִשְׂרָאֵל אֲשֶׁר בְּךָ שֶׁתִּרְאֶה, אִם רַק אַתָּה מִן הָאֲנָשִׁים שֶׁפֵּרַשְׁנוּ בְּפֶרֶק תֹּכֶן הַחֶבְרָה תְּנָאִים א' ב' ג' ד' וה'.
וְאִם לֹא תִּרְאֶה בִּרְאִיָּה זוֹ תָּמִיד, על כל פנים זְמַנִּים הַרְבֵּה יִהְיוּ לְךָ שֶׁתִּסְתַּכֵּל בִּרְאִיָּה זוֹ, וְאָז תִּתְעַלֶּה בְּפֹעַל מַמָּשׁ גַּם מִן הַתַּאֲווֹת וְכִעוּר הַגּוּף, תִּזְדַּכֵּךְ וְתִתְקַדֵּשׁ, וַאֲפִלּוּ אִם ח"ו שׁוּב תִּפּוֹל לִפְעָמִים בְּגַסּוּתְךָ שֶׁמִּכְּבָר, שׁוּב תָּקוּם וְתִתְעַלֶּה בְּעֶזְרַת ה'.

Chapter 14

אֲבָל אַף גַּם טֶרֶם נִתְגַּלָּה בְּךָ רְאִיָּה עִלָּאָה זוֹ בְּפֹעַל מַמָּשׁ שֶׁתִּרְאֶה אֶת כָּל הָעוֹלָם לֶאֱלָקוּת שֵׁמוֹת וּנְשָׁמוֹת, מִכָּל מָקוֹם הֱוֵה מַעֲמִיק בְּדַעְתְּךָ בְּכָל יוֹם, אֲנִי אֵינִי רוֹאֶה אֲבָל הֲלֹא ד' ית' כְּבוֹדוֹ מָלֵא עוֹלָם, מִן אֱלֹהוּת בְּרָאוֹ, וְגַם אַתָּה מָלֵא אֱלֹהוּת הנך, וַאֲפִלּוּ גַּרְגִּירֵי הַחוֹל שֶׁאֲנִי דּוֹרֵךְ עֲלֵיהֶם שֵׁמוֹת הֵם, כָּל הָעוֹלָם כָּלוּל בִּקְדֻשַּׁת אֱלֹקוּתוֹ בְּבִטּוּל גָּמוּר, וְרַק אֲנִי בִּרְצוֹנִי הַפְּרָטִי הוֹצֵאתִי אֶת עַצְמִי לְדָבָר נִמְצָא בִּפְנֵי עַצְמוֹ הַרְחֵק מִמֶּנּוּ ית' לִהְיוֹת נָע וְנָד מִחוּץ לְכָל מַחֲנֵה אֱלֹקִים זֶה.
וּכְשֶׁתַּרְבֶּה לְהַתְמִיד וְלִקְבֹּעַ מַחֲשָׁבָה זוֹ בְּמוֹחָךְ הֲרֵי אַתָּה כּוֹפֶה אֶת עַצְמְךָ לְמַחֲשָׁבָה זוֹ, וַהֲרֵי זֶה כְּמוֹ שֶׁאִיתָא בָּרַמְבַּ"ם זַ"ל כּוֹפִין אוֹתוֹ עַד שֶׁיֹּאמַר רוֹצֶה אֲנִי, שֶׁלָּכֵן מוֹעֶלֶת אֲמִירָה שֶׁהִיא בִּכְפִיָּה מִפְּנֵי שֶׁבֶּאֱמֶת רְצוֹן נַפְשׁוֹ שֶׁל יִשְׂרָאֵל הוּא לַעֲשׂוֹת כְּמִצְוַת ד', רַק שֶׁהַחִיצוֹנִיּוּת גּוּפוֹ מוֹנְעוֹ, וּכְשֶׁכּוֹפִים אֶת חִיצוֹנִיּות גּוּפוֹ אָז נַפְשׁוֹ יוֹצֵאת מִמַּאֲסָרוֹ וְאוֹמֶרֶת רוֹצָה אָנִי.
וְגַם אֶת עַצְמוֹ יָכוֹל הָאִישׁ לִכְפּוֹת, וּכְשֶׁתַּחְשֹׁב כֵּן וְשׁוּב תַּחְשֹׁב וְהֻקְבַּע בְּלִבְּךָ וּמוֹחֲךָ שֶׁכָּל הָעוֹלָם מָלֵא שֵׁמוֹת כַּנַ"ל אָז אִי אֶפְשָׁר שֶׁעַל יְדֵי כְּפִיָּה זוֹ לֹא תִּתְגַּלֶּה נַפְשְׁךָ בִּרְאִיָּה קְדוֹשָׁה, כִּי נַפְשְׁךָ כְּשֶׁהִיא לְעַצְמָהּ רוֹאָה הִיא רְאִיָּה קְדוֹשָׁה וְרַק הַגּוּף מַעֲצִירָה וְכֵיוָן שֶׁאַתָּה כּוֹפֶה אֶת הַגּוּף נַפְשְׁךָ יוֹצֵאת וְרוֹאָה, וְאִם לֹא תָּמִיד עַל כָּל פָּנִים שָׁעוֹת וּרְגָעִים טוֹבִים יִהְיוּ לְךָ, יָפָה שָׁעָה אַחַת וכו'.
וַאֲפִלּוּ בְּשָׁעוֹת שֶׁאֵינָן מְאִירוֹת, וְאֵין בִּיכֹלֶת נַפְשְׁךָ לְהִתְגַּבֵּר וּלְהִסְתַּכֵּל בִּרְאִיָּה זוֹ גַּם כֵּן מוֹעֶלֶת לְךָ הַרְבֵּה הַתְמָדַת מַחֲשָׁבָה זוֹ, כִּי עַל יְדֵי שֶׁתַּבִּיט עַל הָעוֹלָם, וְתַחֲשֹׁב שֶׁכָּל אֵלּוּ מֻקָּפִים בִּקְדֻשָּׁתוֹ בְּטֵלִים עִם רְצוֹנָם לד', שֵׁמוֹת וּנְשָׁמוֹת, וְרַק אֲנִי בִּרְיָה מְחֻצֶּפֶת פֵּרַשְׁתִּי אֶת עַצְמִי וְיָצָאתִי מִן הַמַּחֲנֶה שְׁכִינָה, תִּתְעוֹרֵר בְּךָ דְּאָגָה עַל עַצְמְךָ, לָמָּה בֶּאֱמֶת אַתָּה עוֹמֵד חוּץ לִרְשׁוּת, רְשׁוּתוֹ שֶׁל ד' ית'.
וּכְפִי שֶׁתַּתְמִיד לִשְׁקֹעַ בְּמַחֲשָׁבָה זוֹ וּבֶאֱמוּנָה שְׁלֵמָה שֶׁאֵין עוֹד זוּלָתוֹ, וְהַכֹּל אֱלֹקוּת חוּץ מִמְּךָ, בְּמִדָּה זוֹ תִּתְרַבֶּה דַּאֲגָתְךָ עַד שֶׁהַרְבֵּה פְּעָמִים תִּמְאָס בְּכָל אֹפֶן חַיֶּיךָ זֶה, וּבְרוּחַ הָעִוְעִים אֲשֶׁר מָסוּךְ עָלָיו לְשַׁעְמֵם וּלְהַתְעוֹת, הַדְּאָגָה תִּתְפַּשֵּׁט בְּלִבְּךָ בְּאֵיבָרֶיךָ בְּמַחְשַׁבְתְּךָ אַף בְּמַעֲשֶׂיךָ, וּשְׁבִירַת הַלֵּב וּכְבֵדוּת יָעִיקוּ אוֹתְךָ עַד שֶׁתְּקַנֵּא תָּמִיד בְּמַחֲנֵה אֱלֹקִים זֶה, מִן עוֹלָם האֲצִילוּת עַד הָעֲשִׂיָּה, אֲפִלּוּ הֲלִיכַת וּמְשִׁיכַת הַנָּהָר גנאי עֲבוֹדָה וּמְחֻתָּל בְּרָצוֹן ד' הוּא, וְרַק אֲנִי יָצָאתִי וְנִתְרַחַקְתִּי.
וּבִפְרָט בְּשָׁעָה שֶׁתַּרְגִּישׁ בְּךָ ח"ו אֵיזֶה מַחֲשָׁבָה וְרָצוֹן נָמוּךְ וְתֵדַע שֶׁזּוֹהִי שׁוּב הַשְׁלָכָה מִגֶּדֶר הַקְּדֻשָּׁה אַלְפֵי פַּרְסָאוֹת, אַנְּחָהּ תִּתְפָּרֵץ מִמְּךָ, "אוֹי רבש"ע, לאמיר פארט נישט זיין פארווארפען פון דיר, אין שְׁאוֹל תַּחְתִּית", [תן לי לא להידחות על ידך בשאול תחתית] וְרַק אָז תָּבִין כַּמָּה צוֹדְקִים דִּבְרֵי חֲזַ"ל שֶׁאָמְרוּ נוֹחַ לוֹ לָאָדָם שֶׁלֹּא נִבְרָא מִשֶּׁנִּבְרָא, כִּי מָה נִשְׁאַר לוֹ מִזֶּה שֶׁנִּבְרָא וְעוֹבֵר בעולם הזה כְּאוֹרֵחַ נוֹטֶה לָלוּן וּכְצֵל עוֹבֵר, רַק הַשְׁלָכָה מִמַּחֲנֵה שְׁכִינָה, וּמִי יוֹדֵעַ אִם יָכוֹל עוֹד לָשׁוּב וּלְהִכָּנֵס לְפָנִים מִמְּחִיצַת ד', וּמָה טוֹב הָיָה לוֹ אִם לֹא נִבְרָא, וְהָיָה נִכְלָל וְנֶעְלַם בִּקְדֻשָּׁתוֹ בְּבִטּוּל גָּמוּר אֵלָיו בָּעוֹלָם הָעֶלְיוֹן.
מַמָּשׁ תְּשׁוּקָה תֹּאחֲזֶנּוּ, נוֹחַ לוֹ שֶׁלֹּא נִבְרָא, וּכְשֶׁתָּבֹא לִקְרִיאַת שְׁמַע וּתְצַיֵּר בּמחשבְתְּךָ שֶׁאִלּוּ בָּאתָ לִידֵי נִסָּיוֹן, וְהָיִיתָ מֻכְרָח לִמְסֹר אֶת נַפְשְׁךָ לד', הָיִיתָ מוֹסֵר אֶת נַפְשך, מִתְעוֹרֶרֶת שׁוּב תְּשׁוּקָתְךָ הַתְּמִידִית שֶׁמְּעַנָּה אוֹתְךָ תָּמִיד בְּסֵתֶר לִבְּךָ, מָה טוֹב הָיָה לִי לוּ כְּבָר הָיִיתִי מִתְפַּטֵּר מֵעַל אֵלּוּ וְשׁוּב הָיִיתִי מִתְהַפֵּךְ לְאֵבֶר מֵאֲבָרִין דְּמַלְכָּא כִּבְיָכוֹל, וְכָל כָּךְ מִתְחַזֶּקֶת תְּשׁוּקָתְךָ וּמַחְשַׁבְתְּךָ זוֹ עַד שֶׁדּוֹמֶה לְךָ שֶׁבֶּאֱמֶת עוֹבֵר עָלֶיךָ נִסָּיוֹן זֶה בְּפוֹעֵל, וּבְשִׂמְחָה אַתָּה עוֹשֶׂה קְפִיצָה אַחַת דֶּרֶךְ הַמּוֹקֵד אֶל הָאֵין סוֹף, עַד שֶׁלִּפְעָמִים גּוּפְךָ נִרְתָּע (גיט זיך אַ שאָקעל) [מתנער] מִן הַהַשְׁלָכָה הַמַּחְשָׁבִית זוֹ.
לֹא שֶׁמּרָמִים אָנוּ אֶת עַצְמֵנוּ לוֹמַר שֶׁנַּגִּיעַ תֶּכֶף לְמַדְרֵגַת רַבִּי עֲקִיבָא שֶׁאָמַר: "כָּל יָמַי הָיִיתִי מִצְטַעֵר בְּפָסוּק זֶה וּבְכָל נַפְשְׁךָ וכו' אָמַרְתִּי מָתַי יָבֹא לְיָדִי וַאֲקַיְּמֶנּוּ" . כִּי רַבִּי עֲקִיבָא פָּשׁוּט חָשַׁק לְהִתְעַנּות בְּיִסּוּרִים הוּא הִצְטַעֵר עַל שֶׁאֵין שׂוֹרְפִין וְסוֹרְקִין אֶת בְּשָׂרוֹ לְמַעַן שְׁמוֹ ית'.
וְאָנוּ הֲגַם שֶׁלֹּא הִגַּעְנוּ עוֹד לָזֶה, אֲבָל עַל כָּל פָּנִים מִשְׁתּוֹקְקִים לד' וְדִלְדּוּלֵנוּ בָּעוֹלָם הַדִּמְיוֹן בְּאֹפֶן נָמוּךְ וּמְרֻחָק כָּזֶה מָאוּס לָנוּ, וְכֵיוָן שֶׁכָּל אִישׁ יִשְׂרָאֵל מְחֻיָּב לְהַעֲלוֹת בְּמַחְשַׁבְתּוֹ שֶׁהוּא יְהוּדִי כְּכָל בֵּית יִשְׂרָאֵל, אוֹ יְהוּדִי אוֹ קָטוּל, וְאִלְמָלֵי בָּא לִידֵי נִסָּיוֹן הָיָה מוּכָן וּמְזֻמָּן לִמְסֹר נַפְשׁוֹ לד', וְכֵיוָן שֶׁבְּדַעְתּוֹ הוּא מְצַיֵּר שֶׁבָּא עַתָּה לִידֵי נִסָּיוֹן, כְּמוֹ שֶׁאִיתָא בְּצֶעטִיל קָטָן מר' רַבִּי אֱלִימֶלֶךְ זצ"ל, אָז תְּשׁוּקָתוֹ מִמֵּילָא בָּאָה, לֵאמֹר <b>עַתָּה הָיָה נוֹחַ לִי, כְּבָר יָכֹלְתִּי לָבוֹא לְמַטְּרַת חֶפְצִי מַה טּוֹב וּמַה נָּעִים כַּטּוֹב הָאֲמִתִּי וּכְנֹעַם הָעֶלְיוֹן.</b>
וְזֹאת הִיא מְסִירַת נֶפֶשׁ בִּקְרִיאַת שְׁמַע, לֹא מַחֲשָׁבָה רֵיקָנִית לְבַדָּהּ, שֶׁאֵינָהּ מַשְׂבִּיעָה אֶת הַנֶּפֶשׁ כְּמוֹ שֶׁאֵין מַחְשָׁבָה מַשְׁבִּיעָה אֶת הַגּוּף אִם לֹא יֹאכַל רַק יַחֲשֹׁב בָּהּ לְבַדָּהּ – מְסִירַת נֶפֶשׁ בְּפֹעַל הוּא. הוּא מַשְׁלִיךְ כְּבָר עַתָּה אֶת נַפְשׁוֹ עַד שֶׁכָּל תְּשׁוּקָתוֹ נִתְמַלְּאָה עַל יָדוֹ, כָּל גּוּפוֹ מִתְפַּעֵל מִכֹּחַ הַהַשְׁלָכָה וְאֶת הַנֶּפֶשׁ עִם הַגּוּף מְטַהֶרֶת.

Chapter 15

נִמְצָא שֶׁזֹּאת הִיא תַּכְלִיתֵנוּ וְתַכְלִית חֶבְרָתֵנוּ, לְשַׁכְלֵל אֶת הַמַּחֲשָׁבָה, וּלְהוֹצִיאָהּ וּלְהִרְחִיבָה וּלְחַזְּקָהּ, וְלֹא גִּלּוּי הַמַּחֲשָׁבָה לְבַד הוּא זֹאת, רַק גַּם גִּלּוּי הַנֶּפֶשׁ הִיא. גִּלּוּי וּשְׁלִיטָתָהּ עַל הַגּוּף, אֲשֶׁר אִם תִּתְחַנֵּךְ וְתַתְמִיד בָּזֶה תּוּכַל לַעֲלוֹת מִדַּרְגָּא לְדַרְגָּא אֶל מְקוֹמוֹת אֲשֶׁר לֹא שִׁעַרְתָּ וְלֹא קִוִּיתָ, וּמֶה יֶחְסַר לוֹ לְהָאִישׁ בְּשָׁעָה שֶׁנַּפְשׁוֹ הוֹלֶכֶת אֶצְלוֹ בָּרֹאשׁ, וּמוֹשֶׁכֶת אֶת כָּל גּוּפוֹ אַחֲרֶיהָ אֶל מְרוֹם קִצָּהּ וְקִנָּהּ.
וְכֵיוָן שֶׁמַּטְּרַת עֲבוֹדָתֵנוּ וְתִקְוָתֵנוּ גִּלּוּי הַנֶּפֶשׁ, לָכֵן צְרִיכִים אָנוּ לְהִתְנַהֵג בְּכָל עִנְיָנֵנוּ הַנְהָגוֹת שֶׁמְּסַגְּלוֹת אֶת הַנֶּפֶשׁ לְהִתְגַּלּוֹת, וּלְהִשָּׁמֵר מִן הַדְּבָרִים שֶׁמַּרְחִיקִים אוֹתָהּ וּמַטְמִינִים אוֹתָהּ בְּנֻקְבָּא דִּתְהוֹם רַבָּא, אֲשֶׁר בָּאָדָם.
תִּנְהַג אֶת עַצְמְךָ בִּפְשִׁיטוּת וּתְמִימוּת בְּכָל עִנְיָנֶיךָ, כִּי תְּמִימוּת הִיא מֶמְשֶׁלֶת הַנֶּפֶשׁ עַל הָאָדָם וּמַעֲשָׂיו, וְעַרְמוּמִיּוּת הִיא חֹסֶר הַנֶּפֶשׁ, וּמֶמְשֶׁלֶת הַשֵּׂכֶל, וְלֹא הַשֵּׂכֶל שֶׁלּוֹ שֶׁבָּא מִן הַנֶּפֶשׁ, רַק שֶׁכָּל הָעוֹלָם, כְּלוֹמַר מִנְהֲגֵי וּמַצְּבֵי הָעוֹלָם וַאֲנָשָׁיו שֶׁהַטִּפְּשִׁים קוֹרְאִים לְזֶה שֵׂכֶל וּכְפִיהֶם עוֹשִׂים מְדַבְּרִים חוֹשְׁבִים וּמִתְנַהֲגִים.
אֶת הַשֵּׁם עַרְמוּמִּיוּת שֶׁאוֹמְרִים אָנוּ בָּזֶה, אֵין כַּוָּנָתֵנוּ עַל דִּבְרֵי שֶׁקֶר בִּלְבַד, רַק עַל רֵאשִׁית הַשֶּׁקֶר שֶׁבּוֹ, וְהַסִּבָּה שֶׁמְּבִיאָתוֹ לָאָדָם לְדַבֵּר וְלַחְשֹׁב דִּבְרֵי שֶׁקֶר, כְּלוֹמַר עַל מַצַּב הַנֶּפֶשׁ וְקִלְקוּלָהּ שֶׁעַל יָדוֹ נַעֲשָׂה הָאִישׁ לְשַׁקְרָן עַד שֶׁמַּחְשְׁבוֹתָיו דִּבּוּרָיו וְכָל עִנְיָנָיו מְעֻקָּלִים, לֹא חַיִּים לֹא נִמְצָאִים וְלֹא אֲמִתִּיִּים.
חוֹתָמוֹ שֶׁל הקב"ה "אֱמֶת" וְעַל כָּל הָעוֹלָם יֵשׁ חוֹתָם הַזֶּה.
הַצֶּמַח שֶׁהוּא צוֹמֵחַ יֵשׁ בּוֹ מְצִיאוּת חַיּוּת נֶפֶשׁ הַצּוֹמַחַת, הִיא אֱמֶת.
וְהַצֶּמַח הַמְּצֻיָּר, אוֹ שֶׁנַּעֲשָׂה מִן שַׁעֲוָה כִּדְמוּת הַצּוֹמֵחַ, הוּא שֶׁקֶר, אֱמֶת הִיא הַמְּצִיאוּת, וְשֶׁקֶר הוּא הָאֶפֶס שֶׁאֵינוֹ נִמְצָא.
אֱמֶת הִיא בְּחִינַת חַיִּים, וְשֶׁקֶר הוּא מִסִּטְרָא דְּמוֹתָא שֶׁאֵין כָּאן לֹא עֶצֶם לֹא הֹוֶה וְלֹא נִמְצָא.
הַמְּצִיאוּת הִיא הָאֱמֶת, וְהָאִישׁ שֶׁבְּכָל עִנְיָנָיו מַעֲשָׂיו וּמַחְשְׁבוֹתָיו יֵשׁ מְצִיאוּת שֶׁנַּפְשׁוֹ נִמְצֵאת בָּהֶם זֶהוּ אֱמֶת וּתְמִימוּת.
הַצֶּמַח צוֹמֵחַ בִּתְמִימוּת וּפַשְׁטוּת, לֹא לְשׁוּם כַּוָּנָה וּפְנִיָּה חִיצוֹנִית, רַק מִפְּנֵי הַמְּצִיאוּת שֶׁבְּקִרְבּוֹ, וּמִפְּנֵי נַפְשׁוֹ שֶׁדּוֹחֶקֶת זֹאת לְהִתְפַּשֵּׁט וּלְהִתְגַּדֵּל.
וְגַם הַיֶּלֶד מִתְנַהֵג בְּכָל עִנְיָנָיו בִּפְשִׁיטוּת וּתְמימוּת כְּפִי מְצִיאוּת הַנֶּפֶשׁ וְהִתְפַּשְּׁטוּתָהּ, וְאִם גַּם הָאִישׁ מִתְנַהֵג בְּכָל עִנְיָנָיו וּמַחְשְׁבוֹתָיו רַק בְּנַפְשׁוֹ, אָז הוּא תָּמִים וַאֲמתִי, וְאִם אֵינוֹ מִתְנַהֵג בְּפַשְׁטוּת כְּפִי שֶׁיּוֹצֵא מִלִּבּוֹ וְנַפְשׁוֹ אִם כֵּן אֵין מְצִיאוּת בּוֹ וּבְכָל מַעֲשָׂיו, וּכְבָר הוּא שֶׁקֶר, אַף אִם אֵינוֹ אוֹמֵר עַל עֵץ שֶׁהוּא אֶבֶן, כִּי גַּם מִי שֶׁהוּא אוֹמֵר עַל עֵץ שֶׁהוּא אֶבֶן, יְסוֹד וְרֵאשִׁית הַשֶּׁקֶר הַזֶּה שֶׁבְּפוֹעל, מַתְחִיל מִזֶּה שֶׁהוּא מִסִּטְרָא דְּמוֹתָא, וְאֵין מְצִיאוּת וְאֵין נֶפֶשׁ בְּכָל מַעֲשָׂיו וּמַחְשְׁבוֹתָיו.
כָּל חִנּוֹ שֶׁל הַיֶּלֶד הוּא, עַל שֶׁהוּא תָּמִים וּפָשׁוּט, כְּשֶׁמְּדַבְּרִים עִמּוֹ מַרְגִּישִׁים כְּאִלּוּ עִם נַפְשׁוֹ הָיִינוּ מְדַבְּרִים, וּכְשֶׁשּׁוֹאֲלִים אוֹתוֹ דָּבָר, הַשְּׁאֵלָה חוֹדֶרֶת עַד לְנַפְשׁוֹ, וּמִמֶּנּוּ בָּא לָנוּ תְּשׁוּבָה תְּמִימָה וּפְשׁוּטָה, אֶת כָּל לִבּוֹ נוֹתֵן הוּא בִּתְשׁוּבָתוֹ.
לֹא שֶׁתִּהְיֶה בְּלֹא דַּעַת כְּיֶלֶד אָנוּ מְבַקְּשִׁים מִמְּךָ, רַק שֶׁתִּהְיֶה תָּמִים.
וּלְמָשָׁל כַּאֲשֶׁר יִשְׁאָלְךָ אָדָם דָּבָר לֹא תַּחֲשֹׁב אֵיךְ לַהֲשִׁיבוֹ, לְפִי נִימוּס הָעוֹלָם יָפֶה לַהֲשִׁיבוֹ כָּךְ, וְאִם אֲשִׁיבוֹ בְּאֹפֶן זֶה יַחשְׁבֵנִי לְחָכָם, וּכְדֵי לְהַטְעוֹתוֹ וּלְרַמּוֹתוֹ טוֹב לַעֲנוֹתוֹ כָּךְ, נִמְצֵאת שֶׁתְּשׁוּבָתְךָ הִיא אֹסֶף שֶׁל רוּחַ מֵאַרְבַּע רוּחוֹת הָעוֹלָם אֲשֶׁר נְחוּצָה לְךָ לְפִי נִימוּס הָעוֹלָם כָּךְ תָּשִׁיב וּכְדֵי שֶׁיַּחֲשָׁבְךָ לְחָכָם וכו', וְאַתָּה עִם נַפְשְׁךָ חֲסֵרִים, אֵין כָּאן לֹא מְצִיאוּת וְלֹא חַיּוּת, לֹא נֶפֶשׁ וְלֹא אֱמֶת, שֶׁקֶר, אֶפֶס וָבֹהוּ הִיא.
רֵאשִׁית כֹּל תַּעֲנֶה בִּרְצִינוּת (הערנסט) [כנות] כַּאֲשֶׁר עִם לְבָבֶךָ בִּתְמִימוּת וּפַשְׁטוּת, וּבְשִׂכְלְךָ תְּשַׁמֵּשׁ רַק לְהַבְחִין אִם אֵינְךָ טוֹעֶה בִּתְשׁוּבָה זוֹ, אֲבָל גַּם שִׂכְלְךָ זֶה יִהְיֶה פָּשׁוּט וּרְצִינִי (הערנסט) [כנות] מִין כְּלִי שִׁמּוּשׁ יִהְיֶה שִׂכְלְךָ לְשַׁמֵּשׁ אֶת רְצִינִיּוּת וּפַשְׁטוּת לִבְּךָ לַעֲזֹר לָהּ וּלְהוֹצִיאָהּ לַפֹּעַל.
וְאִם מָצָאתָ שֶׁתְּשׁוּבָה זוֹ תַּזִּיק לְךָ, אוֹ מְנִיעָה אַחֶרֶת בִּתְשׁוּבָתְךָ, תֹּאמַר אֵינִי יוֹדֵעַ כְּמִצְוַת חֲזַ"ל וְלֹא תְּעַקֵּם וּתְעַקֵּל תְּשׁוּבָה נִפְתָּלָה בְּלֹא רְצִינוּת וּבְלֹא פַּשְׁטוּת.
הַרְבֵּה מְנִיעוֹת יֶשְׁנָן לָאִישׁ שֶׁמּוֹנְעוֹת אוֹתוֹ מִלִּהְיוֹת תָּמִים וּרְצִינִי. לְמָשָׁל יֵשׁ מִין עֲנִיווּת מְרֻמָּה שֶׁהָאִישׁ בָּטֵל לִפְנֵי הָעוֹלָם וְנִימוּסָיו מַעֲרִיךְ וּמוֹקִיר הוּא הַרְבֵּה אֶת נִמּוּסֵי הָעוֹלָם וְדֵעוֹת בְּנֵי-הָאָדָם עַד שֶׁהוּא כּוֹרֵעַ כֻּלּוֹ לִפְנֵיהֶם, וְכָל עַצְמוֹת לִבּוֹ וְנַפְשׁוֹ בְּטֵלִים וּנְמַסִּים וְאֵינָם בָּאִים כְּלָל לִידֵי הִתְגַּלּוּת, וְכָל כָּךְ מְנֻמָּס הוּא מִנִּמּוּסֵי הָעוֹלָם עַד שֶׁנֶּאֱבַד מִמֶּנּוּ כָּל הַחוּשׁ לָדַעַת מָה טוֹב וּמָה רַע, מָה עָלָיו לַעֲשׂוֹת וּמִמָּה לְהִמָּנַע, וְכָל הַטּוֹב וְהָרַע הוּא מוֹדֵד רַק בְּמִדַּת הָעוֹלָם מָה שֶׁטּוֹב בְּעֵינֵי הָעוֹלָם טוֹב הוּא, וְאִם יְגַנּוּהוּ בְּנֵי דְּאָדָם קַדְמָאָה רַע אֶצְלוֹ.
אַדְּרַבָּא תְּצַיֵּר בְּדַעְתְּךָ אִלּוּ הָיִיתָ אַתָּה יְחִידִי בָּעוֹלָם, וְכָל מַעֲשֶׂיךָ לֹא לְשׁוּם אִישׁ וְלֹא לְשׁוּם פְּנִיָּה תִּהְיֶינָה, וּמִכָּל שֶׁכֵּן שֶׁלֹּא תִּתְבַּטֵּל אַתָּה אֶת עַצְמְךָ לִפְנֵי הָעוֹלָם, חֻקּוֹת נִימוּסֵי וּשְׁטוּתֵי הָעוֹלָם, וְכָל מַעֲשֶׂיךָ הֵם רַק לִפְרֹעַ חוֹבְךָ שֶׁעָלֶיךָ לַעֲשׂוֹת.
וַאֲפִילּוּ כְּשֶׁאַתָּה מֵטִיב לְזוּלָתְךָ גַּם כֵּן הַכֹּל כְּדֵי לִפְרֹעַ חוֹבְךָ, שֶׁחוֹב עָלֶיךָ לְהֵטִיב עִם חֲבֵרְךָ, לֹא לְשֵׁם כַּוָּנָה וְתַכְלִית חוּץ מִמֶּךָּ, מִין דְּחִיפָה פְּנִימִית יֵשׁ שֶׁדּוֹחָה אוֹתְךָ, וְאוֹמֶרֶת, כָּךְ אַתָּה מְצֻוֶּה, וְכֵן אַתָּה צָרִיךְ לַעֲשׂוֹת.
וְאִם תַּרְגִּיל אֶת עַצְמְךָ כֵּן תָּמִיד, אָז תִּתְגַּלֶּה לִבְּךָ וְנַפְשְׁךָ וְרָצוֹן עַצְמִי, וְהַרְגָּשַׁת חוֹב שֶׁלָּהּ בְּכָל דָּבָר, וְכָל מַעֲשֶׂיךָ וּמַחְשְׁבֹתֶיךָ וְדִבּוּרְךָ יִהְיוּ מְלֵאִים נֶפֶשׁ וְכֹחָהּ הַמִּתְפַּשֵּׁט בְּקִרְבְּךָ, וְאוֹמֵר גְּדַל וַעֲשֵׂה וְתָמִיד תִּהְיֶה עֶבֶד ד' אֱלֹקֶיךָ בְּכָל עִנְיָנֶיךָ.

Chapter 16

עוֹד מְנִיעָה פְּשׁוּטָה וְטִבְעִית יֵשׁ שֶׁמּוֹנַעַת אֶת הָאָדָם מִלִּהְיוֹת תָּמִים, וּפוֹגֶמֶת אוֹתוֹ שֶׁיִּהְיֶה רַמַּאי לֹא רְצִינִי, בְּלֹא לֵב וּבְלֹא נֶפֶשׁ, מִין מַחֲלָה הִיא מִמַּחֲלוֹת הַדַּעַת, שֶׁנִּתְעַקְּלָה נַפְשׁוֹ לְבִלְתִּי לָלֶכֶת יְשָׁרָה רַק בְּעָקֹם פִּתּוּל וְסִבּוּךְ.
וּכְמוֹ לְחוֹלֶה עַל מַחֲלַת עֲצַבִּים, אִי אֶפְשָׁר לוֹ לַחְשֹׁב בְּאֹפֶן יָשָׁר, כֵּן גַּם לוֹ נִתְבַּטְּלָה וְנִסְתַּבְּכָה דַּעְתּוֹ מִלַּחְשֹׁב כָּל דָּבָר בִּתְמִימוּת, מִין שִׁגָּעוֹן הוּא זֶה רַחֲמָנָא לִצְּלַן חֹלִי וּפֶצַע מַחֲשָׁבָה הוּא.
וְעַל פִּי רֹב מַכִּירִים אֶת הָרַמַּאי בְּפָנָיו, וּבְעֵינָיו, כְּמוֹ שֶׁמַּכִּירִים אֶת חֹלִי הָרוּחַ אִם מְעַט אוֹ הַרְבֵּה.
סִבַּת מַחֲלָה זוֹ כְּבָר אָמְרָה הַגְּמָרָא "שֶׁהַבַּטָּלָה מְבִיאָה לִידֵי שִׁעֲמוּם" , מִדִּיּוּק הַלָּשׁוֹן שִׁעֲמוּם וְלֹא שִׁגָּעוֹן אֶחָד מִמִּינֵי שִׁגָּעוֹן הוּא, שֶׁהוּא מְדַבֵּר בְּדַעַת רַק שֶׁנַּעֲשָׂה מְסֻבָּךְ וּמְפֻתָּל דֵּעָה בְּדֵעָה, סְבָרָא בִּסְבָרָא וכו', בְּלֹא יְסוֹד וּבְלֹא אֱמֶת.
לָכֵן עַל פִּי רֹב רַק הוֹלְכֵי בָּטֵל הֵם הָרַמָּאִים הָכִי גְּדוֹלִים, וּמִי שֶׁעוֹבֵד בְּמוֹחוֹ עֲבוֹדָה הַמֻּטֶּלֶת עָלָיו, אוֹ מִי שֶׁעוֹבֵד עֲבוֹדָה קָשָׁה גַּם בְּגוּפוֹ בִּלְבַד, אֲשֶׁר מַכְחֶשֶׁת גַּם אֶת דַּעְתּוֹ כְּפִי שֶׁאָמַרְנוּ כְּבָר לְעֵיל (אוֹת ד) אֵינוֹ רַמַּאי, זֹאת אוֹמֶרֶת שֶׁפֶּצַע זֶה שֶׁל שִׁעֲמוּם וּפִתּוּל אֵין בְּמוֹחוֹ.
רְפוּאָה אֲמִתִּית הִיא שֶׁלֹּא לִהְיוֹת מְפֻתָּל רַק תָּמִים. <b>הַרְחֵק אֶת עַצְמְךָ מִן הַבַּטָּלָה הַרְחֵק כִּמְטַחֲוֵי קֶשֶׁת,</b> וְאַל תְּדַמֶּה לְךָ שֶׁדַּי לְךָ בְּהַזְהָרָתְךָ שֶׁתִּזָּהֵר שֶׁלֹּא תְּבַטֵּל שָׁלֹשׁ וְאַרְבַּע שָׁעוֹת, כִּי גַּנָּב הוּא היצר הרע וְדַי לוֹ שֶׁיְּבַטֶּלְךָ עֲשָׂרָה רְגָעִים, וְיִכְפֹּל עוֹד עֲשָׂרָה וְעוֹד עֲשָׂרָה בַּיּוֹם וְנִתְבַּלְבְּלוּ כָּל מַחְשְׁבוֹתֶיךָ גַּם בִּשְׁאָר הַיּוֹם.
כְּמוֹ רָקָב הִיא הַבַּטָּלָה שֶׁלֹּא אֶת מְקוֹמָהּ בִּלְבַד הִיא מְכַלָּה, רַק גַּם עַל יָמִין וְגַם עַל שְׂמֹאל הִיא מִתְפָּרֶצֶת, גַּם אֶת מָקוֹם הַבָּרִיא מְכַלָּה וּמַפְסִידָה.

Chapter 17

יָדַעְנוּ שֶׁכָּל כָּךְ מֻרְגָּל הָאָדָם לְהוֹקִיר אֶת דַּעַת וְשֵׂכֶל הָאֱנוֹשִׁי עַד שֶׁקָּשֶׁה לוֹ לְהָבִין אֶת דְּבָרֵינוּ אֵלּוּ שֶׁאָנוּ דּוֹרְשִׁים מִמֶּנּוּ תְּמִימוּת וּפַשְׁטוּת כָּל כָּךְ, וְדוֹמֶה לוֹ שֶׁרוֹצִים מִמֶּנּוּ שֶׁיִּטַּפֵּשׁ.
אֲבָל מִי שֶׁמַּקְשֶׁה קֻשְׁיָא זוֹ לֹא הֵבִין אֶת עֶצֶם כַּוָּנַת דְּבָרֵינוּ, וְאֶפְשָׁר שֶׁאַרְסוֹ שֶׁל חֵטְא אָדָם הָרִאשׁוֹן גּוֹרֵם לָזֶה שֶׁיַּחְשֹׁב אֶת יְדִיעוֹת הָעוֹלָם, וּבִכְלַל הַיְּדִיעָה שֶׁל טוֹב וְרַע יְדִיעָה שֶׁבָּאָה מִן הַסָּפֵק וּפָסוֹחַ עַל שְׁתֵּי הַסְּעִיפִים שֶׁל טוֹב וְרַע, לְטוֹב, לְהוֹקִירוֹ וְלִכְרֹעַ לְפָנָיו, וְאֶת הַתְּמִימוּת יַחְשֹׁב לְבַעֲרוּת וְטִפְּשׁוּת.
אֲבָל שִׁבְחוֹ שֶׁל יַעֲקֹב אָבִינוּ הוּא אִישׁ תָּם, "תָּמִים תִּהְיֶה עִם ה' אֱלֹקֶיךָ" , ד' יִתְבָּרֵךְ הוּא מְקוֹר הַחָכְמָה וְאֶחָד מִתְּאָרָיו הוּא חָכָם. אַדְּרַבָּא חָכְמָה אֲמִתִּית, חָכְמָה טְהוֹרָה, חָכְמָה שֶׁהִיא בְּפַשְׁטוּת תְּמִימוּת וַדָּאִית הִיא.
וַאֲפִלּוּ פָּשׁוּט בַּשֵּׂכֶל הָאֱנוֹשִׁי יְכוֹלִים לְהָבִין מְעַט אֵיךְ שֶׁלֹּא לְהוֹקִיר וּלְהִתְבַּטֵּל כָּל כָּךְ הַרְבֵּה לִפְנֵי הַחָכְמָה הָאֱנוֹשִׁית בִּכְלָל עִם כָּל חִדּוּשֶׁיהָ שֶׁחִדְּשָׁה בָּעוֹלָם, יֵשׁ רַק לְהִתְפַּלֵּא עַל הַמְּלָאכוּתִיּוּת (קונסט) שֶׁבָּהּ, כְּמוֹ עַל אוֹחֲזֵי עֵינַיִם שֶׁזֶּה עוֹמֵד עַל רֹאשׁוֹ וְזֶה הוֹלֵךְ עַל יָדָיו וכו', שֶׁמִּתְפַּלְּאִים עֲלֵיהֶם בְּלֹא הוֹקָרָה וּבְלֹא בִּטּוּל לִפְנֵיהֶם.
לְמָשָׁל הָאִישׁ חוֹקֵר בְּשִׂכְלוֹ אַחֲרֵי פְּעֻלַּת קֵבָתוֹ, לָדַעַת אוֹתָהּ וְלַהֲבִינָהּ, הַרְבֵּה שִׂכְלִיּוֹת כְּבָר נִתְחַדְּשׁוּ לְפָנִים בַּשֵּׂכֶל הָאָדָם ע"ז אֲשֶׁר כְּבָר נִרְאֶה טָעוּתָם שֶׁבְּשֶׁקֶר יְסוֹדָם, וְהַרְבֵּה מֵהֶם שֶׁנֶּחְשָׁבִים עַתָּה עוֹד לַאֲמִתִּיִּים גַּם עֲלֵיהֶם יַעֲבֹר הַכּוֹס, בְּעוֹד אֵיזֶה זְמַן יִתְחַדְּשׁוּ חֲדָשִׁים, וְיִצְחֲקוּ גַּם עַל אוֹתָן וַדָּאִיּוּת מְדֻמּוֹת שֶׁבְּיָמֵינוּ אֵלֶּה.
וְהַאִם גַּם הַקֵּבָה יוֹדַעַת לַעֲבֹד רַק עַל יְדֵי שִׂכְלִיִּים הַלָּלוּ, עוֹבֶדֶת הִיא אֶת עֲבוֹדָתָהּ בְּלֹא רַעַשׁ, וּבְלֹא כָּל אֵלּוּ הַפִּלְפּוּלִים, בְּבִטָּחוֹן וִידִיעָה וַדָּאִית, בְּלֹא הַשְׁעָרוֹת, בִּידִיעָה שֶׁאֵין סָפֵק, יָמִין וּשְׂמֹאל, טוֹב וְרַע, קוֹדְמָהּ, מִפְּנֵי שֶׁיֵּשׁ בָּהּ מְצִיאוּת חַיּוּת שד' שָׁם בָּהּ, וְאֵינָהּ צְרִיכָה לְמַשֵּׁשׁ וּלְשַׁעֵר כַּאֲשֶׁר יְמַשֵּׁשׁ הָעִוֵּר בָּאֲפֵלָה, יְדִיעָה בְּלֹא פִּלְפּוּלִים רְאִיָּה וְחָכְמָה טְהוֹרָה, יְדִיעָה שֶׁל תְּמִימוּת בְּלֹא סְבַךְ וּבְלֹא חֲקִירָה וּפִתּוּל הִיא.
וְשֵׂכֶל הָאִישׁ שֵׂכֶל הָרֵיק כֵּיוָן שֶׁאֵין בּוֹ רְאִיָּה וִידִיעָה זוֹ, הוּא מֻכְרָח לְפַתֵּל פִּתּוּלִים, לֶאֱרֹג אֲרִיגוֹת, לְהִסָּבֵךְ בַּסְּבַךְ וּלְהֵאָחֵז בָּהֶם, לִפְעָמִים פּוֹגֵעַ בִּיסוֹד וַאֲמִתּוּת הַדְּבָרִים, וְלִפְעָמִים נוֹפֵל כַּסּוּמָא בָּאֲרֻבָּה, וְאַף בְּשָׁעָה שֶׁיּוֹדֵעַ, רַק מִקְרֶה וּפְגִיעָה וְלֹא רְאִיָּה וִידִיעָה אֲמִתִּית הִיא.
וְאִלְמָלֵי הָיוּ כָּל בְּנֵי הָאָדָם בְּפַשְׁטוּת תְּמִימוּת וֶאֱמוּנָה שֶׁהִיא הִתְגַּלּוּת הַנֶּפֶשׁ, מְצִיאוּת וֶאֱמֶת, כִּי אָז אֶת הַכֹּל יָדְעוּ וְרָאוּ בְּוַדָּאוּת גְּמוּרָה, לֹא עַל יְדֵי גִּשּׁוּשׁ בַּחֹשֶׁךְ שֶׁנִּקְרָא שֵׂכֶל.
וְדָא עָקָא, שֶׁהַשֶּׁקֶר נִמְצָא בְּכֹחַ בְּאִישׁ, אֲפִלּוּ אִם אֵינוֹ אוֹמֵר שֶׁקֶר בְּפֹעַל עַל עֵץ שֶׁהוּא אֶבֶן, וּתְמִימוּת אֱמֶת מְצִיאוּת הַנֶּפֶשׁ חָסֵר לוֹ.
וּמֵעַתָּה, חָבֵר מֵחֶבְרָתֵנוּ תַּרְגִּיל אֶת עַצְמְךָ, וְתַתְמִיד בְּהֶרְגֵּלְךָ זֶה, לִהְיוֹת פַּשְׁטָן תָּם בִּתְמִימוּת בְּכָל עִנְיָנֶיךָ, הֵן בְּשָׁעָה שֶׁאַתָּה מְדַבֵּר עִם חֲבֵרְךָ, וְהֵן בְּשָׁעָה שֶׁאַתָּה חוֹשֵׁב מַחֲשָׁבָה בֵּינְךָ וּבֵין עַצְמְךָ, לֹא תִּתְלוֹצֵץ, וְלֹא תַּחֲקֹר אַחֲרֵי חֲבֵרְךָ כְּדֵי לִמְצוֹא בּוֹ דָּבָר לְהִתְלוֹצֵץ בּוֹ, הַאִם רָאִיתָ עוֹד צוֹמֵחַ וְנֶפֶשׁ תְּמִימָה מִתְלוֹצֵץ.
בְּמַחֲשָׁבָה שֶׁכְּבָר נִתְחַזְּקָה לְךָ עַד כֹּה, צַיֵּר לְךָ שֶׁאַתָּה עוֹמֵד לִפְנֵי ה', וּבְכָל מַעֲשֶׂיךָ בַּבַּיִת וּבַשָּׂדֶה, בְּמַעֲשֶׂיךָ וּמַחְשְׁבֹתֶיךָ הֵם רַק שִׁלּוּם חוֹב עֲבוֹדָתוֹ אֵלָיו ית', וּלְךָ לִדְחֹק וּלְהָאִיץ אֶת עַצְמְךָ כְּדֵי שֶׁתּוּכַל לְשַׁלֵּם אֶת גֹּדֶל חוֹבְךָ וְכֻלֵּי הַאי וְאוּלַי יַעֲלֶה לְךָ בְּכָל יְמֵי חַיֶּיךָ לְשַׁלֵּם על כל פנים חֲצִי חוֹבְךָ אֵלָיו ית', וּמֵעַתָּה אֲפִלּוּ לִנְשִׁימָה בְּטֵלָה לֹא יִשָּׁאֵר לְךָ פְּנַאי.
וּבְמִדָּה שֶׁתּוֹסִיף לְצַיֵּר וְלִקְבֹּעַ זֹאת בְּמוֹחֲךָ וְלִבְּךָ, תּוֹסִיף לִהְיוֹת תָּמִים חָכָם וּפַשְׁטָן.

Chapter 18

אִיתָא בְּסֵפֶר "בֵּית אַהֲרֹן" עַל הַפָּסוּק תָּשׁוּרִי מֵרֹאשׁ אֲמָנָה (שה"ש ד' ח') וזה לשונו הקדוש: די גרעסטע אֱמוּנָה וויפיל א ייד האט, איז זינגען דער ראש דערפון, עד כאן לשונו הקדוש [=נגינה היא פסגת האמונה].
אֵין כַּוָּנָתֵנוּ לְבָרֵר אֶת עִנְיַן הַנְּגִינָה וְעוֹלָם הַנְּגִינָה בָּזֶה, כִּי דִּבַּרְנוּ עַתָּה רַק אֵיךְ יִדְלֶה כָּל אִישׁ בְּאֵיזֶה מַצַּב שֶׁהוּא, מַיִם חַיִּים מִמְּקוֹר נִשְׁמָתוֹ, וִיגַלֶּה אֶת הַקּוֹל הַחַי אֲשֶׁר בְּקִרְבּוֹ.
אַל יִקְשֶׁה לְךָ הֲלֹא רוֹאִים אָנוּ חַזָּנִים וּמְנַגְּנִים גְּדוֹלִים שֶׁלִּבָּם רָחוֹק מד' אֵין אֱמוּנָה וְאֵין לֵב רַחֲמָנָא לִיצְּלָן, וַאֲפִלּוּ בֵּין הָעַכּוּ"ם יֵשׁ מְנַגְּנִים.
כִּי הַנִּגּוּן הוּא רַק מִין גִּלּוּי הַנֶּפֶשׁ וְהַרְגָּשׁוֹתֶיהָ, וּמִתְגַּלֶּה בְּדִבּוּר שֶׁמְּדַבֵּר הָאִישׁ אֶל חֲבֵרוֹ אֶת מַחְשְׁבוֹתָיו וְהַרְגָּשׁוֹתָיו שֶׁל צַעַר וְשֶׁל שִׂמְחָה וְעוֹד יוֹתֵר בְּקוֹלוֹ. וּכְמוֹ שֶׁאִיתָא בספרים הקדושים רְאָיָה עַל זֶה שֶׁכַּאֲשֶׁר תִּתְגַּבֵּר צַעֲרוֹ שֶׁל הָאָדָם ח"ו, אִי אֶפְשָׁר לוֹ כְּבָר לְדַבֵּר רַק צוֹעֵק וּבוֹכֶה בְּקוֹלוֹ לְבַד. לָכֵן הַנִּגּוּן שֶׁהוּא קוֹלוֹת שְׂמֵחִים אוֹ מְרִירִים מְעוֹרֵר אֶת הָרְגָשׁוֹת הָאָדָם, שֶׁבָּהֶם נִיצוֹצֵי וְאֶבְרֵי הַנֶּפֶשׁ מִתְגַּלִּים.
אֲבָל אֵין עוֹד הֶכְרֵעַ מָה יַעֲשֶׂה הָאִישׁ בְּשָׁעָה שֶׁמִּתְרַגֵּשׁ וּמָה יִפְעַל בְּחֵלֶק נַפְשׁוֹ שֶׁהִתְגַּלָּה, וּכְמוֹ שֶׁיֶּשְׁנָם שְׁנֵי אֲנָשִׁים שְׂמֵחִים, זֶה מוֹסִיף בְּשִׂמְחָתוֹ לַעֲבֹד אֶת ד', וְזֶה שָׂמֵחַ בְּשִׂמְחָה שֶׁל הוֹלֵלוּת, כֵּן גַּם הַנִּגּוּן שֶׁהוּא אֶחָד מִן מַפְתְּחוֹת הַנֶּפֶשׁ שֶׁמְּעוֹרֵר אוֹתָהּ וְאֶת הַרְגָּשׁוֹתֶיהָ, יָכוֹל לִהְיוֹת אִישׁ שֶׁפּוֹתֵחַ אֶת נַפְשׁוֹ, וְחֵלֶק מִמֶּנָּה יוֹצֵא לַחוּץ, ומכל מקום לֹא לְבַד שֶׁאֵינוֹ עוֹשֶׂה בּוֹ מְאוּמָה אֶלָּא עוֹד פּוֹגֵם בְּחֵלֶק נַפְשׁוֹ זֶה, אִם בְּשִׂמְחָה שֶׁל הוֹלֵלוּת, אוֹ בִּשְׁבִירַת הַלֵּב שֶׁל עַצְבוּת וְיֵאוּשׁ, עַד שֶׁנּוֹפֵל מִן בִּטְחוֹנוֹ וֶאֱמוּנָתוֹ וְעוֹשֶׂה גַּם מַעֲשִׂים אֲשֶׁר לֹא יֵעָשׂוּ רַחֲמָנָא לִיצְּלָן.
וְכֵיוָן שֶׁאָנוּ חֶבְרָתֵנוּ לְשֵׁם ד' הִיא, וְרוֹצִים אָנוּ לְהוֹצִיא אֶת נַפְשׁוֹתֵנוּ לְהַמְשִׁילָהּ עַל גּוּפֵנוּ, לְקָשְׁרָהּ בִּקְדֻשָּׁתוֹ וּלְבַטֵּל אוֹתָהּ וְאֶת עַצְמוּתֵנוּ בְּנִשְׁמַת שד"י, לָכֵן נַרְגִּיל אֶת עַצְמֵנוּ בְּרִנָּה וּנְגִינָה שֶׁל עֲבוֹדָה לַשָּׁמַיִם, לֹא שֶׁנִּצְטָרֵךְ לְחַבֵּר נִגּוּנִים חֲדָשִׁים, כְּמוֹ שֶׁלֹּא נֹאמַר שֶׁמִּי שֶׁרוֹצֶה לְשַׂמֵּחַ אֶת עַצְמוֹ בְּיַיִן צָרִיךְ לַעֲשׂוֹת יַיִן מִגִּתּוֹ דַּוְקָא, וּמִי שֶׁרוֹצֶה לְעוֹרֵר אֶת עַצְמוֹ אוֹ זוּלָתוֹ בְּדִבּוּרִים צָרִיךְ לְחַדֵּשׁ שָׂפָה חֲדָשָׁה.
קַח לְךָ אֵיזֶה תְּנוּעָה שֶׁל נִגּוּן, הָסֵב פָּנֶיךָ אֶל הַקִּיר, אוֹ רַק תִּסְגֹּר אֶת עֵינֶיךָ וְתַחְשֹׁב שׁוּב, שֶׁאַתָּה עוֹמֵד לִפְנֵי כִּסֵּא הַכָּבוֹד, וּבִשְׁבִירַת לִבְּךָ בָּאתָ לִשְׁפֹּךְ אֶת נַפְשְׁךָ לד' בְּשִׁירָה וְנִגּוּן הַיּוֹצְאִים מִקֶּרֶב לִבְּךָ, וְאָז מֵעַצְמְךָ תַּרְגִּישׁ שֶׁנַּפְשְׁךָ יוֹצֵאת בִּרְנָנָה. אִם מִתְּחִלָּה הָיִיתָ אַתָּה הַמְנַגֵּן לִפְנֵי נַפְשֶׁךָ לְעוֹרְרָה מִתַּרְדֵּמָתָהּ, מְעַט מְעַט תַּרְגִּישׁ שֶׁנַּפְשְׁךָ הִתְחִילָה כְּבָר לְנַגֵּן בְּעַצְמָהּ.
חִידָה הָיְתָה לְךָ תָּמִיד הַנְּגִינָה, הַקּוֹלוֹת מָה הֵמָּה, עֲלִיּוֹת וִירִידוֹת מָה הֵן, וְלָמָּה זֶה פְּעָמִים שֶׁבָּא בַּאֲרֻכָּה וּפְעָמִים שֶׁבָּא בִּקְצָרָה.
וְאֶת הַכֹּל אַתָּה רוֹאֶה כְּבָר, בְּקוֹלָהּ בּוֹקַעַת לְךָ נַפְשְׁךָ דֶּרֶךְ עַד לַמָּרוֹם, וּבַשָּׁמַיִם כְּאִלּוּ אָחֲזוּ בְּהֶמְיָתָהּ וּמְשָׁכוּהָ בִּלְשׁוֹנָהּ. לִבָּה, מֵעֶיהָ וְכָל פְּנִימִיּוּתָהּ עִם נְגִינָתָהּ יוֹצְאִים, וְדֶרֶךְ הַקּוֹלוֹת עוֹלִים, וַעֲלִיּוֹתֶיהָ נְפִילוֹתֶיהָ וְכָל גִּלְגּוּלֵי דַּרְכָּהּ בְּקוֹלָהּ נֶחֱקָקִים, וּתְנוּעָא דִּמְנַּגְנָא בּוֹ נֶחְרָתִים, וְהַנִּגּוּן נִתְרַקֵּם, אֶת נַפְשְׁךָ נוֹשֵׂא הַנִּגּוּן בְּמֵעָיו לְשָׁפְכָהּ וּלְקָרְבָה לד'.
וְיֵשׁ לִפְעָמִים שֶׁבְּלֹא יְדִיעָתְךָ תְּדַבֵּר גַּם דִּבּוּרִים לִפְנֵי הַמָּקוֹם, אִם בִּתְחִלָּתָם עוֹד אֶת רְצוֹן גּוּפְךָ יוֹדִיעוּ, אֲבָל כָּל כַּמָּה שֶׁתִּתְרַגֵּשׁ, וְיוֹתֵר תֵּצֵא נַפְשְׁךָ מִנַּרְתִּיקָהּ לָעוּף אֶל עַל, בְּמִדָּה זוֹ תַּעֲזֹב אֶת הָעוֹלָם, וּמֵעֹמֶק לִבְּךָ תִּצְעַק נַפְשְׁךָ בִּתְפִלָּה טְהוֹרָה תְּפִלָּה לה' כְּגוֹן אֵלֶּה: "רִבּוֹנוֹ שֶׁל עוֹלָם אין הימעל האב רַחֲמָנוּת אויף מיר, און העלף מיר אין אלע עִנְיָנִים, אוי געוואלד אוֹן געשׁריגן ווי ליג איך עפיס, רִבּוֹנוֹ שֶׁל עוֹלָם ראטעווע מיך ארויס". [רבונו של עולם בשמים, רחם עלי ועזור לי בכל הענינים. אוי איך אני שוכב ביסורים ובוכה. רבונו של עולם הצל אותי] מַתְחִיל בִּישׁוּעָה בְּכָל עִנְיָנִים שֶׁלּוֹ וּמְסַיֵּם בִּצְעָקָה לְהַצִּילוֹ מִמְּקוֹם נְפִילָתוֹ, וְכֵן כַּיּוֹצֵא בָּאֵלּוּ, וְאַל יִקְטְנוּ בְּעֵינֶיךָ דִּבּוּרִים כְּגוֹן אֵלּוּ כִּי מַחְצַב הַנֶּפֶשׁ הֵם.
וְיֵשׁ לִפְעָמִים שֶׁלֹּא יִתְעוֹרְרוּ בְּךָ דִּבּוּרִים וְלֹא תַּרְגִּישׁ שׁוּם בַּקָּשָׁה, ומכל מקום תַּרְגִּישׁ אֵיזֶה הַרְגָּשָׁה שֶׁאִי אֶפְשָׁר לְךָ לְצַיֵּר מֶה אַתָּה מַרְגִּישׁ, מִן הִתְרַפְּקוּת הִיא, כַּיֶּלֶד שֶׁמִּתְחַטֵּא (פיעשׁטעט זיך) [מתפנק] לִפְנֵי אָבִיו, אֵינוֹ רוֹצֶה מְאוּמָה מֵאָבִיו, הוֹמֶה וּמִתְאַנֵּחַ "אָבִי, אָבִי". הָאָב שׁוֹאֵל "מָה אַתָּה רוֹצֶה בְּנִי?". "כְּלוּם", הוּא מְשִׁיבוֹ, וְשׁוּב הוֹמֶה וּמִתְאַנֵּחַ "אָבִי, אָבִי".
כִּי דַּע לְךָ שֶׁבְּעִנְיַן דַּרְכֵי הִתְגַּלּוּת הַנֶּפֶשׁ יֵשׁ הַרְבֵּה פְּעָמִים לִלְמֹד מִן הַיֶּלֶד, כָּל מַעֲשָׂיו אֵינָם בְּכַוָּנָה, רַק מֵעַצְמָהּ נַפְשׁוֹ מִתְגַּלֶּה בְּאוֹפַנִּים שׁוֹנִים וְעוֹשֶׂה תְּנוּעוֹת וּמַעֲשִׂים כְּפִי תְּנוּעוֹת נַפְשׁוֹ, וְגַם חִטּוּי זֶה (פיעשׁטשׁען) הִשְׁתַּפְּכוּת נַפְשׁוֹ אֶל נֶפֶשׁ אָבִיו הוּא. וְגַם אַתָּה לִפְעָמִים תַּרְגִּישׁ בְּנִגּוּנֵךְ מִן הֶמְיָה וְחִטּוּי, בְּאֵין אֹמֶר וּבָאִין דְּבָרִים וּבְלֹא שׁוּם בַּקָּשָׁה, רַק נַפְשְׁךָ מַרְנֶנֶת וּמִשְׁתַּפֶּכֶת וּמַפְלֶטֶת רַק, "רבש"ע, רבש"ע".
וְלָאו דַּוְקָא בְּנִגּוּן שֶׁל שְׁבִירַת הַלֵּב, רַק גַּם בְּנִגּוּן שֶׁל שִׂמְחָה, בְּכֻלָּם תּוּכַל לְהִשְׁתַּמֵּשׁ לְגִלּוּי הַנֶּפֶשׁ וְכָךְ דַּרְכּוֹ שֶׁל הֶחָסִיד, הוּא בּוֹכֶה לִפְעָמִים בְּנִגּוּן שָׂמֵחַ, וְגַם בִּשְׁעַת רְקִידָתוֹ, וְלִפְעָמִים רוֹקֵד גַּם בְּנִגּוּן שֶׁל "כָּל נִדְרֵי".
לָכֵן כְּשֶׁתִּהְיֶה בְּחֶבְרַת חֲסִידִים בְּשָׁעָה שֶׁמְּנַגְּנִים אִם בִּתְפִלָּה, בִּסְעוּדָה, אוֹ בְּאֹפֶן אַחֵר, תְּרַנֵּן גַּם אַתָּה עִמָּהֶם, לֹא רַק לְהַשְׁמִיעַ קוֹל בְּחִינַת "נָתְנָה עָלַי בְּקוֹלָהּ" (יִרְמְיָהוּ יב ח) וכו' רַק כְּדֵי לְהוֹצִיא אֶת נַפְשְׁךָ וּלְהַעֲלוֹתָהּ בְּחִינַת "וַיְהִי כְּנַגֵּן הַמְנַגֵּן וַתְּהִי עָלָיו רוּחַ ד'", מִין נִגּוּן הַחֻפָּה שֶׁמְּזַוֵּג אֶת הֶחָתָן וְהַכַּלָּה ודי לחכימא.
וְלָאו דַּוְקָא בְּשָׁעָה שֶׁאַתָּה בְּחֶבְרַת חֲסִידִים בְּשָׁעָה שֶׁמְּנַגְּנִים, רַק גַּם בְּבֵיתְךָ בְּכָל עֵת שֶׁתַּרְגִּישׁ אֶת עַצְמְךָ מֻכְשָׁר לָזֶה תּוּכַל לְרַנֵּן כנ"ל. וְאֵין אַתָּה צָרִיךְ לִצְעֹק בְּקוֹלוֹת, כִּי יֵשׁ מִי שֶׁמְּנַגֵּן רַק הֶמְיָה בְּלַחַשׁ וְקוֹלוֹ נִשְׁמָע בַּמָּרוֹם.

Chapter 19

יֶשְׁנָם אֲנָשִׁים הַחוֹשְׁבִים שֶׁרַק הֵם אַנְשֵׁי אֱמֶת נְקִיֵּי הַדַּעַת, וְרַק הֵם אֵינָם מְרַמִּים אֶת עַצְמָם וְלֹא זוּלָתָם, וְהָיָה כַּאֲשֶׁר יַרְגִּישׁוּ בְּקִרְבָּם אֵיזֶה מִן הִתְעוֹרְרוּת לִקְדֻשָּׁה חוֹקְרִים וְדוֹרְשִׁים אַחֲרֶיהָ, אִם אֱמֶת הוּא וְלֹא דִּמְיוֹן גְּרֵידָא, אוֹ אֶפְשָׁר רַק מֵאֵיזֶה סִבָּה גּוּפָנִית בָּאָה הַהִתְעוֹרְרוּת, אֶפְשָׁר בָּאָה מֵאֵיזֶה דְּאָגָה אוֹ שִׂמְחָה גּוּפָנִית וְכַדּוֹמֶה, וַעֲלֵיהֶם וְעַל כַּיּוֹצֵא בָּהֶם נֶאֱמַר הוֹי חֲכָמִים בְּעֵינֵיהֶם, וְנֶגֶד פְּנֵיהֶם נְבוֹנִים.
כִּי כְּבָר דִּבַּרְנוּ לְעֵיל אֵיךְ שֵׂכֶל מִן הִתְעוֹרְרוּת מֵאֵיזֶה סִבָּה שֶׁתִּהְיֶה, פּוֹתַחַת אֶת מַפְתְּחֵי הַנֶּפֶשׁ אֲשֶׁר על ידה נוּכַל לְהוֹצִיאָהּ, וּלְהַטּוֹתָהּ לִקְדֻשָּׁה, וַאֲפִלּוּ אִם מְרַמֶּה הָאִישׁ אֶת עַצְמוֹ בְּהִתְעוֹרְרוּתוֹ וְהִתְרַגְּשׁוּתוֹ, אִם רַק אֵינוֹ מְכַוֵּן בְּזָדוֹן לְהַטְעוֹת אֶת חֲבֵרוֹ אוֹ אֶת עַצְמוֹ גַּם כֵּן טוֹבָה הִיא, כִּי בֵּין עֲשָׂרָה הִתְלַהֲבוּיוֹת רְמִיּוֹת תִּמְצָא אַחַת אֲמִתִּית, וְהַמֶּחְקָרִים הנ"ל שֶׁאֵינָם נוֹתְנִים אֶת הַרְגָּשׁוֹתֵיהֶם לָצֵאת וּלְהִתְפַּשֵּׁט מִפְּנֵי חֲקִירָתָם יִשָּׁאֲרוּ בַּחֲקִירָתָם, וְכָל יְמֵיהֶם רַק רֵיקוּת וִיבֵשׁוּת, טִמְטוּם הַלֵּב וְחֶשְׁכַת הַמֹּחַ, ד' יַצִּילֵנוּ מֵהֶם וַהֲמוֹנָם. וְכֵן הֵבַנְתִּי גַּם מִסִּפְרי רַבּוֹתֵינוּ הַקְּדוֹשִׁים זי"ע.
אֲבָל אַל תְּדַמֶּה שֶׁמֻּתָּר לְךָ לַעֲבֹר אֶת עוֹלָמְךָ בְּלֹא נִסָּיוֹן וּבְחִינָה עַצְמִית לְגַמְרֵי, וְלֹא תַּכִּיר אֶת מְקוֹמְךָ אִם בִּקְדֻשָּׁה אַתָּה אוֹ ח"ו בסטרא אחרא רַחֲמָנָא לִיצְּלָן, הַס מִלְּהַזְכִּיר.
זֶהוּ הַחִלּוּק: 
הֶחָסִיד הָעוֹבֵד כְּשֶׁעוֹלֶה בּוֹ הִתְעוֹרְרוּת, מִתְעוֹרֵר, אוֹ גַּם כְּשֶׁאֵינוֹ עוֹלֶה מֵעַצְמוֹ, מְעוֹרֵר את עצמו בָּאֳפָנִים הנ"ל, אוֹ בְּאוֹפַנִּים אֲחֵרִים, וְאַחַר זֶה מַבְחִין וּמְנַסֶּה אִם אֱמֶת הָיָה הַדָּבָר, וּמַפְרִיד אֶת הַפְּסֹלֶת מִן הַסֹּלֶת, כְּדֵי שֶׁבְּפַעַם הַשְּׁנִיָּה תְּהֵא הַהִתְרַגְּשׁוּת יוֹתֵר אֲמִתִּית, אֲבָל בְּכָל בְּחִינָתוֹ וְנִסְיוֹנוֹ מִן הִתְעוֹרְרוּתוֹ אֵינוֹ מַנִּיחַ אֶת יָדוֹ, וּמִן הִתְלַהֲבוּתוֹ אֵינוֹ חָדֵל, גַּם הַנִּסָּיוֹן עֲבוֹדָה הִיא אֶצְלוֹ, מִתְלַהֵב וּמְנַסֶּה, וְלֹא שֶׁעֲבוֹדַת הַנִּסָּיוֹן תִּדְחֶה עֲבוֹדַת הַקֹּדֶשׁ זוֹ שֶׁל הַהִתְעוֹרְרוּת.
מַה שֶׁאֵין כֵּן הַחוֹקְרִים הַיְּבֵשִׁים הַכְּפוּפִים תַּחַת יִצְרָם הָרַע רַחֲמָנָא לִיצְּלָן, לִפְנֵי כָּל סָפֵק שֶׁל נִסָּיוֹן כְּבָר מְדִיחִין אֶת כָּל מִין הַרְגָּשָׁה טוֹבָה, פִּתְחו נָא עֵינֵיכֶם וּרְאוּ כִּי יַד הַיֵּצֶר הָרַע הוּא בַּמַּעַל הַזֶּה.
הַנִּסָּיוֹן הַפָּשׁוּט הוּא לָנוּ שֶׁיִּתְבּוֹנֵן כָּל אֶחָד אֶת עַצְמוֹ, וְיֹאמַר הֲלֹא רֵאשִׁית תַּכְלִיתֵנוּ שֶׁהִתְחַלְנוּ בַּעֲבוֹדַת הַמַּחֲשָׁבָה הִיא כְּדֵי שֶׁנּוּכַל לִקְפֹּץ קְפִיצָה אַחַת מִמַּעַל לְגוּפֵנוּ וְחוּשֵׁינוּ וְלִמְשׁוֹל עֲלֵיהֶם, לָכֵן אֲנַסֶּה נָא אֶת עַצְמִי וְאֶרְאֶה אִם פָּעֲלָה עֲבוֹדָתִי זוֹ עָלַי, אִם בֶּאֱמֶת מוֹשֵׁל אֲנִי עַל עַצְמִי עַתָּה יוֹתֵר מֵאֲשֶׁר לְפָנִים, אִם כֵּן הוּא, אָז עֲבוֹדָתִי וְהִתְלַהֲבוּתִי שֶׁעָבְרוּ עָלַי אֲמִתִּיּוֹת הֵן, וְאִם לָאו ח"ו טָעִיתִי וְרִמִּיתִי אֶת עַצְמִי.
אֲבָל גַּם אָז אַל תִּתְרַפֶּה מִמְּלַאכְתְּךָ וַעֲבוֹדָתְךָ עֲבוֹדַת הַקֹּדֶשׁ זוֹ, שׁוּב הִתְחַזֵּק וְשׁוּב תַּתְחִיל בָּהּ, הֲפֹךְ בָּהּ וַהֲפֹךְ בָּהּ, וּמִנָּהּ לֹא תַּזועַ, כִּי הַאִם יַעֲזֹב הַחוֹלֶה אֶת תְּרוּפֹתָיו אִם לֹא פָּעֲלָה בָּרִאשׁוֹנָה, מִתְחַזֵּק וְכוֹפֵל, מְשַׁנֶּה וּמְשַׁלֵּשׁ הוּא.
אֲבָל גַּם בְּעִנְיַן הַמֶּמְשָׁלָה עַל עַצְמוֹ צְרִיכִים לְדַעַת אֵיךְ לְהִתְרַגֵּל בָּהּ, כִּי יָכוֹל לִהְיוֹת שֶׁעֲבוֹדָתְךָ עַד כֹּה בְּדַרְכֵּנוּ דַּרְכֵי בְּנֵי מַחֲשָׁבָה טוֹבָה, טוֹבָה הָיְתָה, וְחֶסְרוֹן אַחֵר מַעְצוֹר לְךָ שֶׁתִּמְשֹׁל עַל עַצְמְךָ.
כָּל מֶמְשָׁלָה צְרִיכָה לָרוּחַ הַמּוֹשֵׁל, וּכְמוֹ כָּל שַׂר וְאִישׁ הַצָּבָא, אִם לֹא יְגַלֶּה בְּקִרְבּוֹ רוּחַ גְּבוּרָה, אי אפשר לוֹ לַעֲמֹד בְּקִשְׁרֵי הַמִּלְחָמָה, אַף אִם כּוֹחוֹ רַב הַרְבֵּה מִשּׂוֹנְאָיו, כְּמוֹ שֶׁאָמְרָה הַתּוֹרָה אִישׁ הַיָּרֵא וְרַךְ הַלֵּבָב יָשׁוּב לְבֵיתוֹ, דַּוְקָא הַיָּרֵא וְרַךְ הַלֵּבָב, וְלֹא אָמְרָה אִישׁ הַחַלָּשׁ, כִּי כָּל יְכֹלֶת הַמִּלְחָמָה לְהִתְגַּבֵּר לִכְבּוֹשׁ וְלִמְשׁוֹל עַל הַשּׂוֹנֵא בְּרוּחַ גְּבוּרָה תְּלוּיָה.
כֵּן הַרְבֵּה פְּעָמִים נִכְשָׁל הָאָדָם ח"ו בְּתַאֲווֹת, לֹא מִפְּנֵי שֶׁתַּאֲוָתוֹ מְרֻבָּה רַק מִפְּנֵי שֶׁרךְ הַלֵּב הוּא, לֹא רוּחַ גְּבוּרָה וְלֹא רוּחַ הַמּוֹשֵׁל עָלָה בְּקִרְבּוֹ, שֶׁיּוּכַל לְהִתְגַּבֵּר לִלְחוֹם וְלִמְשׁוֹל בּוֹ עַל תַּאֲוָתוֹ גַּם הַחַלָּשָׁה.
וּמֵעַתָּה כַּמָּה עֲרֵבִים לָנוּ דִּבְרֵי חֲזַ"ל שֶׁדָּרְשׁוּ עַל הַיָּרֵא וְרַךְ הַלֵּבָב הַיָּרֵא מֵעֲבֵרוֹת שֶׁבְּיָדוֹ, הָעֲבֵרוֹת בְּיָדוֹ הֵן, וְאֶל כָּל אֲשֶׁר יַחְפֹּץ יַטֶּה אוֹתָם אַף יְבַטְּלֵם, וְהַחִסָּרוֹן הוּא שֶׁהוּא יָרֵא וְרַךְ הַלֵּבָב וְרוּחַ הַמֶּמְשָׁלָה לֹא גִּלָּה בְּקִרְבּוֹ.
אֲבָל אִישׁ הַצָּבָא אִם יַמְתִּין עַד אֲשֶׁר יָבוֹא לַמִּלְחָמָה נֶגֶד שׂוֹנְאֵי נַפְשׁוֹ וְאָז יִרְצֶה לְהִתְחַזֵּק וּלְגַלּוֹת בְּקִרְבּוֹ רוּחַ גְּבוּרָה לֹא יוֹעִיל וְלֹא יִפְעַל מְאוּמָה, כִּי הַשּׂוֹנֵא יִתְגַּבֵּר עָלָיו טֶרֶם יְנַסֶּה הוּא לְהוֹשִׁיט אֶת יָדוֹ לַמִּלְחָמָה, וְרַע וּמַר לוֹ אָז, עֶבֶד הוּא כְּבָר וְלֹא שַׂר וּמוֹשֵׁל, וְרַק טֶרֶם עוֹד יָרִיב עִם שׂוֹנְאָיו בְּשָׁעָה שֶׁעוֹדֶנּוּ בַּבַּיִת וְשָׁלוֹם לוֹ בְּבַיִת וּבְחוּץ, לוֹמֵד הוּא את עצמו, מְגָרֶה וּמְגַלֶּה בְּקִרְבּוֹ רוּחַ גְּבוּרָה.
וְכֵן הוּא בְּעִנְיַן עֲבוֹדָה, אַל תְּחַכֶּה עַד אֲשֶׁר תָּבוֹא ח"ו לִידֵי עֲבֵרָה אוֹ אֲפִלּוּ תַּאֲוָה שֶׁל הֶתֵּר רַק קַיֵּם אֶת דּברי כבוד קדושת אדוני אבי מורי הרב הצדיק זצלה"ה לְחַבֵּר אֶת הַמִּדּוֹת לְמַחֲשָׁבָה בְּכָל דְּבָרֶיךָ אֲפִלּוּ בְּדִבְרֵי הֶתֵּר.
וְלֹא רַק שֶׁתִּתְחַשֵּׁב מִקֹּדֶם אִם לַעֲשׂוֹת בִּלְבַד רַק תִּתְגַּר בָּהֶם מִלְחָמָה. הַרְבֵּה פְּעָמִים תִּמָּנַע מֵהֶם, אַף אִם אֵין דְּבָרִים שֶׁל אִסּוּר וְאַף תַּאֲוָה חֲזָקָה אֵין לְךָ לָהֶם, רַק כְּדֵי לְעוֹרֵר בְּךָ אֹמֶץ הַלֵּב וְרוּחַ מֶמְשָׁלָה עַל עַצְמְךָ יִגְלֶה בָּךְ.
תְּנַסֶּה כְּפַעַם בְּפַעַם בִּדְבָרִים קַלֵּי עֵרֶךְ, לְמָשָׁל לִשְׁתּוֹת לִפְעָמִים קַאוֶוע בְּלֹא צוּקֶער [קפה בלי סוכר] וְכַדּוֹמֶה, וְאַף שֶׁכְּמוֹ שְׂחוֹק דְּבָרִים הַלָּלוּ בְּעֵינֶיךָ, אֲבָל בְּקַלֵּי עֵרֶךְ אֵלּוּ תּוּכַל לַעֲמֹד גַּם בְּקִשְׁרֵי מִלְחָמָה גְּדוֹלָה שֶׁהוּא נֶגֶד נַפְשְׁךָ וְנִשְׁמָתְךָ.
אֶת הַכְּלָל הַזֶּה תִּשְׁמֹר, לֶחֶם אֱכֹל לָשֹׂבַע, אֲבָל דְּבָרִים הָעֲרֵבִים לַחֵךְ לְבַד, תֵּשֵׁב בַּדִּין עַל כָּל לְעִיסָה וּלְעִיסָה, אִם יֵשׁ לְפָנֶיךָ ב' מִינֵי בָּשָׂר לְמָשָׁל וּמִין אֶחָד עָרֵב לְךָ יוֹתֵר וַאֲפִלּוּ שֶׁאֵין אַתָּה מַרְגִּישׁ בְּקִרְבְּךָ כל כך תַּאֲוָה אֵלָיו, רַק כְּשֶׁהֵבִיאוּ אֶת הַקְּעָרָה נָפַל מַבָּטְךָ תְּחִלָּה עַל מִין בָּשָׂר הַזֶּה, תֵּדַע כְּבָר כִּי חֶרֶב חַדָּה מֻנַּחַת עַל בָּשָׂר הַזֶּה, הִשָּׁמֵר וְהַרְחִיקוֹ.
וְכֵן אִם בִּכְלָל אוֹהֵב בָּשָׂר אַתָּה, אֵינִי אוֹמֵר לְךָ שֶׁלֹּא תֹּאכַל בָּשָׂר לְגַמְרֵי, רַק הַרְבֵּה פְּעָמִים אֱמֹר לְךָ בְּעַצְמְךָ, מוֹשֵׁל אֲנִי עַל עַצְמִי וַאֲנִי מְצַוֶּה אוֹתִי שֶׁלֹּא לֶאֱכֹל הַיּוֹם בָּשָׂר, אֵין כל כך אַחֲרָיוּת אִם לֹא תֹּאכַל עַתָּה, וּבִמְקוֹמוֹ תֹּאכַל לֶחֶם, לֹא תִּגְוַע ח"ו אִם תִּמָּנַע עַתָּה מִמֶּנּוּ.
תָּבִין אֶת הַדְּבָרִים הַלָּלוּ וְהִשָּׁמֶר בָּהֶם, יוֹתֵר מִמַּה שֶּׁכָּתוּב כָּאן, כִּי אַתָּה וְכָל חַיֵּי נַפְשְׁךָ תְּלוּיִים בָּהֶם.

Chapter 20

כָּל תַּכְלִיתֵנוּ הִיא שֶׁנִּתְהַפֵּךְ מִבֶּן שִׁפְחָה לְבֶן מֶלֶךְ וְנִתְקָרֵב בַּעֲבוֹדָתֵנוּ, מִן אַחַר הָרֵחַיִם אֶל הֵיכַל הַמֶּלֶךְ וְכִסֵּא הַכָּבוֹד, זֹאת אוֹמֶרֶת, שֶׁלֹּא בִּלְבַד שֶׁנַּעֲבֹד אֶת ד' רַק שֶׁנֵּעָשֶׂה עוֹבְדֵי ד' וְלֹא בִּלְבַד שֶׁנִּפְעַל בִּקְדֻשָּׁה רַק שֶׁנֵּעָשֶׂה בְּעַצְמֵנוּ קְדוֹשִׁים.
לָכֵן יָכוֹל כָּל אִישׁ לְנַסּוֹת אֶת עַצְמוֹ בָּזֶה, אַחַר כָּל עֲבוֹדָה יִסְתַּכֵּל בְּקִרְבּוֹ, הִתְפַּלַּלְתִּי, לָמַדְתִּי, וכו', הַאִם הִנְנִי מַרְגִּישׁ בְּקִרְבִּי אֵיזוֹ רוּחַ טְהוֹרָה, תִּהְיֶה אֲפִילּוּ דַּקָּה מִן הַדַּקָּה, הַאִם מַחְשְׁבוֹתַי רְצוֹנִי וְהַרְגָּשׁוֹתַי עַתָּה אַחַר עֲבוֹדָתִי מְשֻׁנּוֹת מְעַט מֵרְצוֹנִי וּמַחֲשַׁבְתִּי אַחַר דִּלְדּוּלִי בָּעוֹלָם וּפַחֲזוֹתָיו, הַאִם אֲנִי מַרְגִּישׁ עַתָּה גַּעְגּוּעִים לְמַצָּבִי הַקּוֹדֵם שֶׁהָיִיתִי בְּעֵת תְּפִלָּתִי וַעֲבוֹדָתִי, הַאִם מַרְגִּישׁ אֲנִי מִין כְּאֵב לֵב עַל שֶׁנִּתְרַחַקְתִּי מִן הַטָּהֳרָה וְיֹפִי הָעֶלְיוֹן שֶׁהֵצַצְתִּי בּוֹ בִּשְׁעַת תְּפִלָּתִי.
אִם אֶת כָּל זֶה אַתָּה רוֹאֶה וְסוֹבֵל, סִימָן הוּא שֶׁעֲבוֹדָתְךָ רְצוּיָה הִיא לִפְנֵי הַמָּקוֹם וְגַם גּוּפְךָ מִתְקַדֵּשׁ בַּעֲבוֹדָתְךָ, וְאִם לָאו, טָעִיתָ בְּכָל מַדְרֵגוֹתֶיךָ ח"ו, אֲבָל גַּם אָז אַל יִפֹּל לִבֶּךָ, הַתְּרוּפָה לֹא פָּעֲלָה? שַׁנֵּס אֶת מָתְנֶיךָ וְהַחְזֵק בַּעֲבוֹדָתְךָ בְּיֶתֶר שְׂאֵת וְיֶתֶר עָז כַּנַ"ל.

סדר הדרכה וכללים



Chapter 1

<b>אֲשֶׁר קְצָתָם כְּבָר נִכְלְלוּ בִּדְבָרֵינוּ לְעֵיל<b> דְּבָרֵינוּ אֵלֶּה מֵאַחַר שֶׁעָבַרְתָּ עֲלֵיהֶם כְּבָר, תַּתְחִיל מֵעַתָּה לְקָרְאָם מֵחָדָשׁ, לֹא כְּאָדָם שֶׁקּוֹרֵא וּמְדַבֵּר מַחְשְׁבוֹת רַעֲיוֹנוֹת וְכָל הַרְפַּתְקָאוֹת הַנֶּפֶשׁ שֶׁל זוּלָתוֹ, רַק כְּאָדָם שֶׁקּוֹרֵא אֶת דִּבְרֵי עַצְמוֹ.
מָשָׁל לִשְׁנֵי בְּנֵי אָדָם שֶׁאוֹמְרִים תְּהִלִּים, לְאֶחָד לֹא חָסֵר כָּל טוּב, וְהַשֵּׁנִי טָבוּעַ בְּצָרוֹת רַחֲמָנָא לִיצְּלָן, זֶה קוֹרֵא רַק אֶת הַדְּבָרִים שֶׁדִּבֵּר דָּוִד הַמֶּלֶךְ כְּאִלּוּ מְסַפֵּר מַעֲשֶׂה שֶׁהָיָה, וְהַמְּדֻכָּא בְּיִסּוּרִים צוֹעֵק טָבַעְתִּי בִּיוֵן מְצוּלָה, צְעָקָה שֶׁל עַצְמוֹ כְּאִלּוּ דָּוִד הַמֶּלֶךְ נָתַן לוֹ רַק דִּבּוּרִים בְּפִיו לְהוֹצִיא צַעֲקָתוֹ מִלִּבּוֹ, "תְּפִלָּה לְעָנִי כִי יַעֲטֹף" , הֶעָנִי מִתְעַטֵּף כֻּלּוֹ בִּתְפִלָּתוֹ וּתְפִלָּתוֹ בּוֹ.
כֵּן גַּם בָּזֶה, כְּשֶׁאֶחָד קוֹרֵא וְשׁוֹנֶה לְמָשָׁל הנ"ל (בְּסֵדֶר תֹּכֶן הַחֶבְרָה אוֹת ב') אֵיךְ יִדְאַג הָאִישׁ עַל עַצְמוֹ שֶׁיָּמָיו עוֹבְרִים בְּדַלּוּת וְשִׁפְלוּת הַנֶּפֶשׁ, לֹא מֵאִישׁ זוּלָתוֹ שׁוֹמֵעַ דְּאָגָה זוֹ, רַק הוּא מַרְגִּישׁ עַתָּה אֶת דַּאֲגַת נַפְשׁוֹ, דְּאָגָה שֶׁהָיְתָה נֶעֶלְמָה בּוֹ עַד עַכְשָׁו, וּכְשֶׁאַתָּה קוֹרֵא בְּעִנְיָן יַזְכִּיר לוֹ יוֹם הַמִּיתָה לֹא מַעֲשֶׂה אַתָּה קוֹרֵא, אֵיךְ פְּלוֹנִי צִיֵּר לְעַצְמוֹ וכו' וְאַתָּה מִתְרַגֵּשׁ רַק בְּרַחֲמָנוּת עַל חֲבֵרְךָ, רַק אַתָּה בְּעַצְמְךָ מְצַיֵּר לְךָ כֵּן.
וְכֵן בְּכָל עִנְיְנֵי הִתְעוֹרְרוּת, הִתְלַהֲבוּת וְהִתְחַזְּקוּת הַמַּחֲשָׁבָה.
לָכֵן אִי אֶפְשָׁר לְךָ לִקְרֹא הַרְבֵּה בַּקּוּנְטְרֵס הַזֶּה בְּפַעַם אַחַת, כִּי אִי אֶפְשָׁר לְךָ לְהִתְרַגֵּשׁ בְּשִׁפְלוּת, שִׂמְחָה, שְׁבִירַת הַלֵּב וַעֲלִיָּה בְּפַעַם אַחַת, וְאִם קוֹרֵא אַתָּה בְּפַעַם אַחַת שׁוּב רַק מַעֲשֶׂה תִּקְרָא, לְמֹד אֶת הַקּוּנְטְרֵס מְעַט מְעַט, לֹא בְּמַחֲשָׁבָה לְבַד רַק גַּם בְּפִיךָ וּבְאֹפֶן שֶׁבְּכָל חֹדֶשׁ תַּעֲבֹר עָלָיו.

Chapter 2

הֱוֵי זָהִיר בְּכָל שֶׁנִּרְשָׁם בַּקּוּנְטְרֵס הַזֶּה. וְהַדָּבָר שֶׁקָּרָאתָ תַּעֲבֹד בְּכָל הַיּוֹם, אוֹ שְׁנַיִם וּשְׁלֹשָׁה יָמִים, לִקְבֹּעַ בְּנַפְשְׁךָ שֶׁכֵּן תִּהְיֶה כֻּלְּךָ, וְאִם לֹא עָלָה בְּיָדְךָ בְּפַעַם הא' אַל יִפֹּל לִבְּךָ, כִּי "לֹא עָלֶיךָ הַמְּלָאכָה לִגְמֹר" בְּפַעַם אַחַת.

Chapter 3

כְּשֶׁיַּעֲזֹר ד' לְךָ וְיַעֲלֶה לְךָ זְמַנִּים קְדוֹשִׁים שֶׁל הִתְרַגְּשׁוּת אַף הִתְלַהֲבוּת וְהִשְׁתַּפְּכוּת הַנֶּפֶשׁ וְיִפָּלְטוּ גַּם דִּבּוּרִים מִמְּךָ מִגֹּדֶל הִתְרַגְּשׁוּת, כְּגוֹן הָא שֶׁנִּרְשָׁם בְּיִידִישׁ בְּסֵדֶר אֶמְצָעִי וִיסוֹד הַחֶבְרָה אוֹת י"ד וְאוֹת י"ח, אוֹ דִּבּוּרִים אֲחֵרִים כְּגוֹן אֵלּוּ יִפָּלְטוּ מִמְּךָ, תַּעֲרִיךְ וְתוֹקִיר אוֹתָם, וּבְכָל פַּעַם שֶׁתִּרְצֶה לְעוֹרֵר אֶת עַצְמְךָ מִתַּרְדַּמְתְּךָ תְּדַבֵּר אֶת הַדִּבּוּרִים הָאֵלֶּה וּתְחַנֵּן בָּהֶם אֶת ד', כִּי דִּבּוּרִים אֵלּוּ נִיצוֹצֵי נַפְשְׁךָ הֵם, מִמֶּנָּה נֶחְצְבוּ, וּבְצוּרוֹת אֵלּוּ נִזְרְקוּ.

Chapter 4

בִּתְפִלָּתְךָ תַּעֲמֹד בְּמָקוֹם אֶחָד, אֵצֶל הַקִּיר אוֹ בִּסְגִירַת עֵינַיִם, וְתִתְפַּלֵּל בְּקוֹל, לֹא רַק לִצְעוֹק בְּלֹא שׁוּם כַּוָּנָה, רַק בְּכַוָּנָה וּבְתִקְוָה שֶׁעַל יְדֵי זֶה תִּתְעוֹרֵר נַפְשְׁךָ מִתַּרְדֵּמָתָהּ, וְתִתְגַּלֶּה מִמַּחֲבוֹאֶיהָ לָצֵאת לִקְרַאת מַלְכָּה וְקוֹנָהּ הָעוֹמֵד לְנֶגְדָּהּ.
תִּזָּהֵר מְאֹד לְכַוֵּן פֵּירוּשׁ הַמִּלּוֹת.
אֲבָל יֵשׁ אוֹפַנִּים בְּכַוָּנַת פֵּירוּשׁ הַמִּלּוֹת יֵשׁ מִי שֶׁרַק מְתַרְגֵּם לוֹ בְּמַחֲשָׁבָה, לַמָּשָׁל, "הַלְלוּ" (שַׁבְּחוּ), "אֶת ד'" (להקב"ה), "מִן הַשָּׁמַיִם" (הַמַּלְאָכִים מִן הַשָּׁמַיִם) וכו', וְכַוָּנָה שֶׁל פֵּירוּשׁ הַמִּלּוֹת זוֹ לֹא תְּעוֹרֵר אוֹתוֹ מְאוּמָה.
עִקַּר פֵּירוּשׁ הַמִּלּוֹת צריך לִהְיוֹת שֶׁכְּשֶׁהוּא אוֹמֵר "הַלְלוּ אֶת ד' וכו'" יְכַוֵּן שֶׁהוּא מְדַבֵּר עַתָּה אֶל הָעוֹלָם וּמְצַוֶּה אוֹתו לְהַלֵּל אֶת ד', הוּא הַקָּרוּץ מֵחֹמֶר כֵּיוָן שֶׁיִּשְׂרָאֵל הוּא, שַׂר הָעוֹלָם הוּא, וּבְכוֹחוֹ לְהַכְרִיז וּלְצַוּוֹת לְכָל הָעוֹלָם, לָעֶלְיוֹנִים וְתַחְתּוֹנִים, מִן מַלְאֲכֵי מַעְלָה עַד רֶמֶשׂ וְעַד עֵשֶׂב הָאָרֶץ לֵאמֹר לָהֶם "<b>הַלְלוּ אֶת ד' מִן הַשָּׁמַיִם וכו' וְהַלְלוּהוּ כָּל כּוֹכְבֵי אוֹר</b>". 
וְכֵן כָּל כַּוָּנַת פֵּירוּשׁ הַמִּלּוֹת וכו', וְאָז מִזֶּה בְּעַצְמוֹ יִתְעוֹרֵר וְיִתְלַהֵב.

Chapter 5

כָּל דָּבָר טוֹב, מַדְרֵגָה וּמִדָּה טוֹבָה שֶׁתִּשְׁמַע אוֹ תִּרְאֶה בְּאֵיזֶה סֵפֶר, שֶׁהָיָה בְּאִישׁ צַדִּיק, אַל תִּתְיָאֵשׁ לֵאמֹר אֵין זֶה לְפִי עֶרְכִּי, רַק אַדְּרַבָּא, תַּחְמֹד אֵלָיו וְתֹאמַר, הֲלֹא גַּם הוּא הָיָה יְלוּד אִשָּׁה כָּמוֹנִי, וְאִם הָיָה הוֹלֵךְ בָּטֵל כָּמוֹנִי גַּם כֵּן לֹא הָיָה מַגִּיעַ אֵלָיו, וּלְמָה זֶה לֹא אַגִּיעַ גַּם אֲנִי לוֹ.
וַאֲפִלּוּ אִם תִּשְׁמַע פְּשַׁט עַל אֵיזֶה פָּסוּק אוֹ גְּמָרָא וְהַדָּבָר יָפֶה בְּעֵינֶיךָ, תִּצְטַעֵר, וְלָמָּה לֹא אָמַרְתִּי גַּם אֲנִי כְּמוֹתוֹ, הֲלֹא גַּם הוּא הָיָה יְלוּד אִשָּׁה כָּמוֹנוּ כַּנַ"ל.
וממה נפשך טוֹבָה הַחֶמְדָּה זוֹ, כִּי אִם תִּזְכֶּה לָבֹא אֵלֶיה יִשְׂמַח אָבִיךָ שֶׁבַּשָּׁמַיִם וְתָגֵל נִשְׁמָתְךָ בְּקִרְבְּךָ, וְאִם לָאו, גַּם כֵּן לֹא עָבְרָה הַחֶמְדָּה לְבַטָּלָה, וְהַכְּלָל הַזֶּה תֵּדַע, שֶׁכָּל רַעְיוֹן וְרָצוֹן בֵּין טוֹבִים וּבֵין רָעִים ח"ו שֶׁעוֹבְרִים בְּאִישׁ אֵינָם חוֹזְרִים רֵיקָנִים, אֶחָד לְאֶחָד נִתְקַבֵּץ וְאַחַת לְאַחַת נִקְבַּע בַּנֶּפֶשׁ, וּבִנְיָן מֵהֶם נִבְנָה.
יֵשׁ לִפְעָמִים שֶׁעוֹלה בְּאִישׁ מִדָּה רָעָה רַחֲמָנָא לִיצְּלָן רָעָה הַרְבֵּה מֵעֶרְכּוֹ, וְהוּא מִשְׁתָּאֵה בְּעַצְמוֹ, מֵאַיִן בָּא אֵלַי כָּל כָּךְ נְמִיכֻיּוֹת, אֲבָל כַּנַ"ל רַעֲיוֹנוֹת וּרְצוֹנוֹת דַּקּוֹת כִּשְׂעָרוֹת נִקְלְטוּ בּוֹ, לֹא יְדָעָם וְלֹא הִרְגִּישָׁם מִגֹּדֶל דַּקּוּתָם, וּבְקִרְבּוֹ נִתְעַבּוּ וְנִתְגַּדְּלוּ, וְאָז מִתְרָאִים וּמִתְגַּלִּים בּוֹ בְּצוּרַת מִדָּה מְגֻנָּה וְגוּשׁ עָכוּר רַחֲמָנָא לִיצְּלָן.
וְכֵן לְהֵפֶךְ כָּל מַחֲשָׁבָה וְרָצוֹן טוֹב שֶׁתַּעֲלֶה בְּקִרְבְּךָ אֲפִלּוּ אִם לֹא תַּגִּיעַ אֲלֵיהֶם, יִתְעַבּוּ וְיִתְגַּדְּלוּ וְיִתְרָאוּ בְּךָ בְּמִדָּה וּמַחֲשָׁבָה קְדושָׁה.

Chapter 6

אִם יַעֲלֶה לְךָ מַחֲשָׁבָה רָעָה, או רַק מַחֲשָׁבָה בְּטֵלָה שֶׁמְּבַלְבֶּלֶת אוֹתְךָ בִּתְפִלָּתְךָ וְתוֹרָתְךָ, הַבֵּט הַשָּׁמַיְמָה, אוֹ סְגוֹר אֶת עֵינֶיךָ, וְכוֵּן "ד' ד' אֵ-ל רַחוּם וְחַנּוּן..." (דַּוְקָא בְּמַחֲשָׁבָה וְלֹא בְּדִבּוּר) וּבֶטַח תַּעֲבֹר מֵעָלֶיךָ בְּעֶזְרַת ה'.

Chapter 7

הַרְבֵּה פְּעָמִים בֵּין בְּבֵיתְךָ וּבֵין בָּרְחוֹב תְּכַוֵּן מִתּוֹךְ שְׁבִירַת הַלֵּב, כָּל הָעוֹלָם אֱלֹּקוּת הוּא, גַּרְגִּיר חוֹל אֲשֶׁר תַּחַת רַגְלַי, הָאֲוִיר שֶׁאֲנִי נוֹשֵׁם בְּקִרְבִּי, וְכָל הַמְּצִיאוּת מְצִיאוּת אֱלֹּקוּת הֵמָּה, וְלָמָּה זֶה נִתְרַחַקְתִּי אֲנִי מִכָּל מַחֲנֵה הַשְּׁכִינָה זוֹ לִהְיוֹת רְשׁוּת לְעַצְמִי בְּרָצוֹן וְדַעַת בְּגוּף אַף נֶפֶשׁ מְגֻשָּׁמִים ח"ו, רבש"ע קָרְבֵנִי אֵלֶיךָ מִתּוֹךְ כל טוב וּמִתּוֹךְ תְּשׁוּבָה שְׁלֵמָה, (עַיֵּן סֵדֶר אֶמְצָעִי ויסוֹד הַחֶבְרָה אוֹת י"ד).

Chapter 8

תִּזָּהֵר מְאֹד בְּתִקּוּן מִדּוֹתֶיךָ, וְכָל מִדָּה שֶׁתֵּדַע בְּעַצְמְךָ שֶׁיּוֹתֵר פְּגוּמָה בְּךָ תִּכְפֹּל עֲבוֹדָתְךָ בָּהּ, וּבְתַחְבּוּלוֹת תַּעֲשֶׂה לְךָ מִלְחָמָה, הַיְנוּ תַּחְקֹר לִמְצוֹא לְךָ עֵצוֹת אֵיךְ לְתַקְּנָהּ, וּבְעִקַּר תַּחֲקֹר עַל הַמְּנִיעָה שֶׁמּוֹנַעַת אוֹתְךָ מִלְּתַקֵּן אֶת הַמִּדָּה הַפְּגוּמָה, וְאֶת הַמְּנִיעָה תַּעֲבִיר, וְאִם לֹא עָלָה בַּפַּעַם הא' תְּנַסֶּה עוֹד פַּעַם, וְאִם לֹא בְּעֵצָה זוֹ תְּנַסֶּה בְּעֵצָה אַחֶרֶת, וְאִם לֹא תָּסוּר מִשְּׂדֵה הַמִּלְחָמָה תַּתְמִיד תִּתְחַזֵּק וְתַעֲבֹד, בֶּטַח יַעֲזֹר לְךָ ד' וְתוּכַל לָהּ.
וּבִכְלַל הָעִיּוּן בְּעַצְמוֹ מוֹעִיל הַרְבֵּה, וּבִפְרָט הָעִיּוּן בְּמִדּוֹתָיו, כִּי יֵשׁ שְׁנֵי בְּנֵי אָדָם בְּמִדָּה גְּרוּעָה אַחַת, שֶׁל כַּעַס לְמָשָׁל, וְאִם לֹא יַחְקֹרוּ אַחַר עַצְמוּתָם קָשֶׁה לָהֶם לְשַׁבֵּר אֶת הַמִּדָּה הַגְּרוּעָה, וְאִם יַחְקֹרוּ יַחְדְּרוּ בְּמִדָּתָם, וְיָבוֹאוּ עַד הַגַּרְעִין שֶׁבְּרָעָתָם, יָקֵל לָהֶם לְרַפְּאוֹת פִּצְעָם עַד מְהֵרָה.
כִּי יָכוֹל לִהְיוֹת שֶׁאֶחָד מֵהֶם אֵין לוֹ כְּלָל פְּגָם בְּמִדַּת כַּעֲסוֹ רַק פְּגָם שֶׁל גֵּאוּת, וְכֵיוָן שֶׁכָּל בְּנֵי אָדָם נִרְאִים בְּעֵינָיו כְּקוֹפִים, כּוֹעֵס עֲלֵיהֶם מְחָרֵף וּמְגַדֵּף אוֹתָם, וְיָכוֹל הוּא לַעֲבֹד כָּל שְׁנוֹתָיו לְהֵיטִיב רָעַת הַכַּעַס וְלֹא יוֹעִיל, כִּי הַאִם מִי שֶׁאֵינוֹ בַּעַל כַּעס לֹא יִצְעַק אַף יַכֶּה לִפְעָמִים אֶת הַקּוֹף וְהַחֲמוֹר, וְאִם יַחְקֹר וְיָבוֹא עַד לגַּרְעִין כַּעֲסוֹ וְיִרְאֶה שֶׁרַק גֵּאוּת לִבּוֹ סִבַּת כַּעֲסוֹ, וִיתַקֵּן אֶת מִדַּת גַּאֲוָתוֹ וְשָׁב וְרָפָא לוֹ.
וְכֵן בְּמִדַּת גַּאֲוָה, יֵשׁ מִי שֶׁהוּא בַּעַל גַּאֲוָה בֶּאֱמֶת, וְיֵשׁ מִי שֶׁסִּבַּת גַּאֲוָתוֹ הִיא, שֶׁאֵינוֹ נִמְצָא בֵּין אֲנָשִׁים גְּדוֹלִים מִמֶּנּוּ וְאַף אִם נִמְצָא בֵּינֵיהֶם אֵינוֹ יוֹדֵעַ אֶת גַּדְלוּתָם, לָכֵן דּוֹמֶה לוֹ שֶׁהוּא כֵּיוָן שֶׁיָּכוֹל לִלְמֹד מְעַט, לַמְדָן גָּדוֹל הוּא, וְשִׁכְמוֹ לְמַעְלָה מִכָּל הָעָם, וְתַקָּנָתוֹ פְּשׁוּטָה וְקַלָּה, שֶׁיִּתְחַבֵּר עִם אֲנָשִׁים גְּדוֹלִים מִמֶּנּוּ, וִידַבֵּר עִמָּהֶם, וִיעַיֵּן בּספָרִים מִמִּדּוֹת וּמַעֲלוֹת גְּדוֹלִים וּקְדוֹשִׁים, וְיִרְאֶה פְּחִיתוּתוֹ וְיִתְבַּיֵּשׁ בְּעַצְמוֹ עַל גַּאֲוָתוֹ הַקּוֹדֶמֶת.

Chapter 9

לֹא יַעֲבֹר עָלֶיךָ יוֹם בְּלֹא תּוֹרָה, טוֹב שֶׁתִּקְבַּע שְׁעַת לִמּוּדֶיךָ בַּבֹּקֶר, הקב"ה אוֹהֵב אֶת הָרֵאשִׁית, כִּדְאִיתָא בַּמִּדְרָשׁ, וְאִם אִי אֶפְשָׁר לְךָ בַּבֹּקֶר יִהְיֶה בְּעֶרֶב.
תַּעֲשֶׂה לְךָ קִצְבָּה, כַּמָּה גְּמָרָא מִדְרָשׁ וכו' תִּלְמַד בְּכָל שָׁבוּעַ וּבְכָל יוֹם חֹק וְלֹא יַעֲבֹר. וְכָל כָּךְ תִּתְרַגֵּל בָּהֶם וְתִקְבַּע אוֹתָם עַד שֶׁלְּהִבָּטֵל מֵהֶם יִהְיֶה אֶצְלְךָ כְּמוֹ ח"ו לְהִתְבַּטֵּל יוֹם מִלְּהַנִּיחַ תְּפִלִּין, וְאָז כְּבָר יִמָּצֵא לְךָ פְּנַאי עַל כָּל אֵלֶּה, כִּי אַף לְהַנִּיחַ תְּפִלִּין וּלְהִתְפַּלֵּל, אִם לֹא הָיָה הַדָּבָר חֹק וְלֹא יַעֲבֹר עָלֶיךָ, גַּם כֵּן הָיִיתָ דּוֹמֶה שֶׁאֵין לְךָ פְּנַאי לָהֶם.

Chapter 10

הַקְשֵׁב וּשְׁמַע, זָכוֹר וְשָׁמוֹר, כָּל דָּבָר טוֹב וְהַנְהָגָה טוֹבָה שֶׁאַתָּה יוֹדֵעַ שֶׁצָּרִיךְ אַתָּה לַעֲשׂוֹתָהּ, הֵן בְּתַלְמוּד תּוֹרָה וּתְפִלָּה, וְהֵן בְּהִתְנַהֲגוּת שֶׁל עַצְמֶךָ.
לְמָשָׁל אִם יוֹדֵעַ אַתָּה שֶׁצָּרִיךְ אַתָּה לָקוּם בָּאַשְׁמֹרֶת בְּשָׁעָה זוֹ, וְנִכְשַׁלְתָּ וְלֹא קַמְתָּ אָז, אוֹ אִם קִבַּלְתָּ עַל עַצְמְךָ שֶׁלֹּא לֶאֱכֹל מַאֲכָל זוֹ אֵיזֶה יָמִים מִפְּנֵי שֶׁחָמַדְתָּ אוֹתוֹ כָּנָ"ל סֵדֶר הַצָּעוֹת אוֹת י"ט, וְנִכְשַׁלְתָּ וְעָבַרְתָּ, וְבֵן בִּשְׁאָר הַדְּבָרִים, יְהֵא בְּעֵינֶיךָ כְּאִלּוּ נִכְשַׁלְתָּ בַּעֲבֵרָה חֲמוּרָה ח"ו, וּמִי שֶׁאֵין כָּל כִּשָּׁלוֹן בְּעֵינָיו כַּעֲבֵרָה לְהִצְטַעֵר וְלִדְאֹג עָלָיו ח"ו, קַל שֶׁבַּקַּלִּים הוּא, כִּי הַקַּלּות הוּא שֶׁאֵין עֲמִידָתוֹ חֲזָקָה, כַּשֵּׂעָר וּכְנוֹצָה בַּאֲוִיר הוּא מִתְנוֹעֵעַ, רֶגַע עוֹמֵד בַּמִּזְרָח, בְּרֶגַע הַשֵּׁנִי רוּחַ קַל כְּבָר מְשָׁכָהוּ לַמַּעֲרָב, וְהַקַּל שֶׁבַּקַּלִּים יָכוֹל הוּא לְקַבֵּל עַל עַצְמוֹ כָּל מִדּוֹת טוֹבוֹת אֲבָל לֹא בָּהֶם בִּלְבַד אֵינוֹ בָּטוּחַ, רַק גַּם עַל כָּל עֲבֵרוֹת שֶׁבַּתּוֹרָה יָכוֹל לַעֲבֹר ח"ו בְּקַלּוּת דַּעְתּוֹ.

Chapter 11

תִּלְמֹד תָּנָ"ךְ, מִשְׁנָיוֹת גְּמָרָא, זוהר הקדוש וּמִדְרָשׁ, בְּעִקָּר, אֲשֶׁר בְּכָל אוֹת מֵהֶם נִמְצָא אֵשׁ שֶׁל מָעְלָה לְכַלּוֹת אֶת הסטרא אחרא הַסּוֹבֶבֶת אוֹתְךָ וּמִתְגָּרָה בְּךָ. וּמִי שֶׁטָּרוּד בְּמַדְרֵגָתוֹ וּבְיוֹם אֶחָד לֹא יוּכַל לִלְמֹד אֶת כָּל הַנָּ"ל יְחַלְּקֵם לִימֵי הַשָּׁבוּעַ, לְמָשָׁל ד' יָמִים בְּשָׁבוּעַ יִלְמַד גְּמָרָא, ב' יָמִים מִדְרָשׁ וכו'.
תִּלְמַד סִפְרֵי חֲסִידוּת כְּגוֹן שְׁלָ"ה, סִפְרֵי מָהָרָ"ל, סִפְרֵי חֲסִידִים הָרִאשׁוֹנִים כְּגוֹן שֶׁל הַמַּגִּיד הַגָּדוֹל זצ"ל, וְנֹעַם אֱלִימֶלֶךְ, קְדֻשַּׁת לֵוִי, הַמַּגִּיד מִקּוֹזְנִיץ זצ"ל, אִמְרֵי וְדִבְרֵי אֱלִימֶלֶךְ, בֵּית אַהֲרֹן וכו', וַאֲפִלּוּ אִם יֶשְׁנָם דְּבָרִים שֶׁאֵין אַתָּה מְבִינָם גַּם כֵּן אַל תַּנַּח יָדְךָ מֵהֶם, כֵּיוָן שֶׁעַל כָּל פָּנִים אֶת דַּרְכָּם דֶּרֶךְ הַקֹּדֶשׁ דֶּרֶךְ הַחֲסִידוּת שֶׁבָּהֶם, אַתָּה מֵבִין כְּפִי יְכָלְתְּךָ, וְחוּץ מִזֶּה דִּבְרֵיהֶם בְּעַצְמָם וְרוּחַ קָדְשָׁם שֶׁבָּהֶם יִדְבְּקוּ בָּךְ, וְתִטְהָר.
תִּלְמַד גַּם מְעַט סִפְרֵי הַקַּבָּלָה שעל כל פנים לֹא תִּהְיֶה בָּהֶם בּוּר וְעַם הָאָרֶץ לְגַמְרֵי, הַסֵּפֶר שֶׁפַע טַל טוֹב לְךָ.

Chapter 12

מְאֹד מְאֹד הֱוֵי זָהִיר שֶׁלֹּא תֵּלֵךְ בָּטֵל אַף רֶגַע, כְּפִי שֶׁנִּרְשַׁם בְּסֵדֶר הָאֶמְצָעִים אוֹת ט"ז, עֲשָׂרָה רְגָעִים שֶׁל בַּטָּלָה יהיו בְּעֵינֶיךָ כַּעֲבֵרָה חֲמוּרָה רַחֲמָנָא לִיצְּלָן, בְּעַד בַּטָּלָה אַתָּה מְשַׁלֵּם בְּחַיֶּיךָ, כִּי הַזְּמַן שֶׁבִּטַּלְתָּ חֵלֶק שֶׁל שְׁנוֹת חַיֶּיךָ הָיָה חָלַף וְעָבַר, וְלֹא תּחיֶּה בּוֹ עוֹד, יַזְכִּיר לוֹ יוֹם הַמִּיתָה הַיּוֹם וְהַזְּמַן מֵת וְאִי אֶפְשָׁר לְךָ לַהֲשִׁיבוֹ. בִּטַּלְתָּ אֵיזֶה זְמַן יִהְיֶה בְּעֵינֶיךָ שֶׁחָתַכְתָּ חֲתִיכָה מִלִּבְּךָ וְהִשְׁלַכְתּה לִפְנֵי הַכְּלָבִים.
בְּשָׁעָה שֶׁאִי אֶפְשָׁר לְךָ לִלְמֹד חֲשׁוֹב בַּתּוֹרָה, הַדְרָכָה וַחֲסִידוּת, אַף בִּשְׁעַת חֲזָרַת הַתְּפִלָּה אִם אֵין מַחְשַׁבְתְּךָ כֻּלָּהּ שְׁקוּעָה בַּחֲזָרַת הש"ץ, תַּחֲשֹׁב הַנָּ"ל, אִם לֹא תְּבַטְּלָךְ הַמַּחֲשָׁבָה מִלִּשְׁמֹעַ וְלַעֲנוֹת בָּרוּךְ הוּא וּבָרוּךְ שְׁמוֹ, אָמֵן.
ומכל שכן בְּשָׁעָה שֶׁאַתָּה הוֹלֵךְ בַּשּׁוּק יהיו מַחְשַׁבְתְּךָ וְלִבְּךָ קְבוּעִים בְּאֵיזֶה דְּבַר תּוֹרָה כַּנַ"ל, כִּי חוּץ מִזֶּה שֶׁתְּחַזֵּק בָּזֶה אֶת מַחְשַׁבְתְּךָ לִקְדֻשָּׁה שֶׁהִיא עִקַּר תַּכְלִית חֶבְרָתֵנוּ הַקְּדוֹשָׁה, אַף תִּנָּצֵל בָּזֶה גַּם מִכָּל דָּבָר רַע ח"ו.

Chapter 13

תִּקְצֹב קִצְבָּה לְכָל מַעֲשֶׂיךָ, בָּאתָ לֶאֱכֹל, תִּקְצֹב מִקֹּדֶם חֲצִי אוֹ רֶבַע שָׁעָה אֶשְׁהֶה בַּאֲכִילָתִי, הוֹלֵךְ אַתָּה לְבֵית רֵעֶיךָ לָשׂוּחַ מְעַט (אִם אי אפשר עַתָּה לַעֲסֹק בַּתּוֹרָה) תִּקְצֹב מִקֹּדֶם זְמַן כָּזֶה אֶשְׁהֶה שָׁם וְלֹא יוֹתֵר, אִם אֵין זֶה שִׂיחַ שֶׁל חֲסִידוּת.
וּבִכְלַל תַּרְגִּישׁ אֶת עַצְמְךָ כְּאִישׁ הַצָּבָא שֶׁעֹל זוּלָתוֹ עָלָיו וְכָל שָׁעָה דּוֹחֶקֶת שָׁעָה וְכָל מַעֲשֶׂה רוֹדף מַעֲשֶׂה אַחר.

Chapter 14

לֵילוֹת שַׁבָּת וּמוֹצָאֵי שַׁבָּת שֶׁל יְמוֹת הַחֹרֶף לֹא יַעַבְרוּ עָלֶיךָ לְבַטָּלָה, לֹא תִּקְדֹּם לִשְׁכַּב בָּהֶם קֹדֶם שָׁעָה י"א (אִם לֹא שֶׁרוֹצֶה אַתָּה לְהַקְדִּים לָקוּם בְּאַשְׁמֹרֶת הַבֹּקֶר) וּזְכֹר בָּהֶם אֶת בּוֹרַאֲךָ וּלְהַבְדִּיל אֶת בּוֹרְךָ [הכוונה לקבר].
בְּעִנְיְנֵי אַהֲבָה וְיִרְאָה לֹא דִּבַּרְנוּ בִּפְרָטִיּוּת, כִּי בֶּאֱמֶת כָּל נֶפֶשׁ יִשְׂרָאֵל יְרֵאָה וְאוֹהֶבֶת אֶת ד' הִיא, וְרַק כֵּיוָן שֶׁקְּבוּרָה בְּמַחְצֶלֶת שֶׁל קָנִים, וּטְמוּנָה בַּגּוּף, גַּם אַהֲבָתָהּ וְיִרְאָתָהּ טְמוּנָה, וּמִי שֶׁיִּתְנַהֵג כַּנַ"ל לְגַלּוֹת אֶת נִשְׁמָתוֹ, גַּם אַהֲבָתוֹ גַּם יִרְאָתוֹ לד', יִרְאָה טְהוֹרָה תִּתְגַּלֶּה בְּעֶזְרַת ד'.

תיקונים בדבר החברה



Chapter 1

תַּעֲשׂוּ פִּנְקָס שֶׁבּוֹ ירשמוּ שְׁמוֹת הַחֲבֵרִים וְכָל עִנְיְנֵי הַחֶבְרָה.
וְכָל מִי שֶׁרוֹצֶה לְהִסְתַּפֵּחַ אֵלֶיהָ יַחְתֹּם בִּכְתַב יָדוֹ תַּחַת הַקַּבָּלָה הַנִּרְשֶׁמֶת הָלְאָה. הַקַּבָּלָה תִּהְיֶה נִכְתֶּבֶת בִּכְתָב אַשּׁוּרִית, וְחוֹתֵם אַחֲרֶיהָ. יָעִיד בָּזֶה שֶׁמְּקַבֵּל הוּא על עצמו אֶת הַקַּבָּלָה וְתַקָּנוֹת הַחֶבְרָה.
<b>נֹסַח הַקַּבָּלָה</b><br>בִּרְצוֹן לִבִּי וּתְשׁוּקַת נַפְשִׁי רוּחִי וְנִשְׁמָתִי, הִנְנִי מְקַבֵּל עָלַי לְהִתְחַבֵּר עִם בְּנֵי הַחַבְרַיָּא קְדוֹשָׁה, בְּנֵי מַחֲשָׁבָה טוֹבָה, כְּדֵי שֶׁאֶזְכֶּה עַל יָדָם לְכַבֵּס וּלְטַהֵר אֶת גּוּפִי וְנַפְשִׁי, וּלְקַדְּשָׁם בִּקְדֻשַּׁת הָא-ל הַקָּדוֹשׁ, וּלְקָשְׁרָם בַּעֲבוֹדָתוֹ ית' בְּרָצוֹן מַחֲשָׁבָה דִּבּוּר וּמַעֲשֶׂה, כְּיָתֵד שֶׁלֹּא תָּמוּט.
וּמֵעַתָּה בְּכֹחַ הַתּוֹרָה שֶׁנָּתְנָה כֹּחַ לְאִישׁ יִשְׂרָאֵל לְהַקְדִּישׁ גַּם בְּהֵמָה אַף קְדֻשַּׁת הַגּוּף, בַּכֹּחַ הַזֶּה אֲנִי עוֹמֵד עַתָּה לִפְנֵי ד' וְהִנְנִי מְקַדֵּשׁ אֶת עַצְמִי, גּוּפִי רוּחִי וְנִשְׁמָתִי לוֹ, וה' ית' שֶׁאֵינוֹ מוֹאֵס בְּהַקְדָּשַׁת יִשְׂרָאֵל לֹא יִמְאַס גַּם בִּי, וְיַשְׁרֶה אֶת קְדֻשָּׁתוֹ עָלַי, וּבְכָל מָקוֹם שֶׁאֶהְיֶה וּבְכָל עוֹלָם שֶׁאֶמָּצֵא, תִּהְיֶה קְדֻשַּׁת ד' חוֹפֶפֶת עֲלַי, ובז' עַנְנֵי כָּבוֹד יַקִּיפֵנִי, מֵעַתָּה וְעַד עוֹלָם.
וּבְכָל לִבִּי וְנַפְשִׁי אֲנִי מִתְחַנֵּן עַתָּה לִפְנֵי ד', שֶׁאֲפִלּוּ אִם ח"ו יִתְגַּבֵּר יִצְרִי עָלַי בְּאֵיזֶה זְמַן מִן הַזְּמַנִּים, וְיַכְשִׁילֵנִי וְיַפִּילֵנִי עַל רֶגַע כְּמֵימְרָא ח"ו, בְּרָצוֹן, אוֹ מַחֲשָׁבָה, אוֹ דִּבּוּר אוֹ מַעֲשֶׂה, שֶׁהֵן הֵפֶךְ רְצוֹן ה', גם כן ד' בְּרוֹב רַחֲמָיו לֹא יִמְאָסֵנִי, וְלֹא יוֹצִיאֵנִי מִחוּץ לַפָּרֹכֶת קדש הקדשים, כְּמוֹ שֶׁאֵין בֶּהֱמַת הֶקְדֵּשׁ יוֹצֵאת לְחֻלִּין בִּשְׁבִיל בַּהֲמִיּוּתָהּ, רַק בְּיָדוֹ הַקְּדוֹשָׁה הַפְּתוּחָה לְקַבֵּל שָׁבִים, יְשִׁיבֵנִי אֵלָיו בִּתְשׁוּבָה שְׁלֵמָה, כַּאֲשֶׁר עִם לְבָבִי עַתָּה, כִּי בְּלֵב תָּמִים וּבְדֵעָה יְשָׁרָה אֲנִי יֹצֵא מֵעַתָּה מִטּוּרָא דּפרוּדָא וּמֵרְשׁוּת הסטרא אחרא וּמִכָּל כַּת דִּילֵיה שֶׁמְּאַסְתִּים וּבְטַלְתִּים בִּטּוּל גָּמוּר כְּעַפְרָא דְּאַרְעָא, וַאֲנִי הוֹלֵךְ ונִכְנָס עִם כָּל רְמַ"ח אֶבְרֵי וּשְׁסָ"ה גִּידֵי הַגּוּף וְהַנֶּפֶשׁ לְמַחֲנֵה שְׁכִינָה.
וְהִנְנִי מְקַבֵּל עָלַי מֵעַתָּה לְהַשְׁגִּיחַ עַל כָּל פְּרָטִיּוּת מַעֲשׂי מַחְשְׁבוֹתַי וְדִבּוּרִי כְּפִי שֶׁרָאוּי לְאִישׁ שֶׁנִּתְקַדֵּשׁ בִּקְדֻשָּׁה עִלָּאָה, וְלֹא שֶׁאֶהְיֶה ח"ו הֶפְקֵר, וד' ית' יִתְמְכֵנִי בּימִין צִדְקוֹ וְיוֹרֵנִי וְיַדְרִיכֵנִי בְּדַרְכּוֹ דֶּרֶךְ הַקֹּדֶשׁ מִתּוֹךְ כל טוב רוּחָנִי וְגוּפָנִי, וְנִזְכֶּה אֲנִי וְכָל בני ביתי וְכָל חֲבֵרי וְכָל בֵּית יִשְׂרָאֵל לַאֲרִיכוּת יָמִים ושנים טוֹבִים שְׂמֵחִים מְאֻשָּׁרִים וּמְאִירִים בָּאוֹר שֶׁל מַעֲלָה, אָמֵן.

Chapter 2

וּמֵעַתָּה יַבִּיט עַל עַצְמוֹ לֹא כְּעַל אִישׁ נָמוּךְ אִישׁ בַּהֲמִי שֶׁרָאוּי לוֹ לַעֲשׂוֹת כָּל הַמַּעֲשִׂים וּלְהִתְנַהֵג בְּכָל הִתְנַהֲגוּת אַף נְמִיכֻיּוֹת, רַק כְּמוֹ שֶׁרָמְזוּ חֲזַ"ל, לְעוֹלָם יִרְאֶה אָדָם את עצמו כְּאִלּוּ קָדוֹשׁ שָׁרוּי בְּתוֹךְ מֵעָיו, אִישׁ מְרוֹמָם הוּא, וְהַדָּבָר שֶׁכָּשֵׁר לִפְנֵי אִישׁ אַחֵר אָסוּר לוֹ, וְעַל כָּל מַחֲשָׁבָה דִּבּוּר וּמַעֲשֶׂה לֹא יִתְבּוֹנֵן אִם טוֹבִים הֵם בִּלְבַד, כִּי יָכוֹל לִהְיוֹת שֶׁטּוֹבִים הֵם לְאִישׁ אַחֵר וְלֹא לוֹ, רַק יִתְבּוֹנֵן אִם טוֹבִים הֵם לוֹ וּלְעֶרְכּוֹ הָרָם.
לֹא שֶׁיַּחְשֹׁב אֶת עַצְמוֹ לְאִישׁ מְרוֹמָם וְיִתְגָּאֶה ח"ו עַל יְדֵי זֶה, רַק אַדְּרַבָּא יִתְבַּטֵּל לִפְנֵי כָּל אִישׁ יִשְׂרָאֵל, וְיִשְׁבֹּר לִבּוֹ בְּקִרְבּוֹ לֵאמֹר הֲלֹא לְפִי עֶרְכִּי וּמַצָּבִי שֶׁהִקְדַּשְׁתִּי אֶת עַצְמִי כָּל מַעֲשֶׂה שֶׁאֲנִי עוֹשֶׂה אֵינָם רְאוּיִם, וּמִי יוֹדֵעַ עַד כַּמָּה פּוֹגֵם אֲנִי בְּכָל הַנְהָגָתִי שֶׁל מַחֲשָׁבָה דִּבּוּר וּמַעֲשֶׂה מֵאַחַר שֶׁהִקְדַּשְׁתִּי אֶת עַצְמִי לַשָּׁמַיִם.
וְיִתְחַזֵּק וְיִתְגַּבֵּר לְהֵטִיב אֶת עַצְמוֹ מֵעַתָּה.

Chapter 3

חַבְרֵי הַחַבְרַיָּא מֻכְרָחִים לְהִתְאַסֵּף בְּהַבַּיִת שֶׁיִּחֲדוּ לָהֶם, לֹא פָּחוֹת מג' פְּעָמִים בְּשָׁבוּעַ וְכָל הַמַּרְבֶּה הֲרֵי זֶה מְשֻׁבָּח.

Chapter 4

כְּשֶׁיִּתְאַסְּפוּ לֹא יְדַבְּרוּ דְּבָרִים בְּטֵלִים, רַק יִלְמְדוּ כל אחד דָּבָר שֶׁרוֹצֶה לִלְמֹד, זֶה גְּמָרָא, זֶה מִשְׁנָיוֹת וכו'. אֲבָל שִׁעוּר אֶחָד יִקְבְּעוּ לִלְמֹד כֻּלָּם יַחַד, אִם פַּעַם אַחַת בְּשָׁבוּעַ אוֹ יוֹתֵר פְּעָמִים, כְּפִי שֶׁיִּתְרַצּוּ רֹב הַחֲבֵרִים, וּבִפְרָט עִנְיְנֵי הַדְרָכָה וְכֵן קֻנְטְרֵס הַזֶּה שֶׁכֻּלָּם יִלְמְדוּ יַחַד.

Chapter 5

כְּשֶׁיִּלְמְדוּ יַחַד אֵיזֶה עִנְיָן מֵעִנְיְנֵי הַדְרָכָה, לֹא יַעַבְרוּ עָלָיו כְּעַל אֵיזֶה סִפּוּר הַמַּעֲשֶׂה רַק יִלְמְדוּ בְּנַחַת וּבְעִיּוּן, וְיַתְאִימוּ אוֹתוֹ הָעִנְיָן עַל עַצְמָם, אֵיךְ יְקַיְּמוּ הֵם אֶת דִּבְרֵי הַדְרָכָה שֶׁל סֵפֶר זֶה וְאֵיךְ יִקְבְּעוּ אֶת הַדָּבָר בְּקִרְבָּם, וְאָז יִתְגַּלֶּה לִפְנֵיהֶם עִנְיָנִים שׁוֹנִים בַּסֵּפֶר.
וּבִכְלָל כָּל מִי מֵהַחַבְרַיָּא שֶׁיִּפֹּל בְּמוֹחוֹ אֵיזֶה רַעְיוֹן טוֹב, בֵּין אִם יִפּוֹל לוֹ בְּשָׁעָה שֶׁנִּמְצָא יַחַד עִם הַחֲבֵרִים בֵּין כְּשֶׁהוּא בְּבֵיתוֹ בִּרְחוֹב וכו', יֹאמְרו לִפְנֵי חֲבֵרָיו וְהַחֲבֵרִים יִשְׁמְעוּ לוֹ, כִּי אֲפִלּוּ אִם ט' פְּעָמִים לֹא יִהְיֶה מַמָּשׁ בִּדְבָרָיו, יָכוֹל לִהְיוֹת בְּפַעַם הָעֲשִׂירִי דָּבָר טוֹב בּוֹ, וּכְמוֹ שֶׁאִיתָא בזוהר הקדוש, לִפְעָמִים גַּם בְּיַלְקוּטוֹ שֶׁל הֶעָנִי יְכוֹלִים לִמְצוֹא מַרְגָּלִית.
וּבִכְלָל, כָּל מַחֲשָׁבָה טוֹבָה בְּעִנְיַן עֲבוֹדָה שֶׁמִּתְחַדֶּשֶׁת בְּמוֹחַ וְלֵב הֲיִשְׂרָאֵל, מִין הֵד שֶׁל קוֹל נַפְשׁוֹ הִיא, אִם הֵד שֶׁל קוֹל צְעָקָה עַל נְפִילָתָהּ, אוֹ שֶׁל קוֹל שִׂמְחָה בְּשָׁעָה שֶׁעוֹלָה הִיא.
אֲבָל לֹא יַחְפְּצוּ הַחֲבֵרִים הַמַּשְׁמִיעִים אֶת רַעֲיוֹנוֹתֵיהֶם רַק לְבַלּוֹת זְמַן, כְּדֵי לְהוֹסִיף דִּבּוּרִים וּלְהַרְאוֹת חָכְמָתָם בִּלְבַד.

Chapter 6

טוֹב שֶׁיִּשְׁתּוּ מִזְּמַן לִזְמַן מַשְׁקֶה יַחַד, לֹא לְהִשְׁתַּכֵּר וּלְהוֹלל ח"ו, רַק כְּדַרְכָּם שֶׁל הַחֲסִידִים כְּדֵי לְהִתְחַבֵּר יוֹתֵר יַחַד, וּלְעוֹרֵר גַּם אֶת נֶפֶשׁ בַּהֲמִיּוּתָהּ מֵעַצְלוּתָהּ אֲפִלּוּ מִי שֶׁאֵינוֹ שׁוֹתֶה מַשְׁקֶה מִפְּנֵי חֻלְשַׁת בְּרִיאוּתוֹ ח"ו, יְעָרֵב מַיִם בְּמַשְׁקהו וְיִשְׁתֶּה עִמָּהֶם יַחַד.

Chapter 7

אַחַר שֶׁיִּשְׁתּוּ מַשְׁקֶה יְזַמְּרוּ אֵיזֶה זֶמֶר שֶׁל הִתְעוֹרְרוּת כְּמוֹ יְדִיד נֶפֶשׁ, אֲדוֹן עוֹלָם, "מִזְמור לְדָוִד ד' רֹעִי לֹא אֶחְסָר" וְכַדּוֹמֶה, וְאִם תִּתְלַהֵב נַפְשָׁם וְיִרְצוּ לְרַקֵּד יַחַד, יְרַקְּדוּ, וּבִלְבַד שֶׁלֹּא יְבַלּוּ אֶת הַזְּמַן בִּשְׁתִיָּה זִמְרָה וּרְקִידָה בִּלְבַד.

Chapter 8

מְקוֹם וַעַד הַחַבְרַיָּא יִהְיֶה אֵצֶל כל אחד מֵהֶם מָקוֹם מְקֻדָּשׁ, מְקוֹמוֹ שֶׁל עוֹלָם, בֵּית הָרַחֲצָה לִרְחֹץ בּוֹ וּלְטַהֵר אֶת הַנְּשָׁמוֹת, וּכְנִיסָתָן לְמַחֲנֶה שְׁכִינָה שֶׁנִּמְצְאָה בַּמָּקוֹם הַהוּא, וּבְשָׁעָה שֶׁהוֹלֵךְ שָׁמָּה יִהְיֶה בְּעֵינָיו כְּאִלּוּ יֹצֵא עַתָּה מִן רְשׁוּתוֹ שֶׁל עולם הזה לִסְנִיף גַּן עֵדֶן הַתַּחְתּוֹן שֶׁהוֹרִיד ד' לְבֵית הַוַּעַד שֶׁלָּהֶם, יָגִיל וְיִשְׂמַח לִבּוֹ בְּחֶרְדַּת קֹדֶשׁ עַל גֹּדֶל אָשְׁרוֹ שֶׁזּוֹכֶה גַּם בעולם הזה לְהִסְתַּתֵּר תַּחַת כַּנְפֵי הַשְּׁכִינָה.
ומכל שכן בְּשָׁעָה שֶׁנִּמְצָא בְּבֵית הַוַּעַד שֶׁיִּשְׂמַח וִיכַוֵּן, שְׁכִינָה הַקְּדוֹשָׁה בְּתוֹכֵנוּ, נַפְשִׁי חוֹלַת אַהֲבָתְךָ, אֲנָא אֵ-ל נָא רְפָא נָא לָהּ בְּהַרְאוֹת לָהּ נֹעַם זִיוְךָ, וִיעוֹרֵר תְּשׁוּקָה בְּקִרְבּוֹ שֶׁיְּגַלֶּה ד' בְּלִבּוֹ נִיצוֹץ נֹעַם זִיווֹ וְתִפְאֶרֶת עֻזּוֹ שֶׁנִּמְצָא כָּאן.

Chapter 9

עַל שְׁלֹשָׁה דְּבָרִים הַחַבְרַיָּא הַקְּדוֹשָׁה עוֹמֶדֶת, עַל הִתְחַבְּרוּת חֲבֵרִים, עַל אַהֲבַת חֲבֵרִים, וְעַל הִתְדַּבְּקוּת חֲבֵרִים.
לָכֵן הֲגַם שֶׁכֻּלָּם יִתְחַבְּרוּ יַחַד בְּאַהֲבַת חֲבֵרִים, וְכֻלָּם יֹאהֲבוּ זה לזה אַהֲבָה רַבָּה, מִכָּל מָקוֹם יִקַּח לוֹ כָּל אֶחָד מֵהֶם חָבֵר לְעַצְמוֹ שֶׁלְּפָנָיו יְגַלֶּה אֶת כָּל מַצְפּוּנֵי לְבָבוֹ, בֵּין בִּדְבָרִים רוּחָנִיִּים וּבֵין בִּדְבָרִים גּוּפָנִיִּים, דַּאֲגָתוֹ וְשִׂמְחָתוֹ, נְפִילָתוֹ וַעֲלִיָּתוֹ, וַחֲבֵרוֹ הַשּׁוֹמֵעַ יְנַחֲמֵהוּ וְיִיעָצֵהוּ וִישַׂמְּחֵהוּ בְּכָל הָאֶפְשָׁר לוֹ, גַּם בִּדְבָרִים רוּחָנִיִּים יְיַעֲצֵהוּ וְיַדְרִיכֵהוּ כְּפִי דַּעְתּוֹ וּמַצָּבוֹ, וְכֵן זֶה לְזֶה וְאִם נִשְׁאַר אֶחָד מִן הַחַבְרַיָּא שֶׁאֵין אֶחָד מֵהֶם רוֹצֶה לְהִתְחַבֵּר אֵלָיו לְאוֹהֵב פְּרָטִי, מֻכְרָחָה הַחַבְרַיָּא לִתֵּן לוֹ אֶחָד מֵהֶם.

Chapter 10

בְּנֵי הַחַבְרַיָּא לֹא יְסַפְּרוּ וְלֹא יְפַרְסְמוּ בַּשְּׁוָקִים וּבָרְחוֹבוֹת מִן הַחַבְרַיָּא קְדוֹשָׁה זוֹ דְּרָכֶיהָ וּמַעֲשֶׂיהָ, לֹא יִתְפָּאֲרוּ בָּהּ לְעֵינֵי זוּלָתָם, כִּי כְּמוֹ שֶׁעַל לוּחוֹת הַשְּׁנִיּוֹת הַקַּיָּמוֹת לָנוּ, אָמַר ד' אֵין לְךָ יָפֶה מִן הַצְּנִיעוּת , וּכְמוֹ שזוהר הקדוש הִתְגַּלָּה רַק בִּמְעָרַת רַשְׁבִּ"י וּבַמִּדְבָּרִיּוֹת בְּהֶצְנֵעַ, וְכָל הַקַּבָּלָה נִקְרֵאת סוֹד, כֵּן כָּל עֲבוֹדָה שֶׁיֵּשׁ בָּהּ הִתְגַּלּוּת הַנֶּפֶשׁ מִתְנַגֶּדֶת הִיא לְשָׁאוֹן וּפִרְסוּם, וְנוֹחַ לָהּ הַהֶסְתֵּר, לֹא בּרַעַשׁ ד'.
וְרַק אִם יִרְצֶה מִי לְהִסְתַּפֵּחַ לָהֶם בְּתוֹר חָבֵר חָדָשׁ, יְקַבְּלוּ אוֹתוֹ בְּסֵבֶר פָּנִים יָפוֹת, וְיִמְסְרוּ לוֹ דִּבְרֵי חֲבֵרוּת אִם רַק יִהְיֶה בָּרוּר לָהֶם שֶׁכַּוָּנָתוֹ לְשֵׁם שָׁמַיִם, וְכֵן אִם רוֹאֶה אַתָּה אִישׁ יִשְׂרָאֵל שֶׁהִתְחַבְּרוּתוֹ אֲלֵיכֶם תִּהְיֶה טוֹבָה לוֹ וְלָכֶם, רַשַּׁאי אַתָּה לְדַבֵּר אִתּוֹ שֶׁיִּתְחַבֵּר אֲלֵיכֶם אִם אֵין כַּוָּנָתְךָ לְשֵׁם עָרְמָה.

Chapter 11

כָּל אֶחָד מֵהַחַבְרַיָּא אִם טָרוּד הוּא בְּכָל הַיּוֹם בִּמְזוֹנוֹתָיו, חוֹב עָלָיו שֶׁיֹּאמַר בְּאֶמְצַע טִרְדָּתוֹ זֹאת אֵיזֶה פְּעָמִים בַּיּוֹם <b>רבש"ע נִמְצָא אֲנִי עַתָּה בַּמְּקוֹמוֹת הַמְּסֻכָּנִים לְנַפְשִׁי וּקְדֻשָּׁתִי, אַתָּה אַל תַּעַזְבֵנִי, תְּמֹךְ וּשְׁמוֹר אוֹתִי שׁוֹמֵר יִשְׂרָאֵל</b>, לֹא בְּלָשׁוֹן הַזֶּה דַּוְקָא צָרִיךְ הוּא לֵאמֹר, רַק כְּעֵין זֶה בְּכָל לָשׁוֹן שֶׁנּוֹחַ לוֹ.

Chapter 12

תִּסְתַּכֵּל עַל כָּל אֶחָד מֵהַחַבְרַיָּא כְּעַל אִישׁ מִבְּנֵי עֲלִיָּה, וּתְכַבְּדֵהוּ וְתוֹקִירֵהוּ בְּעֵינֶיךָ, כִּי הֲלֹא בֶּן מִבְּנֵי הַנְּבִיאִים הוּא, וְגַם הוּא כְּבָר מָסַר אֶת עַצְמוֹ לִקְדֻשָּׁה שֶׁיִּשְׁרֶה ד' עָלָיו.

Chapter 13

חָבֵר גַּם מֵעִיר אַחֶרֶת יִתְקַבֵּל לְהַחֶבְרָה.
וְאִם יִמצְאוּ לוֹ חֲבֵרִים בְּעִירוֹ יִתְנַהֲגוּ כַּנַ"ל.
וְאִם לָאו יִתְנַהֵג הוּא בְּעַצְמוֹ כְּכָל אֲשֶׁר אֶפְשָׁר לוֹ, וּבֵין כָּךְ וּבֵין כָּךְ צְרִיכִים כָּל הַחֲבֵרִים לְהִתְאַסֵּף לֹא פָּחוֹת מִפַּעַם אַחַת בַּשָּׁנָה, עַל אֵיזֶה יָמִים, לֹא לֶאֱסֹף אֲסִיפָה בְּשָׁאוֹן וְרַעַשׁ, רַק לָבוֹא לְמָקוֹם אֶחָד, וְהַיָּמִים הָאֵלּוּ יְמֵי עֲבוֹדָה וּפְרִישׁוּת יִהְיוּ וְיָשִׂיחוּ זֶה בְּזֶה וְזֶה לָזֶה אֵיךְ מִתְנַהֲגִים הֵם בְּעִנְיְנֵי עֲבוֹדָתָם בְּכָל הַשָּׁנָה, וְאֵיךְ מְקַדְּשִׁים הֵם אֶת כָּל מַעֲשֵׂיהֶם לִכְבוֹדוֹ ית' וְאֵיךְ יְקַבְּלוּ וְיוֹסִיפוּ לְהִתְחַזֵּק וּלְהַשְׁקִיעַ בִּקְדֻשַּׁת ד' מֵהַיּוֹם וָהָלְאָה.
אִם הִגַּעְתָּ עַד הֲלוֹם בִּקְרִיאָתְךָ אֶת קֻנְטְרֵס הַזֶּה וְרוֹאֶה אַתָּה שֶׁטָּעִיתָ לְמָקוֹם שֶׁלֹּא רָצִיתָ, אִם מִפְּנֵי שֶׁחוֹשֵׁב אַתָּה אוֹתָנוּ לְבַעַלי הַזָּיָה אוֹ לְבַטְלָנִים, עֲשֵׂה זֹאת אֵפוֹא, לְמַעַנְךָ וּלְמַעֲנֵנוּ וַעֲזֹב עַד מְהֵרָה אֶת חֶבְרָתֵנוּ, חֲזוֹר אַתָּה לְהַבִּצָּה שֶׁלְּךָ וַאֲנַחְנוּ נֵלֵךְ לְשֵׁם ד' אֱלֹקֵינוּ.
אֲבָל אִם רוֹאֶה אַתָּה שֶׁדַּרְכֵּנוּ דַּרְכְּךָ, וְאֶת אֲשֶׁר חִפַּשְׂנוּ אָנוּ גַּם אַתָּה מְחַפֵּשׂ.
רַק שֶׁלִּבְּךָ נִדְכָּא בָּךְ עַל שֶׁגַּם אַחַר גָּמְרְךָ אֶת הַקּוּנְטְרֵס וְאַחַר שֶׁשְּׁנִיתוֹ שִׁלַּשְׁתּוֹ וכו' עוֹד אֵינְךָ מַרְגִּישׁ שֶׁבָּאתָ אֶל הַמָּקוֹם אֲשֶׁר שָׁם אֱלֹקִים, לֹא רְאיָה וְלֹא הַרְגָּשָׁה, לֹא מַחֲשָׁבָה וְלֹא הִתְלַהֲבוּת שֶׁאָנוּ מְדַבְּרִים בָּזֶה מָצָאתָ, אַל יִפֹּל רוּחֲךָ בְּךָ, זכור נָא כִּי מִן הָאָרֶץ וְעַד לְרָקִיעַ מַהֲלַךְ חֲמֵשׁ מֵאוֹת שָׁנָה הוּא, וְלָמָּה זֶה עַתָּה כַּאֲשֶׁר לֹא הִגַּעְתָּ שָׁמָּה בִּקְפִיצָה אַחַת, כְּבָר נָפַלְתָּ.
בְּטוּחִים אָנוּ בד' שֶׁאַחֲרֵי אֵיזֶה זְמַן עֲבוֹדָה מַתְמֶדֶת כְּגוֹן זוֹ, תַּרְגִּישׁ אֶת זָהֳרֵי אוֹר הָעֶלְיוֹן וְאֶת קְדֻשַּׁת ד' שֶׁנִּכְנְסוּ בְּנַפְשְׁךָ גּוּפְךָ וְעַצְמוֹתֶיךָ, כִּי עַל כָּל פָּנִים תַּתְחִיל לְהִתְנַהֵג הַנְהָגָה יוֹתֵר מְזֻכָּכָה וְטוֹבָה בְּכָל עִנְיְנֵי גּוּפְךָ וְנַפְשְׁךָ. מַחְשְׁבוֹתֶיךָ תַּתְחֵלְנָה לַחְשֹׁב וְלִהְיוֹת אֲחֵרוֹת מֵאֲשֶׁר עַד עַתָּה.
וְאַחַ"כּ תִּתְעוֹרֵר וְתִתְרַגֵּשׁ בִּתְפִלּוֹתֶיךָ יוֹתֵר, תֵּדַע אֵיךְ לְשַׁמֵּשׁ בְּכָל מְאֹרְעֵי נַפְשְׁךָ שֶׁל שִׂמְחָה וְשֶׁל שְׁבִירַת הַלֵּב לְהוֹצִיא עַל יָדָן אֶת נַפְשְׁךָ לִקְרַאת דּוֹדָהּ וּלְטַהֲרָהּ בְּטָהֳרָה עִלָּאָה, תִּלְמַד אֵיךְ לְהִסְתַּכֵּל בְּכָל מִצְוָה הִסְתַּכְּלוּת הַנֶּפֶשׁ, תִּזְכֶּה עַל כָּל פָּנִים מְעַט לִמְסִירַת הַנֶּפֶשׁ בקריאת שמע בְּכָל גּוּפְךָ וְנַפְשְׁךָ.
וּבְזֶה כְּבָר נִתְעַלִּיתָ מְעַט לְאִישׁ הָרוּחַ, וְאָז תַּתְחִיל גַּם ראיה עִלָּאָה לְהִתְנוֹצֵץ בְּךָ, לִרְאוֹת אֶת קְדֻשַּׁת הֶהָדוּר נָאֶה זִיו הָעוֹלָם בְּכָל דָּבָר, רְאִיּוֹת הַלָּלוּ אִם כִּי מִצְעָרוֹת תִּהְיֶינָה בְּרֵאשִׁיתָן, תִּתְגַּדֵּלְנָה בְּכָל פַּעַם לְיוֹתֵר בּוֹלְטוֹת וּלְעִתִּים יוֹתֵר תְּכוּפוֹת, וְסוֹף כָּל סוֹף לֹא תִּשָּׁאֵר אִישׁ שָׂדֶה רַק בֶּן עולם הבא גַּם בְּעוֹדְךָ בעולם הזה.
<b>חֲזַק וְנִתְחַזַּק ד' אִתָּנוּ</b>