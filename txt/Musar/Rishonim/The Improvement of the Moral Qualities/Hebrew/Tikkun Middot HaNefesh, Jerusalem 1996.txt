The Improvement of the Moral Qualities
תקון מדות הנפש
Tikkun Middot HaNefesh, Jerusalem 1996
https://www.nli.org.il/he/books/NNL01

תקון מדות הנפש

שיר פתיחה מאת המתרגם

<b>אָמַר הַמְתַרְגֵּם:</b>
עֲזֹב חִידוֹת יְשָׁנוֹת וַחֲדָשׁוֹת   וְהִתְבּוֹנֵן בְּמִדּוֹת הַנְּפָשׁוֹת.
וּבָהֶם תִּמְצָאָה דַּעַת קְדוֹשִׁים   וְכָל דִּבְרֵי גְּבוּרוֹת וַחֲלוּשׁוֹת.
וּבֵית מִדּוֹת זְנַח נָא וַעֲלִיּוֹת   מִרְוָחִים וְאַשְׁפָּר וַאֲשִׁישׁוֹת.
וּמִדּוֹת נַפְשֶׁךָ כּוֹנֵן וּבָם תַּעֲלֶה   אֶל מַעֲלוֹת רוּחוֹת קְדוֹשׁוֹת.
וְדַע עֵת לֶאֱהֹב וּשְׂנֹא וְלִרְצוֹת   וְלִכְעֹס וַעֲנוֹת רַכּוֹת וְקָשׁוֹת.
וְעֵת לָתֵת וְלִמְנֹעַ, וְעֵת לַעֲשׂוֹת   וַעֲזֹב וְעֵת דַּבֵּר וְלַחֲשׁוֹת.
וְאָז תִּשְׁכּוֹן מְנוּחוֹת שַׁאֲנָנוֹת   וְתִהְיֶה שַׁלְאֲנָן מִכָּל רְגָשׁוֹת.
וְתִמְצָא חֵן וְשֵׂכֶל טוֹב וּלְךָ   תַאֲווֹתֶיךָ יְהוּ בָּאוֹת וְחָשׁוֹת.
<b>עַל</b> דַּעַת הַחֲכָמִים הַקַּדְמוֹנִים אֲשֶׁר חִבֵּר הֶחָכָם הַגָּדוֹל, הַפִּילוֹסוֹף הַמֻּבְהָק ר' שְׁלֹמֹה בֶּן גְּ'בִירוֹל ז"ל מִמְּדִינַת סַרַקֹסְטָה וְחִבְּרוֹ בִּלְשׁוֹן עֲרָב. בְּחֹדֶשׁ נִיסָן שְׁנַת תת"ה וְהֶעְתִּיקוֹ בִּלְשׁוֹן הַקֹּדֶשׁ הֶחָכָם ר' יְהוּדָה בֶּן תִּבּוֹן מֵרַמּוֹן סְפָרַד בְּמִגְדּוֹל לוּנִיל שְׁנַת תתקכ"ז.

הקדמת המחבר

<b>אָמַר</b> הַמְחַבֵּר: יִתְבָּרַךְ הָאֵל הָעִזּוּז, וְהַגִּבּוֹר הַקָּרוֹב הָעוֹנֶה, הָאֶחָד הַקַּדְמוֹן הָרִאשׁוֹן הַנּוֹרָא, וְיִתְעַלֶּה לְאֵין קֵץ. וְאַחַר כָּךְ נֹאמַר כֵּן מִפְּנֵי שֶׁאֲנַחְנוּ רוֹאִים אֶת הָאָדָם מִבְחַר בְּרוּאֵי הַבּוֹרֵא יִתְבָּרַךְ שְׁמוֹ יָדַעְנוּ כִּי הוּא עִנְיַן הַכַּוָּנָה בִּבְרִיאַת כָּל הַגּוּפוֹת וְהַהֲוָיוֹת. וְעוֹד כִּי הוּא שָׁוֶה וּמְכֻוָּן בְּמִזְגּוֹ מִכָּל בַּעֲלֵי חַיִּים. וְהוּא שֶׁנִּבְרָא מְתֻקָּן בְּצוּרָתוֹ וְנָאֶה בִּמְלַאכְתּוֹ מִכֻּלָּם, בַּעַל נֶפֶשׁ מְדַבֵּר פְּנִינָה חָכְמָה קַיֶּמֶת לֹא תִּפָּסֵד. וְלִמְּדוּ עַל זֶה הַמּוֹפְתִים הַנִּרְאִים שֶׁמּוֹרֶה עֲלֵיהֶם הַשֵּׂכֶל וְהַכְּתוּבִים אֲשֶׁר אֵינָם נִסְתָּרִים מִכָּל חֲכַם־לֵב, וְאָמַר מִבְּלִי הֲטוֹת כִּי הַגָּדוֹל שֶׁבִּדְבָרִים הַמַּצְרִיכִים לְהוֹדוֹת כִּי הוּא מִבְחַר הַבְּרוּאִים מָצָאנוּ אוֹתוֹ מְשֻׁתָּף עִם הַמַּלְאָכִים בְּדִבּוּר וּבְשֵׂכֶל וְאֵלֶּה הַבּ' מִדּוֹת הֵמָּה אֱלֹקִיּוֹת רוּחָנִיּוֹת. וְעִם זֶה אָנוּ רוֹאִים שֶׁהַמַּלְאָכִים מִשְׁתַּמְּשִׁים בְּצָרְכֵי הָאָדָם הַצַּדִּיק, כְּמוֹ שֶׁיָּדַעְנוּ מֵאַבְרָהָם אָבִינוּ ע"ה בְּבַשְּׂרָם וְהַזְהֲרָתָם אוֹתוֹ, וְכֵן יִצְחָק וְכֵן יַעֲקֹב אָבִינוּ אָמַר בִּתְפִלָּתוֹ: "הַמַּלְאָךְ הַגּוֹאֵל אוֹתִי מִכָּל רָע" <small>(בְּרֵאשִׁית מ"ח ט"ז)</small>. וְהַכָּתוּב אָמַר <small>(הוֹשֵׁעַ י"ב ה)</small> וַיָּשַׂר אֶל מַלְאָךְ וַיֻּכַל. וְדָנִיֵּאל אָמַר <small>(דָּנִיֵּאל ו כ"ג)</small> אֱלָהִי שְׁלַח מַלְאֲכֵהּ וְגוֹ'. וּבְעֶזְרַת הַצַּדִּיקִים וּנְגִיפַת שׂוֹנְאֵיהֶם אָמַר <small>(מְלָכִים ב' י"ט ל"ה)</small> וַיְהִי בַּלַּיְלָה הַהוּא וַיֵּצֵא מַלְאַךְ יְיָ וַיַּךְ בְּמַחֲנֵה אַשּׁוּר וְכוּ'. וְרַבִּים כָּעִנְיָנִים הָאֵלֶּה לֹא אַאֲרִיךְ בְּזִכְרָם.
<b>וּכְבָר</b> יָדַעְנוּ כִּי יֵשׁ אָדָם, שֶׁיֵּשׁ לוֹ יִתְרוֹן עַל אָדָם אַחֵר מִבְּלִי סָפֵק, עַד שֶׁאָדָם אֶחָד שָׁוֶה מִנְיַן רָב מִבְּנֵי אָדָם, אַף עַל פִּי שֶׁהֵם מִיסוֹד אֶחָד וְהַרְכָּבָה אַחַת, אֶלָּא שֶׁנֶּפֶשׁ זֶה עָלְתָה אֶל הַמַּעֲלָה הָאֱנוֹשִׁית עִם עֶזְרַת הַגְּלָמִים הַפִּלְחִיִּים אוֹתוֹ וּבָחֲרוֹ בַּמּוּסָר, וְשֶׁחֵלֶק הַשָּׁפָל אֲשֶׁר בּוֹ נִמְשָׁךְ אַחֲרֵי הַחֵלֶק הָעֶלְיוֹן. ור"ל שֶׁמּוֹשֵׁל שִׂכְלוֹ בְּטִבְעוֹ, וּכְשֶׁתִּהְיֶה נַפְשׁוֹ שְׁפָלָה וּמְרוּדָה אֵין מַעֲלָתוֹ רְאוּיָה לְהַשִּׂיג אֶל הַמַּעֲלָה הַהִיא, לֹא יוּכַל לַעֲלוֹת אֶל מַה שֶּׁלֹּא זִמְּנוּהוּ גַּרְמֵי אוֹתִיּוֹתָיו וְלֹא יַעַזְרֵהוּ הַמּוּסָר.
<b>עַל</b> כֵּן צָרִיךְ לָאָדָם הֶחָכָם הַנִּלְבָּב, שֶׁיִּשְׁתַּדֵּל בְּכָל כֹּחוֹ לְהַגִּיעַ אֶל הַתַּכְלִית אֲשֶׁר יוּכַל לְהַשִּׂיג מִן הַמַּעֲלוֹת וְיִהְיֶה כְּמוֹ שֶׁאָמַר אֶחָד מִן הַחֲכָמִים: עִזְרוּ הַדְּבָרִים הַפִּלְחִיִּים בְּנַפְשׁוֹתֵיכֶם, כַּאֲשֶׁר תַּעֲזֹר הַחֲרִישָׁה וְהַהַשְׁקָאָה אֶת הַזֶּרַע בְּגִדּוּלוֹ. וְהוּא מִטִּבְעוֹ בְּמִצּוּעַ הָאָרֶץ וְשֶׁיִּטְרַח לִהְיוֹת מֵעֲדַת הַחֲסִידִים וּלְהִתְנַהֵג בְּכָל יְכָלְתּוֹ בְּכָל מִנְהֲגֵיהֶם. וְעוֹד צָרִיךְ שֶׁיִּתְחַכֵּם בְּמִדּוֹתָיו, עַד שֶׁיִּתַּקְּנּוּ לוֹ, וְאַל יִשְׁתַּמֵּשׁ בְּחוּשָׁיו אֶלָּא בְּדָבָר הַצָּרִיךְ עַד שֶׁיִּהְיֶה מִן הַיְדוּעִים בַּחֲשִׁיבוּת וְהַמְפֻרְסָמִים בְּחֶסֶד. כִּי זֹאת הִיא תַּכְלִית הַטּוֹבָה הָעוֹלָמִית, אֲשֶׁר אִם יַגִּיעַ אֵלֶיהָ תִּכְלֶינָה עֵינָיו תָּמִיד לְהַגִּיעַ אֶל מַה שֶּׁלְּמַעְלָה מִמֶּנָּה. וְהִיא הַטּוֹבָה הַתְּמִידָה אֲשֶׁר הִיא הַתַּכְלִית, אֲשֶׁר יַגִּיעַ אֵלֶיהָ בָּעוֹלָם הַשָּׁפָל, וְהוּא הָעוֹלָם הַבָּא, וְהוּא טוֹבַת הָאֱלֹקִים, שֶׁהֵיטִיב בָּהּ לַעֲבָדָיו אַחֲרֵי הַטּוֹבָה הַכּוֹלֶלֶת אוֹתָם בְּהִמָּצְאָם בְּרוּאִים. וּכְבָר שָׁאַל דָּוִד ע"ה לְהַגִּיעַ אֶל טוּב הָעוֹלָם הַזֶּה בְּאָמְרוֹ, <small>(תְּהִלִּים פ"ו י"ז)</small> עֲשֵׂה עִמִּי אוֹת לְטוֹבָה. וְהִתְאַוָּה עוֹד שֶׁיִּהְיֶה מְזֻמָּן לְהַגִּיעַ אֶל טוּב הָעוֹלָם הַבָּא בְּאָמְרוֹ, <small>(תְּהִלִּים ל"א כ)</small> מָה רַב טוּבְךָ וְגוֹ'. וְנֶאֱמַר <small>(שָׁם ל"ו ט)</small> יִרְוְיוּן מִדֶּשֶׁן בֵּיתֶךָ. וְהַמַּעֲלָה הַזֹּאת לֹא יַגִּיעַ אֵלֶיהָ אֶלָּא הָרָאוּי לָהּ כְּמוֹ שֶׁאָמַר, <small>(תְּהִלִּים ט"ו א)</small> מִי יָגוּר בְּאָהֳלֶיךָ וְכוּ' הוֹלֵךְ תָּמִים וּפוֹעֵל צֶדֶק וּשְׁאָר הָעִנְיָן. וְכֵיוָן שֶׁהִגִּיעוּנוּ דְּבָרֵינוּ עַד עַתָּה מִזֵּכֶר יִתְרוֹן מַעֲלַת הָאָדָם, נָשִׁיב דְּבָרֵינוּ לִזְכֹּר עִנְיַן סִפְרֵנוּ זֶה, וְאֵיךְ תִּהְיֶה הַשָּׂגַת תּוֹעַלְתּוֹ. וְאוֹמַר כִּי זֶה יִהְיֶה אַחֲרֵי שֶׁנְּסַדֵּר דְּבָרֵינוּ בְּכָל עִנְיָנָיו כָּרָאוּי וְאַחֲרֵי כֵן נַגִּיעַ אֶל תּוֹעַלְתּוֹ וְדוֹמֶה לְמַה שֶּׁאָמַר שְׁלֹמֹה ע"ה, <small>(קֹהֶלֶת ז כ"ט)</small> לְבַד רְאֵה זֶה מָצָאתִי אָמְרָה קֹהֶלֶת אַחַת לְאַחַת לִמְצוֹא חֶשְׁבּוֹן. ר"ל כִּי בְּהִתְחַבְּרוּת הַדְּבָרִים יִהְיוּ רְאוּיִים שֶׁיִּפּוֹל עֲלֵיהֶם הַמִּנְיָן, וְכֵן בְּסִדּוּר הַדְּבָרִים יוּבָן עִנְיָנָם.
<b>וְאוֹמַר</b> כִּי הָאֱלֹקִים בָּרָא אֶת רֹב הָעוֹלָם הַגָּדוֹל הַהוֹלֵךְ עַל אַרְבָּעָה טְבָעִים לַהֲוַת הֲוָיַת תְּחִלָּתוֹ מֵאַרְבָּעָה הַיְסוֹדוֹת הַיְדוּעִים וּלְעֻמַת זֶה בָּרָא הָאֱלֹקִים אֶת הָאָדָם עַל ד' טְבָעִים שָׂם בּוֹ הַדָּם לְעֻמַּת הָאֲוִיר, וְהַלֵּיחָה הַלְּבָנָה לְעֻמַּת הַמַּיִם, וְהַמָּרָה הָאֲדֻמָּה לְעֻמַּת הָאֵשׁ, וְהַמָּרָה הַשְּׁחוֹרָה לְעֻמַּת הֶעָפָר. וּבְרָאוֹ שָׁלֵם בְּצוּרָתוֹ וּבְכָל כֵּלָיו לֹא יֶחְסַר דָּבָר וּבָרָא בּוֹ הַחוּשִׁים כְּמוֹ שֶׁאֲנִי עָתִיד לְזָכְרָם. וּכְבָר רָמַז אוֹתָם שְׁלֹמֹה בְּאָמְרוֹ, <small>(קֹהֶלֶת ט י"א)</small> שַׁבְתִּי וְרָאֹה תַחַת הַשֶּׁמֶשׁ כִּי לֹא לַקַּלִּים הַמֵּרוֹץ וְלֹא לַגִּבּוֹרִים הַמִּלְחָמָה [וְגַם לֹא לַחֲכָמִים לֶחֶם וְגַם] לֹא לַנְּבֹנִים עֹשֶׁר וְכוּ'.
<b>מַה</b> שֶּׁאָמַר שַׁבְתִּי וְרָאֹה תַּחַת הַשֶּׁמֶשׁ הוּא עִנְיַן בְּחִינָתוֹ וְהוּא כְּלָל שֶׁהוֹצִיאוֹ כְּעֵין הַפְּרָט מִפְּנֵי שֶׁמַּה שֶּׁאָמַר תַּחַת הַשֶּׁמֶשׁ רָצָה לוֹמַר כָּל מַה שֶּׁהוּא תַּחַת גַּלְגַּל הַסּוֹבֵב.
<b>וּמַה</b> שֶּׁאָמַר <small>(שָׁם י"א)</small> כִּי לֹא לַקַּלִּים הַמֵּרוֹץ רָמַז בּוֹ אֶל חוּשׁ הָרֵיחַ אֲשֶׁר הוּא בָּאַף, מִפְּנֵי שֶׁהַמֵּרוֹץ יִהְיֶה בִּשְׁאִיפַת הָאֲוִיר מִחוּץ לְנוֹפֵף עַל הַחֲמִימוּת הַטִּבְעִי אֲשֶׁר בְּתוֹךְ גּוּף־הָאָדָם. וְהַשְּׁאִיפָה תִּהְיֶה בְּחוּשׁ הָאַף וְלוּלֵי הָאַף לֹא הָיְתָה הַנְּשִׁימָה שֶׁהִיא מְבִיאָה לִידֵי הַתְּנוּעָה.
<b>וּמַה</b> שֶּׁאָמַר וְלֹא לַגִּבּוֹרִים הַמִּלְחָמָה רָצָה לִזְכּוֹר חוּשׁ הַשֵּׁמַע כַּאֲשֶׁר אָנוּ רוֹאִים שֶׁהַמִּלְחָמָה לֹא תִּהְיֶה כִּי אִם בְּשֵׁמַע וּבַהֲרָמַת קוֹל כְּמוֹ שֶׁאָמַר, <small>(שְׁמוֹת ל"ב י"ז)</small> קוֹל מִלְחָמָה בַּמַּחֲנֶה.
<b>וּמַה</b> שֶּׁאָמַר וְלֹא לַחֲכָמִים לֶחֶם ר"ל אֶל חוּשׁ הַטַּעַם וְהַדִּבּוּר כִּפְשׁוּטוֹ.
<b>וּמַה</b> שֶּׁאָמַר וְלֹא לַנְּבוֹנִים עֹשֶׁר ר"ל עַל חוּשׁ הַמִּשּׁוּשׁ אֲשֶׁר הוּא מִמִּין הַבִּינָה. וְהוּא מִמִּין הַחוּשִׁים הַצְּפוּנִים אֲשֶׁר בְּטֶבַע הַנֶּפֶשׁ כְּמוֹ הַרְגָּשָׁה וְהַמַּחֲשָׁבָה וְהַבִּינָה.
<b>וּמַה</b> שֶּׁאָמַר <small>(שָׁם י"א)</small> וְגַם לֹא לַיּוֹדְעִים חֵן, ר"ל עַל חוּשׁ הָרְאוּת שֶׁלֹּא תִּהְיֶה דַּעַת כִּי אִם בְּהַאֲרָכַת הָעִיּוּן בַּסְּפָרִים וְהַתְמָדַת הַלִּמּוּד וְהַגִּרְסָא בָּהֶם וְלוּלֵי שֶׁאֵין אָנוּ רוֹצִים לְהַאֲרִיךְ הָיִיתִי מֵבִיא רְאָיוֹת גְּלוּיוֹת מִן הַסְּבָרוֹת הַשִּׂכְלִיּוֹת וְחָכְמַת הַקַּבָּלָה עַל אֵלֶּה הָרְמָזִים, עַד שֶׁתִּהְיֶה הֲבָנָתָם קַלָּה וְהַשָּׂגָתָם קְרוֹבָה. וּמִי שֶׁהוּא מֵאַנְשֵׁי הַלְּבָבוֹת הַזַּכִּים וְהַנְּפָשׁוֹת הַיְקָרוֹת, הַמִּזְעָר הַזֶּה מַסְפִּיק לוֹ לְמוֹפֵת כִּי שְׁלֹמֹה ע"ה לֹא רָמַז בְּפָסוּק זֶה כִּי אִם לַחוּשִׁים הַגְּלוּיִים וְהִנִּיחַ זִכְרוֹן הַחוּשִׁים הַצְּפוּנִים.
<b>וּכְשֶׁיִּהְיֶה</b> הָאָדָם חָכָם יְשַׁמֵּשׁ בָּהֶם בְּעִנְיְנֵיהֶם וְיִמְנְעֵם מִמַּה שֶּׁאֵין רָאוּי לָהֶם, אֲבָל יִהְיֶה כְּרוֹפֵא הַבָּקִי אֲשֶׁר הוּא חוֹשֵׁב עַל הַנֻּסְחָא וּמֵשִׂים כָּל סַם שִׁעוּר יָדוּעַ וְיִהְיוּ הַסַּמָּנִים חֲלוּקִים בְּמִשְׁקְלֵיהֶם כְּמוֹ שֶׁיָּשִׂים מִזֶּה הַסַּם גֵּרָה וּמִזֶּה כְּאִיסָר. וְהַדּוֹמֶה לָזֶה בְּשַׁעֲרוֹ מַעֲשֵׂה כֹּחָם מִן הַחֹם וּמִן הַקֹּר, וְהַלַּחוּת וְהַיֹּבֶשׁ. וְהוּא מֵפִיק בֵּינֵיהֶם בְּשַׁעֲרוֹ כַּמּוּתָם וְאֵין מַסְפִּיקִין עַד שֶׁיָּשִׂים בֵּינֵיהֶם מָסַכִּים מַבְדִּילִים לְהַצִּיל מֵרָעָתָם. וְכָל זֶה בְּמַחְשֶׁבֶת חָכְמָה וְכֵיוָן שֶׁהוּא כֵּן צָרִיךְ הָאָדָם שֶׁיְשַׁעֵר מִדּוֹתָיו אֲשֶׁר הֵם חוּשָׁיו, וְלֹא יְשַׁמֵּשׁ בָּהֶם אֶלָּא בְּדָבָר הַצָּרִיךְ מִפְּנֵי שֶׁהָאֱלֹקִים הִרְכִּיבָם בָּאָדָם לְצֹרֶךְ.
<b>עַל</b> כֵּן צָרִיךְ לְתַקֵּן הַנְהָגָתָם מִפְּנֵי שֶׁבָּהֶן מְתַקֵּן תֹּכֶן חַיּוּתוֹ, כִּי בָּהֵנָּה רוֹאֶה אֶת הַמַּרְאוֹת וְשׁוֹמֵעַ אֶת הַקּוֹלוֹת וְטוֹעֵם אֶת הַמַּטְעַמִּים וּמַבְחִין בֵּין הַקָּשֶׁה לָרַךְ וְהַדּוֹמֶה לוֹ מִמָּה שֶׁהוּא מַגִּיעוֹ אֶל הַחַיִּים כָּל יְמֵי חַיָּיו. וְהַרְבֵּה יֵשׁ בָּהֶם מִדַּרְכֵי הַתּוֹעָלוֹת אֲשֶׁר אֲנִי עָתִיד לְזָכְרָם. וַאֲנִי מַזְכִּיר עַתָּה הַחוּשִׁים וְאֳפָנֵי תּוֹעֲלוֹתָם וּמַזְהִיר מֵהִשְׁתַּמֵּשׁ בָּהֶם בְּדַרְכֵי הָרָע.
<b>וְאוֹמַר</b> כִּי רֹאשׁ הַחוּשִׁים הֶחָשׁוּב שֶׁבָּהֶם הוּא חוּשׁ הָעַיִן מִפְּנֵי שֶׁמַּעֲלָתָהּ מִן הַגּוּף כְּמַעֲלַת הַשֶּׁמֶשׁ בָּעוֹלָם. וְהַחוּשׁ הַזֶּה אֵינֶנּוּ פּוֹסֵק מֵהַשִּׂיג מוּחָשׁוֹ תָּמִיד מִבְּלִי זְמַן וַאֲנִי ר"ל בָּזֶה שֶׁהוּא מַשִּׂיג הַקָּרוֹב אֵלָיו וְהָרָחוֹק מִמֶּנּוּ בְּעֵת אַחַת, וְאֵין בֵּין הַשָּׂגָתוֹ הַקָּרוֹב וְהַשָּׂגָתוֹ הָרָחוֹק זְמַן כְּמוֹ שְׁאָר הַחוּשִׁים. וְהָעַיִן נוֹפֶלֶת עַל מוּחָשָׁהּ בְּעוֹדָהּ פְּתוּחָה עַל כֵּן לֹא תִּתָּכֵן הַשֵּׁנָה עַד שֶׁתִּהְיֶה סְתוּמָה. וּמַה נִּפְלְאוּ דִּבְרֵי הַפִילוֹסוֹפִים בְּחוּשׁ הָעַיִן: לַנֶּפֶשׁ צְבָעִים רוּחָנִיִּים וְהֵם נִרְאִין בִּתְנוּעַת עַפְעַפֵּי הָעַיִן. וְאָמְרוּ הִשָּׁמֵר מֵחוּשׁ הָעַיִן כִּי הוּא מֵבִיא אֶל מִינֵי רְהָבִים וְהִיא מְעִידָה עָלֶיךָ בִּקְצַת הַתְּנוּעוֹת כְּגָאוֹן וְגֹבַהּ וּבְמִקְצָתָם כַּעֲנָוָה וְשִׁפְלוּת, עַל כֵּן הַדְבֵּק אֵלֶיהָ מִבְחַר הַתְּנוּעוֹת, וְהַרְחֵק מִמֶּנָּהּ הַמְגֻנֶּה שֶׁבָּהֶם. וְאָמְרוּ אֵין הַהַכָּרָה לַהֲנָאַת הָעַיִן כִּי אִם לַהֲנָאַת הַבִּינָה, וְתַחַת הַדְּבָרִים הָאֵלֶּה פֵּרוּשׁ אֵינֶנּוּ נֶעֱלָם מֵאִישׁ מֵבִין. וּמַה טּוֹבָה הֲפָקַת הַדָּבָר הַזֶּה לְדִבְרֵי הַכָּתוּב <small>(בַּמִּדְבָּר ט"ו ל"ט)</small> "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם".
<b>וְסָמוּךְ</b> לוֹ חוּשׁ הַשֵּׁמַע בִּיקָר מַעֲלָתוֹ, וְאִם הַחוּשׁ הַזֶּה פְּעֻלָּתוֹ בַּנֶּפֶשׁ קְרוֹבָה לִפְעֻלַּת הָעַיִן, אֵין הָאָדָם מַסְכִּית לָהּ כַּאֲשֶׁר הוּא מַסְכִּית אֶל הָעַיִן. וּמִן הַמִּנְהָג הַטּוֹב בַּחוּשׁ הַזֶּה לְהַטּוֹתוֹ מֵהַדְּבָרִים הַמְגֻנִּים, וְלֹא יִגְזוֹר עַל מַה שֶּׁהוּא שׁוֹמֵעַ מִנֹּעַם הַקּוֹל בְּמַה שֶּׁהוּא דּוֹמֶה לוֹ אַךְ בְּמַה שֶּׁהוּא דּוֹמֶה לוֹ לָעִנְיָן וְלַכַּוָּנָה. וְאַל יִהְיֶה נִצּוֹד בְּשָׁמְעוֹ, כְּעוֹף אֲשֶׁר לִבּוֹ נוֹטֶה אֶל הַקּוֹל הֶעָרֵב. וְצָרִיךְ שֶׁיֵּדַע הַמְּקוֹמוֹת אֲשֶׁר רָאוּי לוֹ בָּהֶן לְהַאֲזִין וְלִשְׁמוֹעַ, וַאֲשֶׁר אֵין רָאוּי בָּהֶן לְהַאֲזִין כְּלָל. וְדוֹמֶה לְמַה שֶּׁנֶאֱמַר עָלָיו אוֹטֵם אָזְנוֹ מִשְּׁמוֹעַ דָּמִים.
<b>וְחוּשׁ</b> הָרֵיחַ הוּא סָמוּךְ לְחוּשׁ הַשֵּׁמַע מִפְּנֵי שֶׁזֶּה מוּחָשׁוֹ הַקּוֹל הַהֹוֶה בָּאֲוִיר וּמוּחָשׁ זֶה הָאֵיד הַמַּתְמִיד בָּאֲוִיר וּמַעֲלָתוֹ פְּחוּתָה מֵחוּשׁ הַשֵּׁמַע וְעַל כֵּן הַנְהָגַת שִׁמּוּשׁוֹ מֻעָטָה מִמֶּנּוּ מִפְּנֵי שֶׁאֵין בּוֹ עֲבוֹדַת מִצְוָה וְלֹא עֲבֵרָה. אַךְ חוּשׁ הַטַּעַם וְאִם הוּא בְּמַעֲלָה פָּחוּת מִכָּל הַחוּשִׁים, דֶּרֶךְ הַנְהָגַת הַשִּׁמּוּשׁ בּוֹ גְּדוֹלָה מִכֻּלָּם, מִפְּנֵי שֶׁלֹּא יוּכַל הַגּוּף לַעֲמוֹד זוּלָתוֹ כְּמוֹ שֶׁהוּא יָכוֹל לַעֲמוֹד זוּלָתָם. וְדֶרֶךְ הַנְהָגַת שִׁמּוּשׁוֹ שֶׁיַּחֲסוֹם אוֹתוֹ מִן הָאָסוּר וְיַתִּירֵהוּ לַמֻּתָּר, וְיַגְבִּיר בַּכֹּל הַשֵּׂכֶל עַל הַתַּאֲוָה. וּתְחִלַּת מַה שֶׁיִּרְאֶה בּוֹ, מֶמְשֶׁלֶת שִׂכְלְךָ עַל תַּאֲוָתְךָ בְּמַאֲכָל וּבְמִשְׁתֶּה, כְּמוֹ שֶׁהוּא תְּחִלַּת מַה שֶּׁחָטָא בּוֹ הָאָדָם.
<b>וְחוּשׁ</b> הַמִּשּׁוּשׁ סָמוּךְ לְחוּשׁ הַטַּעַם וְהוּא מִמִּינוֹ וַהֲנָאָתוֹ מִמִּדּוֹת הָאֵיבָרִים הַשָּׁוִים בְּמִזְגָם, וְאֵין צֹרֶךְ לַנֶּפֶשׁ הַמּוֹפְתִים בּוֹ חוּץ מֵהַנְהָגַת הַגּוּף בּוֹ. וְדֶרֶךְ הַנְהָגַת שִׁמוּשׁוֹ שֶׁתֵּדַע כִּי הַתַּאֲווֹת הֵם חָלָאִים בַּגּוּף וּמַדְוִים שֶׁאַתָּה צָרִיךְ לְרַפְּאָם. וְלֹא תַּחֲשֹׁב שֶׁהֵם מִמִּדּוֹת הַנֶּפֶשׁ הַמַּשְׂכֶּלֶת, וְאַל יַעֲלֶה בְּלִבְּךָ כִּי הַשָּׂגָתָם הִיא הַשָּׂגַת הַטּוֹבָה הַשְּׁלֵמָה כְּמוֹ הַשָּׂגַת הַמַּעֲלוֹת הַטּוֹבוֹת אֲשֶׁר בָּהֵנָּה יִהְיֶה הָאָדָם רָאוּי לְכָבוֹד בְּדִין הַשֵּׂכֶל.
<b>וְאַחַר</b> שֶׁהִשְׁלַמְנוּ לְסַפֵּר כָּל הַחוּשִׁים נֹאמַר כִּי שַׂמְנוּ אוֹתָם כְּמוֹ הַסּוּג וְנִזְכֹּר אַחֲרֵיהֶם מַה שֶּׁתַּחְתָּם מִן הַמִּינִים אֲשֶׁר הֵם מִדּוֹת הָאָדָם. וְנִזְכֹּר אַחֲרֵי כֵן שָׁם כָּל אִישׁ מִן הַמִּינִים וּנְסַפֵּר אֳפָנֵי תּוֹעֲלוֹתֵיהֶן וְהֶזֵּקָם וְהֵיאַךְ נַגִּיעַ אֶל אֳפָנֵי תִּקּוּנָם.
<b>וְנֹאמַר</b> כִּי כַּאֲשֶׁר יִחַסְנוּ הַמִּדּוֹת אֶל הַחוּשִׁים עַל דֶּרֶךְ הַמִּסְפָּר עָלָה מֵהֶם לְכָל חוּשׁ אַרְבָּעָה מִדּוֹת, וְיִחַסְנוּ בִּתְחִלָּה לְחוּשׁ הָרְאוּת אַרְבַּע מִדּוֹת וְכֵן לִשְׁאָר הַחוּשִׁים. וְהִגִּיעַ הַמִּסְפָּר עֶשְׂרִים מִדּוֹת, מֵהֶם: לָעַיִן — הַגַּאֲוָה וְהָעֲנָוָה וְהַבֹּשֶׁת וְהָעַזּוּת. וּמַה שֶּׁאָנוּ רוֹאִין מִן הַגַּאֲוָה לְחוּשׁ הָעַיִן הוּא דָּבָר גָּלוּי וּכְמוֹ שֶׁהִקְדַּמְנוּ לְדַבֵּר בּוֹ. וְעוֹד כִּי אַתָּה רוֹאֶה גַבְהוּת עֵינֵי הַגֵּאִים וַאֲשֶׁר נַפְשׁוֹתֵיהֶם גְּבוֹהוֹת, וּבְהֵפֶךְ זֶה בִּשְׁפָלֵי הַנֶּפֶשׁ וּבַעֲנָוִים. וְאוֹמֵר הַכָּתוּב, <small>(יְשַׁעְיָה ב י"א)</small> עֵינֵי גַבְהוּת אָדָם שָׁפֵל. וְעוֹד <small>(שָׁם ה ט"ו)</small> וְעֵינֵי גְּבוֹהִים תִּשְׁפַּלְנָה וְהַדּוֹמֶה לוֹ.
<b>וּמַה</b> שֶּׁאָמַר "וְעֵינֵי" הוּא מוֹרֶה כִּי מִדַּת הַגַּאֲוָה מְיֻחֶסֶת אֶל חוּשׁ הָעַיִן. וּבַעֲנָוָה אוֹמֵר, <small>(חֲבַקּוּק א י"ג)</small> טְהוֹר עֵינַיִם מֵרְאוֹת (בְּ)רַע וְהַדּוֹמֶה לוֹ. וּמִי שֶׁהוּא עַז פָּנִים תִּרְאֶה אוֹתוֹ בְּרֹב הָעִנְיָנִים מְשַׁקֵּר הָעֵינַיִם לֹא יֶחֱרַד לְבֹשֶׁת, כְּמוֹ שֶׁאָמַר בָּהֶם <small>(יְשַׁעְיָה ג. ט)</small> הַכָּרַת פְּנֵיהֶם עָנְתָה בָּם. וְכֵן תִּרְאֶה עֵינֵי הָרְשָׁעִים אַנְשֵׁי הָעַזּוּת הוֹמִיּוֹת וְאֵינָן נָחוֹת, וְדוֹמֶה לְמַה שֶּׁנֶּאֱמַר בָּהֶם: <small>(אִיּוֹב י"א כ)</small> וְעֵינֵי רְשָׁעִים תִּכְלֶינָה. וְאָמַר בְּעַזִּים: <small>(יִרְמְיָה ה. ג)</small> חִזְּקוּ פְנֵיהֶם מִסֶּלַע. וּבְהֵפֶךְ זֶה תִּרְאֶה הַבַּיְשָׁן כּוֹפֵף עֵינָיו, כְּדֵי שֶׁיִּמְצָא חֵן בְּעֵינֵי אֱלֹקִים וְאָדָם כְּמוֹ שֶׁנֶּאֱמַר: <small>(מִשְׁלֵי ד ל"ד)</small> וְלַעֲנָוִים יִתֵּן חֵן. כַּאֲשֶׁר אֲנִי עָתִיד לְבָאֵר אֶת הַכֹּל בַּשְּׁעָרִים הַמְיֻחָדִים בָּהֶם בַּאֵר הֵיטֵב בְּעֶזְרַת הָקֵל. וְהַמַּעֲלָה הַזֹּאת מַגִּיעִים אֵלֶיהָ בְּמִצּוּעַ הָרְאוּת מִן הַמַּבִּיט וְהַמֻּבָּט כְּמוֹ שֶׁנֶּאֱמַר: <small>(בַּמִּדְבָּר י"ב ג)</small> וְהָאִישׁ מֹשֶׁה עָנָיו מְאֹד. וְהִקְדִּים, לְעֻמַּת זֶה, <small>(שְׁמוֹת י"א ג)</small> גַּם הָאִישׁ מֹשֶׁה גָּדוֹל מְאֹד בְּאֶרֶץ מִצְרָיִם וְגוֹ'.
<b>וְחוּשׁ</b> הַשֵּׁמַע הוּא סוּג שֶׁיֵּשׁ תַּחְתָּיו אַרְבָּעָה מִינִים שֶׁהֵם אַרְבַּע מִדּוֹת וְהֵם: הָאַהֲבָה וְהַשִּׂנְאָה וְהָרַחֲמִים וְהָאַכְזָרִיּוּת. וְאוֹמַר כִּי צָרִיךְ לְדַקְדֵּק הָעִיּוּן כְּדֵי לְיַחֵס אֵלֶּה הָאַרְבָּעָה מִדּוֹת אֶל חוּשׁ הַשֵּׁמַע. וְאִם לֹא נַרְאֶה דְּבָרֵינוּ מְבֹאָר בַּאֵר הֵיטֵב, אַנְשֵׁי לֵבָב־יַסְפִּיקוּ לָהֶם הָרְמָזִים. וְאֵין צָרִיךְ לְהַאֲשִׁים מִי שֶׁהֵבִיא קְצָת מִן הַדְּבָרִים הַנְּכוֹנִים, מִפְּנֵי שֶׁלֹּא הִגִּיעַ עַד תַּכְלִיתָם. וְאוּלַי הַמְעַיֵּן בְּסִפְרִי יְדוּנֵנִי לִזְכוּת עַל שֶׁלֹּא יָכֹלְתִּי לְהָבִיא הַמּוֹפְתִים הַשִּׂכְלִיִּים וַאֲשֶׁר הֵם מֵחָכְמַת הַדִּבּוּר וְהַהַקָּשׁוֹת אֲשֶׁר מִן הַכָּתוּב בְּמַה שֶּׁשַּׂמְנוּ יָדֵינוּ בּוֹ. כִּי הַכֹּחַ הַבְּשָׂרִי חַלָּשׁ כָּל שֶׁכֵּן לְאִישׁ כָּמוֹנִי, וּמַה שֶּׁאֲנִי בּוֹ מֵרֹב הַהַקְטָנָה וּמִעוּט הַשָּׂגַת הַחֵפֶץ.
<b>וְאוֹמַר</b> כִּי בַּמְּקוֹמוֹת בָּא הַשֵּׁמַע בַּכָּתוּב, נִסְמָךְ הָאַהֲבָה לוֹ כְּמוֹ שֶׁנֶּאֱמַר: <small>(דְּבָרִים ו. ד)</small> שְׁמַע יִשְׂרָאֵל. וְסָמַךְ לוֹ וְאָהַבְתָּ אֶת ה' אֱלֹקֶיךָ. וְעוֹד, <small>(בְּרֵאשִׁית כ"ד נ"ב)</small> וַיְהִי כַּאֲשֶׁר שָׁמַע עֶבֶד אַבְרָהָם אֶת דִּבְרֵיהֶם וַיִּשְׁתַּחוּ אַרְצָה. וְעוֹד, <small>(בְּרֵאשִׁית כ"ט י"ג)</small> וַיְהִי כִּשְׁמוֹעַ לָבָן אֶת שֵׁמַע יַעֲקֹב וְגוֹ'. וְסָמַךְ לוֹ וַיְחַבֵּק לוֹ וַיְנַשֵּׁק לוֹ.
<b>וְיָבֹא</b> עוֹד הַשֵּׁמַע עַל הַקִּבּוּל וְהָרָצוֹן אֲשֶׁר הֵמָּה יְסוֹד הָאַהֲבָה כְּמוֹ שֶׁנֲאֱמַר <small>(שְׁמוֹת כ"ד ז)</small> נַעֲשֶׂה וְנִשְׁמַע. וַעֲשִׂיַּת הַדָּבָר יִהְיֶה בְּאַהֲבַת הָאָדָם אֶת הַדָּבָר וְדוֹמֶה לְמַה שֶּׁנֶּאֱמַר: <small>(בְּרֵאשִׁית כ"ז ד)</small> וַעֲשֵׂה לִי מַטְעַמִּים כַּאֲשֶׁר אָהַבְתִּי.
<b>וְעוֹד</b> תָּבֹא הֲטָבַת הַלֵּב עַל הַשֵּׁמַע כמ"ש: וַיִּשְׁמַע מֹשֶׁה וַיִּיטַב בְּעֵינָיו. כְּמוֹ שֶׁיָּבֹא הַקֶּצֶף בְּהֶעְדֵּר הַקַּבָּלָה וְהַשֵּׁמַע כְּמוֹ שֶׁנֶּאֱמַר <small>(שְׁמוֹת ו. ט)</small> וְלֹא שָׁמְעוּ אֶל מֹשֶׁה וַיִּקְצֹף עֲלֵיהֶם מֹשֶׁה. וְתִהְיֶה סְמוּכָה לַשֵּׁמַע הַשִּׂנְאָה, כַּאֲשֶׁר יָדַעְתָּ מֵעִנְיַן עֵשָׂו שֶׁהוּא אוֹמֵר בּוֹ <small>(בְּרֵאשִׁית כ"ז ל"ד)</small> כִּשְׁמוֹעַ עֵשָׂו אֶת דִּבְרֵי אָבִיו, וְסָמַךְ לוֹ, <small>(בְּרֵאשִׁית כ"ז מ"א)</small> וַיִשְׂטוֹם עֵשָׂו אֶת יַעֲקֹב. וְהָרַחֲמָנוּת יָדוּעַ שֶׁהִיא גַּם הִיא תִּהְיֶה אַחַר הַשֵּׁמַע, כְּמוֹ שֶׁנֶּאֱמַר: <small>(שְׁמוֹת כ"ב כ"ו)</small> וְשָׁמַעְתִּי כִּי חַנּוּן אָנִי. וְנֶאֱמַר בַּצַּדִּיקִים הַחֲנוּנִים: <small>(מִשְׁלֵי א ל"ג)</small> וְשׁוֹמֵעַ לִי יִשְׁכּוֹן בֶּטַח. וּבְהֵפֶךְ זֶה נֶאֱמַר בָּרְשָׁעִים: <small>(אִיּוֹב ט"ו כ"א)</small> קוֹל פְּחָדִים בְּאָזְנָיו וְהַדּוֹמֶה לוֹ. וְהָאַכְזָרִיּוּת הִיא מִמִּעוּט הַקִּבּוּל כְּמוֹ שֶׁנֶּאֱמַר בְּפַרְעֹה <small>(שְׁמוֹת ט י"ב)</small> וְלֹא שָׁמַע אֲלֵיהֶם. וְאָמַר בַּגּוֹי הָאַכְזָרִי <small>(דְּבָרִים כ"ח נ)</small> גּוֹי עַז פָּנִים אֲשֶׁר לֹא תֵּדַע לְשׁוֹנוֹ וְלֹא תִּשְׁמַע מַה יְּדַבֵּר.
<b>וְחוּשׁ</b> הָרֵיחַ יֵשׁ לוֹ מִן הַמִּדּוֹת אַרְבָּעָה — הֶחָרוֹן וְהָרָצוֹן וְהַקִּנְאָה וְהַחֲרִיצוּת. וְהַחֲרוֹן מְיוּחָס אֶל חוּשׁ הָרֵיחַ כְּמוֹ שֶׁכָּתוּב <small>(שׁוֹפְטִים י"ד י"ט)</small> וַיִּחַר אַפּוֹ, וְיוֹתֵר מַה שֶּׁנִּרְאָה הֶחָרוֹן וְהַכַּעַס וְהַחֵמָה בָּאַף כמ"ש <small>(דָּנִיֵּאל ג' י"ט)</small> בֵּאדַיִן נְבוּכַדְנֶצַּר הִתְמְלִי חֱמָא וּצְלֵם אַנְפּוֹהִי אִשְׁתַּנִּי. וְהָרָצוֹן יִהְיֶה בְּכֹחַ הָרַעְיוֹנִים אֲשֶׁר הֵמָּה בַּמּוֹחַ, כְּשֶׁלֹּא יְשַׁנֶּה אוֹתוֹ מִקְרֶה מֵחוּשׁ הָרֵיחַ, אֲשֶׁר הוּא קָרוֹב אֵלָיו מִכָּל הַחוּשִׁים הַפּוֹעֲלִים. וּבָרָצוֹן נֶאֱמַר <small>(מִשְׁלֵי ט"ז ט"ו)</small> בְּאוֹר פְּנֵי מֶלֶךְ חַיִּים וּרְצוֹנוֹ כְּעָב מַלְקוֹשׁ.
<b>וְהַקִּנְאָה</b> וְהַחֲרִיצוּת יֵשׁ שֶׁיִּהְיוּ מֵחוּשׁ הָאַף וְהַקִּנְאָה כְּסָעִיף מִן הַחֲרוֹן וְדוֹמֶה לְמַה שֶּׁנֶּאֱמַר <small>(שָׁם ו ט"ז)</small> חֲמַת גֶּבֶר. וּכְבָר נִתְבָּרֵר בָּזֶה הִשְׁתַּתְּפוּת הַחֵמָה עִם הַקִּנְאָה בְּעִנְיַן הַחוּשׁ. וְהַחֲרִיצוּת הִיא תְּנוּעַת הָאָדָם וְתִהְיֶה בְּתִקּוּן כְּלֵי הַנְּשָׁמָה אֲשֶׁר הֵם קֹטֶב חוּשׁ הָרֵיחַ, וְכַאֲשֶׁר אָמַרְנוּ קוֹדֵם לָזֶה בַּפֵּרוּשׁ כִּי לֹא לַקַּלִּים הַמֵּרוֹץ.
<b>וְחוּשׁ</b> הָרְבִיעִי אֲשֶׁר הוּא בְּטַעַם אַרְבָּעָה מִינִים שֶׁהֵם ד' מִדּוֹת וְהֵם: הַשִּׂמְחָה וְהַדְּאָגָה וְהַחֲרָטָה וְהַשַּׁלְוָה. הֲלֹא תִּרְאֶה כִּי הַשִּׂמְחָה הַגְּדוֹלָה הִיא בְּמַאֲכָל וּבְמִשְׁתֶּה אֲשֶׁר יַגִּיעוּ אֵלֶיהָ בְּמִצּוּעַ חוּשׁ הַטַּעַם, כְּמוֹ שֶׁנֶּאֱמַר <small>(בְּרֵאשִׁית כ"ז כ"ה)</small> הַגִּישָׁה לִי וְאֹכְלָה מִצֵּיד בְּנִי לְמַעַן תְּבָרֶכְךָ נַפְשִׁי. וְנֶאֱמַר עוֹד <small>(רוּת ג. ז)</small> וַיֹּאכַל בֹּעַז וַיֵּשְׁתְּ וַיִּיטַב לִבּוֹ. וְיֵשׁ שֶׁמְּשַׂמְּחִים הַדְּבָרִים אֲשֶׁר הֵם בְּמִלּוֹת שֶׁהֵם מֵעֵין הַטַּעַם כְּמוֹ שֶׁנֶּאֱמַר <small>(מִשְׁלֵי ט"ו כ"ג)</small> שִׂמְחָה לְאִישׁ בְּמַעֲנֵה פִיו. וּבְהֵפֶךְ זֶה כְּשֶׁיֵּעָדֵר פֹּעַל הַחוּשׁ הַזֶּה תִּהְיֶה הַדְּאָגָה כְּמוֹ שֶׁנֶאֱמַר <small>(שְׁמוּאֵל א. ז)</small> וַתִּבְכֶּה וְלֹא תֹּאכַל. וּכְמוֹ שֶׁנֶאֱמַר בִּיהוֹנָתָן <small>(שָׁם א ט"ז)</small> וְלֹא אָכַל בְּיוֹם הַחֹדֶשׁ הַשֵּׁנִי לֶחֶם כִּי נֶעֱצָב אֶל דָּוִד. וְהַרְבֵּה כָּזֶה בָּא בְּדָוִד וְזוּלָתוֹ.
<b>וּמִדַּת</b> הַחֲרָטָה — הַדֶּרֶךְ אֲשֶׁר בּוֹ יוּכַל אָדָם לְיַחֲסָהּ אֶל חוּשׁ הַטַּעַם הִיא הַתְּשׁוּבָה בְּהִתְחָרֵט עַל מַה שֶּׁעָבַר, וּמְנוֹעַ הַנֶּפֶשׁ מִמִּינֵי הַהֲנָאוֹת וְהַתַּאֲווֹת אֲשֶׁר תִּהְיֶינָה בְּטַעַם כמ"ש <small>(הוֹשֵׁעַ י"ד ג)</small> וּנְשַׁלְּמָה פָרִים שְׂפָתֵינוּ. אַחַר שֶׁאָמַר <small>(שָׁם ב)</small> שׁוּבָה יִשְׂרָאֵל עַד ה' אֱלֹקֶיךָ. וּמַה שֶּׁדּוֹמֶה לָזֶה יִחֵס מִדַּת הַשַּׁלְוָה אֶל הַטַּעַם בְּמַה שֶּׁאָמַר בְּסַנְחֵרִיב <small>(מלכים ב. י"ח ל"ב)</small> אִכְלוּ אִישׁ גַּפְנוֹ וְאִישׁ תְּאֵנָתוֹ. וְנֶאֱמַר <small>(שׁוֹפְטִים י"ח ז)</small> וַיִּרְאוּ אֶת הָעָם אֲשֶׁר בְּקִרְבָּהּ יוֹשֶׁבֶת לָבֶטַח.
<b>וְהַמִּשּׁוּשׁ</b> אֲשֶׁר הוּא הַחוּשׁ הַחֲמִישִׁי יֵשׁ לוֹ אַרְבַּע מִדּוֹת וְהֵם: הַנְּדִיבוּת וְהַקַּמְצָנוּת וְהַגְּבוּרָה וְהַמֹּרֵךְ. וְיִחֵס הַנְּדִיבוּת אֶל הַמִּשּׁוּשׁ מִפְּנֵי שֶׁהַמִּשּׁוּשׁ לֹא יִהְיֶה כִּי אִם בְּכַף הַיָּד, וְהַנְּדִיבוּת לֹא יִהְיֶה כִּי אִם בִּפְתִיחַת הַיָּד כְּמוֹ שֶׁהַקַּמְצָנוּת תִּהְיֶה בִּקְפִיצָתוֹ. וְנֶאֱמַר בַּנְּדִיבוּת <small>(מִשְׁלֵי י"ח ט"ז)</small> מַתַּן אָדָם יַרְחִיב לוֹ וְלִפְנֵי גְּדוֹלִים יַנְחֶנּוּ. וּבַקַּמְצָנוּת נֶאֱמַר <small>(שָׁם י"ג י"ג)</small> וְקֹבֵץ עַל יָד יַרְבֶּה. וְיַחַס הַגְּבוּרָה אֶל הַיָּד מִתְבָּאֵר מִמָּה שֶׁאָנוּ רוֹאִים כִּי הַפְּגִיעָה תִּהְיֶה בַּיָּד כְּמוֹ שֶׁנֶאֱמַר <small>(שׁוֹפְטִים ה כ"ו)</small> יָדָהּ לַיָּתֵד תִּשְׁלַחְנָה. וּבְהֵפֶךְ זֶה נֶאֱמַר עַל הַמֹּרֵךְ <small>(יְשַׁעְיָה ל"ה ג)</small> חַזְּקוּ יָדַיִם רָפוֹת וְנֶאֱמַר עַל כֵּן <small>(יְחֶזְקֵאל ז י"ז)</small> כָּל הַיָּדַיִם תִּרְפֶּינָה וְהַדּוֹמֶה לוֹ.
<b>וְכֵיוָן</b> שֶׁהִתְבָּאֵר כִּי כָּל מִדּוֹת הַנֶּפֶשׁ הֵם מְיֻחָסוֹת אֶל הַחֲמִשָּׁה חוּשִׁים, נָשׁוּב אֶל דְּבָרֵינוּ הָרִאשׁוֹן אֲשֶׁר אָמַרְנוּ שֶׁהוּא עִנְיַן הַסֵּפֶר. וְנֹאמַר כִּי מִפְּנֵי שֶׁרָאִינוּ בְּנֵי אָדָם שֶׁאֵינָם יוֹדְעִים לְהַנְהִיג אֶת מִדּוֹתָם וּלְשַׁמֵּשׁ בָּהֶם עַל דֶּרֶךְ הַמּוּסָר וְהַשֵּׂכֶל, רָאִיתִי מִדֶּרֶךְ הַזְּרִיזוּת שֶׁאֲחַבֵּר בָּהֶם דְּבָרִים מַסְפִּיקִים כּוֹלְלִים הַרְבֵּה מִסִּפּוּר הַמִּדּוֹת וְאָפְנֵּי שִׁמּוּשָׁם וְהֵיאַךְ תִּהְיֶה הַהֲגָעָה אֶל תִּקּוּנָם. עִם מַה שֶׁפָּגְעוּ בִּי קְצָת אוֹהֲבַי וּפָצְרוּ בִּי עַל הַדָּבָר הַזֶּה לִהְיוֹת לִי וְלָהֶם לְמַזְכֶּרֶת לְעֵת הִתְחַלְּפוּת הָעִנְיָנִים וְהִשְׁתַּנּוּת הַזְּמַנִּים וְהַמְּקוֹמוֹת וְהַשָּׁנִים, וּפִיְּסוּ (אוֹתוֹ) [אוֹתִי] לִהְיוֹת מַה שֶּׁאֲחַבֵּר לָהֶם עַל דֶּרֶךְ יַחַס הַמִּדּוֹת אֶל הַחוּשִׁים. וְקוֹדֶם שֶׁאָחֵל לְפָרֵשׁ אֶת עִנְיְנֵיהֶם אֲבָאֵר אוֹתָם עַל דֶּרֶךְ הַצּוּרָה הַשִּׁעוּרִית הַמּוֹפְתִית הַנִּרְאֵית לָעַיִן.
<b>עַל</b> כֵּן רָאִיתִי לִרְשׁוֹם תְּחִלָּה צוּרַת הַטְּבָעִים הָאַרְבָּעָה אֲשֶׁר זָכַרְנוּ קֹדֶם וְחָקַקְתִּי אוֹתָם בִּתְחִלַּת סִפְרִי זֶה כְּדֵי שֶׁיִּהְיוּ קְרוֹבִים לְהָבִין וְשֶׁיִּהְיוּ הָרַעְיוֹנִים מְמַהֲרִים לִזְכּוֹר אוֹתָם מִבְּלִי טֹרַח. וְחָקַקְתִּי בְּכָל טֶבַע מַה שֶּׁיֵּשׁ לוֹ מִן הַיְסוֹדוֹת וְיִחַסְנוּ אֶל כָּל טֶבַע מֵהֶם חָמֵשׁ מִדּוֹת כְּפִי שֶׁמְּחַיֵּב הַמִּסְפָּר וְיִחַסְנוּ אוֹתוֹ אֶל מַה שֶּׁיֵּשׁ לוֹ בּוֹ מִן הַמִּדּוֹת מַעֲשֶׂה. אַחַר אֲשֶׁר הִקְדַּמְנוּ לְחַלֵּק מִינֵיהֶם כְּפִי מַחְלָקוֹתָם לְהָבִיא בְּכָל צוּרָה מַה שֶּׁיֵּשׁ מֵהֶם חַם. וּמַה שֶּׁיֵּשׁ מֵהֶם קַר. וּמַה שֶּׁיֵּשׁ מֵהֶם רָטוּב. וּמַה שֶּׁיֵּשׁ מֵהֶם יָבֵשׁ. וְהִתְחַבְּרוּתָם וְהִפָּרְדָם כָּל זֶה עַל דֶּרֶךְ הַצּוּרָה. וּמֵהָאֶלֹקִים אֶשְׁאַל לְהַצִּילֵנוּ מִטְּעֲנוֹת הַטּוֹעֲנִים עָלֵינוּ בְּסִכְלוּתָם וְלַחֲסֹם פִּי מְקַנְּאֵינוּ בְּאִוַּלְתָּם, כִּי אֵינֶנִּי בָּטוּחַ שֶׁלֹּא תְּבִיאֵם קִנְאָתָם לְדַבֵּר עָלַי. וְעִם כָּל זֶה לֹא אָשׁוּב מִפְּנֵיהֶם, וְלֹא אֶמָּנַע בַּעֲבוּרָם. וּבֵאֶלֹקִים אֵעָזֵר וְעָלָיו אֶבְטַח, וְהוּא מָגֵן לַחוֹסִים בּוֹ וּכְמוֹ שֶׁנֶאֱמַר <small>(אֵיכָה ג כ"ד)</small> טוֹב יְיָ לְקֹוָו לְנֶפֶשׁ תִּדְרְשֶׁנּוּ. וַאֲנִי נָקִי מִטְּעָנוֹת אִם יְדַבְּרוּ וּמִמִּלְחֲמוֹתָם אִם יִתְגַּבְּרוּ כִּי אֵין בְּיָדִי עָוֶל אֶסְבּוֹל גַּאֲוָתָם בַּעֲבוּרוֹ, אֶלָּא שֶׁאֲנִי אוֹמֵר יִשְׂטְנוּנִי תַּחַת רָדְפִי טוֹב.
<b>וְהָאֱלֹקִים</b> יוֹדֵעַ כִּי לֹא נֶעֱזַרְתִּי בְּחִבּוּר הַסֵּפֶר הַזֶּה בְּזוּלָתִי רַעְיוֹנַי וּכְתִיבָתִי וְלֹא נִסְתַּיַּעְתִּי בּוֹ בִּלְתִּי מַחְשְׁבוֹתַי. וּמִי שֶׁהוּא מֵאַנְשֵׁי הַנְּפָשׁוֹת הַיְקָרוֹת וְהַמְּזִמּוֹת הַיְתֵרוֹת יָבִין מֵרֶמֶז דְּבָרֵינוּ מַעֲלַת נַפְשֵׁנוּ מַה שֶּׁיּוֹרֶה עַל מַה שֶּׁיֵּשׁ בְּלִבֵּנוּ. וְאִם יִרְאֶה בּוֹ שְׁגִיאָה אוֹ טָעוּת יְדִינֵנִי לִזְכוּת בְּחַסְדּוֹ. וּכְבָר הִתְנִינוּ לְיַחֵס כָּל טֶבַע אֶל יְסוֹדוֹ, וְכָל מִדָּה אֶל טִבְעָהּ כְּפִי אֲשֶׁר יוֹרֶה עָלָיו הַמּוֹפֵת. וּכְמוֹ שֶׁאֲבָאֵר אוֹתוֹ בְּזוּלָתִי הַמָּקוֹם הַזֶּה בְּעֶזְרַת הַקֵּל.
<b>וְזֹאת</b> דְּמוּת הַצּוּרָה הָרִאשׁוֹנָה אֲשֶׁר לַיְסוֹדוֹת וְלַטְּבָעִים וְלַמִּדּוֹת.
<img src="data:image/png;base64,iVBORw0KGgoAAAANSUhEUgAAAZUAAAGtAQAAAAD2CdRWAAAACXBIWXMAAA7EAAAOxAGVKw4bAAAROUlEQVR4nO2c/28cx3XATyLLi4DEVPpDzMCKjo0L+YcWkBABkR1HWrkGEhRo0T+gji1VTViggNlEiK8JYy0tBWKAIJYTFIgNydwfXCC/1W0NREaUcqgwEZ3C6QUxUMWhyJFCw1fACu+YDbi3uNl5mZmd3Z1vu6tzkDaIOqDE+7KffW/ee/PmzewuGzB6a/w/czczIUR/lfzy1kjMzRdeaZK905wZztxu9WFw5iqMf7SS6f/w600ydYIz/QPfn+z/+XN/fBzG9/pVDE3ORQlQwUx8ojU4/vyBkxD9uJqBBcac4Uz80SaGJ6EPEK15VcwSvNSWDJx5H47OwABD+zqqYo7BC23SepwzA/oDHPnw1qcYU4UwORcZI+QM9n8aR/8ALzGmuj95Y8yxz+PoJMx8ilnzTpnR293IRC3aKFoV869jrzXU9qGPNxp7GpNCzqBR0ZoASD+ViGsg2QEHbzZ2PSiOq2hEjLk76NFvyNC7hemfWKHvfaM5EYzCTD9Cxx8Zm5gcgRkeS6C9Hp3plTCxS+t/SehTjHF8U8qEvYS2IZobhfl6L4GZ7Z25CyMwzx28SptXd75YZgNnf7w116fVTHm7W5kAfpWnlIwJzYN2AT3RGFvWUtATLNc0/YIpS1WTyDiZxfg3G2P9xukqLf1y3aoY/25ifPH/6ZMB3Lr40LkSZov9S2CnM7EH4J7X79/z/ANA3n9oOoCbX52SjJcyLO9E4v3uA3s/CYPDH350nDHjjJlizAcfZkzy5tEolwMqc/bA3hl20IFT964DPDV7+XbQhmR9eAYDDPy2xuS6DduYH/Ty023GtP3Lt73LEK/PMWZjx2CGGXPFv95mB3WSz68DZcw793Lmi48z5o2jJczDBwWzmjF7vsmZBzcY8+ZLJbqde/beNmyvj3GGtP1vT10/Atv41gYozjCZ8/uOMAY3mb35j2yRy6e5btRzutZktP7cSfsNmFFj9Lc4ThH000RV0Z/XdoGVggIxODTddtzJ6tPqqTxDzttj9Z3xDDndeqTjGTbYqWdapm47fi3je0a8RV4dQsDULQrqmIHCSDmdOmbbllNruK4tpzbmOjZTO0VimyF1jGf3h72ubOx7Sw7/pKoREW+ezgTVTKwyUjeocVDoklPjoMiQI6aGGgd1JQMqU+Mg7GJqHIRculU7iCdmZMmpdhA/o4MJqhgCTqbSQbGbqXQQ94RnxVu1g7gSvs1UOihwM5UOarmZKgeJedPBVDlInM/DCiPLl6CcEXp7F1QmFkyFg4R9NDnhYJIzFQ4SfvDUMSflhOVmEKfzzvsWE5czQm2P2P0h5V0KJKPIgQXOUD9cLWG8lFF1k6WQF55yI6nO3rwqhwi7QUBL4pRkwlQb9ATTISVTZBq+HtWYrmC69Ck3k4rXdYOUCeEeN5N627uUjVPFBjHsx04mdQF6UZUzaEayqxecUJAyl3xFziDVjZ1jNXAxntRN9Y9kmNfe9hyIDCn0ptofaTcI4rdcYuSoR3qukkznl7ddjMwuiPoqI8vo7s4+/svcIpHRgYjKyNiBsOcssiOTKcYCUwI7GTlC0G2HT3lnZx1MIJkVlSEXUob633ONIC/9FoHGZN304JyNsLGYMvOaDbJuBvBZmyF8MgXTboOM6dBtm4kh3efR/RNnunWN9Y5oIRxxMLnbQuh5FhPROVd/VsNMjY2WxXTpF1JG/ORMViYSSOw9qo4/SJkFjcl0o/6mnRYD9ErWHxcD3uaaxXi462AGORPAKyZCfbndVzBF7hW6g7WHkkCEUnnzrhjlTv07kxkCaqWMlhMLpmtP31G2HY3AzYTwcZPpwqsK49Athq+ZTGf402qGwIrJBMPNaob61kzsZSmljLELC+oPcQ0TmAyBtUmTiXWmYxo7hteaNXKYg5DGhPBWu0ZOCAO9S12a516DySff2FxCduALdQyBW/pFiWD4b1DDsFGnp0UvXKljwNvWRir1466TIc2CCQZalBIgPTejyDEcFMNS9hKdd+YQEA7yFWYIG17GEHcOsSq/iD6pMIpuscLE8CxWmB7pQ8EocmChYAj8QDVcZ7CeM/NlujEHqXKCOHcXoqoNBr5SuHnaet2DgsnzdcLlYOWwQF2hUD8JcuYrmq17SknQUecgki4vUub5zKdCzozCdEG5tBIrIxeFmm4PKEwIWH1TNPRzlaGrChOrl/HULISWfVSimxZuHeVdYQPBtBSGhU5hhEAJJKTZWi+lPNhUjlMYVM4EcDV/7SudQ4tKf2KtP8xBr+Z6QljMyegSqExXZbpwNHuZwH8U143QsmZrjQnhaKZQDMc8tw1i2laZGC62cly1G9F0U+OAOehaplBXNQ6aVxndbiw9ZfHfAaXOQl9T4zrRS10/zEZqANMK80/pElWOuUltsYTyWPaiBeVjNhYCyTSVOkQ0nDmSzXEdxQYv5OOHnDaZXhYwrMzi6SljboCHyhg25aQt1jbCUd/3vpwylDFNjQmVF77yOVuffkUyh4fGxka+Y6HP+0guhblubTYvaLbOx5l+zRWx9TbJ422g+yePl0DbI2GxkzG0yfKovnzJOo76JvOM1M23mED+9ru+ziDImdhgZOhQ6CGVmedYxsCCzsgcoiZRSHN8xowZ+SC3fAyLnsqwnx9Ku21aTJyhr/sGc14yQ4uRDjJKOQS5btaYyx3UoWEJQ5oWIx0UwMkyxreZQJLfMplBOdORGq6azEY5I3pv7t2gIr8R2wapg8xNPCSWGWV2Sw83N2GQYut7bUY4yFwOKrrR0zYjHGTe5SB080oZ4SDs0q2Z6uZiArDLc858N0rl3OdgOmAvA5BIcSnjx2TVZLqOfUx0zS9iNCGTJhM69kv5GrCfyUnMfCAcZO3LFutGFjsOhtjuEQwqdLMY1hlr8cTrxEUROwTGErBswIxmLaKRKBEEQ08ntq2Zc4JqhnzSYjr2Ko3rNg85Y9mazUG+xbwJCOeMkcx5C+3t7KJOJPTRBI5YTGxvm6OfazXSA5ZuxN72RK9rtYttAzpjM+vldUjaDtqMViORBZsJbGZRY2w51N5LMepEm0nsXXO9rnIwQ4fdRChUMI4Lg6/ek26rcmYsdsR1zxEHJBsLCY+dyGKwI96WGJPnRHLKYpAjrjd8lNU7LK5Di/Ed4+d2HqMkdDDUcQ0ADdV5wWYSx2UNVDkHi48sB/GcmMjx4zvyQViZ3wiRpYjWuiV5dF7mKld+67jyNfPpJWnrMQcTgGNeYOu5F4u845yzApOBLN4Es2J0WOhlOgilpbw7j8qtCtNBnOlK3YaJYdiF8rme5nYzmPvqagpCPZM5mtcuZQxpGQyJ8xqpVLe2wQz+Oq/FLCaLg8Ombi/Lo7FDjrSbyWy+IbVy1KPZvHDKYK7GsvehzaRrM1u3Z4l8F9vMsrR10+zPGblPTGwmtRsVY04/peyIYeyU4fFG7TjIo9MrZUKLCYzfksF8aS/i2sFk59dHA/oezweZbvRRjcn7YawBb/gsleaMrzCrhb10B/Ec8qrULV025e2dQtHYYl50M0eLKkx3EF/PXYI8V6nzz/6iG7qD0IrKGFrg/JWnMeznas7Q1YIZKG7R7wRSci/X7VTB3PKLs/f0dUm+VyOYsGBClPei/4TmIAQqAwoDQbFER/p6jrZURrFBUNRyPR7xCrN0SmFos2AuePnJr2GqMYuqDZTYoQeLKwyb6k6aaTeVUYrkcE7ZSQNl79ZklEmetrV0xRaaqBgLpGD6lwv30FltrZXu83m23QbfKoKMYm3RUNjAGD90UgnmQJuXUsY15lqKey9oo4HXOzlDqOpTxfer2mgoGMKHllrhKTHW00YDr3cKho7F2oFKCxRmVWNOx86jmEWV0YC2fCczAM31Q1XTNHYyhhSMr4WYftuVxvCrBWnbRFqu6WmJQmfyrzb1ldDWy+opljX/5OPn4ZY2NG/3FAdh0OyWxQGd9LRlaaw6SGdy3cif6tf0Bok+nziZz+nzB5mztlHy/oxlyWJOPy8bdWa6ypkswfQ8Pd3SWSVdYTezGuhpnXSUUYINu0lmJdBcCtvXlBGE3f15n7G4jTaVEYRl+k0ZMQ2DWOUZ9UqozycqM0yZY9isi9T74gw5kDI3Zh13JKmfOJjly1ZRrVzsdcu5NbRXV0XKdzOOuweHhSULhigM1kccbyEm1cwCsvceijtLMXbpdh+yFlf9Xt5FvOpijtqLOIJzU2Ixtk0mtt1DFvPPMHUwgzXHrsF3cwelS2ODiXu2e2Bffl1Rk0Mz3ULHDXDncDaGtf5kzGpsuYd9mNclWPxvMM8Qyz28sMgUxuBjyfg5s586Hnyhwyzrs/7gQg7dJZhF+4YFZswom/DxMqiMJ5gbvuN+PpJP+BgczE3XrZD0Qa+b6ebZzLbDPQAPZBM+s7XKnBTMFef9iV14UTLXVN2k3QKHe9iUBMfSU+H/VHWD1G4dh3tYcKz4kvkvTTdPxo6L2d7JloRbflDEaJZ7nXd2hk9Lc+IddSxkjPN2y7ezOQgTz8EELibwpHxWnQbW+HG6B4KWdBBW4yDdQih9KuUiTu35092eIkfGqNM9LFNeoFI3xW4UbqX5wM2EM2k9gzdUW8MeGW/OtrOZdpT5R+3PQ4LZdDMkTI2Nf6Uxqa1L7mwlM6mxMSi2zmLU8Qgkb3QyDSq8osVoOgd7boZ9HqdytDEndKt4aIjYTKqbdv+JoZ7FEBBySlwKmdp4WdOt8SGovjk8ADUnEs5MczlVN6F3wIzRtD9VN7t3NYbkdUjVTfWhKYfCdgIlI0622GaEHK+CITbD+1P5MAL/0sFUuUco4WCq3CM6iw1bk7qntDq2HFI64mTrOnUru5c8baFTTsmIky12Mq1KhriYmsf0mIMcjF/JMAfZTLVLuYOwTD0FU+1S7iCbqXtwqutg6h7QCh1M3YNgsYMJahjiYLwaRhRVkpH1dZ17QCRErNXkde5hArDqU87UuYc5COdziZRT/yxl19Kt/sFDmeIUpvY5PVEkYK0/QS1D3gUjU1yhW72pRcNGrhqZSbSv/pmV73vH8j/FcU/6y2Rg2f0wqdos5l3o9ltgsj0snI8fhXHcus9bvqRTc1UNo8h5N4xbN085+NxN8ZnNSDnJj4+zYZTc+KMZHz42ObEJyfV1zrSPX+4FZczycnKaMadmGbN/osuZK1uM+bMK5voGZ342y9YU30n+O+LMkEVz+4nL5bpdp0kbkrWU2RFMm8tZvww6UwR1Ev2MPy0fMdVgaXigx16u//ttxvzIlENyOYNDy1fvB/KRU4cAJqZ2N4HsvXr2hA+HTjx3vEy3wd7v7zoM5A/vn/Zh9wcPM2bqkYuM3/u3z5cyQMVtj2tXuJ8wSg/RG+Y/ZhzUtN9fZqSxjRWf/k+jsa829XQK3ZyJ6h8bjV0TCOYbvZvs3R/AYxYzgnqNETpzR4zjT9z87zHB/zHTf8xnSercn7gmc1TC9B6DuS04//cupkxO73E8R330zii6dTeAJSlk3wgE5bbuP8ISDixO+aMwJ5a/MQ3n3+ONwKTrrm62iXZnTEX7fWSS+sOM5s4D/Dk1OpYWQX7SaLG3f9Ng79+fMfXFkdZaBbN7UqwN+w+9W93uYmah7CjeInGNYyH9O43NIfQGPssZV8bvKzmenvkFjk6fPeInzWUx139giLb6T3JmXxmTUMbMLrX9JLpxgTN0CFtbs5yZXSthhpx5YinyE9jgutEdxqxz5ju9r5b1ZecXrMpY4gUhFsxnWH9+4q/1YOkvy+SEW4xZYQwe/5GwwcSUd3N++rUTcHbcmZxY63/4Pa3+8fOH/GfGjwvmAGOemf6LaTj7mSnPzZCPvLcFX1pgzLefTv2ziOxiyGgIlIrgDuOAM/mAvkPGB2X/5w4ZD5Rd2hHkjKqb1n6XmV8DMwldMCCKiQMAAAAASUVORK5CYII=">
<b>הַדָּם</b> הָאֲוִיר חַם וְלַח: מִתְדַמֶּה בַּחֹם עִם הָאֲדֻמָּה וּבַלַּחוּת עִם הַלְּבָנָה. הַגַּאֲוָה, וְהָעַזּוּת, וְהָאַכְזָרִיּוּת, וְהַחֲרִיצוּת, וְהַכַּעַס.
<b>הָאֲדֻמָּה</b> הָאֵשׁ חַם וְיָבֵשׁ: מִתְדַמֶּה בַּחֹם עִם הַדָּם, וּבַיֹּבֶשׁ עִם הַשְּׁחוֹרָה. הַדְּאָגָה, וְהַכִּילוּת, וְהַקִּנְאָה, וְהַשִּׂנְאָה, וְהַחֲרָטָה.
<b>הַשְּׁחוֹרָה</b> הֶעָפָר קַר וְיָבֵשׁ: מִתְדַמֶּה בַּיֹּבֶשׁ עִם הָאֲדֻמָּה, וּבַקֹּר עִם הַלְּבָנָה. הַבִּטָּחוֹן, וְהָעֲנָוָה, וְהַבֹּשֶׁת, הָרַחֲמִים, וְהַמֹּרֵךְ.
<b>הַלְּבָנָה</b> הַמַּיִם קַר וְלַח: מִתְדַמֶּה בְּקֹר עִם הַשְּׁחוֹרָה, וּבְלַחוּת עִם הַדָּם. הַגְּבוּרָה, וְהַשִּׂמְחָה, הָאַהֲבָה, וְהַנְּדִיבוּת, וְהָרָצוֹן. נִמְצָא הַדָּם הֵפֶךְ הַשְּׁחוֹרָה, וְהָאֲדֻמָּה הֵפֶךְ הַלְּבָנָה.
<b>וְאַחֲרֵי</b> אֲשֶׁר חָקַקְנוּ הַצּוּרָה הַזֹּאת עַל הַבֵּאוּר הַזֶּה נֹאמַר כִּי כָּל אֲשֶׁר סִפַּרְנוּ מִמִּדּוֹת הָאָדָם עֶשְׂרִים מֵהֶם טוֹבוֹת בִּפְנֵי עַצְמָם וּמֵהֶם רָעוֹת בִּפְנֵי עַצְמָם. וְצָרִיךְ שֶׁנְּדַבֵּר עַל תִּקּוּן מִדּוֹתָיו כְּדֵי שֶׁיִּנְהַג בְּעַצְמוֹ הַמִּנְהָג הַטּוֹב עַד שֶׁיִּהְיוּ לוֹ הַמִּדּוֹת הַטּוֹבוֹת כַּמָּזוֹן יִדְבַּק בָּהֶן וְלֹא יִפָּרֵד מֵהֶן מִימֵי נְעוּרָיו, וְיַרְגִּיל בָּהֶן לְאַט קַו לָקָו וְעִנְיָן אַחֲרֵי עִנְיָן. כְּמוֹ שֶׁאָמַר הֶחָכָם <small>(מִשְׁלֵי כ"ב ו)</small> חֲנוֹךְ לַנַּעַר עַל פִּי דַּרְכּוֹ גַּם כִּי יַזְקִין לֹא יָסוּר (מִמֶּנּוּ') [מִמֶּנָה]. וּכְבָר אָמַר הַפִילוֹסוֹף: הַשֵּׂכֶל מַתָּנָה וְהַמּוּסָר קִנְיָן וְהַהֶרְגֵּל עַל כָּל דָּבָר שִׁלְטוֹן.
<b>וְדַע</b> כִּי כָּל מִדּוֹת הָאָדָם אֲשֶׁר תֵּרָאֶינָה בּוֹ בִּימֵי הַבַּחֲרוּת וְהַזִּקְנָה הֵם בּוֹ בִּימֵי הַיַּלְדוּת וְהַנַּעֲרוּת, וְאִם אֵין בּוֹ כֹּחַ לְהַרְאוֹתָם הֵם בּוֹ בְּכֹחַ וְלֹא בְּפֹעַל, וּכְמוֹ שֶׁאַתָּה רוֹאֶה מִקְצַת הַנְּעָרִים נִרְאֵית בָּהֶם מִדַּת הַבֹּשֶׁת וּמִקְצָתָם הָעַזּוּת, וּמִקְצָתָם שֶׁהֵם נוֹטִים אֶל הַתַּאֲווֹת וּמִקְצָתָם אֶל הַמַּעֲלוֹת הַטּוֹבוֹת וּמִקְצָתָם אֶל הָרָעוֹת. וְאֵלֶּה וְהַדּוֹמֶה לָהֶם מִמִּדּוֹת הַנֶּפֶשׁ הַבְּהֵמִית וְכַאֲשֶׁר יַגִּיעוּ לִימֵי הַבַּחֲרוּת תִּגְבַּר וְתֵרָאֶה חֶזְקַת הַנֶּפֶשׁ הַדַּבְּרָנִית וְכֹחָהּ בְּפָעֳלָהּ וְתָשִׁיב כָּל פְּעָלֶיהָ אֶל הָעֵצָה הַנְּכוֹנָה וְהַמַּחֲשָׁבָה הַטּוֹבָה בְּתִקּוּן הַמִּדּוֹת, מִפְּנֵי שֶׁאֵין מִמִּנְהַג הַנֶּפֶשׁ הַבַּהֲמִית לְתַקְּנָם. וְדִבַּרְנוּ זֶה אַף עַל פִּי שֶׁהוּא מִדֶּרֶךְ הַמּוֹפֵת כְּבָר נְחַלְנוּהוּ מִן מִדְבְּרֵי שְׁלֹמֹה, עָלָיו הַשָּׁלוֹם, שֶׁנֶּאֱמַר <small>(מִשְׁלֵי כ י"א)</small> גַּם בַּמַּעֲלָלָיו יִתְנַכֵּר נַעַר אִם זַךְ וְאִם יָשָׁר פָּעֳלוֹ. אַךְ הַנְּעָרִים אֲשֶׁר גָּבְרָה עֲלֵיהֶם הַנִּבְלוּת אֶפְשָׁר שֶׁיָּכוֹל אָדָם לְהַעְתִּיקָם אֶל הַדֶּרֶךְ הַטּוֹבָה בְּעוֹד אֲשֶׁר לֹא יַעַבְרוּ יְמֵי הַנַּעֲרוּת, אֲבָל אִם יַגִּיעוּ יְמֵי הַבַּחֲרוּת וִימֵי הַזִּקְנָה וְהֵם עוֹמְדִים בְּעִנְיָן רָע יִקְשֶׁה לְהַעְתִּיקָם אֶל הַדֶּרֶךְ הַטּוֹבָה. וּכְמוֹ שֶׁהֵבִיאוּ מָשָׁל מִתִּקּוּן הַסָּעִיף, קֹדֵם שֶׁיִּגְדַּל, וּכְשֶׁיָּשׁוּב אִילָן גָּדוֹל יִקְשֶׁה לְתַקְּנוֹ וּלְהַעְתִּיקוֹ. וְעַל כֵּן אַתָּה רוֹאֶה רֹב בְּנֵי אָדָם בְּעֵת זִקְנָתָם אֵינָם נֶעְתָּקִים מִמַּה שֶּׁהָיוּ בּוֹ בִּימֵי בַּחֲרוּתָם כַּאֲשֶׁר הֵם נֶעֱתָקִים רֹב בְּנֵי אָדָם מֵעֵת הַנַּעֲרוּת לְעֵת הַבַּחֲרוּת אֶל הַמִּנְהָג הַטּוֹב וְזֶהוּ טַעַם <small>(מִשְׁלֵי כ"ו ו)</small> חֲנוֹךְ לַנַּעַר עַל פִּי דַּרְכּוֹ.
<b>וְאָמְרוּ</b> רַבּוֹתֵינוּ בֶּן עֶשְׂרִים בָּהּ יָמוּת. וְאָמְרוּ כִּי מִן הַנִּמְנָע שֶׁיִּהְיֶה פּוֹעֵל הָרָע בְּטֶבַע נַפְשׁוֹת הַמְדַבְּרִים מִפְּנֵי שֶׁאֵין זֶה מִדֶּרֶךְ הַחָכְמָה, אַךְ הָאֱלֹקִים בָּרָא אֶת הַנֶּפֶשׁ תְּמִימָה זַכָּה וּנְקִיָּה. כְּמוֹ שֶׁאָמַר הֶחָכָם <small>(קֹהֶלֶת ז כ"ט)</small> רְאֵה זֶה מָצָאתִי אֲשֶׁר עָשָׂה הָאֱלֹקִים אֶת הָאָדָם יָשָׁר. וּמַה שֶּׁיִּהְיֶה מִמֶּנּוּ זוּלָתִי הַטּוֹב הוּא מִמִּקְרֵה הַצּוֹמַחַת רְצוֹנִי לוֹמַר פֹּעַל הַטֶּבַע. וְאָמְרוּ הַפִּילוֹסוֹפִים מִי שֶׁלֹּא הֶחֱזִיק בְּמִדּוֹת הַטּוֹבוֹת אֶלָּא לְהַשִּׂיג בָּהֶם הֲנָאַת הַרְגָּשׁוֹתָיו וְצָרְכֵי גּוּפוֹ אֵינוֹ יוֹדֵעַ אֲמִתָּתָם, אַךְ אִם יִדְרְשֵׁם לָדַעַת מַעֲלוֹתָם וְטוֹבוֹתָם וְשֶׁיַּכִּיר כִּי טוֹב לוֹ שֶׁיָּמוּת בָּהֶם מִן הַחַיִּים כְּשֶׁכְּנֶגְדָּם.
<b>וּמִי</b> שֶׁמְּסַלֵּק מַחֲשַׁבְתּוֹ מִן הַמִּדּוֹת הָרָעוֹת, הַמָּקוֹם יַעֲלֵהוּ אֶל הַמַּעֲלוֹת הַטּוֹבוֹת, וּכְפִי רֹחַק הָאָדָם מִן הַמִּדּוֹת הָרָעוֹת תִּהְיֶה קִרְבָתוֹ אֶל הָאֱלֹקִים וּכְפִי קִרְבָתוֹ אֲלֵיהֶם יִהְיֶה רָחֳקוֹ מִמֶּנּוּ וְאַתָּה דַּע לְךָ. וְעוֹד נֶאֱמַר בְּמִדּוֹת הָאָדָם הָעֶשְׂרִים כִּי דָּוִד, עָלָיו הַשָּׁלוֹם, רָמַז אוֹתָם וְכָלַל עִנְיְנֵיהֶם בְּמִזְמוֹר אֶחָד בְּאָמְרוֹ <small>(תְּהִלִּים ל"ז א)</small> אַל תִּתְחַר בַּמְּרֵעִים וְאַל תְּקַנֵּא בְּעוֹשֵׂי עַוְלָה. מֵהֶם מַה שֶּׁהִזְכִּיר עַל פְּשַׁט הַפָּסוּק, וּמֵהֶם שֶׁרָמַז אֲלֵיהֶם בְּרֶמֶז בִּלְבָד, וּמֵהֶם מַה שֶּׁצִּוָּה עַל עֲבוֹדַת הַמָּקוֹם בְּמִצּוּעַ הַמִּדּוֹת הַטּוֹבוֹת, וּמֵהֶם מַה שֶּׁהִזְהִיר שֶׁלֹּא לַעֲשׂוֹתָם מִן הַמִּדּוֹת הָרָעוֹת, וּמֵהֶם מַה שֶּׁסִּפֵּר בָּהֶם גְּנוּת הָאֲנָשִׁים אֲשֶׁר נָטוּ מִדֶּרֶךְ תִּקּוּנָם וְסִדּוּרָם וּמַה שֶּׁשִּׁבַּח בָּהֶם אֲנָשִׁים שֶׁהָלְכוּ עַל דֶּרֶךְ נְכוֹנָה בְּהַרְגִילָם אֶל הַמִּנְהָג הַטּוֹב.
<b>וּמַה</b> שֶּׁאָמַר בִּתְחִלָּה אַל תִּתְחַר בַּמְּרֵעִים — רָצָה לְהַזְהִיר שֶׁלֹּא לְאַשֵּׁר הַמְּרֵעִים וְכֵיוָן שֶׁאֵינוֹ מְאַשֵּׁר אוֹתָם רָאוּי לוֹ לִשְׂנוֹא אוֹתָם. וְאַחַר כָּךְ הִזְהִיר שֶׁלֹּא לַחְמֹד אוֹתָם וְשֶׁלֹּא לְקַנֵּא בָּהֶם, וְהוּא מַה שֶּׁאָמַר וְאַל תְּקַנֵּא בְּעוֹשֵׂי עַוְלָה. וְאַחַר כָּךְ צִוָּה שֶׁיִּהְיֶה שָׁלֵו וּבוֹטֵחַ בַּה' וְהוּא מַה שֶּׁאָמַר <small>(תְּהִלִּים ל"ז ג)</small> בְּטַח בַּיְיָ וַעֲשֵׂה טוֹב.
<b>וְאַחַר</b> כָּךְ רָמַז לְהִתְנַהֵג בְּמִדּוֹת הַבֹּשֶׁת וְהָעֲנָוָה, וְהוּא מַה שֶּׁאָמַר וּרְעֵה אֱמוּנָה. וּמַה שֶּׁאָמַר בִּתְחִלָּה שְׁכָן אֶרֶץ וְאַחֲרָיו וּרְעֵה אֱמוּנָה מוֹרֶה כִּי פְּרִי הָעֲנָוָה אֲרִיכוּת יָמִים עַל הָאָרֶץ כָּרָאוּי לְמִדַּת הַבּוּשָׁה וְהָעֲנָוָה, אֲשֶׁר כָּתַבְנוּ. אֱמוּנָה כְּמוֹ שֶׁיָּדַעְתָּ מַה שֶּׁנֶּאֱמַר בְּמשֶׁה רַבֵּינוּ, עָלָיו הַשָּׁלוֹם, <small>(בַּמִּדְבָּר י"ב ח)</small> בְּכָל בֵּיתִי נֶאֱמָן הוּא. וּמַה שֶּׁקָּדַם לְזֶה מִסִּפּוּר עַנְוָתוֹ וּמַה שֶּׁאָמַרְנוּ כִּי רְאוּיָה אֲרִיכוּת יָמִים לְמִדַּת הַבֹּשֶׁת וְהָעֲנָוָה הוּא מַה שֶּׁנֶּאֱמַר <small>(תְּהִלִּים ל"ז י"א)</small> וַעֲנָוִים יִירְשׁוּ אָרֶץ. וּמַה שֶּׁאָמַר <small>(שָׁם ל"ז ד)</small> וְהִתְעַנֵּג עַל ה'. רָמַז עַל מִדַּת הַשִּׂמְחָה אֲשֶׁר יִשְׁתַּמֵּשׁ בָּהּ הַצַּדִּיק בַּעֲבוֹדָתוֹ אֶת אֱלֹקָיו כְּשֶׁהוּא נֶהֱנֶה בָּהּ וּכְמוֹ שֶׁנֶּאֱמַר <small>(שָׁם ל"ב י"א)</small> שִׂמְחוּ בַּיְיָ וְגִילוּ צַדִּיקִים וְכוּ'. וְנֹאמַר בִּבְשׂוֹרַת הַיְשׁוּעָה <small>(יְשַׁעְיָה ס"א י"א)</small> שׂוֹשׂ אָשִׂישׂ בַּה' וְגוֹ'. וּמַה שֶּׁאָמַר <small>(תְּהִלִּים ט"ז ד)</small> וְיִתֵּן לְךָ מִשְׁאֲלוֹת לִבֶּךָ — רָמַז אֶל מִדַּת הַתַּאֲוָה אֲשֶׁר הִיא מִדַּת הָאַהֲבָה כִּי הַבּוֹרֵא מֵפִיק תַּאֲווֹת הַצַּדִּיקִים. וּכְמוֹ שֶׁיְּעָדָם בְּאָמְרוֹ וְיִתֵּן לְךָ מִשְׁאֲלוֹת לִבֶּךָ.
<b>וּמַה</b> שֶּׁאָמַר <small>(תְּהִלִּים ל"ז ח)</small> הֶרֶף מֵאַף וַעֲזֹב חֵמָה הוּא כַּאֲשֶׁר תִּרְאֶה בִּפְשׁוּטוֹ שֶׁהִזְהִיר מִמֶּנּוּ מְלַמֵּד הָאֶחָד עַל הַהַנָּחָה וְהַשֵּׁנִי עַל הַחֲרָטָה עַל מַה שֶּׁעָבַר וּמַה שֶּׁאָמַר וַעֲנָוִים יִירְשׁוּ אֶרֶץ כִּפְשׁוּטוֹ. וּמַה שֶּׁאָמַר <small>(תְּהִלִּים ל"ז י"ב)</small> זוֹמֵם רָשָׁע לַצַּדִּיק וְחוֹרֵק עָלָיו שִׁנָּיו רָמַז אֶל מַה שֶּׁמִּתְנַהֵג בּוֹ הָרָשָׁע מִן הָעַזּוּת וְהַגַּבְהוּת. וּמַה שֶּׁאָמַר <small>(תְּהִלִּים ל"ז י"ג)</small> יְיָ יִשְׂחַק לוֹ רוֹצֶה לוֹמַר שֶׁמְּאַבֵּד אוֹתוֹ וְיִשְׂמַח הַצַּדִּיק בְּאָבְדוֹ כְּמוֹ שֶׁנֶּאֱמַר <small>(תְּהִלִּים כ"ח י"א)</small> יִשְׂמַח צַדִּיק כִּי חָזָה נָקָם. וּמַה שֶּׁאָמַר <small>(שָׁם ל"ז י"ד)</small> חֶרֶב פָּתְחוּ רְשָׁעִים רָמַז אֶל מַה שֶּׁמַּרְאִים הָרְשָׁעִים מִן הַגְּבוּרָה וְהַיְכֹלֶת. וּמַה שֶּׁאָמַר לִטְבֹחַ יִשְׁרֵי דֶּרֶךְ רָמַז אֶל מִדַּת הָאַכְזָרִיּוּת שֶׁהִיא הַקָּשָׁה שֶׁבְּמִדּוֹתָם. וּמַה שֶּׁאָמְרוּ <small>(שָׁם ל"ז ט"ו)</small> וְקַשְׁתוֹתָם תִּשָּׁבֵרְנָה רָמַז אֶל מִדַּת הַגַּאֲוָה וְדוֹמֶה לְמַה שֶּׁנֶאֱמַר בְּגוֹי עַז פָּנִים <small>(יִרְמְיָה ו כ"ג)</small> קֶשֶׁת וְכִידוֹן יַחְזִיקוּ. וּמַה שֶּׁאָמַר <small>(תְּהִלִּים ל"ז י"ז)</small> כִּי זְרוֹעוֹת רְשָׁעִים תִּשָּׁבַרְנָה ר"ל מַה שֶּׁיַּגִּיעַ אֵלָיו כְּשֶׁתִּנָּשֶׁה גְּבוּרָתָם וְיֵחֲלֵשׁ כֹּחָם מֵעִנְיַן הַמֹּרֵךְ עַד שֶׁלֹּא יוּכְלוּ לְהַגְבִּיהַּ זְרוֹעוֹתָם. וּמַה שֶּׁאָמַר <small>(שָׁם ל"ז כ"א)</small> לֹוֶה רָשָׁע וְלֹא יְשַׁלֵּם, רָמַז אֶל מִדַּת הַכִּילוּת וְהַקַּמְצָנוּת. וּמַה שֶּׁאָמַר <small>(שָׁם)</small> וְצַדִּיק חוֹנֵן וְנוֹתֵן זָכַר שְׁתֵּי מִדּוֹת אֲשֶׁר בְּנֶפֶשׁ הַצַּדִּיק וְהֵם הָרַחְמָנוּת וְהַנְּדִיבוּת.
<b>וְכַאֲשֶׁר</b> כִּלָּה לְזָכְרָם חָתַם אוֹתָם בְּזֵכֶר הָרָצוֹן כְּשֶׁיִּהְיֶה הָאָדָם נוֹהֵג הַמִּנְהָג הַנָּכוֹן בִּשְׁתֵּי הַמִּדּוֹת הָאֵלֶּה כְּמוֹ שֶׁזָּכַרְנוּ מֵהִתְנַהֵג כַּטּוֹבוֹת מֵהֶם וְעָזְבוֹ הָרָעוֹת, וְאָז יִרְצֵהוּ הָאֱלֹקִים כמ"ש <small>(שָׁם ל"ז כ"ג)</small> מֵה' מִצְעֲדֵי גֶבֶר כּוֹנָנוּ וְדַרְכּוֹ יֶחְפָּץ. וְאַל יַעֲלֶה בְּלֵב אָדָם כִּי מַה שֶּׁאָמַר מֵיְיָ מִצְעֲדֵי גֶבֶר כּוֹנָנוּ הוּא מַרְאֶה הַהֶכְרֵחַ בַּעֲבוֹדַת הַמָּקוֹם ית' אֲבָל הוּא עַל הַטּוֹבָה הַצְּפוּנָה לוֹ אוֹ עַל הָרָעָה מִן הַגְּמוּל וְהָעֹנֶשׁ וּמַה שֶּׁאָמַר מֵה' מִצְעֲדֵי גֶבֶר כּוֹנָנוּ ר"ל כִּי הַמָּקוֹם יִתְבָּרַךְ בָּרָא הַנֶּפֶשׁ שְׁלֵמָה לֹא תֶּחְסַר כָּל וּכְשֶׁהוּא נוֹטֶה אֶל הַמַּעֲלוֹת הַחֲשׁוּבוֹת וְהַמִּנְהָג הַטּוֹב וְהוּא מ"ש "כּוֹנָנוּ", אָז יִהְיֶה רָאוּי לִרְצוֹן הַבּוֹרֵא. וְהוּא מַה שֶּׁאָמַר וְדַרְכּוֹ יֶחְפָּץ. וּכְבָר נִתְבָּרֵר מִמָּה שֶׁזָּכַרְנוּ כִּי דָּוִד הַמֶּלֶךְ עָ"ה הָיְתָה כַּוָּנָתוֹ בַּמִּזְמוֹר הַזֶּה לְסַפֵּר תִּקּוּן מִדּוֹת הָאָדָם וְהַנְהָגָתָם הַמִּנְהָג הַטּוֹב חוּץ מִמַּה שֶּׁזְּכָרָם שְׁלֹמֹה עָ"ה בִּסְפָרָיו וְהִזְהִיר עֲלֵיהֶם בְּכָל עִנְיָן שֶׁיּוּכַל הָאָדָם. וְכַאֲשֶׁר אֲנִי עָתִיד לַהֲבִיאָם בְּכָל שַׁעַר מִשַּׁעֲרֵיהֶם בְּעֶזְרַת הָאֵל.
<b>וְאַחֲרֵי</b> כֵן נֵצֵא מִדְּבָרֵינוּ אֵלֶּה אֶל סִפּוּר אֵיכוּת הַצּוּרָה אֲשֶׁר עָשִׂינוּ לַחוּשִׁים וְלַמִּדּוֹת וּנְבָאֵר בָּהּ הֵיאַךְ יָצְאוּ סְעִיפֵיהֶם מִשָּׁרְשֵׁי הַחוּשִׁים. וַאֲחַבֵּר כָּל אִישׁ אֶל מִינוֹ וְכָל מִין אֶל סוּגוֹ וַאֲנִי ר"ל שֶׁאֲבָאֵר מַהוּת הַמִּדּוֹת הַמִּסְתַּעֲפִים מֵחוּשׁ הָרְאוּת וּכְמוֹתָם וְכֵן מֵחוּשׁ הַשֵּׁמַע וּשְׁאָר הַחוּשִׁים עַל הַסֵּדֶר הַזֶּה וְתִהְיֶה צוּרָה מֻגְדֶּלֶת כְּדֵי שֶׁתִּהְיֶה קַלָּה לְהָבִין וּקְרוֹבָה לַמַּתְחִילִים לִלְמוֹד הָעִנְיָן הַזֶּה וְהָרוֹצִים לְהַגִּיעַ אֶל תּוֹעַלְתוֹ וְהַנֶּעֱזָרִים בֶּאֱלֹקִים עַל הַשָּׂגַת תּוֹעֲלוֹתָם מִן הַחָכְמוֹת הַמּוּסָרִיּוֹת הַמְיֻסָדוֹת וְהַתּוֹרִיּוֹת.
<b>וְזֹאת</b> תַּבְנִית הַצּוּרָה הַמֻּגְדֶּלֶת לְהוֹצִיא הַמִּדּוֹת הָעֶשְׂרִים מֵהַחֲמִשָּׁה חוּשִׁים בְּעֶזְרַת הָאֵל
הָרְאוּת
הַגַּאֲוָה,
הָעֲנָוָה,
הַבֹּשֶׁת,
הָעַזּוּת.
הַשֵּׁמַע
הָאַהֲבָה,
הַשִּׂנְאָה,
הָרַחֲמִים,
הָאַכְזָרִיּוּת.
הָרֵיחַ
הַכַּעַס,
הָרָצוֹן,
הַקִּנְאָה,
הַחֲרִיצוּת.
הַטַּעַם
הַמִּשּׁוּשׁ
הַשִּׂמְחָה,
הַנְּדִיבוּת,
הַדְּאָגָה,
הַקַּמְצָנוּת,
הַשַּׁלְוָה,
הַגְּבוּרָה,
הַחֲרָטָה.
הַמֹּרֵךְ.
<b>וְכֵיוָן</b> שֶׁהִגַּעְנוּ אֶל מַה שֶּׁרָצִינוּ מֵחֲקִיקַת דְּמוּת הַצּוּרוֹת נַחְתּוֹם עַתָּה פְּתִיחַת סְפָרֵינוּ זֶה בְּזִכְרוֹן פְּרָקָיו וּשְׁעָרָיו וְנֹאמַר כִּי קָרָאנוּ סִפְרֵנוּ זֶה:
<b>תִּקּוּן מִדּוֹת הַנֶּפֶשׁ</b>
<b>בַּעֲבוּר</b> אֲשֶׁר כּוֹנַנּוּ לְהָשִׁיב טִבְעֵי בְּנֵי הָאָדָם מֵעִנְיַן הַסִּכְלוּת אֶל אַהֲבַת הַמּוּסָר וְשֶׁנִּתְחַכֵּם לְרֹב הַפְּתָאיִם עַד שֶׁיִּשְׁתַּדְּלוּ דַּעַת טִבְעֵי הַחֲכָמִים וְיָבִינוּ אוֹתָם בְּעִנְיָנִים רַבִּים מִן הַדְּבָרִים וַהֲבִיאוֹנוּ מִן הַטְּעָנוֹת הַשִּׂכְלִיּוֹת וְהַמּוֹפְתִיּוֹת מַה שֶּׁנִּזְדַּמֵּן לָנוּ וַהֲבִיאוֹנוּ עוֹד מִן הַכָּתוּב בַּסְּפָרִים. וְרָאִינוּ שֶׁנָּבִיא אַחֲרֵי כֵן מְעַט מִזְעָר מִדִּבְרֵי הַחֲכָמִים וּמִלֵּיהֶם וּלְחַבֵּר אֲלֵיהֶם מִמַּה שֶּׁחִבְּרוּ אַנְשֵׁי הַמּוּסָר בַּחֲרוּזֵיהֶם, וּמַה שֶּׁיְּזַמֵּן לָנוּ מִמִּדּוֹת הַחָכְמָה כְּדֵי שֶׁיִּהְיֶה סִפְרֵנוּ זֶה שָׁלֵם בְּכָל הָעִנְיָנִים. וְהַמְעַיֵּן בַּסֵּפֶר הַזֶּה יְדִינֵנוּ בְּחַסְדּוֹ לִזְכוּת מִפְּנֵי שֶׁלֹּא הִגַּעְתִּי אֶל תַּכְלִית הָעִנְיָן וְלֹא בָּאתִי עַד סוֹף תְּכוּנָתוֹ כִּי לֹא כִּוַּנְתִּי בְּחִבּוּרִי זֶה לְהוֹעִיל בּוֹ מִי שֶׁהוּא גָּדוֹל מִמֶּנִּי בְּחָכְמָה בְּדוֹרֵנוּ זֶה מִפְּנֵי שֶׁאֵינִי חוֹשֵׁב שֶׁהִגַּעְתִּי אֶל דֶּרֶךְ מִדַּרְכֵי הַחָכְמָה. אֲבָל אֲנִי יוֹדֵעַ כִּי הַפְּרִי הַגָּדוֹל אֲשֶׁר אָרִיתִי מִן הַחָכְמָה הוּא הַכָּרָתִי שֶׁאֵינִי חָכָם וְשֶׁלֹּא אֶמָּנַע מִשְּׁאוֹל חֲבֵרַי וְשֶׁאוֹדֶה לָהֶם שֶׁאֵינִי חָכָם מְקַצֵּר וְעוֹלֶה בִּדְבָרִים.
<b>וּמִן</b> הַדְּבָרִים שֶׁצָּרִיךְ בַּעֲבוּרָם לְדוּנֵנִי לִזְכוּת עַל מַה שֶּׁלֹּא הִגַּעְתִּי עַד תַּכְלִית מַה שֶּׁאֲנַחְנוּ בּוֹ בַּזְּמָן הַזֶּה מִן הַדֹּחַק וְהַגָּלוּת וּתְכִיפַת הַצָּרוֹת וְהִשְׁתַּנּוּת הָעִתִּים וְהָעִנְיָנִים. וְאֵינֶנִּי כְּמִתְרַעֵם, אֲבָל עִם כָּל זֶה אֵינֶנִּי נִמְנַע לְהוֹדוֹת לְבוֹרְאִי וּלְשַׁבְּחוֹ עַל מַה שֶּׁחָנַנּוּ מִן הַטּוֹבָה וְעַל מַה שֶּׁהֵאִיר עֵינֵינוּ לְהַמְצִיאֵנוּ הַדֶּרֶךְ לְהָבִין מְעַט מִן הַחָכְמוֹת.
<b>וְהִנֵּה</b> חִלַּקְנוּ סִפְרֵנוּ זֶה עַל חֲמִשָּׁה חֲלָקִים וְכָל חֵלֶק וְחֵלֶק מֵהֶם כּוֹלֵל אַרְבָּעָה שְׁעָרִים עַד הַשְׁלָמַת עֶשְׂרִים הַשְּׁעָרִים כְּמוֹ שֶׁהִתְוֵינוּ בַּצּוּרָה. וְחִבַּרְתִּי אֶל כָּל חֵלֶק מַה שֶּׁיֵּשׁ לוֹ מִן הַחוּשִׁים וְכָל חוּשׁ מַה שֶּׁיֵּשׁ לוֹ מִן הַמִּדּוֹת וְאֵלֶּה חֶלְקֵי הַסֵּפֶר וְהֵם חֲמִשָּׁה כְּנֶגֶד הַחֲמִשָּׁה חוּשִׁים אֲשֶׁר הִקְדַּמְנוּ לְזָכְרָם.
<b>הַחֵלֶק הָא'</b> בְּחוּשׁ הָעַיִן וְהוּא כּוֹלֵל אַרְבָּעָה שְׁעָרִים. הַשַּׁעַר הָרִאשׁוֹן בְּמִדַּת הַגַּאֲוָה וְהַגַּבְהוּת. הַשַּׁעַר הַשֵּׁנִי בְּמִדַּת הַשִּׁפְלוּת וּלְהוֹרוֹת וּלְהִתְנַהֵג בָּהּ. הַשַּׁעַר הַשְּׁלִישִׁי בְּמִדַּת הַבֹּשֶׁת וְהָעֲנָוָה. הַשַּׁעַר הָרְבִיעִי בְּמִדַּת הָעַזּוּת וּלְהִזָּהֵר מִמֶּנָּהּ.
<b>הַחֵלֶק הַבּ'</b> אֲשֶׁר הוּא חוּשׁ הַשֵּׁמַע כּוֹלֵל אַרְבָּעָה שְׁעָרִים. הַשַּׁעַר הָרִאשׁוֹן בְּמִדַּת הָאַהֲבָה וְהֵיאַךְ יִתְנַהֵג בָּהּ הָאָדָם וְשֶׁבַח אֲנָשֶׁיהָ וּלְהוֹרוֹת אֵיךְ יִדְבַּק בָּהּ הָאָדָם. הַשַּׁעַר הַשֵּׁנִי בְּמִדַּת הַשִּׂנְאָה. הַשַּׁעַר הַשְּׁלִישִׁי בְּמִדַּת הַחֲנִינָה וְהָרַחֲמִים. הַשַּׁעַר הָרְבִיעִי בְּמִדַּת הָאַכְזָרִיּוּת.
<b>הַחֵלֶק הַג'</b> בְּחוּשׁ הַטַּעַם וְהוּא כּוֹלֵל ד' שְׁעָרִים. הַשַּׁעַר הָרִאשׁוֹן בְּמִדַּת הַשִּׂמְחָה. הַשַּׁעַר הַשֵּׁנִי בְּמִדַּת הַדְּאָגָה וְלִדְחוֹת הָעֶצֶב. הַשַּׁעַר הַג' בַּשַּׁלְוָה וּבַבִּטָּחוֹן. הַשַּׁעַר הָרְבִיעִי בַּחֲרָטָה.
<b>הַחֵלֶק הַד'</b> בְּחוּשׁ הָרֵיחַ וְהוּא כּוֹלֵל אַרְבָּעָה שְׁעָרִים. הַשַּׁעַר הָרִאשׁוֹן הַכַּעַס וְהַחֲרוֹן. הַשַּׁעַר הַשֵּׁנִי בָּרָצוֹן וְהַסְבָּרַת פָּנִים. הַשַּׁעַר הַשְּׁלִישִׁי בַּקִּנְאָה וּבַחֶמְדָּה. הַשַּׁעַר הָרְבִיעִי בַּחֲרִיצוּת בַּמְהִירוּת וּבַזְּרִיזוּת.
<b>הַחֵלֶק הַה'</b> בְּחוּשׁ הַמִּשּׁוּשּׁ וְהוּא כּוֹלֵל אַרְבָּעָה שְׁעָרִים. הַשַּׁעַר הָרִאשׁוֹן בַּנְּדִיבוּת וּגְמִילוּת חֲסָדִים. הַשַּׁעַר הַשֵּׁנִי בַּכִּילוּת וְהַקַּמְצָנוּת. הַשַּׁעַר הַג' בְּמִדַּת הַגְּבוּרָה. הַשַּׁעַר הָרְבִיעִי בְּמִדַּת הַמֹּרֵךְ וְהָעַצְלָה.
<b>וְכֵיוָן</b> שֶׁהִשְׁלַמְנוּ לְסַפֵּר חֶלְקֵי סִפְרֵנוּ וּשְׁעָרָיו נַתְחִיל עַתָּה לְבָאֵר כָּל שְׁעָרָיו בְּעֶזְרַת הַשֵּׁם וּמִמֶּנּוּ נִשְׁאַל לְהַדְרִיכֵנוּ בְּדֶרֶךְ יְשָׁרָה וּנְכוֹחָה כַּאֲשֶׁר שָׁאַל מִמֶּנּוּ מְשִׁיחוֹ (תְּהִלִּים כ"ה ה) הַדְרִיכֵנִי בַאֲמִתֶּךָ וְלַמְּדֵנִי.





Part 1



Chapter 1

<b>מִדַּת הַגַּאֲוָה</b>
<b>הַשַּׁעַר הָא'</b> מִן הַחֵלֶק הָא' נְדַבֵּר עַל מִדַּת הַגַּאֲוָה וּמַה טּוֹב שֶׁנִּזְדַּמֵּן בַּשַּׁעַר הַזֶּה שֶׁיִּהְיֶה תְּחִלָּה לְכָל שַׁעֲרֵי הַסֵּפֶר כְּפִי חִיּוּב הָעֵרֶךְ וְהַמִּסְפָּר.
<b>וְאוֹמַר</b> כִּי רָאִיתִי הַרְבֵּה מִן הַחֲכָמִים מִתְנַהֲגִים בַּמִּדָּה הַזֹּאת שֶׁלֹּא בִּמְקוֹמָהּ וְהֵם מַעֲלִים אוֹתָהּ עַל שְׁאָר מִדּוֹתָם עַד שֶׁנָּהֲגוּ בָּהּ הַפְּתָאיִם וּמִשְׁתַּמְּשִׁין בָּהּ בְּעִנְיָן שֶׁאֵין צָרִיךְ לָהֶם לְהִשְׁתַּמֵּשׁ בָּהּ עַד שֶׁגָּבְרָה עַל טִבְעָם עַד שֶׁאֲנִי רוֹאֶה הַמִּדָּה הַזֹּאת נִמְצֵאת הַרְבֵּה בִּקְטַנֵּי בְּנֵי אָדָם, אֲנִי רוֹצֶה לוֹמַר עַל יְמֵי הַנַּעֲרוּת וְהַבַּחֲרוּת כָּל שֶׁכֵּן כְּשֶׁיִּזְדַּמֵּן לָהּ מִי שֶׁמִּזְגּוֹ חַם וּבַעַל מָרָה אֲדֻמָּה מִפְּנֵי שֶׁדֶּרֶךְ הַמָּרָה אֲדֻמָּה לַעֲלוֹת וּבְהֶמְיָתָהּ תַּעֲזֹר טֶבַע הָאָדָם לְהִתְנַהֵג בַּמִּדָּה הַזֹּאת עַד שֶׁהוּא מִתְנַהֵג בָּהּ בְּעִנְיָן שֶׁאֵינוֹ רָאוּי לְהַרְאוֹתָהּ בּוֹ.
<b>וּמִסְּעִיפֵי</b> הַמִּדָּה הַזֹּאת הַגַּבְהוּת וְהַיְהִירוּת וּרְדִיפַת הַשְּׂרָרָה וְאֵלֶּה הַסְּעִיפִים אֵינָם מִמִּדּוֹת הַחֲסִידִים הַקַּדְמוֹנִים אֲשֶׁר הֵעִידוּ לָהֶם מִדּוֹתָם הַחֲמוּדוֹת כִּי הֵם כְּנֶגֶד אֵלֶּה.
<b>וּכְבָר</b> רָאִינוּ כִּי יֵשׁ מִבְּנֵי אָדָם מִי שֶׁנּוֹדַע בַּמִּדָּה הַזֹּאת וְהֵם מִתְנַהֲגִים בָּהּ שֶׁלֹּא בִּמְקוֹמָהּ, וְהֵם מְגֻנִּים אֵצֶל בְּנֵי הָעוֹלָם. וְיֵשׁ מֵהֶם שֶׁהִתְנַהֵג בָּעִנְיָנִים הַטּוֹבִים שֶׁבַּמִּדָּה הַזֹּאת וְהֵם מְשֻׁבָּחִים עֲלֵיהֶם. אֵינִי מַאֲרִיךְ לְהָבִיא אֶת שְׁמוֹתָם מִפְּנֵי שֶׁהֵם יְדוּעִים. וְכֵיוָן שֶׁהַדָּבָר כֵּן צָרִיךְ שֶׁנִּתְחַכֵּם לְהַגִּיעַ אֶל הַנְהָגַת הַמִּדָּה הַזֹּאת כָּרָאוּי לָהּ וְנִמְנַע מֵהִתְנַהֵג בָּהּ בְּשֶׁאֵין רָאוּי לָהּ. וְשֶׁנִּזְכּוֹר מַה שֶּׁיָּבֹא לָאָדָם מִן הַמִּנְהָגִים הַמְגֻנִּים שֶׁבָּהּ וּמִן הַהֶפְסֵד.
<b>וְנֹאמַר</b> כְּשֶׁנִּרְאֶה הַמִּדָּה הַזֹּאת גּוֹבֶרֶת בְּטֶבַע הָאָדָם צָרִיךְ לַחֲשׁוֹב בַּדְּבָרִים הַמֻּפְלָאִים הַמַּפְחִידִים וְהַמַּבְהִילִים הַמַּחְשָׁבָה בְּרֵאשִׁית הַיְצִירוֹת וּבְסוֹפָם, וְהֵיאַךְ הָיְתָה תְּחִלַּת הַהֲוָיוֹת וְאֵיךְ יִהְיֶה הֶפְסֵדָם וְתַכְלִיתָם וּכְשֶׁיֵּדַע כִּי הַנִּמְצָאוֹת כֻּלָּם מִשְׁתַּנּוֹת וְחוֹלְפוֹת כָּל שֶׁכֵּן שֶׁתִּשְׁתַּנֶּה מְצִיאוּתוֹ וְיִכְלֶה גּוּפוֹ וְתָשׁוּב מִדַּת הַנֶּפֶשׁ אֲשֶׁר הָיְתָה גֵּאָה בְּעֵת הַחַיִּים שְׁפֵלָה וּמִתְחָרֶטֶת בְּעֵת הַמִּיתָה וּכְשֶׁתִּהְיֶה הַדַּעַת מְחַיֶּבֶת זֶה מִן הַהַקָּשָׁה הַשִּׂכְלִית וּמֵחָכְמַת הַקַּבָּלָה צָרִיךְ שֶׁיִּשְׁתַּדֵּל הָאָדָם הֶחָכָם לָשׁוּב מִן הַמִּדָּה הַזֹּאת מֵעַצְמוֹ מִפְּנֵי שֶׁהִיא מְגֻנָּה וְאֵינָהּ מְבִיאָה לְשׁוּם תּוֹעֶלֶת, אַךְ הִיא סִבָּה לְתַקָּלוֹת רַבּוֹת כָּל שֶׁכֵּן שֶׁתְּבִיאֵהוּ גַּאֲוָתוֹ שֶׁלֹּא יִתְיָעֵץ עִם שׁוּם אָדָם וְיִהְיֶה מַחֲזִיק (בְּרָעָתוֹ) [בְּדַעְתּוֹ] וְסוֹמֵךְ עַל עֲצָתוֹ, וּבִכְמוֹת זֶה אָמַר הֶחָכָם <small>(מִשְׁלֵי י"ב ט"ו)</small> דֶּרֶךְ אֱוִיל יָשָׁר בְּעֵינָיו. וּכְבָר יָדַעְתָּ מַה שֶּׁאֵרַע לְקֹרַח וּרְחַבְעָם וְרַבִּים כְּמוֹתָם כְּשֶׁסָּמְכוּ עַל עֲצָתָם.
<b>וְצָרִיךְ</b> הָאָדָם שֶׁיַּחֲשֹׁב בְּלִבּוֹ כִּי כְּשֶׁאֵינוֹ מִתְוַדֶּה בְּחֶטְאוֹ וְשָׁב מִדַּרְכּוֹ וְהוּא חוֹשֵׁב כִּי טוֹב לַעֲשׂוֹת כֵּן שֶׁיֶּאֱרַע אוֹתוֹ מַה שֶּׁאֵרַע לָהֶם בְּלִי סָפֵק וְכָזֶה אָמַר הֶחָכָם <small>(שָׁם ט"ז ב)</small> כָּל דַּרְכֵי אִישׁ זָךְ בְּעֵינָיו וְתֹכֵן (לִבּוֹת) [רוּחוֹת] יְיָ.
<b>וְאָמַר</b> בַּגַּאֲוָה <small>(שָׁם ט"ז י"ח)</small> לִפְנֵי שֶׁבֶר גָּאוֹן וְלִפְנֵי כִּשָּׁלוֹן גְּבַהּ רוּחַ. הִקְדִּים שֶׁבֶר וְכִשָּׁלוֹן לְגָאוֹן וּגְבַהּ לוֹמַר לְךָ כִּי קוֹדֵם שֶׁיִּתְגָּאֶה וְשֶׁיִּגְבָּהּ הָאָדָם יָבֹאוּ לוֹ כְּבָר הַשֶּׁבֶר וְהַכִּשָּׁלוֹן וְהַטַּעַם כִּי תֵּכֶף לַגַּאֲוָה וְהַגָּאוֹן הַשֶּׁבֶר וְהַשִּׁפְלוּת.
<b>וּכְמוֹ</b> שֶׁאֵירַע לְפַרְעֹה בְּאָמְרוֹ <small>(שְׁמוֹת ה' ב')</small> מִי יְיָ אֲשֶׁר אֶשְׁמַע בְּקוֹלוֹ. וְגָלְיַת בְּאָמְרוֹ <small>(ש"א י"ז י')</small> אֲנִי חֵרַפְתִּי אֶת מַעַרְכוֹת יִשְׂרָאֵל. וְסַנְחֵרִיב בְּאָמְרוֹ <small>(יְשַׁעְיָה ל"ו כ)</small> מִי בְּכָל אֱלֹקֵי הָאֲרָצוֹת. וּנְבוּכַדְנֶצַּר בְּאָמְרוֹ <small>(דָּנִיֵּאל ג ט"ו)</small> (וּמַאן) [וּמָן] הוּא אֱלָהּ דִּי יְשֶׁזָבִנְכוֹן מִן יָדִי. וְהַדּוֹמֶה לָהֶם אֲשֶׁר אָמַר כְּדִבְרֵיהֶם אֲשֶׁר הָיְתָה אַחֲרִיתָם תַּכְלִית הַבּוּז וְהַקָּלוֹן. וּמִי שֶׁהוּא בַּמִּדָּה הַזֹּאת אֵינֶנּוּ נִצָּל מִן הַחֵטְא וְהֶעָו‍ֹן וּכְמוֹ שֶׁאָמַר הֶחָכָם, <small>(מִשְׁלֵי כ"א כ"ד)</small> זֵד יָהִיר לֵץ שְׁמוֹ, הִזְכִּיר בְּכָאן הַזֵּדִים וְהַיְהִירִים כִּי הֵם אַנְשֵׁי הַגַּאֲוָה.
<b>וְצָרִיךְ</b> שֶׁיִּתְבַּיֵּשׁ הַנּוֹהֵג בַּמִּדָּה הַזֹּאת וְיִזְכֹּר כִּי כְּפִי גַּאֲוָתוֹ תְּבוֹאֵהוּ הַשִּׁפְלוּת וּכְפִי גַּבְהוּתוֹ תְּבוֹאֵהוּ הַדַּלּוּת פִּתְאוֹם וכמ"ש הֶחָכָם <small>(מִשְׁלֵי כ"ט כ"ג)</small> גַּאֲוַת אָדָם תַּשְׁפִּילֶנּוּ. וְהַטַּעַם כִּי הַגְּדוֹלָה שֶׁבַּסִּבּוֹת הַמַּשְׁפִּילוֹת אֶת הָאָדָם הַיְהִירוּת וְהַגַּאֲוָה וְהִיא מִמִּדּוֹת הָרְשָׁעִים כמ"ש <small>(שָׁם כ"א ד)</small> רוּם עֵינָיִם וְגוֹ'.
<b>וַאֲשֶׁר</b> גָּרַם לְמִקְצַת הַמִּתְגָּאִים וְהַמִּתְגַּדְּלִים לְהִתְנַהֵג בַּמִּדָּה הַמְגֻנָּה הַזֹּאת הוּא שֶׁהֵם מִתְעַקְּשִׁים עַצְמָם וְטוֹעֲנִים כִּי הַנֶּפֶשׁ נוֹטָה אֶל הַגְּדֻלָּה וְקָשָׁה בְּעֵינֶיהָ הַשִּׁפְלוּת. וְעוֹד אָמְרוּ כִּי הַשְּׂרָרָה מְחַזַּקַתָּהּ וְהַדַּלּוּת מַחֲלֶשֶׁת אוֹתָהּ וְלוּלֵי הַשְּׂרָרָה לֹא הָעוֹלָם מִתְקַיֵּם. וְעוֹד אָמְרוּ כִּי כָּל תְּפִלּוֹת הַחֲסִידִים הָיוּ לְהַגִּיעַ אֶל הַמַּעֲלָה הַזֹּאת כְּמוֹ שֶׁאָמְרוּ <small>(בְּרֵאשִׁית כ"ז כ"ט)</small> יַעַבְדוּךְ עַמִּים וְיִשְׁתַּחֲווּ לְךָ לְאֻמִּים.
<b>וּבְזֹאת</b> הַמַּעֲלָה בִּשֵּׂר הַקָּדוֹשׁ בָּרוּךְ הוּא אֶת נְבִיאוֹ כְּשֶׁאָמַר לוֹ <small>(שָׁם ל"ה י"א)</small> וּמְלָכִים מֵחֲלָצֶיךָ יֵצֵאוּ, וּבְהֵפֶךְ זֶה כְּשֶׁהָיְתָה הַנְּקָמָה מִשּׂוֹנְאֵי יִשְׂרָאֵל פָּסַק מֵהֶם הַשְּׂרָרָה כמ"ש <small>(יְשַׁעְיָה ט י"ג)</small> וְיַכְרֵת ה' מִיִּשְׂרָאֵל רֹאשׁ וְזָנָב וְהַדּוֹמֶה לָהֶם. וְלָזֶה לֹא שָׂמוּ אֶל לִבָּם הַפְּתָאיִם הַמַּחֲזִיקִים בַּמִּדָּה הַזֹּאת כִּי כַּאֲשֶׁר יִנְהֲגוּ בָּהּ תִּגְבַּהְנָה נַפְשׁוֹתָם וְיֵצְאוּ מִשִּׁטָּתָם וְיִתְגָּאוּ עַל קְרוֹבֵיהֶם וְיַפְנוּ עֹרֶף לְחַבְרֵיהֶם וְיַלְעִיגוּ לַעֲצַת כָּל אָדָם וְסוֹמְכִים עַל עֲצַת נַפְשָׁם וּמִתְיַחֲדִים בָּהּ אַךְ אִם יִתְנַהֲגוּ בָּהּ לְהִמָּנַע מִן הָעֲבֵרוֹת וְהָעִנְיָנִים הַמְגֻנִּים וְלַעֲלוֹת אֶל הַמַּעֲלוֹת הַטּוֹבוֹת וְהַמְשֻׁבָּחוֹת וְשֶׁתִּכְסוֹף נַפְשָׁם לַעֲבוֹדַת הָאֵל אֲשֶׁר הִיא הַטּוֹבָה הַגְּדוֹלָה שֶׁהֵטִיב בָּהּ לַעֲבָדָיו מִפְּנֵי שֶׁהוּא הַסִּבָּה לְהַגִּיעָם אֶל הַנְּעִימוּת הָאֱלֹקִית וּלְהַקְרִיבָהּ אֶל הַמַּעֲלוֹת הַמַּלְאֲכִיּוֹת וַעֲלֵיהֶם נֶאֱמַר <small>(אִיּוֹב ל"ו ז)</small> לֹא יִגְרַע מִצַּדִּיק (עֵינוֹ) [עֵינָיו] וְאֶת מְלָכִים לְכִסֵּא וְיוֹשִׁיבֵם לָנֶצַח וַיִּגְבָּהוּ.
<b>וְהַמִּשְׁתַּמֵּשׁ</b> בְּגַאֲוָה שֶׁלֹּא כָּרָאוּי וּמִתְיַחֵד בַּעֲצַת עַצְמוֹ דּוֹמֶה לְמִי שֶׁנֶּאֱמַר בּוֹ <small>(מִשְׁלֵי י"ח א)</small> בְּכָל תּוּשִׁיָּה יִתְגַלָּע. וּבָזֶה אָמַר הֶחָכָם: חָכָם עָצֵל בְּעֵינָיו מִשִּׁבְעָה מְשִׁיבֵי טַעַם <small>(שָׁם כ"ו ט"ז)</small>. וְאֶפְשָׁר שֶׁתְּבִיאֵהוּ גַּאֲוָתוֹ לְהִכָּנֵס בְּמַה שֶּׁאֵין רָאוּי לוֹ, בְּבִטְחוֹנוֹ בַּעֲצָתוֹ שֶׁתִּהְיֶה מַצֶּלֶת אוֹתוֹ וְעַל דַּעְתּוֹ שֶׁתְּמַלְּטֵהוּ, וְהִיא אֲשֶׁר תַּכְשִׁילֵהוּ. וּכְמוֹ שֶׁאָמַר: מֵפֵר מַחְשְׁבוֹת עֲרוּמִים וְלֹא תַעֲשֶׂינָה יְדֵיהֶם תּוּשִׁיָּה <small>(אִיּוֹב ה י"ב)</small>.
<b>וְכֵיוָן</b> שֶׁהִגַּעְנוּ דְּבָרֵינוּ עַד הֵנָּה לְסַפֵּר עַל מִדַּת הַגַּאֲוָה וְהֵיאַךְ צָרִיךְ אָדָם לְהִתְחַכֵּם לְהַנְהִיגָהּ עַל מִנְהָג הָרָאוּי בָּהּ וְלִדְחוֹת אוֹתָהּ מִן הַמָּקוֹם שֶׁאֵינָהּ רְאוּיָה בּוֹ. נִזְכֹּר עַתָּה מִדִּבְרֵי הַחֲכָמִים הַקַּדְמוֹנִים עַל הַמִּדָּה הַזֹּאת וּמִחִבּוּרֵיהֶם אֲשֶׁר חִבְּרוּ בָּהּ.
<b>אָמַר</b> סוֹקְרַאט: מִי הוּא אֲשֶׁר לֹא תִּפָּרֵד מִמֶּנּוּ הַדְּאָגָה הַמְּבַקֵּשׁ לַעֲלוֹת אֶל הַמַּעֲלָה שֶׁהִיא גְּדוֹלָה מִמֶּנּוּ. וְאָמַר: מִי שֶׁהוּא מַחֲזִיק עַצְמוֹ בְּחֶזְקַת שֶׁהוּא דַּעֲתָן מַחֲזִיקִין אוֹתוֹ בְּנֵי אָדָם בְּחֶזְקַת שׁוֹטֶה. וְנֶאֱמַר סָמוּךְ לַגַּאֲוָה רַע מַעֲלָלִים. וְאָמַר סוֹקְרַאט: מִי שֶׁמַּעֲלָלָיו רָעִים מַתְמֶדֶת אוֹתוֹ שִׂנְאַת הַבְּרִיּוֹת וְהַנְּפָשׁוֹת נוֹטוֹת מֵעָלָיו. וְאָמַר אֲרִיסְטוֹ: כַּאֲשֶׁר נְעִימוּת הַצּוּרָה אוֹר הַגּוּף כֵּן נְעִימוּת הַמִּדּוֹת אוֹר הַנֶּפֶשׁ. וְאָמַר בְּצַוּוֹתוֹ לַאֲלֶכְּסַנְדֶּר תַּלְמִידוֹ: אֵין מֵחֲשִׁיבוּת הַנֶּפֶשׁ שֶׁיִּהְיֶה הַמֶּלֶךְ מִתְגָּאֶה עַל בְּנֵי אָדָם וְכָל שֶׁכֵּן קְצָתָם עַל קְצָתָם.
<b>וְנֶאֱמַר</b> עַל אֶחָד מִן הַגֵּאִים כִּי הָיָה הוֹלֵךְ יוֹם אֶחָד וְנִשְׁמַט נַעֲלוֹ הָאֶחָד מֵרַגְלוֹ וְהִשְׁלִיךְ הַשְּׁנִיָּה וְהִנִּיחָם שְׁנֵיהֶם. וְאָמְרוּ הַקַּדְמוֹנִים: מִי שֶׁמִּדּוֹתָיו רְצוּיוֹת בְּעֵינָיו יִרְבּוּ הַקּוֹצְפִים עָלָיו. וְנֶאֱמַר עַל אִזְדְשִׁיר הַמֶּלֶךְ כִּי נָתַן בְּיַד אֶחָד מֵעֲבָדָיו הָעוֹמְדִים עָלָיו כְּתָב וְאָמַר לוֹ: כְּשֶׁתִּרְאֶה אוֹתִי כּוֹעֵס תְּנֵהוּ לִי מִיָּד. וְהָיָה כָּתוּב בּוֹ: שׁוּב לְךָ כִּי אֵינְךָ אֱלוֹקַ אֲבָל אַתָּה גּוּף שֶׁיֵּאָכֵל קְצָתוֹ אֶת קְצָתוֹ וּבְקָרוֹב יָשׁוּב רִמָּה וְעָפָר.

Chapter 2

<b>מִדַּת הַשִּׁפְלוּת</b>
<b>הַשַּׁעַר הַב'</b> נְדַבֵּר בּוֹ עַל הַשִּׁפְלוּת. זֶה הַשַּׁעַר הוּא קָרוֹב אֶל הַטּוֹבָה מִן הָרִאשׁוֹן מִפְּנֵי שֶׁמִּי שֶׁיֶּשְׁנוֹ בַּמִּדָּה הַזֹּאת כְּבָר הֵשִׁיב אֶת נַפְשׁוֹ וּמָנַע אוֹתָהּ מִדְּרוֹשׁ הַתַּאֲווֹת וּבְהַגִּיעוֹ אֶל הַמַּעֲלָה הַזֹּאת הַנִּכְבֶּדֶת יֻשְׁלְמוּ לוֹ הַמַּעֲלָלִים הַטּוֹבִים אֲשֶׁר בָּאָדָם. וְהִיא מִדָּה נֶחְמֶדֶת עַד מְאֹד לְמִי שֶׁרוֹצֶה לִנְחֹל שֵׁם טוֹב.
<b>וַהֲלֹא</b> תִּרְאֶה כִּי הַשִּׁפְלוּת הִיא הַגְּדוֹלָה שֶׁבַּמַּעֲלוֹת הַטּוֹבוֹת וְהַנְּבִיאִים הַנִּזְכָּרִים בְּמִדּוֹת הָאֱלוֹקִיּוֹת אָמְרוּ קְצָתָם, <small>(בְּרֵאשִׁית יח, כז)</small> וְאָנֹכִי עָפָר וָאֵפֶר, וּקְצָתָם אָמְרוּ <small>(תְּהִלִּים כ"ב ז)</small> וְאָנֹכִי תוֹלַעַת וְלֹא אִישׁ וְגוֹ', וְהַדּוֹמֶה לָזֶה, וְשִׁבְּחוּם. וּמִמַּה שֶׁצָּרִיךְ שֶׁיֵדָעֵהוּ הָאִישׁ הַנִּלְבָּב כִּי הַשִּׁפְלוּת וְהַנְּמִיכוּת מְבִיאוֹת אֶת הָאָדָם לִידֵי הַכָּבוֹד כְּמוֹ שֶׁיָּדַעְתָּ מֵהַשַּׂר הַג' אֲשֶׁר הִתְחַנֵּן לְאֵלִיָּהוּ בִּדְבָרָיו הַנְּעִימִים בְּאָמְרוֹ <small>(מְלָכִים ב' א י"ג)</small> תִּיקַר נָא נַפְשִׁי וְנֶפֶשׁ עֲבָדֶיךָ אֵלֶּה [חֲמִשִּׁים בְּעֵינֶיךָ], כִּי לֹא קָרָהוּ מַה שֶּׁקָּרָה לָרִאשׁוֹנִים מִפְּנֵי שֶׁכָּל מִי שֶׁמַּשְׁפִּיל עַצְמוֹ סוֹף בָּא לִידֵי כָּבוֹד וּגְדֻלָּה וְכִי שְׂכַר הָעֲנָוָה הַכָּבוֹד וּכְמ"ש שְׁלֹמֹה עָ"ה <small>(מִשְׁלֵי כ"ב ד)</small> עֵקֶב עֲנָוָה יִרְאַת ה'.
<b>וְהַחֲסִידִים</b> הָרִאשׁוֹנִים הָיוּ מִתְנַהֲגִים בַּמִּדָּה הַזֹּאת וּמַגְבִּירִים אוֹתָהּ עַל טִבְעֵיהֶם וְנֶאֱמַר עַל א' מֵהַמְּלָכִים כִּי הָיוּ אֶצְלוֹ לַיְלָה אֶחָד אֲנָשִׁים רַבִּים יוֹשְׁבִים לְפָנָיו וְקָם הוּא בְּעַצְמוֹ וְתִקֵּן הַנֵּר, אָמְרוּ לוֹ: לָמָּה לֹא צִוִּיתָנוּ אֲדוֹנֵנוּ? אָמַר לָהֶם: מֶלֶךְ קַמְתִּי וּמֶלֶךְ שַׁבְתִּי.
<b>וְאוֹמַר</b> כִּי כָּל מַעֲלָה מִתְקַנֵּא הָאָדָם עָלֶיהָ חוּץ מִן הָעֲנָוָה וְאָמַר בָּזֶה גַּמְהַר הַפִילוֹסוֹף: פְּרִי הַשִּׁפְלוּת הָאַהֲבָה וְהַמְּנוּחָה וְתֵדַע כִּי מִגְּדֻלַּת הָאָדָם שֶׁיַּעֲבֹד אֶת אָחִיו וְאֶת רֵעֵהוּ. וְיֵשׁ מִי שֶׁאָמַר כִּי הַשִּׁפְלוּת הוּא שֶׁתַּתְחִיל בִּשְׁלוֹם מִי שֶׁתִּפְגַּע וְתֵשֵׁב בְּשֶׁפֶל הַמּוֹשָׁבוֹת. וּמִמַּה שֶׁדּוֹמֶה לַמִּדָּה הַזֹּאת שֶׁיִּסְתַּפֵּק הָאָדָם בְּמֻעָט.
<b>וּמִי</b> שֶׁיֵּשׁ לוֹ הַמִּדָּה הַזֹּאת הִגִּיעַ לְמַעֲלָה גְּדוֹלָה וְאוֹמְרִים מִי שֶׁחֲנָנוֹ הַבּוֹרֵא הַמִּדָּה הַזֹּאת כְּבָר אֲהֵבוֹ. וְאָמַר הַכָּתוּב בָּאָדָם הַמִּסְתַּפֵּק בַּמֶּה שֶּׁיֵּשׁ לוֹ: צַדִּיק אֹכֵל לְשׂוֹבַע נַפְשׁוֹ <small>(שָׁם י"ג כ"ה)</small> וּבְהֶפְכוֹ אָמַר וּבֶטֶן רְשָׁעִים תֶּחְסָר. וּמִי שֶׁחֲנָנוֹ בּוֹרְאוֹ כֹּחַ וּבְרִיאוּת וּבִטְחָה אֵינֶנּוּ צָרִיךְ שֶׁיִּדְאַג. וּפְרִי הַמִּדָּה הַזֹּאת הַמְּנוּחָה, וּכְבָר נֶאֱמַר כִּי הַמִּדָּה הַזֹּאת הִיא הָעֹשֶׁר הַגָּדוֹל.
<b>וְאָמְרוּ</b> קְצָת הַחֲכָמִים מִי שֶׁרְצוֹנוֹ מִן הָעוֹלָם בְּדָבָר הַמַּסְפִּיק לוֹ יִהְיֶה בִּמְעַט שֶׁבּוֹ דַּי לוֹ. וְהַסַּבְלָנוּת מִמִּין הַמִּדָּה הַזֹּאת. וְאֶחָד מִן הַחֲכָמִים הָיָה מְצַוֶּה אֶת בְּנוֹ מִי שֶׁאֵינוֹ סוֹבֵל דָּבָר אֶחָד יִשְׁמַע דְּבָרִים הַרְבֵּה וּמִי שֶׁהוּא נָקֵל אֵצֶל עַצְמוֹ יְהִי נִכְבָּד בְּעֵינֵי בְּנֵי אָדָם. אַךְ אֲשֶׁר צָרִיךְ הָאָדָם שֶׁיִּרְחַק מִן הַמִּדָּה הַזֹּאת שֶׁלֹּא יִהְיֶה נִכְנָע לָרְשָׁעִים. וּבָזֶה אָמַר הַכָּתוּב <small>(שָׁם כ"ה כ"ו)</small> מַעְיָן נִרְפָּשׂ וּמָקוֹר מָשְׁחָת צַדִּיק מָט לִפְנֵי רָשָׁע. וְהָיָה אוֹמֵר אֵין בִּבְנֵי אָדָם מִי שֶׁצָּרִיךְ לַחֲמֹל עָלָיו חֶמְלָה גְּדוֹלָה כְּחָכָם שֶׁנָּפַל בֵּין פְּתָאִים. וּבְמוּסַר לוֹקְמָאן הַפִּילוֹסוֹף: הַנָּדִיב כְּשֶׁהוּא נִפְרָשׁ נִכְנָע, וְהַנָּבָל כְּשֶׁהוּא נִפְרָשׁ מִתְגָּאֶה. וּבְסֵפֶר הַקּוֹטִי: הַשְׁפֵּל מִבְּלִי הִתְנַבֵּל וְהִסְתַּלְסֵל מִבְּלִי הִתְגַּדֵּל, וְדַע כִּי הַגְּדֻלָּה טָעוּת וְהַגַּאֲוָה טָעוּת.

Chapter 3

<b>מִדַּת הַבֹּשֶׁת</b>
<b>הַשַּׁעַר הַג'</b> נְדַבֵּר בּוֹ עַל עִנְיָן הַבֹּשֶׁת. נִשְׁאַל לֶחָכָם: מַה הוּא הַשֵּׂכֶל? אָמַר: הַבֹּשֶׁת. אָמְרוּ לוֹ: מַהוּ הַבֹּשֶׁת? אָמַר: הַשֵּׂכֶל.
<b>וְהַמִּדָּה</b> הַזֹּאת אַף עַל פִּי שֶׁהִיא מֵעֵין הַשִּׁפְלוּת מַעֲלָתָהּ גְּדוֹלָה מִמֶּנָּה מִפְּנֵי שֶׁהִיא אָחוֹת לַשֵּׂכֶל וְכָל חֲכַם לֵב יוֹדֵעַ מַעֲלַת הַשֵּׂכֶל וְשֶׁהוּא מַבְדִּיל בֵּין הָאָדָם וְהַבְּהֵמָה בְּמָשְׁלוֹ עַל טִבְעוֹ וּמָנְעוֹ אֶת תַּאֲוָתוֹ. וּבַשֵּׂכֶל מַגִּיעַ הָאָדָם אֶל תּוֹעֲלוֹת הַחָכְמָה וּבוֹ יַגִּיעַ אֶל אֲמִתַּת הַדְּבָרִים, וְגַם בּוֹ יַגִּיעַ לְהוֹדוֹת בְּיִחוּד בּוֹרְאוֹ וְלַעֲבוֹדָתוֹ וּבוֹ יוּכַל לְהִדַּמּוֹת לַמַּלְאָכִים.
<b>וְכֵיוָן</b> שֶׁהַמִּדָּה הַזֹּאת בַּמַּעֲלָה הַזֹּאת מִן הַגְּדוֹלָה צְרִיכָה שֶׁתִּהְיֶה חֲבֶרְתָּהּ וְרַעֲיָתָהּ הַדּוֹמָה לָהּ שֶׁהִיא מִדַּת הַבֹּשֶׁת קְרוֹבָה לָהּ בְּמַעֲלָה. וְהָרְאָיָה עַל שֶׁהִיא דּוֹמָה לָהּ מִפְּנֵי שֶׁלֹּא רָאִיתָ מִיָּמֶיךָ בַּיְשָׁן חֲסַר דֵּעָה וְלֹא דַּעְתָּן מִבְּלִי בֹּשֶׁת.
<b>עַל</b> כֵּן רָאוּי שֶׁיִּשְׁתַּדֵּל הָאָדָם לְהִתְנַהֵג בַּמִּדָּה הַחֲשׁוּבָה הַזֹּאת וּלְהִתְחַכֵּם בָּהּ עַד שֶׁתָּשׁוּב לוֹ כְּטֶבַע, וְיַגְבֵּר אוֹתָהּ עַל טְבָעָיו, וְתִהְיֶה בְּעֵינָיו חֲשׁוּבָה מִשְׁאָר מִדּוֹתָיו, כִּי בָּהּ יַגִּיעַ אֶל רוֹב הַמַּעֲלוֹת וְיִמָּנַע בַּעֲבוּרָהּ מִכָּל הַמִּדּוֹת הַמְגֻנּוֹת. וּכְמ"ש מִי שֶׁיַּעֲטֵהוּ הַמָּקוֹם מְעִיל הַבֹּשֶׁת יִהְיוּ מוּמָיו נֶעֱלָמִים מִבְּנֵי אָדָם וְהַהוֹד וְהַכָּבוֹד סְמוּכִים לוֹ. כמ"ש <small>(מִשְׁלֵי ט"ו ל"ג)</small> וְלִפְנֵי כָּבוֹד עֲנָוָה. וְהָעֲנָוִים מַגִּיעִין בְּמִדַּת הַבֹּשֶׁת אֶל רְצוֹן הַבּוֹרֵא וּמַשִּׂיגִים הַנֹּעַם הַקַּיָּם וְלוֹמְדִים דְּרָכָיו כְּמוֹ שֶׁנֶּאֱמַר <small>(תְּהִלִּים כ"ה ט)</small> יַדְרֵךְ עֲנָוִים בַּמִּשְׁפָּט וִילַמֵּד עֲנָוִים דַּרְכּוֹ. וּכְמוֹ שֶׁצָּרִיךְ לוֹ לַמַּשְכִּיל לְהִתְבַּיֵּשׁ מִבְּנֵי אָדָם כֵּן צָרִיךְ לְהִתְבַּיֵּשׁ מֵעַצְמוֹ וְאָמְרוּ כִּי הַבֹּשֶׁת וְהָאֱמוּנָה דּוֹמוֹת זוֹ לָזוֹ לֹא תִּגָּמֵר הָאַחַת מִבַּלְעֲדֵי חֲבֶרְתָּהּ וְאָמְרוּ כִּי הָעַזּוּת וּמִעוּט הַבֹּשֶׁת כְּסָעִיף מֵעֲבוֹדָה זָרָה וּמִי שֶׁרוֹצֶה לְהַרְגִּיל בַּבֹּשֶׁת וּלְהִטָּבַע בּוֹ יֵשֵׁב תָּדִיר לִפְנֵי מִי שֶׁמִּתְבַּיֵּשׁ מִמֶּנּוּ.
<b>וְהָיָה</b> אוֹמֵר אֶחָד מִן הָעֲרָב: אַל תִּרְאֶה מִבְּנֵי אָדָם אֶלָּא מִי שֶׁמַּרְאֶה אֶת עַצְמוֹ כִּי אֵינֶנּוּ יָכוֹל לַעֲמוֹד זוּלָתְךָ וְאִם אַתָּה צָרִיךְ לוֹ יוֹתֵר וְאִם תֶּחֱטָא לוֹ יִמְחוֹל וְיַרְאֶה עַצְמוֹ כְּאִלּוּ הוּא הַחוֹטֵא וְאִם תָּרֵעַ אֵלָיו מַרְאֶה עַצְמוֹ כְּאִלּוּ הוּא הֵרַע לְךָ. וְאָמַר אֶחָד מֵהֶם סוֹף מַה שֶּׁקִּבְּלוּ מִדִּבְרֵי הַנְּבוּאָה כְּשֶׁאֵינְךָ מִתְבַּיֵּשׁ עֲשֵׂה כָּל רְצוֹנְךָ. וְאָמַר הַפִּילוֹסוֹף: חָיוּ בְּנֵי אָדָם בִּזְכוּת הַדָּת וְהַיִּרְאָה יָמִים רַבִּים וְאַחַר כָּךְ חָיוּ בְּמִדַּת הַבֹּשֶׁת וְהָעֲנָוָה וְהַשִּׁפְלוּת. וְאָמַר אֲרִיסְטוֹ בְּדִבְרֵי תּוֹכְחוֹתָיו: בַּעֲבוּר הַבֹּשֶׁת יִרְבּוּ הָעוֹזְרִים.
<b>וְהָיוּ</b> אוֹמְרִים סִימַן הַבָּנִים הַכְּשֵׁרִים הַבֹּשֶׁת הַנִּרְאֶה עַל פְּנֵיהֶם וְהַבֹּשֶׁת הִיא דֶּרֶךְ הַחַיִּים הָאֲרֻכִּים וְאָמְרוּ קְצָת הַפִילוֹסוֹפִים הַבֹּשֶׁת נוֹדַעַת בְּעֵת הַכַּעַס. וְאָמְרוּ שִׂנְאַת הַבַּיְשָׁן טוֹבָה מֵאַהֲבַת הַכְּסִיל. וּמִי שֶׁהוּא רוֹצֶה לְהִזָּהֵר בַּמִּדָּה הַזֹּאת אַל יְחַלֵּל אֶת הֲדַר פָּנָיו לִשְׁאוֹל מִבְּנֵי אָדָם כִּי כֵּיוָן שֶׁתְּחַלֵל אֶת הֲדַר פָנֶיךָ אִי אַתָּה מוֹצֵא מִי שֶׁמְּחַדְּשֵׁהוּ לְךָ.
<b>אַךְ</b> אִם אָדָם מִתְבַּיֵּשׁ מִלִּמּוּד הָאֱמֶת וּמֵהַזְהִיר עַל הַטּוֹבָה לָלֶכֶת בְּדַרְכֵי הַתּוֹרָה וְהָעֲבוֹדָה הַבֹּשֶׁת הַהוּא מְגֻנָּה וְאֵין רָאוּי לָאָדָם לְהִתְנַהֵג בָּהּ כְּמ"ש הַנָּבִיא <small>(תְּהִלִּים קי"ט מ"ו)</small> וַאֲדַבְּרָה בְּעֵדְו‍ֹתֶיךָ נֶגֶד מְלָכִים וְלֹא אֵבוֹשׁ. אֲבָל הוּא צָרִיךְ לְהִתְבַּיֵּשׁ מִבְּנֵי אָדָם וְלָשִׂים עַל פָּנָיו מַסְוֶה הַבֹּשֶׁת. וּכְמוֹ שֶׁאַתָּה יוֹדֵעַ מֵעִנְיַן שָׁאוּל בְּהֵחָבְאוֹ כְּמ"ש <small>(ש"א י כ"ב)</small> הִנֵּה הוּא נֶחְבָּא אֶל הַכֵּלִים, בְּחָרוֹ הָאֱלֹקִים לַמַּלְכוּת כְּמוֹ שֶׁנֶּאֱמַר <small>(שָׁם י כ"ד)</small> הֲרָאִיתָ אֲשֶׁר בָּחַר בּוֹ יְיָ. וּלְדַעַת הַפִילוֹסוֹפִים וְהַחֲכָמִים הַמִּדָּה הַזֹּאת מִמַּעַלְלֵי הַנֶּפֶשׁ הַיְקָרָה וְהִיא לְעֻמַּת הַשְׁלָמַת הַגּוּף. וְגָדַר הַפִילוֹסוֹף הַבֹּשֶׁת, כִּי הִיא לְהַפִּיל הַדְּבָרִים עַל דַּרְכֵיהֶם הַנְּעִימִים וּלְהַנִּיחָם עַל הַדֶּרֶךְ שֶׁהוּא טוֹב בְּהַנַּחָתָם וּמִי שֶׁיִּתְבַּיֵּשׁ תִּגְדַּל מַעֲלָתוֹ וְיִהְיֶה אָדוֹן וְאַתָּה הִתְבּוֹנֵן וְהַבְחֵן.

Chapter 4

<b>מִדַּת הָעַזּוּת</b>
<b>הַשַּׁעַר הַד'</b> בְּמִדַּת הָעַזּוּת מַה שֶּׁסִּפַּרְנוּ מִשִּׁבְחֵי מִדַּת הַבֹּשֶׁת וּמַעֲלוֹתֶיהָ יִמְעַט כְּנֶגֶד גְּנוּת מִדַּת הָעַזּוּת וּמַה מְגֻנָּה הִיא מְאֹד שֶׁמִּי הוּא בַּמִּדָּה הַזֹּאת הוּא מְגֻנֶּה לִפְנֵי הַמָּקוֹם. וּכְמוֹ אֵלֶּה שֶׁנֶּאֱמַר עֲלֵיהֶם <small>(יִרְמְיָה ה. ג)</small> חִזְּקוּ פְנֵיהֶם מִסֶּלַע, וְאָמַר הֶחָכָם בְּעַז <small>(מִשְׁלֵי י"א ב)</small> בָּא זָדוֹן וַיָּבֹא קָלוֹן ר"ל כִּי כַּאֲשֶׁר תִּגְבַּר מִדַּת הָעַזּוּת עַל הָאָדָם יֵקַל אֵצֶל בְּנֵי אָדָם וְאֵין מַבִּיטִין אוֹתוֹ בְּעֵין חֲשִׁיבוּת וְלֹא תְּשׁוּרֵנוּ עַיִן בְּרַחֲמִים אֲפִילוּ אִם יִהְיֶה חָכָם, כַּאֲשֶׁר עוֹשִׂים לַבַּיְשָׁן כְּמוֹ שֶׁנֶּאֱמַר <small>(שָׁם)</small> וְאֶת צְנוּעִים חָכְמָה. וְאִם הוּא מִן הַחֲסִידִים וְרָצָה לְהַנְהִיג אֶת עַצְמוֹ הַמִּנְהָג הַטּוֹב אֲשֶׁר יִרְצֶה בּוֹ הַבּוֹרֵא יָסוּר מִן הַמִּדָּה הַזֹּאת וְיִתְבַּיֵּשׁ מֵעַצְמוֹ מִמַּעֲשָׂיו וְיַרְחִקֶנָּהּ מִטֶּבַע נַפְשׁוֹ וּבְמִי שֶׁיֵּשׁ בּוֹ מִדַּת הָעַזּוּת אָמַר הֶחָכָם <small>(שָׁם כ"א כ"ד)</small> זֵד יָהִיר לֵץ שְׁמוֹ הוּא ר"ל כִּי מִי שֶׁהוּא עַז פָּנִים הַמָּקוֹם יִגְמְלֵהוּ כְּפָעֳלוֹ כְּמ"ש <small>(שָׁם)</small> עוֹשֶׂה בְּעֶבְרַת זָדוֹן וְהִסְתִּיר בְּכָאן יְיָ כְּאִלּוּ אָמַר עוֹשֶׂה יְיָ בְּעֶבְרַת זָדוֹן וְאֶפְשָׁר שֶׁיִּהְיֶה בְּעֶבְרַת זָדוֹן שָׁב אֶל זֶה הָעַז שֶׁהוּא עוֹשֶׂה בְּמִדַּת הָעַזּוּת עֶבְרַת זָדוֹן וּמַה שֶׁדּוֹמֶה לוֹ.
<b>וּכְשֶׁתִּהְיֶה</b> הַמִּדָּה הַזֹּאת בְּטֶבַע הָאָדָם צָרִיךְ לְמִי שֶׁמִּתְחַבֵּר עִמּוֹ שֶׁיְּשִׁיבֵהוּ מִמֶּנָּה בְּמִינֵי תּוֹכֵחוֹת וּבִגְעָרוֹת כְּפִי שֶׁיּוּכַל עַד שֶׁיָּסוּר מִמַּה שֶּׁהוּא בָּהּ. וּכמ"ש <small>(שָׁם כ"א כ"ט)</small> הֵעֵז אִישׁ רָשָׁע בְּפָנָיו. אַךְ הַמִּדָּה הַזֹּאת הִיא מְשֻׁבַּחַת בְּעֶזְרַת הַתּוֹרָה וְהָרְאוּת וַעֲבוֹדַת וַאֲמִירַת הָאֱמֶת, אַךְ לַעֲמוֹד בָּהּ כְּנֶגֶד הַצַּדִּיקִים וּנְבִיאֵי הָאֱלֹקִים מְגֻנֶּה לִמְאֹד. כְּמוֹ שֶׁאָמַר <small>(יְחֶזְקֵאל ב. ד)</small> וְהַבָּנִים קְשֵׁי פָנִים וְחִזְקֵי לֵב וְאִם יִהְיֶה הָאִישׁ הַזֶּה הַמִּשְׁתַּמֵּשׁ בַּמִּדָּה הַזֹּאת בַּעַל מֶזֶג מָרָה אֲדֻמָּה וְיִהְיֶה בִּימֵי הַבַּחֲרוּת אָז תֵּרָאֶה עָלָיו הַמִּדָּה הַזֹּאת עַד מְאֹד. וְצָרִיךְ שֶׁיַּעֲמוֹד בְּפָנֶיהָ בְּהָפְכָהּ, וְיִירָא אֶת הָאֱלֹקִים וְיִתְחָרֵט וְיָנִיחַ הַמִּדָּה הַמְּגֻנָּה הַזֹּאת וְיִגְבַּר עָלֶיהָ.

Part 2



Chapter 1

<b>מִדַּת הָאַהֲבָה</b>
<b>הַשַּׁעַר הָא'</b> מִן הַחֵלֶק הַשֵּׁנִי נְדַבֵּר בּוֹ עַל מִדַּת הָאַהֲבָה כִּמְעַט שֶׁלֹּא יִמָּלֵט מִן הַמִּקְרֶה שׁוּם אָדָם אֶלָּא מִי שֶׁשִּׂכְלוֹ מוֹשֵׁל עַל טִבְעוֹ וְזֶה נִמְצָא מְעָט וּכְשֶׁיִּמָּצֵא הוּא מִן הַחֲסִידִים מִבְּלִי סָפֵק. וְהַחֵשֶׁק מֻרְכָּב בְּטֶבַע הָאָדָם וּמִי שֶׁרוֹצֶה לִהְיוֹת גְּבִיר וְאָדוֹן יַרְחִיק הַמִּדָּה הַזֹּאת וְאַל יִתְנַהֵג בָּהּ וְיִלְעַג לָהּ כִּי הִיא מִן הַמִּדּוֹת הַגְּרוּעוֹת. וּכְבָר יָדַעְתָּ כִּי לֹא יִגָּמְרוּ מַעַלְלֵי הַחֲכָמִים עַד שֶׁתִּמְשׁוֹל נַפְשָׁם בְּתַאֲוָתָם. וּמִי שֶׁמּוֹשֵׁל שִׂכְלוֹ בְּתַאֲוָתוֹ מְשֻׁבָּחִים מַעֲשָׂיו וְעֵקֶב הַשָּׂגַת הַתַּאֲווֹת בִּיאַת הַמַּדְוִים וְהָרָעוֹת. וּמִסִּמָּנֵי מִי שֶׁתַּאֲוָתוֹ גּוֹבֶרֶת עָלָיו שֶׁהוּא הֲפַכְפָּךְ וְאֵינוֹ עוֹמֵד עַל דָּבָר כָּל שֶׁכֵּן אִם יִהְיֶה גּוֹבֵר עַל מִזְגּוֹ טֶבַע הַדָּם וְיָמָיו יְמֵי הַבַּחֲרוּת וְהַזְּמָן זְמַן הַקַּיִץ אָז תִּגְבַּר עָלָיו הַמִּדָּה הַזֹּאת. וְרָאוּי לֶחָכָם שֶׁיִּתְרַחֵק מִמֶּנָּהּ וְאַל יִתְנַהֵג בָּהּ כִּי הִיא מְבִיאָה לִידֵי הֶזֵּק גָּדוֹל שֶׁיֵּדַע מַה שֶּׁאֵרַע לְבַעַל הַמִּדָּה הַזֹּאת מִן הַבּוּז וְהַשִּׁפְלוּת וְהַכְּנִיעָה לִפְנֵי אוֹהָבָהּ. וְאַחַר כֹּל זֶה אַחֲרִיתָהּ רָעָה כְמוֹ שֶׁיָּדַעְתָּ מֵעִנְיַן אַמְנוֹן וְתָמָר מַה שֶּׁקָּרָהוּ מִפְּנֵי שֶׁנָּטָה אַחַר תַּאֲוָתוֹ.
<b>וְלָכֵן</b> אֵין צָרִיךְ הָאָדָם לְהִתְנַהֵג בַּמִּדָּה הַזֹּאת כִּי אִם בַּעֲבוֹדַת אֱלֹקָיו וּבְתוֹרָתוֹ כמ"ש <small>(תְּהִלִּים א. ב)</small> כִּי אִם בְּתוֹרַת יְיָ חֶפְצוֹ וְאָמַר עוֹד <small>(שָׁם קי"ט צ"ז)</small> מָה אָהַבְתִּי תּוֹרָתֶךָ כָּל הַיּוֹם הִיא שִׂיחָתִי. וְעַל כָּל פָּנִים מִי שֶׁמִּתְעַסֵּק בְּעִנְיַן הַחָכְמָה וְהַמּוּסָר יִהְיוּ מַבְדִּילִים בֵּינוֹ וּבֵין הַתַּאֲוָה. וְאָמַר הֶחָכָם כְּשֶׁתִּצְטָרֵךְ לִשְׁאֹל עֵצָה מִבְּנֵי אָדָם עַל כָּל דָּבָר וְלֹא תִּמְצָא מִי שֶׁתִּשְׁאַל הִתְרַחֵק מִמֶּנּוּ וְאַל תַּקְרִיבֵהוּ אֶל תַּאֲוָתְךָ כִּי הַתַּאֲוָה אוֹיֶבֶת הַלֵּב. וְאָמַר מִי שֶׁנִּמְשָׁךְ אַחַר תַּאֲוָתוֹ יִפָּסֵד, וּמִי שֶׁיַּמְרֶה אוֹתָהּ יִגְבָּר. וְהַמִּדָּה הַזֹּאת בּוֹחֲרִים בָּהּ כְּסִילֵי בְּנֵי אָדָם מִפְּנֵי קִרְבַת עֲרֵבוּתָהּ. וּמַה שֶּׁבּוֹחֲרִים בּוֹ מִן הַשְּׂחוֹק וְהַשִּׂמְחָה וּשְׁמִיעַת הַנּוֹגְנִים הָעֲרֵבִים וּשְׁמִיעַת הַקּוֹל הֶעָרֵב וְאֵינָם שָׂמִים עַל לֵב מַה שֶּׁיִּהְיֶה בְּאַחֲרִיתָם מִן הַדְּאָגָה וְהַמַּדְוִים וְעַל כֵּן הֵמָּה נוֹטִים אַחֲרֵי טִבְעָם לְהַשִּׂיג הַתַּאֲוָה הַנִּמְצֵאת וּכְמ"ש <small>(מִשְׁלֵי י"ג י"ט)</small> תַּאֲוָה נִהְיָה תֶּעֱרַב לַנֶּפֶשׁ.
<b>וְהֵם</b> נוֹטִים מִדַּרְכֵי הַחָכְמָה וְהָעֲבוֹדָה מִפְּנֵי שֶׁהַשָּׂגַת הֲנָאוֹתָם וּנְעִימוּתָם רָחוֹק מִדַּעְתָּם וּמַחֲשַׁבְתָּם הִיא רְחוֹקָה וְאֵינָהּ רְחוֹקָה, אַךְ הִיא קְרוֹבָה וְהִיא רְחוֹקָה מִדַּעְתָּם וְצָרִיךְ שֶׁיִּשְׁתַּמֵּשׁ הָאָדָם בַּמִּדָּה הַזֹּאת ר"ל מֵאַהֲבָה בַּעֲבוֹדַת הָאֱלֹקִים כְּמוֹ שֶׁנֶּאֱמַר <small>(דְּבָרִים י"א א)</small> וְאָהַבְתָּ אֶת ה' אֱלֹקֶיךָ. וּבְנַפְשׁוֹ כְּמוֹ שֶׁנֶּאֱמַר <small>(ש"א ב י"ז)</small> כִּי אַהֲבַת נַפְשׁוֹ אֲהֵבוֹ. וּבִקְרוֹבָיו כְּמוֹ שֶׁנֶּאֱמַר <small>(בְּרֵאשִׁית כ"ט י"ח)</small> וַיֶּאֱהַב יַעֲקֹב אֶת רָחֵל. וְיִשְׂרָאֵל אָהַב אֶת יוֹסֵף. וּבְאֶרֶץ מוֹלַדְתּוֹ כְּמוֹ שֶׁנֶּאֱמַר <small>(שָׁם כ"ד ד)</small> כִּי אֶל אַרְצִי וְאֶל מוֹלַדְתִּי תֵּלֵךְ. וּבְרֵעֵהוּ כְּמוֹ שֶׁנֶּאֱמַר שֶׁאָמַר דָּוִד בִּיהוֹנָתָן <small>(ש"ב א כ"ו)</small> נָעַמְתָּ לִי מְאֹד... מֵאַהֲבַת נָשִׁים. וּבְאִשְׁתּוֹ כְּמוֹ שֶׁנֶּאֱמַר <small>(מִשְׁלֵי ה י"ט)</small> אַיֶּלֶת אֲהָבִים וְיַעֲלַת חֵן. וּבַחָכְמָה כְּמ"ש <small>(שָׁם כ"ט ד)</small> אִישׁ אוֹהֵב חָכְמָה יְשַׂמַּח אָבִיו.
<b>וּמִמּוּסַר</b> הַמִּדָּה הַזֹּאת שֶׁיַּרְאֶה הָאָדָם אוֹתָהּ לְכָל בְּנֵי אָדָם וְאָמַר מִי שֶׁרוֹצֶה לִהְיוֹת אָהוּב עִם בְּנֵי אָדָם יִתְנַהֵג עִמָּם בַּמּוּסָר הַטּוֹב. וְהַהֲנָאָה מְבִיאָה לִידֵי אַהֲבָה כְּמוֹ שֶׁהַנֶּזֶק מֵבִיא לִידֵי הַשִּׂנְאָה. וּמֵחֶלְקֵי הַמִּדָּה הַזֹּאת בַּקָּשַׁת הַגְּדוֹלוֹת וְהַתַּאֲווֹת הָרְחוֹקוֹת וְרָאוּי לָאָדָם הַנִּלְבָּב לְיַסֵּר אֶת נַפְשׁוֹ עַד שֶׁיִּתְרַחֵק מֵהֶם. וּמִמַּה שֶּׁאָמְרוּ אַנְשֵׁי הַשִּׁיר בַּתַּאֲוָה וְכַאֲשֶׁר תִּגְבַּר הַמִּדָּה הַזֹּאת עַל הַנֶּפֶשׁ יִתְבַּטְּלוּ הַחוּשִׁים וְאֵינֶנּוּ מַרְגִּישׁ בַּמֶּה שֶּׁהוּא בּוֹ מִן הַטָּעוּת. וּכְמוֹ שֶׁאוֹמְרִים עָלָיו <small>(יְשַׁעְיָה כ)</small> הוֹי הָאֹמְרִים לָרָע טוֹב וְלַטּוֹב רַע וְאָמַר הֶחָכָם אַהֲבָתְךָ הַדָּבָר מְעַוֶּרֶת עֵינֶיךָ וְאוֹטֶמֶת אָזְנֶיךָ. וְחָכָם אֶחָד כָּתַב לְחָכָם אַחֵר בְּעִנְיַן הֶכְרֵחַ הַתַּאֲוָה וְאָמַר: לֹא תַּגִּיעַ אֶל מַה שֶּׁאַתָּה אוֹהֵב עַד שֶׁתִּסְבֹּל הַרְבֵּה מִמַּה שֶׁתִּשְׂנָא, וְלֹא תִּנָּצֵל מִמַּה שֶׁתִּשְׂנָא עַד שֶׁתִּסְבֹּל הַרְבֵּה מִמַּה שֶּׁאַתָּה אוֹהֵב.

Chapter 2

<b>מִדַּת הַשִּׂנְאָה</b>
<b>הַשַּׁעַר הַב'</b> בְּמִדַּת הַשִּׂנְאָה. צָרִיךְ שֶׁתֵּדַע כִּי מִי שֶׁיִּשְׂנָא בְּנֵי אָדָם יִשְׂנְאוּהוּ גַּם הֵם. וְהַמִּדָּה הַזֹּאת כְּשֶׁתִּגְבַּר עַל נֶפֶשׁ אָדָם הִיא מַזֶּקֶת אוֹתָהּ הַרְבֵּה מִפְּנֵי שֶׁמַּגִּיעַ עִנְיָנָהּ לִשְׂנֹא אֶת הַמַּאֲכָל וְאֶת הַמִּשְׁתֶּה אֲשֶׁר בָּהֶם חַיֵּי רוּחוֹ מִלְּבַד אֲשֶׁר מְבִיאָה אֵלָיו מִן הַהֶזֵּק מִשִּׂנְאַת בְּנֵי אָדָם וּכְשֶׁתִּהְיֶה אַהֲבָה גְּדוֹלָה שֶׁלֹּא לְשׁוּם שָׁמַיִם תָּשׁוּב לְשִׂנְאָה גְּדוֹלָה. וְהִנֵּה יָדַעְתָּ מַה שֶּׁאָמַר בְּאַמְנוֹן <small>(ש"ב י"ג ט"ו)</small> וַיִּשְׂנָאֶהָ אַמְנוֹן שִׂנְאָה גְּדוֹלָה. וּמִי שֶׁאוֹהֵב אוֹתְךָ לְדָבָר יִפְנֶה עֵת פְּנוֹתוֹ. וְאֵין צָרִיךְ שֶׁתַּאֲמִין בַּעֲצַת הַשּׂוֹנֵא וְהָאוֹיֵב כְּמוֹ שֶׁנֶּאֱמַר <small>(מִשְׁלֵי כ"ז ו)</small> נַעְתָּרוֹת נְשִׁיקוֹת שׂוֹנֵא. וּמִסְּעִיפֵי הַמִּדָּה הַזֹּאת הַהִתְהַפְּכוּת וּכְבָר יָדַעְתָּ מַה שֶּׁנֶּאֱמַר בַּמִּדָּה הַזֹּאת וּגְנוּת בְּעָלֶיהָ.
<b>וּכְבָר</b> אָמְרוּ כִּי הַהֲפַכְפָּךְ אֵינוֹ עוֹמֵד בְּעִנְיָן, וְלֹא יִהְיֶה לוֹ אוֹהֵב, וְעִנְיָנָיו מִשְׁתַּנִּים תָּמִיד וְאֵין הַדְּאָגָה נִפְרֶדֶת מִמֶּנּוּ. וְדוֹמֶה לְמִי שֶׁנֶּאֱמַר עָלָיו <small>(שָׁם י"ב כ"ז)</small> לֹא יַחֲרֹךְ רְמִיָּה צֵידוֹ. וְתֵדַע כִּי הַרְבֵּה בְּנֵי אָדָם מַרְאִים הָאַהֲבָה בְּמִלּוֹתָם וְאֶפְשָׁר שֶׁיִּהְיוּ שׂוֹנְאִים גְּמוּרִים בַּמַּצְפּוּנִים וְצָרִיךְ שֶׁלֹּא תַּאֲמִין בָּהֶם כְּמ"ש <small>(שָׁם כ"ו כ"ד)</small> (בִּשְׂפָתָיו) [בִּשְׂפָתוֹ] יִנָּכֵר שׂוֹנֵא וְאַף עַל פִּי שֶׁמַּחֲלִיק לְךָ לְשׁוֹנוֹ וּמְדַבֵּר לְךָ רַכּוֹת אַל יַטֶּה לִבְּךָ אֵלָיו כְּמ"ש <small>(שָׁם כ"ו כ"ה)</small> כִּי יְחַנֵּן קוֹלוֹ אַל תַּאֲמֵן בּוֹ, כִּי שֶׁבַע תּוֹעֲבוֹת בְּלִבּוֹ. וְזֶה כְּמוֹ שֶׁהֶרְאָה יוֹאָב לְאַבְנֵר וְלַעֲמָשָׂא שָׁלוֹם וְאַהֲבָה עַד שֶׁהֲרָגָם. וּכְמוֹ שֶׁעָשָׂה יִשְׁמָעֵאל אֶת גְּדַלְיָה בֶּן אֲחִיקָם עַד שֶׁהֲרָגוֹ. וְאָמְרוּ מִי שֶׁזָּרַע הַשִּׂנְאָה יִקְצוֹר הַחֲרָטָה וּמִי שֶׁהוּא נוֹהֵג הַמִּנְהָג הַזֶּה מֵרֹעַ לֵב בֵּינוֹ וּבֵין בְּנֵי אָדָם כָּל שֶׁכֵּן שֶׁיִּנְהַג כֵּן בֵּינוֹ וּבֵין אֱלֹקָיו וּכְאִלּוּ הוּא מְפַתֶּה אוֹתוֹ בִּתְפִלָּה וְתַחֲנוּנִים וּבְלִבּוֹ עִנְיָן אַחֵר. וּכְמוֹ שֶׁנֶּאֱמַר <small>(תְּהִלִּים ל"ח ל"ו)</small> וַיְּפַתוּהוּ בְּפִיהֶם וּבִלְשׁוֹנָם יְכַזְּבוּ לוֹ וּשְׁאָר הָעִנְיָן. וְסוֹקְרַאט הָיָה מְצַוֶּה תַּלְמִידָיו הִשָּׁמְרוּ מִמִּי שֶׁיִּשְנָאֵהוּ לְבַבְכֶם כִּי לִבּוֹת בְּנֵי אָדָם כַּמַּרְאוֹת וּכְמוֹ שֶׁאָמַר הֶחָכָם <small>(מִשְׁלֵי כ"ז י"ט)</small> כַּמַּיִם הַפָּנִים לַפָּנִים כֵּן לֵב הָאָדָם לָאָדָם וְהַנְּפָשׁוֹת מִשְׁתַוּוֹת. וְהָרַע שֶׁבְּמִינֵי הַשִּׂנְאָה וְהַקָּשָׁה שֶׁבָּהּ — שִׂנְאַת הַקִּנְאָה. וּבְסֵפֶר הַקּוֹטִי: הַטּוֹב שֶׁבְּכָל מַה שֶּׁתַּחֲשׁוֹב בּוֹ עַל עִנְיַן שׂוֹנְאֶיךָ, שֶׁתָּשִׁיב אֶל אַהֲבָתְךָ אִם תּוּכַל.

Chapter 3

<b>מִדַּת הָרַחֲמִים</b>
<b>הַשַּׁעַר הַג'</b> מִן הַחֵלֶק הַב' נְדַבֵּר בּוֹ עַל עִנְיַן מִדַּת הָרַחֲמִים מִפְּנֵי שֶׁתִּהְיֶה הַמִּדָּה הַזֹּאת מִן הַמִּדּוֹת הָרְאוּיוֹת לַבּוֹרֵא יִתְבָּרַךְ וּכְלָלָהּ עִם הַי"ג מִדּוֹת הַמְיֻחָסוֹת אֶל הַבָּרוּךְ הוּא יִתְבָּרַךְ וְכָל מַה שֶּׁיּוּכַל הָאָדָם לְהִתְנַהֵג בָּהֶם יֵשׁ לוֹ לְהִשְׁתַּדֵּל בַּדָּבָר כְּגוֹן שֶׁיִּהְיֶה אֶרֶךְ אַפַּיִם וְרָב חֶסֶד נוֹשֵׂא עָוֹן וָפֶשַׁע וַחֲטָאָה. וְרָאוּי לָאָדָם הֶחָסִיד שֶׁיִּתְנַהֵג בָּהֶם כְּפִי יְכָלְתּוֹ וּכְמוֹ שֶׁרוֹצֶה הָאָדָם שֶׁיְּרַחֲמוּ עָלָיו כֵּן רָאוּי לוֹ לְרַחֵם עַל מִי שֶׁיִּצְטָרֵךְ אֵלָיו כְּמוֹ שֶׁנֶּאֱמַר <small>(וַיִּקְרָא י"ט י"ח)</small> וְאָהַבְתָּ לְרֵעֲךָ כָּמוֹךָ. וְזֹאת הַמִּדָּה כְּלָל גָּדוֹל הִיא בַּתּוֹרָה וּמְשֻׁבַּחַת עַד מְאֹד וְהַבּוֹרֵא יִתְבָּרַךְ חָלַק אוֹתוֹ לַעֲבָדָיו הַצַּדִּיקִים וְהִכִּירָם בָּהּ כַּאֲשֶׁר יָדַעְתָּ בְּיוֹסֵף כִּי נִכְמְרוּ רַחֲמָיו. וְרָאוּי לַמַּשְׂכִּיל שֶׁתִּהְיֶה מִדַּת רַחֲמִים וְהַחֲנִינָה תְּקוּעָה בְּנַפְשׁוֹ וְנִמְצֵאת בּוֹ כָּל הַיָּמִים.
<b>וְאָמַר</b> הֶחָכָם מִן הַנְּדִיבוּת שֶׁיַּעֲמֹד הָאָדָם בְּמִדַּת הָרַחֲמִים וְהַחֲנִינָה וּבְדִבְרֵי שְׁלֹמֹה ע"ה מְצַוֶּה עַל הָרַחֲמִים וְהַחֲנִינָה כמ"ש <small>(מִשְׁלֵי כ"ד י"א)</small> הַצֵּל לְקֻחִים לַמָּוֶת. וּמַמַּעֲלַת הַמִּדָּה הַזֹּאת אֵצֶל הַבּוֹרֵא שֶׁהוּא מִתְנַהֵג בָּהּ עִם כָּל בְּרוּאָיו כְּמוֹ שֶׁנֶּאֱמַר <small>(תְּהִלִּים קמ"ה ט)</small> וְרַחֲמָיו עַל כָּל מַעֲשָׂיו. וּבְסֵפֶר הַקּוֹטִי אוֹמֵר: אַל תִּקְצַר מֵהַצֵּל לְקוּחִים לַמָּוֶת בְּכָל יְכָלְתְּךָ. וְאָמַר: אַל תִּבְזֶה הָעֲנִיִּים כִּי גּוֹאֲלָם חָזָק. וְאָמַר אַשְׁרֵי מִי שֶׁלִּבּוֹתָם מְרַחֲמִים וּנְמוּכִים. וְעוֹד יֵשׁ בּוֹ: מִי שֶׁאֵינוֹ מְרַחֵם — יִהְיֶה מוֹתוֹ בְּיַד מִי שֶׁאֵינוֹ מְרַחֵם עָלָיו.

Chapter 4

<b>מִדַּת הָאַכְזָרִיּוּת</b>
<b>הַשַּׁעַר הַד'</b> מִן הַחֵלֶק הַשֵּׁנִי נְדַבֵּר בּוֹ עַל מִדַּת הָאַכְזָרִיּוּת וְהִיא מִדָּה רָעָה עַד מְאֹד וְאֵין הַמִּדָּה הַזֹּאת נִמְצֵאת בָּאֲנָשִׁים הַצַּדִּיקִים וְלֹא בַּחֲשׁוּבִים אַךְ תִּהְיֶה בְּמִי שֶׁטִּבְעָם בְּטֶבַע צְבוּעִים כְּמוֹ הָאַרְיֵה שֶׁאֵינוֹ מְרַחֵם וְלֹא חוֹנֵן וְאֵלֶּה הֵם שֶׁנֶּאֱמַר בָּהֶם <small>(דְּבָרִים כ"ח ג)</small> גּוֹי עַז פָּנִים אֲשֶׁר לֹא יִשָּׂא פָנִים וְגוֹ'. וְזֹאת הַמִּדָּה מְגֻנָּה עַד מְאֹד מִעוּטָהּ וְרֻבָּהּ וְתִהְיֶה כְּשֶׁתֶּחְזַק הַנֶּפֶשׁ הַכַּעֲסָנִית עַל הָאָדָם וְהַמִּדָּה הַזֹּאת תִּהְיֶה בַּנֶּפֶשׁ מִפְּנֵי שֶׁמַּשֶּׂגֶת בָּהּ הַנְּקָמָה מִן הָאוֹיְבִים. וְאֵינָהּ מְגֻנָּה כָּל כָּךְ כְּשֶׁיִּשְׁתַּמֵּשׁ בָּהּ עַל הַדֶּרֶךְ הַזֶּה, אַף עַל פִּי שֶׁאֵין רָאוּי לַמַּשְׂכִּיל לְהַגִּיעַ בַּמִּדָּה הַזֹּאת עַד תַּכְלִית וְלֹא לְהִנָּקֵם מֵאוֹיְבוֹ בְּכָל יְכָלְתּוֹ מִפְּנֵי שֶׁאֵין זֶה טוֹב וּכְמ"ש <small>(מִשְׁלֵי כ"ד י"ז)</small> בִּנְפוֹל אוֹיִבְךָ אַל תִּשְׂמָח. וּמִי שֶּׁמִּתְנַהֵג בָּהּ לְהָרַע לַחֲבֵרוֹ וְלִגְזוֹל מִמֶּנּוּ בְּלֹא עָווֹן מְגֻנֶּה עַד מְאֹד וּבִכְמוֹתָם אָמַר דָּוִד עָ"ה <small>(תְּהִלִּים קכ"ד א־ג)</small> לוּלֵי ה' שֶׁהָיָה לָנוּ יֹאמַר נָא יִשְׂרָאֵל אֲזַי חַיִּים בְּלָעוּנוּ בַּחֲרוֹת אַפָּם בָּנוּ. וְהָרְאָיָה שֶׁאֵין הַמִּדָּה הַזֹּאת נִמְצֵאת אֶלָּא בָּרְשָׁעִים מ"ש <small>(מִשְׁלֵי י"ב י)</small> וְרַחֲמֵי רְשָׁעִים אַכְזָרִי. וְאָמַר אַפְּלָטוֹן בְּעִנְיַן הַנְּקָמָה מִי שֶׁרוֹצֶה לִנְקֹם מֵאוֹיְבוֹ יוֹסֵף מַעֲלָה יְתֵרָה בְּעַצְמוֹ.

Part 3



Chapter 1

<b>מִדַּת הַשִּׂמְחָה</b>
<b>הַשַּׁעַר הָא'</b> מִן הַחֵלֶק הַג' נְדַבֵּר בּוֹ עַל מִדַּת הַשִּׂמְחָה זֹאת הַמִּדָּה תִּמְצָא בִּקְצָת בְּנֵי אָדָם עַל פָּנֶיהָ נֶחְלָקִים יֵשׁ מִמֶּנָּה שֶׁתִּהְיֶה טִבְעִית וְזֶה יִהְיֶה בְּמִי שֶׁטִּבְעוֹ חַם וְלַח כְּטֶבַע הַדָּם וְכָל שֶׁכֵּן לְאָדָם שֶׁתַּאֲווֹתָיו מִזְדַּמְּנוֹת לוֹ תָּדִיר וְלֹא עָבְרָה עָלָיו דְּאָגָה מִזְּמַן אָרֹךְ וְנִצַּל מִן הַדְּבָרִים הַמַּעֲצִיבִים וְדִין הוּא לְמִי שֶׁנִּזְדַּמְּנוּ לוֹ כָּל הַדְּבָרִים הָאֵלֶּה שֶׁתִּרְאֶה בְּטִבְעוֹ אוֹתוֹ הַמִּדָּה הַזֹּאת וְתִהְיֶה גֶּהָתוֹ טוֹבָה וְגוּפוֹ בָּרִיא וְאֵין הַזִּקְנָה מְמַהֶרֶת אֵלָיו וּכְמ"ש בּוֹ <small>(מִשְׁלֵי י"ז כ"ב)</small> לֵב שָׂמֵחַ יֵיטִיב גֵּהָה.
<b>וּמִן</b> הַמִּדָּה הַזֹּאת שֶׁתִּהְיֶה מִקְרִית עִם הַשָּׂגַת הַתַּאֲוָה וְהַגָּעַת מִשְׁאָל וּמִמֶּנָּהּ שֶׁיִּהְיֶה שְׂחוֹק תָּדִיר לְלֹא עִנְיָן וְאֶפְשָׁר שֶׁיִּצְטָרֵף לָזֶה דַּעַת קַלָּה וכמ"ש בּוֹ <small>(קֹהֶלֶת ז ו)</small> כְּקוֹל הַסִּירִים תַּחַת הַסִּיר כֵּן שְׂחוֹק הַכְּסִיל. וּכְבָר נֶאֱמַר כִּי מֵאוֹתוֹת הַשּׁוֹטֶה שָׂחֳקוֹ בְּמָקוֹם שֶׁאֵין רָאוּי בּוֹ הַשְּׂחוֹק.
<b>וַאֲנִי</b> אוֹמֵר כִּי הָאֲנָשִׁים שֶׁרָאוּי לִהְיוֹת הַמִּדָּה הַזֹּאת בָּהֶם יוֹתֵר מִכָּל אָדָם הֵם שֶׁנַּפְשׁוֹתָם נִמְלֶטֶת מִן הַחוֹנֵף הַזַּכּוֹת וְהַבָּרוֹת הַמִּתְיַחֲסוֹת אֶל הַמַּלְכוּת הָעוֹלוֹת אֶל הַמַּעֲלוֹת הָרוּחָנִיּוֹת יוֹתֵר מִשְּׁאַר בְּנֵי אָדָם, רָצָה לוֹמַר נַפְשׁוֹת הַצַּדִּיקִים שֶׁהֵם בְּנֹעַם שָׁלֵם בְּעִנְיַן עֲבוֹדָה וּבְשִׂמְחָה גְּדוֹלָה בִּפְרִישׁוּתָם כְּמ"ש <small>(תְּהִלִּים ל"ב י"א)</small> שִׂמְחוּ בַּיְיָ וְגִילוּ צַדִּיקִים וְהַרְנִינוּ כָּל יִשְׁרֵי לֵב. וְאֵין רָאוּי לְמִי שֶׁיֵּשׁ לוֹ מוּסָר לְהִתְנַהֵג בִּשְׂחוֹק בַּמּוֹשָׁבוֹת וּבַמַּעֲמָדוֹת מִפְּנֵי שֶׁאוֹמַר מִי שֶׁרֹב שְׂחוֹקוֹ, מִתְמַעֵט מוֹרָאוֹ וְהַשְּׂחוֹק מֵסִיר הָדָר מִפָּנִים. וּכְמוֹ שֶׁהַדְּאָגָה כְּשֶׁהִיא גּוֹבֶרֶת גּוֹרֶמֶת הַבְּכִי כֵּן הַשִּׂמְחָה כְּשֶׁהִיא גּוֹבֶרֶת מַרְאָה הַשְּׂחוֹק.
<b>וּמִמַּה</b> שֶּׁרָאוּי לְדַעְתָּן שֶׁיֵּדָעֵהוּ כִּי הַמִּדָּה הַזֹּאת וְזוּלָתָהּ אֵינֶנָּהּ בְּטֶבַע הַנֶּפֶשׁ הַמְדַבֵּר עַל דַּעַת גַּ'אלִינוּס אַךְ הִיא בְּנֶפֶשׁ הַבַּהֲמִית וְהָרְאָיָה עַל זֶה שֶׁאַתָּה רוֹאֶה הַשְּׂחוֹק יֶאֱרַע עִם הָעִנְיָנִים הַמְשַׂחֲקִים וְאֶפְשָׁר שֶׁלֹּא יוּכַל הָאָדָם לִמְשׁוֹל בְּעַצְמוֹ שֶׁלֹּא יִשְׂחַק וְכֵן נֶאֱמַר עַל הַכַּעַס וּשְׁאָר הַמִּדּוֹת הַדּוֹמוֹת לָאֵלֶּה. וְעַל כֵּן צָרִיךְ הָאָדָם שֶׁיִּשְׁתַּדֵּל שֶׁתַּסְכִּית נַפְשׁוֹ הַבַּהֲמִית לְנַפְשׁוֹ הַמְדַבֶּרֶת ר"ל שֶׁיַּנְהִיג שִׂכְלוֹ אֶת טִבְעוֹ, וּכְשֶׁיִּהְיֶה כֵּן אָז יִהְיֶה נִמְנֶה עִם גְּדוֹלֵי בְּנֵי אָדָם. וּמִמַּה שֶּׁאָמַר סוֹקְרַאט: הַדָּבָר שֶׁהַשִּׂמְחָה בּוֹ הוּא שֶׁהָאֵבֶל עָלָיו. וּבְמוּסָר אַרִיגְ'אָנֵס בְּעִנְיַן הַשִּׂמְחָה: הַשִּׂמְחָה לַלֵּב חַיִּים וּמַעֲלָה, וְהַדְּאָגָה דּוֹחַק וַאֲבַדּוֹן.

Chapter 2

<b>מִדַּת הַדְּאָגָה</b>
<b>הַשַּׁעַר הַב'</b> מִן הַחֵלֶק הַשְּׁלִישִׁי נְדַבֵּר בּוֹ עַל מִדַּת הַדְּאָגָה. זֹאת הַמִּדָּה הִיא נִמְצֵאת בַּנֶּפֶשׁ בְּהִמָּנַע תַּאֲווֹתֶיהָ וְשֶׁמָּא תְּבִיאֶנָּה אֶל שַׁעֲרֵי מָוֶת כְּשֶׁתִּפָּקֵד מַה שֶּׁהִיא אוֹהֶבֶת. וְכַמָּה קָשָׁה הַמִּדָּה הַזֹּאת כְּשֶׁהִיא נִכֶּרֶת וְכַמָּה רַע עִנְיָנָהּ כְּשֶׁהִיא גּוֹבֶרֶת, וּכְבָר אָמְרוּ כִּי הַדְּאָגָה הִיא הַמִּיתָה הַטִּבְעִית.
<b>וַאֲנִי</b> רוֹאֶה מִדֶּרֶךְ הַזְּרִיזוּת שֶׁנִּתְעָרֵב מְעָט בְּכָאן בַּשַּׁעַר הַזֶּה אוּלַי הָאֱלֹקִים יְחָנֵּנוּ וְיָשִׂים בְּפִינוּ מִן הַדְּבָרִים הַמְּנַחֲמִים וְהַמְשַׁעְשְׁעִים וְהַמְשַׂמְּחִים מִיגוֹנוֹת הָאָדָם עַד שֶׁיִּהְיֶה הַמַאֲמָר הַזֶּה מַמְצִיא לִי רְפוּאָה, אַף עַל פִּי שֶׁאִי אֶפְשָׁר שֶׁתִּמָצֵא אֲרוּכָה לְחוֹלִי הַנֶּפֶשׁ אֶלָּא בָּרְפוּאָה הָרוּחָנִית. וּכְמוֹ שֶׁזֶּה הָעִנְיָן יוֹתֵר מַגִּיעַ אֶל הַנֶּפֶשׁ מִכָּל עִנְיָן כֵּן רְפוּאָתוֹ יוֹתֵר קָשָׁה לְהִמָּצֵא. וּמֵאֱלֹקִים נִשְׁאַל לְהַצִּילֵנוּ מִמֶּנּוּ בְּרַחֲמָיו. וְאוֹמַר כִּי טֶבַע הַמִּדָּה הַזֹּאת קַר וְיָבֵשׁ כְּטֶבַע הַמָּרָה הַשְּׁחוֹרָה אֵין אִישׁ נִמְלָט מִמֶּנָּה. וְיֵשׁ שֶׁמַּגִּיעִים מִמֶּנָּה אֶל מַגָּע דָּבָר גָּדוֹל עַד שֶׁיֶּחֱלוּ חוֹלִי הַנֶּפֶשׁ. וּכְמוֹ שֶׁנֶּאֱמַר <small>(מִשְׁלֵי י"ב כ"ה)</small> דְּאָגָה בְּלֵב אִישׁ יַשְׁחֶנָּה. וְדַע כִּי הַמִּדָּה הַזֹּאת הִיא נִרְאֵית הַרְבֵּה עַל הַפָּנִים. כְּמוֹ שֶׁיָּדַעְתָּ שֶׁאָמַר יוֹסֵף לְסָרִיסֵי פַּרְעֹה כְּשֶׁרָאָה אֶת פְּנֵיהֶם זוֹעֲפִים, כְּמוֹ שֶׁנֶּאֱמַר <small>(בְּרֵאשִׁית מ. ו)</small> וַיַּרְא אוֹתָם וְהִנָּם זֹעֲפִים. וּכְמוֹ שֶׁאָמַר אַרְתַּחְשַׁסְתְּא לִנְחֶמְיָה <small>(נְחֶמְיָה ב. ב)</small> מַדּוּעַ פָּנֶיךָ רָעִים וְאַתָּה אֵינְךָ חוֹלֶה. וּכְבָר הִתְבָּאֵר כִּי הַמִּדָּה הַזֹּאת נִרְאֵית עַל הַפָּנִים וְנִכֶּרֶת בָּהּ הַכָּרָה גְּמוּרָה.
<b>וְצָרִיךְ</b> שֶׁתֵּדַע כִּי כְּשֶׁיִּהְיֶה הָאָדָם שִׁכּוֹר בְּאַהֲבַת הָעוֹלָם הַזֶּה שֶׁהוּא עוֹלַם הַהֲוָיָה וְהַהֶפְסֵד אֵינֶנּוּ נִצָּל מִבַּקָּשַׁת הַקִּנְיָנִים הַנּוֹסְעִים תָּמִיד מִיָּד אֶל יָד. וּכְשֶׁיַּשִּׂיג אוֹתָם וְיִפְקְדֵם אָז תִּקְרֵהוּ הַדְּאָגָה. וּבְהֵפֶךְ זֶה כְּשֶׁיִּפְנֶה לִבּוֹ מִן הָעוֹלָם הַזֶּה וּמְקַבֵּל עֹל עוֹלַם הַשֵּׂכֶל אֶפְשָׁר שֶׁיִּנָּצֵל מִן הֶחֳלָיִים הַנַּפְשִׁיִּים אֲשֶׁר הֵמָּה לַקִּנְיָנִים הָעוֹלָמִיִים, כְּשֶׁיִּפְנֶה מִן הָעֲסָקִים הַהֶבְלִיִים וְיַטֶּה נַפְשׁוֹ אֶל הַחָכְמוֹת הַמּוּסָרִיּוֹת וְאֶל הַחֻקּוֹת הַתּוֹרִיוֹת. וְרָאוּי לַמַּשְׂכִּיל לְהָנִיחַ מִנְהֲגֵי קְטַנֵּי הַפְּתָאִים וְיִתְנַהֵג בְּמִנְהֲגֵי גְּדוֹלֵי הַמְּלָכִים.
<b>וּכְשֶׁלֹּא</b> יִהְיֶה לָאָדָם מַה שֶּׁהוּא חָפֵץ שֶׁיַּחְפֹּץ מַה שֶּׁיִּהְיֶה, וְאַל יִבְחַר בְּהַתְמָדַת הַדְּאָגָה. וְרָאוּי לָנוּ שֶׁנִּשְׁתַּדֵּל לְרַפֵּא נַפְשׁוֹתֵינוּ מִן הַמִּקְרֶה הַזֶּה, כֵּיוָן שֶׁאֲנַחְנוּ רוֹאִים שֶׁנִּסְבֹּל קָשׁוֹת בַּעֲבוּר רְפוּאוֹת גּוּפֵנוּ כְּסֵבֶל הָאֵשׁ וְהַבַּרְזֶל וְהַדּוֹמֶה לְזֶה וְכָל שֶׁכֵּן שֶׁנַּרְגִּיל לְתַקֵּן נַפְשׁוֹתֵינוּ בְּכֹחַ הָעֵצָה וְשֶׁנִּסְבֹּל סֵבֶל מְעַט כְּדֵי שֶׁנַּנְהִיגֶנָּה הַמִּנְהָג הַטּוֹב. וְעוֹד נֵדַע כִּי כַּאֲשֶׁר נַעֲלֶה עַל דַּעְתֵּנוּ שֶׁלֹּא יַשִׂיגֵנוּ מִקְרֶה כְּאִלּוּ הָיִינוּ רוֹצִים שֶׁלֹּא נִהְיֶה כְּלָל, מִפְּנֵי שֶׁהַמִּקְרִים יִהְיוּ בְּהַפְסָדַת הַהֲוָיוֹת, וְאִם לֹא יִהְיֶה הֶפְסֵד לֹא תִּהְיֶה הֲוָיָה. וְאִם נִרְצֶה שֶׁלֹּא תִּהְיֶינָה הַקּוֹרוֹת, כְּאִלּוּ רָצִינוּ שֶׁלֹּא נִהְיֶה. וְהַהֲוָיָה — בַּטֶּבַע, וְהַהֶפְסֵד — בַּטֶּבַע. וְאִם נִרְצֶה שֶׁלֹּא יִהְיֶה מַה שֶּׁיֵּשׁ בַּטֶּבַע נִרְצֶה דָּבָר הַנִּמְנָע. וּמִי שֶׁרוֹצֶה דָּבָר הַנִּמְנָע יִמָּנַע רְצוֹנוֹ, וּמִי שֶׁיִּמָּנַע רְצוֹנוֹ נִקְרָא עָנִי.
<b>וְרָאוּי</b> לָנוּ שֶׁנִּתְבַּיֵּשׁ מֵהַגְבִּיר הַמִּדָּה הַזֹּאת רְצוֹנִי לוֹמַר הָעֲנִיּוּת, וְנִשְׁתַּדֵּל לַעֲלוֹת אֶל מַעֲלוֹת הַטּוֹב. וּמִי שֶׁרוֹצֶה שֶׁלֹּא יֶאֱבַל יְדַמֶּה בְּנַפְשׁוֹ הַדְּבָרִים הַמְּבִיאִים לִידֵי הָאֵבֶל כְּאִלּוּ הוּא חוֹשֵׁב שֶׁקִּנְיָנוֹ עָתִיד שֶׁיֹּאבַד וְיֶאֱבַל עָלָיו וְיַחְשְׁבֵהוּ כְּאִלּוּ אָבָד אוֹ שֶׁפָּקַד אֲהוּבוֹ. וְאֵינֶנִּי מוֹצֵא כְּלָל לְאַנְשֵׁי הַנְּפָשׁוֹת הָעֶלְיוֹנוֹת וְהַמְּזִמּוֹת הַנִּכְבָּדוֹת הַיְקָרוֹת סִימַן דְּאָגָה. וּכְבָר אָמַר סוֹקְרַאט: מַה זֶּה שֶׁלֹּא רָאִינוּ עָלֶיךָ סִימַן דְּאָגָה מֵעוֹלָם? אָמַר: מִפְּנֵי שֶׁלֹּא קָנִיתִי דָּבָר שֶׁאֶפְקְדֵהוּ וְאֶדְאַג עָלָיו.
<b>וּמִמַּה</b> שֶּׁרָאוּי לַמַּשְׂכִּיל שֶׁיַּחֲשׁוֹב בּוֹ כִּי אֵין בְּכָל הָעוֹלָם מִן הַדְּבָרִים הַגְּדוֹלִים שֶׁלֹּא יִהְיֶה קָטֹן בִּתְחִלָּתוֹ וְאַחַר כֵּן יִגְדַּל — אֶלָּא הַדְּאָגָה, כִּי הַגְּדוֹלָה שֶׁתִּהְיֶה בְּעֵת פְּגִיעָתָהּ וְכָל אֲשֶׁר הִיא הוֹלֶכֶת דַּלָּה וּמִתְמַעֶטֶת עַד שֶׁתִּכְלֶה לְגַמְרֵי. וְהַזָּרִיז הֶחָכָם אֲשֶׁר יִתְאַמֵּץ בְּעֵת מִקְרֵהוּ כְּפִי גְּדֻלָּתוֹ וַחֲשִׁיבוּתוֹ. וּמָצָאנוּ אֲלֶכְּסַנְדֶּר כְּשֶׁכָּתַב לְאִמּוֹ לְנַחֲמָהּ עַל מוֹתוֹ וְאָמַר בִּכְתָבוֹ: אִמִּי, צַוִּי לִבְנוֹת מְדִינָה גְּדוֹלָה וּבְצוּרָה בְּעֵת שֶׁיַּגִּיעֵךְ שֵׁמַע מוֹת אֲלֶכְּסַנְדֶּר, וְזַמְּנִי בָּהּ מִן הַמַּאֲכָל וְהַמִּשְׁתֶּה. וְקַבְּצִי אֵלֶיהָ בְּנֵי אָדָם מִכָּל הָאֲרָצוֹת לְיוֹם יָדוּעַ לֶאֱכוֹל וְלִשְׁתּוֹת. וְכַאֲשֶׁר יִהְיֶה הַכֹּל מְזֻמָּן וְיִהְיוּ כָּל הָעָם נְכוֹנִים וּמְזֻמָּנִים לְהִכָּנֵס אֶל הַסְּעוּדָה אֲשֶׁר זִמְּנָה הַמַּלְכָּה, יַכְרִיזוּ בָּעָם שֶׁלֹּא יִכָּנֵס אֶל בֵּית הַמַּלְכָּה אָדָם שֶׁעָבַר עָלָיו מִקְרֶה אוֹ שֶׁמְּצָאוֹ יָגוֹן. וְעָשְׂתָה כֵּן בְּעֵת שֶׁהִגִּיעָהּ הַכְּתָב אַחֲרֵי מוֹתוֹ. וְכֵיוָן שֶׁצִּוְּתָה שֶׁלֹּא יִכָּנֵס אֶל בֵּיתָהּ מִי שֶׁקְּרָאָהוּ פֶּגַע, רָאֲתָה שֶׁלֹּא נִכְנַס שׁוּם אָדָם. וְיָדְעָה שֶׁלֹּא כִּוֵּן בְּנָהּ אֶלָּא לְנַחֲמָהּ עַל עַצְמוֹ.
<b>וְשָׁמַע</b> אֲלֶכְּסַנְדֶּר מֵאֲרִיסְטוֹ רַבּוֹ כִּי הַדְּאָגָה מְמַעֶטֶת אֶת הַלֵּב וּמְכַלַּתּוּ, וְרָצָה לַעֲמוֹד עַל אֲמִתַּת הַדָּבָר. וְלָקַח מִקְצָת מִינֵי הַבְּהֵמוֹת מַה שֶּׁהֵן דּוֹמוֹת לָאָדָם בְּטִבְעָן, וְאָסַר אוֹתָן בְּמִשְׁמָר יָמִים רַבִּים בְּמַחֲשַׁכִּים. וְצִוָּה לָתֵת לָהֶן מִן הַמָּזוֹן כְּדֵי חַיּוּתָן, וְאַחַר כֵּן הוֹצִיאָן וּשְׁחָטָן. וּמָצָא לִבָּן שֶׁכָּלָה וְנָמַס. וְיָדַע כִּי אֲרִיסְטוֹ רַבּוֹ אָמַר הָאֱמֶת.
<b>וּמִדִּבְרֵי</b> גַּ'אלִינוּס בַּדְּאָגָה אָמַר: הַדְּאָגָה כְּלוֹת הַלֵּב וְהַיָּגוֹן חוֹלִי הַלֵּב. וְאַחַר כָּךְ פֵּרֵשׁ וְאָמַר כִּי הַיָּגוֹן עַל מַה שֶּׁהָיָה וְהַדְּאָגָה עַל מַה שֶּׁיִּהְיֶה. וּבְמָקוֹם אַחֵר אָמַר: הַיָּגוֹן עַל מַה שֶּׁעָבַר וְהַדְּאָגָה עַל מַה שֶּׁעָתִיד. עַל כֵּן הִזָּהֵר וְהִשָּׁמֵר מִן הַדְּאָגָה כִּי הַדְּאָגָה חֹלִי הַלֵּב.
<b>וְאָמְרוּ</b> קְצַת הַחֲכָמִים שְׁתִיַּת סַם הַמָּוֶת יוֹתֵר קַלָּה מִן הַדְּאָגָה. וְאִם יִשְׁאַל שׁוֹאֵל, מַה תּוֹעֶלֶת יֵשׁ בְּהַגְבָּרַת הַמִּדָּה הַזֹּאת בְּעֵת פְּגִיעַת הַמִּקְרֶה וְהַרְאוֹתָהּ. נָשִׁיב, כִּי יֵשׁ תּוֹעֶלֶת כְּדֵי לְהוֹצִיא הַלֵּחָה אֲשֶׁר הִיא עִקָּר הַדֶּמַע אֲשֶׁר נִפְסְדָה כְבָר וְנִלְאָה כֹּחַ הַטֶּבַע לְהוֹצִיאָהּ כַּאֲשֶׁר מוֹצִיאִים הַלֵּחוֹת הַמְעֻפָּשׁוֹת מִן הַגּוּף בִּרְפוּאוֹת הַמַּכְרִיחוֹת לְהָקִיא, וְכַאֲשֶׁר מְנַקִּים שְׁאָר הַלֵּחוֹת בַּמֶּה שֶׁדַּרְכָּן לְנַקּוֹתָם. וּכְמוֹ שֶׁהוּא יָדוּעַ כִּי קְצָת הַיְלָדִים הַקְּטַנִּים לֹא תִּתְנַקֶּה הַלֵּחָה הַמֻּפְסֶדֶת שֶׁבָּהֶם אֶלָּא בִּבְכִי. וְזֹאת הִיא הַנֶּפֶשׁ הַטִּבְעִית לִבְכִי. וּמִמַּה שֶּׁאָמַר סוֹקְרַאט בָּאֵבֶל: הָאֵבֶל מַדְוֶה הַלְּבָבוֹת כְּמוֹ שֶׁהֶחָלָיִים מַדְוֶה הַגּוּפוֹת. וּמִדִּבְרֵי בַּטֵלְמִיּוּס: מִי שֶׁרוֹצֶה לְהַאֲרִיךְ יָמִים יְזַמֵן לַמִּקְרִים לֵב אַמִּיץ.

Chapter 3

<b>מִדַּת הַבִּטָּחוֹן</b>
<b>הַשַּׁעַר הַג'</b> מִן הַחֵלֶק הַג' נְדַבֵּר בּוֹ עַל מִדַּת הַבִּטָּחוֹן וְהַשַּׁלְוָה. הַמִּדָּה הַזֹּאת מְשֻׁבַּחַת כְּשֶׁיִּנְהַג בָּהּ הָאָדָם בְּבִטְחוֹנוֹ בֵּאלֹקָיו וּבְהִשָּׁעֲנוֹ עָלָיו. כְּמוֹ שֶׁכָּתוּב <small>(מִשְׁלֵי כ"ב י"ט)</small> לִהְיוֹת בַּה' מִבְטָחֶךָ. וְזֶה טֶבַע מְשֻׁבָּח וּבְעָלָיו רָאוּי לַטּוֹבָה הַגְּדוֹלָה וְלַחֶסֶד הַגָּדוֹל מֵאֱלֹקִים, כְּמוֹ שֶׁנֶּאֱמַר <small>(תְּהִלִּים ל"ב י)</small> וְהַבּוֹטֵחַ בַּה' חֶסֶד יְסוֹבְבֶנּוּ. וְרָאוּי לְבָרֵךְ מִי שֶׁהוּא עַל הַדֶּרֶךְ הַזֹּאת, כְּמוֹ שֶׁנֶּאֱמַר <small>(יִרְמְיָה י"ז ז)</small> בָּרוּךְ הַגֶּבֶר אֲשֶׁר יִבְטַח בַּיְיָ וְהָיָה יְיָ מִבְטַחוֹ. וְהַמִּדָּה הַזֹּאת יוֹתֵר מַה שֶּׁהִיא נִמְצֵאת בַּצַּדִּיקִים יִרְאֵי אֱלֹקִים כְּמוֹ שֶׁנֶּאֱמַר <small>(תְּהִלִּים קט"ו י"א)</small> יִרְאֵי ה' בִּטְחוּ בַּה'. וּמִמַּעֲלַת הַמִּדָּה הַזֹּאת וְיִתְרוֹנָהּ כִּי בָּהּ יַעַד בֵּית יַעֲקֹב בְּעֵת הַגְּאֻלָּה כְּמוֹ שֶׁנֶּאֱמַר <small>(יִרְמְיָה ל. י)</small> וְאַתָּה אַל תִּירָא עַבְדִּי יַעֲקֹב נְאֻם ה'. וּכְמוֹ שֶׁנֶּאֱמַר בְּמִי שֶׁבּוֹטֵחַ בֵּאלֹקָיו וּמַאֲמִין בּוֹ, <small>(תְּהִלִּים קי"ב ז)</small> מִשְּׁמוּעָה רָעָה לֹא יִירָא נָכוֹן לִבּוֹ בָּטֻחַ בַּה'.

Chapter 4

<b>מִדַּת הַחֲרָטָה</b>
<b>הַשַּׁעַר הַד'</b> מִן הַחֵלֶק הַשְּׁלִישִׁי נְדַבֵּר בּוֹ עַל מִדַּת הַחֲרָטָה. הַמִּדָּה הַזֹּאת תִּהְיֶה כְּשֶׁאָדָם שָׁב מִדֶּרֶךְ חֶטְאוֹ כִּי כְּשֶׁרָאָה מִמֶּנּוּ עִנְיַן הַחֲרָטָה אָז תִּהְיֶה תְּשׁוּבָתוֹ שְׁלֵמָה, עִם הַקְדָּמַת הַג' הַדְּבָרִים שֶׁהֵם הַתְּשׁוּבָה וּבַקָּשַׁת הַמְּחִילָה וְשֶׁיְּקַבֵּל שֶׁלֹּא לִשְׁנוֹת. וּכְמוֹ שֶׁבֵּאֵר אוֹתָם רַבֵּינוּ סְעַדְיָה בְּכַמָּה מְקוֹמוֹת וּקְצַת הַחֲכָמִים הָיוּ אוֹמְרִים: מִי שֶׁמִּתְחָרֵט עַל מַה שֶּׁעָבַר מֵחֶטְאוֹ כְּאִלּוּ לֹא חָטָא. וְזֹאת מִדָּה מְשֻׁבַּחַת עַל הַדֶּרֶךְ הַזֹּאת, אַךְ הָעִנְיָן הַמְגֻנֶּה שֶׁבָּהּ בְּמִי שֶׁיֹּאמַר הַיּוֹם הֵן עַל שׁוּם דָּבָר וְאַחַר כֵּן יִתְחָרֵט, אוֹ בְּמִי שֶׁנָּדַר לְהִתְעַנּוֹת אוֹ לָתֵת בִּצְדָקָה וְיִתְחָרֵט אַחַר כֵּן — בַּעַל הַמִּדָּה הַזֹּאת מְגֻנֶּה.
<b>וְדֶרֶךְ</b> הַשֵּׂכֶל בְּעֵינַי שֶׁיִּזָּהֵר הָאָדָם מֵהָבִיא אֶת עַצְמוֹ בְּדָבָר שֶׁיִּתְחָרֵט בּוֹ אַף עַל פִּי שֶׁאֵין בְּכֹחַ בְּנֵי אָדָם לִמְשֹׁל בְּנַפְשָׁם מֵהַגְבָּרַת מִדּוֹתָם אַךְ צָרִיךְ לָהֶם שֶׁיִּשְׁתַּדְּלוּ לְהַרְגִּיל נַפְשָׁם לְדַלֵּג מִן הַמִּנְהָגִים הָרָעִים אֶל הַטּוֹבִים וּמִן הַמִּדּוֹת הַמְגֻנּוֹת אֶל הַמְשֻׁבָּחוֹת. וְזֶהוּ תַּכְלִית הַטּוֹב שֶׁיּוּכַל הָאָדָם לִמְשֹׁל בְּרוּחוֹ וְלִכְפּוֹת אֶת נַפְשׁוֹ וּלְהַנְהִיגָהּ הַמִּנְהָג הַטּוֹב. וּמִי שֶׁטִּבְעוֹ נִמְשָׁךְ אַחַר שִׂכְלוֹ נִקְרָא גֶבֶר.

Part 4



Chapter 1

<b>מִדַּת הַכַּעַס</b>
<b>הַשַּׁעַר הָא'</b> מֵהַחֵלֶק ד' נְדַבֵּר בּוֹ עַל מִדַּת הַכַּעַס. הַמִּדָּה הַזֹּאת אַף עַל פִּי שֶׁהִיא בָּאָה מִכֹּחַ הַנֶּפֶשׁ הַחַיָּה שַׂמְנוּ אוֹתָהּ מִדָּה מִמִּדּוֹת הָאָדָם מִפְּנֵי הִדַּמּוּתָהּ לְמִדּוֹתָיו. וַאֲנַחְנוּ מְדַבְּרִים עַתָּה בְּתוֹעֲלוֹתֶיהָ וּבִנְזָקֶיהָ, אַף עַל פִּי שֶׁתּוֹעֲלוֹתֶיהָ אֵינָן נֶחְשָׁבוֹת כְּנֶגֶד נְזָקֶיהָ וְאִם כָּל מִדָּה מְגֻנָּה יֵשׁ לָהּ תּוֹעֶלֶת בִּקְצַת הָעִתִּים כַּאֲשֶׁר יֵשׁ לְכָל מִדָּה מְשֻׁבַּחַת נֶזֶק בִּקְצַת הָעִתִּים. וּכְבָר יָדַעְתָּ כִּי הַשְּׁתִיקָה מִדָּה נֶחְמֶדֶת בָּאָדָם, וְכַאֲשֶׁר מִתְנַהֵג בָּהּ בִּשְׁמוֹעַ הַכָּזָב תָּשׁוּב מְגֻנָּה. וְהַכַּעַס מִדָּה מְגֻנָּה, וְכַאֲשֶׁר מִשְׁתַּמֵּשׁ בָּהּ לְהוֹכִיחַ אוֹ לְיַסֵּר אוֹ מִפְּנֵי קִנְאָתוֹ בַּעֲבוּר הָעֲבֵרוֹת תָּשׁוּב מְשֻׁבַּחַת. וְרָאוּי לְיַסֵּר הַמַּשְׂכִּיל הַנִּלְבָּב הַשָּׁלֵם לְהָנִיחַ שְׁתֵּי הַקְצָווֹת וְיִתְנַהֵג בַּמִּדָּה הַבֵּינוֹנִית עַל הַנָּכוֹן. וְגַאלִינוּס אָמַר בְּסֵפֶר מִדּוֹת הַנֶּפֶשׁ כִּי הַכַּעַס וְהָרֹגֶז הֵם שְׁנֵי שֵׁמוֹת לְעִנְיָן אֶחָד. וְנִרְאֶה עַל פְּנֵי הַכַּעֲסָן כְּאִלּוּ הוּא עָמוּס מִתְחַמֵּם גּוּפוֹ הַרְבֵּה וּמִתְנַדְנֵד לִבּוֹ נִדְנוּד גָּדוֹל וְדוֹפֵק דָּפְקוֹ בְּחָזְקָה וּבִמְהִירוּת. וְאָמַר בּוֹ מִי שֶׁכַּעֲסוֹ בְּמַחֲשָׁבָה יֵרָאֶה עָלָיו הַיִּשּׁוּב וְהֶהָדָר, וּמִי שֶׁכַּעֲסוֹ שֶׁלֹּא בְּמַחֲשָׁבָה יֵרָאֶה עָלָיו הַשְּׁטוּת. וְעוֹד אָמַר: מִי שֶׁכַּעֲסוֹ חָזָק וְרָגְזוֹ אַמִּיץ אֵינוֹ רָחוֹק מִן הַמְשֻׁגָּעִים הַנִּכְפִּים. וּבְסֵפֶר הַקּוֹטִי: אֵין הַכַּעֲסָן נִמְצָא שָׂמֵחַ.
<b>וְנֹאמַר</b> כִּי שַׂמְנוּ לַנֶּפֶשׁ הַכַּעֲסָנִית ד' מִדּוֹת: הַמְמַהֵר לִכְעֹס וּמְמַהֵר לְרַצּוֹת מִדָּה שָׁוָה. וְיוֹתֵר מַה שֶּׁיִמְצָא עַל הַמִּנְהָג הַזֶּה בַּעַל מֶזֶג מָרָה אֲדֻמָּה. וּמִי שֶׁמְּאַחֵר לִכְעֹס וּמְאַחֵר לְרַצּוֹת גַּם כֵּן עִנְיָן שָׁוֶה. וְזֶה הַמִּנְהָג לְמִי שֶׁיֵּשׁ לוֹ מָרָה שְׁחוֹרָה. וּמִי שֶׁהוּא מְמַהֵר לִכְעֹס וּמְאַחֵר לְרַצּוֹת עִנְיָן מְגֻנֶּה עַד מְאֹד שֶׁהוּא יוֹצֵא מִגֶּדֶר הַמִּדָּה הַשָּׁוָה. אַךְ הַמְאַחֵר לִכְעֹס וּמְמַהֵר לְרַצּוֹת מְשֻׁבָּח הוּא לִמְאֹד. וְהַמַּעֲלָה הַזֹּאת מִמַּעֲלוֹת הָאֲנָשִׁים הַגְּדוֹלִים הַחֲסִידִים אֲשֶׁר לֹא נִרְאֲתָה בְּמִדּוֹתָם מִדַּת הַכַּעַס.
<b>אַךְ</b> מִי שֶׁהֵם מוֹשְׁלִים בְּנַפְשָׁם הַכּוֹעֶסֶת וּמַכְרִיחִים אֶת טִבְעָם לִסְבּוֹל אוֹתָהּ כְּבָר נִזְכְּרוּ לְטוֹב, כְּמוֹ שֶׁאָמַר הֶחָכָם <small>(מִשְׁלֵי ט"ז ל"ב)</small> טוֹב אֶרֶךְ אַפַּיִם מִגִּבּוֹר וּמוֹשֵׁל בְּרוּחוֹ מִלּוֹכֵד עִיר. וְאֶרֶךְ אַפַּיִם מִן הַי"ג מִדּוֹת הַנֶּאֱמָרוֹת בַּבּוֹרֵא בְּפָרָשַׁת וַיַּעֲבֹר <small>(שְׁמוֹת ל"ד ו)</small>. וְאָמְרוּ כַּאֲשֶׁר הַשְּׁחִין מֵחֳלָיֵי הַגּוּף כֵּן הַכַּעַס מֵחֳלָיֵי הַנֶּפֶשׁ. וְאֵין רָאוּי לְאִישׁ מוּסָר שֶׁיִּהְיֶה רָגִיל לִכְעוֹס מִפְּנֵי שֶׁהוּא מֵבִיא אֶת עַצְמוֹ לִידֵי חֵטְא כְּמוֹ שֶׁאָמַר הֶחָכָם <small>(מִשְׁלֵי י"ט י"ט)</small> גְּדָל־חֵמָה נֹשֵׂא עֹנֶשׁ וְגוֹ'.
<b>וּכְבָר</b> הִזְהִיר הֶחָכָם מִן הַכַּעַס בְּאָמְרוֹ <small>(קֹהֶלֶת ז, ט)</small> אַל תְּבַהֵל בְּרוּחֲךָ לִכְעוֹס. וְעוֹד אָמַר <small>(שָׁם)</small> כִּי כַּעַס בְּחֵיק כְּסִילִים יָנוּחַ. וְרָאוּי מִי שֶׁהוּא כַּעֲסָן שֶׁיִּקָּרֵא כְּסִיל וְדָבָר שֶׁאִי אֶפְשָׁר הוּא שֶׁיִּנָּצֵל הַכַּעֲסָן מִן הַחֵטְא הַגָּדוֹל וּכְמוֹ שֶׁאָמַר הֶחָכָם <small>(מִשְׁלֵי כ"ט כ"ב)</small> וּבַעַל חֵמָה רַב פֶּשַׁע. וְאַתָּה רוֹאֶה רֹב בְּנֵי אָדָם כְּשֶׁהוּא כּוֹעֵס וּמִתְחַזֵּק כַּעֲסוֹ אֵינוֹ מֵשִׂים עַל לֵב מַה שֶּׁהוּא עוֹשֶׂה בְּרֹב כַּעֲסוֹ כְּמוֹ שֶׁנֶּאֱמַר <small>(שָׁם כ"ט י"א)</small> כָּל רוּחוֹ יוֹצִיא כְּסִיל. וּבְהֵפֶךְ זֶה נֶאֱמַר בְּחָכָם <small>(שָׁם)</small> וְחָכָם בְּאָחוֹר יְשַׁבְּחֶנָּה. וּמִמַּה שֶׁהִזְהִירוּ רַבּוֹתֵינוּ זַ"ל בְּהַרְבּוֹת בַּמִּדָּה הַזֹּאת אָמְרוּ <small>(שַׁבָּת ק"ה ע"ב)</small> כָּל הַמְקָרֵעַ בִּגְדוֹ בַּחֲמָתוֹ כְּאִלּוּ עוֹבֵד ע"ז. וּלְפִי הַמַּאֲמָר הַזֶּה אֵין רָאוּי לָאָדָם הֶחָשׁוּב שֶׁיִּהְיֶה גְּדַל חֵמָה כְּטֶבַע הַחַיּוֹת וְהַצְּבוֹעִים וְלֹא שֶׁיִּהְיֶה בְּלִי כַּעַס כִּי זֶה מִמִּדּוֹת הַפְּחוּתִים וְדֶרֶךְ הַזְּרִיזוּת שֶׁיִּתְנַהֵג בְּמִדָּה הַבֵּינוֹנִית. וּמִמַּה שֶׁאַתָּה צָרִיךְ לְדַעְתּוֹ כִּי גְּמַר שֵׂכֶל הָאָדָם מָשְׁלוֹ בְּכַעֲסוֹ, וּכְמוֹ שֶׁאָמַר הֶחָכָם <small>(מִשְׁלֵי י"ט י"א)</small> שֵׂכֶל אָדָם הֶאֱרִיךְ אַפּוֹ. וּמִמַּה שֶּׁאָמַר בַּטֵלְמִיּוּס בַּכַּעַס: כְּשֶׁתִּכְעוֹס מְחוֹל כִּי אֵין עָזְבְךָ הַנְּקָמָה חֲלוּשָׁה.

Chapter 2

<b>מִדַּת הָרָצוֹן</b>
<b>הַשַּׁעַר הַב'</b> מִן הַחֵלֶק הַד' נְדַבֵּר בּוֹ עַל מִדַּת הָרָצוֹן זֹאת הַמִּדָּה מִן הַמִּדּוֹת הַמְשֻׁבָּחוֹת מִפְּנֵי שֶׁאֵינֶנָּה נִמְצֵאת בְּרֹב הָעִנְיָנִים אֶלָּא בְּמִי שֶׁיֵּשׁ לוֹ נֶפֶשׁ נְדִיבָה וִיקָרָה אֲשֶׁר הִיא מְקַבֶּלֶת הָעִנְיָנִים כְּפִי שֶׁיִּזְדַּמְּנוּ וְאֵינֶנָּה מְצַפָּה אֶל הַגְּדוֹלוֹת. וּמִן הַמִּדָּה הַזֹּאת הִסְתַפְּקוּת הָאָדָם בְּמַה שֶּׁיֵּשׁ לוֹ וְשִׂמְחָתוֹ בְּחֶלְקוֹ. וּכְבָר יָדַעְתָּ מַעֲלַת הַמִּדָּה הַזֹּאת וּגְדֻלָּתָהּ וּכְבָר הִקְדַּמְנוּ לְזָכְרָהּ וּלְשַׁבְּחָהּ לְךָ בַּשַּׁעַר הַב' מִן הַחֵלֶק הָא' בְּמִדַּת הַשִּׁפְלוּת. וּכְשֶׁהָאָדָם הַצַּדִּיק רוֹצֶה בִּבְנֵי אָדָם וּבְנֵי אָדָם רוֹצִים אוֹתוֹ כָּל שֶׁכֵּן שֶׁהַמָּקוֹם רוֹצֵהוּ, וְעוֹד שֶׁשּׂוֹנְאָיו מַשְׁלִימִים עִמּוֹ, כְּמוֹ שֶׁאָמַר הֶחָכָם <small>(מִשְׁלֵי ט"ז ז)</small> בִּרְצוֹת יְיָ דַּרְכֵי אִישׁ גַּם אוֹיְבָיו יַשְׁלִים אִתּוֹ. וּכְמוֹ שֶׁיָּדַעְתָּ מֵרְצוֹת אֲבִימֶלֶךְ בְּאַבְרָהָם וּמֵהַשְׁלִימוֹ עִמּוֹ וּכְמוֹ שֶׁאָמַר רַבֵּנוּ הַקָּדוֹשׁ לְר' חִיָּא זַ"ל וּמַה שֶּׁדּוֹמֶה לְזֶה.
<b>וּמַעֲלַת</b> הָרָצוֹן וְיִתְרוֹנוֹ שֶׁיַּחֲסֵהוּ אֶל הַחַיִּים אֲשֶׁר הֵם מוֹצָא הַטּוֹב וּמְקוֹר הַחֶסֶד כְּמוֹ שֶׁנֶּאֱמַר <small>(שָׁם ט"ז ט"ו)</small> בְּאוֹר פְּנֵי מֶלֶךְ חַיִּים וּרְצוֹנוֹ כְּעָב מַלְקוֹשׁ. וְזֶה בָּאָדָם כְּמוֹ שֶׁרָצָה פַּרְעֹה בְּיוֹסֵף עַד שֶׁהֶעֱלָהוּ אֶל מַעֲלַת הַמַּלְכוּת, וּכְמוֹ שֶׁרָצָה אֲחַשְׁוֵרוֹשׁ בְּמָרְדְּכַי, וּכְבָר רָאִיתָ מַה שֶּׁהִגִּיעַ אֵלָיו. וְכָל שֶׁכֵּן מִי שֶׁרוֹצֶה בּוֹ הַבּוֹרֵא יִתְבָּרַךְ. וְדוֹמֶה לְמַה שֶּׁנֶּאֱמַר בּוֹ <small>(יְשַׁעְיָה מ"ח י"ז)</small> אֲנִי יְיָ אֱלֹקֶיךָ מְלַמֶּדְךָ לְהוֹעִיל מַדְרִיכְךָ בַּדֶּרֶךְ תֵּלֵךְ. וְאָמַר הֶחָכָם: כָּל רוֹצֶה עָשִׁיר וְכָל מַסְכִּית שָׁלֵו וְכָל מֵמֵר מִשְׁתּוֹמֵם. וְהָיָה אוֹמֵר: מִי שֶׁאֵינוֹ רוֹצֶה בְּעִנְיָנוֹ לִרְצוֹנוֹ רוֹאֶה וְרוֹצֶה בּוֹ עַל כָּרְחוֹ.
<b>מִן</b> הַמִּדָּה הַזֹּאת מִסְתַּעֲפִים הַסְּלִיחָה וְהַמְּחִילָה וְהֵמָּה מִמִּדּוֹת הַבּוֹרֵא. וְאָמְרוּ שֶׁמֶּלֶךְ אֶחָד קָצַף עַל עֲדַת אֲנָשִׁים וְצִוָּה לְהָרְגָם. אָמַר אֶחָד מֵהֶם: אִם אֲנַחְנוּ הֵרַעְנוּ לַחֲטֹא הֲלֹא תֵּטִיב אַתָּה שְׂאֵת וּמָחַל לָהֶם וְלֹא הֲרָגָם.

Chapter 3

<b>מִדַּת הַקִּנְאָה</b>
<b>הַשַּׁעַר הַג'</b> מִן הַחֵלֶק הַד' נְדַבֵּר בּוֹ עַל מִדַּת הַקִּנְאָה. הַמִּדָּה הַזֹּאת הִיא כְּסָעִיף מִן הַכַּעַס וְרוֹב נַפְשׁוֹת הַמְדַבְּרִים אֵינָן נִמְלָטוֹת מִמֶּנָּהּ אֲבָל הִיא בְּכֻלָּן. כִּי אֲנַחְנוּ רוֹאִים כָּל בְּנֵי אָדָם הֵם נִמְשָׁכִים אִישׁ אַחַר רֵעֵהוּ וְרָצָה לוֹמַר כִּי כַּאֲשֶׁר הוּא רוֹאֶה אֶחָד קוֹנֶה מִן הַקִּנְיָנִים הָעוֹלָמִיִּים וּמִן הַמַּתָּכוֹת וְהַצְּמָחִים אוֹ מִשְּׁאַר הַקִּנְיָנִים הוּא מִשְׁתַּדֵּל שֶׁיִּקְנֶה גַּם הוּא כָּמוֹהוּ. וְהָיָה יָכוֹל לַעֲמוֹד בִּלְעֲדֵיהֶם אוֹ שֶׁיַּעֲמִיד דְּבָרִים אֲחֵרִים תַּחְתֵּיהֶם וְיִקְנֶה עִנְיָנִים אֲחֵרִים בִּמְקוֹמָם וְלֹא יַטְרִיחַ אֶת עַצְמוֹ לְהַשִּׂיג בַּקִּנְיָנִים הָהֵם. וְהַדָּבָר הַזֶּה הוּא אֲשֶׁר רָמַז אֵלָיו הֶחָכָם שְׁלֹמֹה, עָלָיו הַשָּׁלוֹם, בְּאָמְרוֹ <small>(קֹהֶלֶת ד, ד)</small> וְרָאִיתִי אֲנִי אֶת כָּל (הַמַּעֲשִׂים שֶׁנַּעֲשׂוּ תַּחַת הַשֶּׁמֶשׁ כִּי הוּא) [עָמָל וְאֶת כָּל כִּשְׁרוֹן הַמַּעֲשֶׂה כִּי הִיא] קִנְאַת אִישׁ מֵרֵעֵהוּ.
<b>וּמִי</b> שֶׁהַמִּדָּה הַזֹּאת עָלָיו, טִבְעוֹ הוּא מְגֻנֶּה כִּי הִיא מְבִיאָתוֹ לִהְיוֹת חַמְדָן. וְאֵין הַנָּדִיב חַמְדָן. וּכְבָר נִמְלְאוּ הַסְּפָרִים מִגְּנוּת הַחוֹמֵד וְאֵינֶנּוּ נֶעֱלָם מֵאַנְשֵׁי לֵבָב מַה שֶּׁנֶּאֱמַר עָלָיו מִן הַגְּנוּת וְרָאוּי לְהִתְרַחֵק מֵעָלָיו. וְשֶׁמָּא יַגִּיעַ עִנְיַן הַחוֹמֵד שֶׁיִּגְזוֹל כְּמוֹ שֶׁנֶּאֱמַר <small>(מִיכָה ב. ב)</small> וְחָמְדוּ שָׂדוֹת וְגָזָלוּ. וְהַחֶמְדָּה מִדָּה מְגֻנָּה רָאוּי לַמַּשְׂכִּיל שֶׁיַּרְחִיק נַפְשׁוֹ מִמֶּנָּהּ בְּכָל יְכָלְתּוֹ מִפְּנֵי שֶׁאֵינֶנָּהּ מְבִיאָה שׁוּם תּוֹעֶלֶת, אַךְ רוּבֵּי מַכְאוֹבוֹת וִיגִיעַת הַנֶּפֶשׁ בְּתַאֲווֹת וְשִׂנְאַת בְּנֵי אָדָם תָּמִיד וּמִעוּט הַמְּנוּחָה וְטִרְדַּת הַמַּחְשָׁבָה וְעוֹנֶשׁ הַמָּקוֹם, מִפְּנֵי שֶׁהוּא עוֹבֵר עַל מַה שֶּׁהִזְהִיר מִמֶּנּוּ בְּתוֹרָתוֹ הַקְּדוֹשָׁה. וְאֵין רָאוּי לַמַּשְׂכִּיל שֶׁיְקַנֵּא בַּחַטָּאִים מִפְּנֵי שֶׁרוֹאֶה אוֹתָם מִשְׁתַּדְּלִים לְהַגִּיעַ אֶל הַתַּאֲווֹת וּלְהַשִּׂיג אֶל הַהֲנָאוֹת. אַךְ תִּהְיֶה כָּל קִנְאָתוֹ בַּעֲבוֹדַת הָאֱלֹקִים וּכְמוֹ שֶׁאָמַר הֶחָכָם <small>(מִשְׁלֵי כ"ג י"ז)</small> אַל יְקַנֵּא לִבְּךָ בַּחַטָּאִים כִּי אִם בְּיִרְאַת ה' כָּל הַיּוֹם. וְאָמַר <small>(תְּהִלִים ל"ז א)</small> עוֹד אַל תְּקַנֵּא בְּעוֹשֵׂי עַוְלָה.
<b>אַךְ</b> הַקִּנְאָה הַמְשֻׁבַּחַת בַּעֲבוֹדַת הָאֱלֹקִים כְּמוֹ שֶׁיָּדַעְתָּ מִפִּינְחָס שֶׁנֶּאֱמַר בּוֹ <small>(בַּמִּדְבָּר כ"ה י"א)</small> בְּקַנְאוֹ אֶת קִנְאָתִי, וּמַה שֶּׁהָיָה גְּמוּלוֹ עַל כָּךְ מִן הָאַחֲרִית הַטּוֹבָה, כמ"ש <small>(שָׁם כ"ה ב)</small> הִנְנִי נוֹתֵן לוֹ אֶת בְּרִיתִי שָׁלוֹם.
<b>וּמַה</b> שֶּׁאָמְרוּ בַּמְקַנֵּא וְהַחַמְדָן, אָמְרוּ תִּרְאֶה הַחַמְדָן אַהֲבָתוֹ רַבָּה כְּשֶׁהוּא פּוֹגֵעַ אוֹתְךָ וְתִרְבֶּה שִׂנְאָתוֹ כְּשֶׁאֵינוֹ רוֹאֶה אוֹתְךָ, וּשְׁמוֹ אוֹהֵב וְעִנְיָנוֹ שׂוֹנֵא. וְאָמַר כְּאִלּוּ לֹא נִבְרָא הַחוֹמֵד אֶלָּא לִכְעוֹס. וְאָמַר: דַּי לַחוֹמֵד שֶׁהוּא דּוֹאֵג בְּעֵת שִׂמְחָתְךָ. וְרָאוּי לָאָדָם שֶׁיַּעֲלֶה אֶל הַמַּעֲלָה הָעֶלְיוֹנָה כְּדֵי שֶׁיְקַנֵּא בּוֹ עָלֶיהָ אִם יַעַזְרוּהוּ מִלְמַעְלָה וְזֹאת תִּהְיֶה תִּפְאַרְתּוֹ.

Chapter 4

<b>מִדַּת הַחֲרִיצוּת</b>
<b>הַשַּׁעַר הַד'</b> מִן הַחֵלֶק הַד' נְדַבֵּר בּוֹ עַל עִנְיַן מִדַּת הַחֲרִיצוּת. צָרִיךְ לְקַדֵּם בְּדִבְרֵי הַמִּדָּה הַזֹּאת, מֵאֵיזֶה טֶבַע הִיא בָּאָה. וְאוֹמַר כִּי הִיא מִטֶּבַע הַמָּרָה הָאֲדֻמָּה. וְהַמִּדָּה הַזֹּאת תֵּרָאֶה יוֹתֵר כְּשֶׁהַנֶּפֶשׁ פְּנוּיָה מִן הַמִּדּוֹת הַמְגֻנּוֹת אֵין מְבַלְבֵּל אוֹתָהּ שׁוּם דְּאָגָה. וְיוֹתֵר מַה שֶּׁתִּהְיֶה בַּנְּפָשׁוֹת הַזַּכּוֹת הַחֲשׁוּבוֹת. וְרָאוּי לָאָדָם שֶׁיִּתְנַהֵג בָּהּ בְּכָל מַעֲשֵׂהוּ וּבְכָל מַה שֶּׁמִּתְעַסֵּק מִמְּלָאכוֹת הַחָכְמָה וְהַמַּחֲשָׁבָה. הֲלֹא תִרְאֶה מַה שֶּׁנֶּאֱמַר בָּהּ <small>(מִשְׁלֵי י"ב כ"ח)</small> וְהוֹן אָדָם יָקָר חָרוּץ. רָצָה לוֹמַר כִּי הַיָּקָר שֶׁבְּהוֹן הָאָדָם הַחֲרִיצוּת שֶׁהוּא הַמְּהִירוּת וְהַזְּרִיזוּת וְהוּא שֶׁיִּהְיֶה חָרוּץ בִּשְׁנֵי הָעוֹלָמוֹת: בְּעוֹלָם הַהֲוָיָה וְהַהֶפְסֵד בְּבַקָּשַׁת הַחָכְמוֹת עִם הָעֲבוֹדָה וְהָאֱמוּנָה וְשֶׁיִּשְׁתַּדֵּל לְהַגִּיעַ אֶל עוֹלַם הַשֵּׂכֶל.
<b>וּבְהֵפֶךְ</b> הַמִּדָּה הַזֹּאת שֶׁהִיא הָעַצְלָה מֵהִתְעַסֵּק בָּעִנְיָנִים וּמֵהִשְׁתַּדֵּל בְּהַצָּלַת הַנְּפָשׁוֹת אָמַר הֶחָכָם: הִתְרַפִּיתָ בְּיוֹם צָרָה צַר כֹּחֶכָּה <small>(מִשְׁלֵי כ"ד י)</small>. וְעוֹד אָמַר <small>(שָׁם י"ב כ"ז)</small> לֹא יַחֲרֹךְ רְמִיָּה צֵידוֹ. וְאַף עַל פִּי שֶׁזְּכַרְנוּהוּ בְּעִנְיָן הֲפַכְפָּךְ בְּמִדַּת הַשִּׂנְאָה. וּמִי שֶׁהוּא מִן הָאֲנָשִׁים הַחֲשׁוּבִים וְיִתְנַהֵג בְּעִנְיָנָיו בַּחֲרִיצוּת וּבִזְרִיזוּת יִצְלַח בָּהֶם, כְּמוֹ שֶׁאָמַר <small>(שָׁם י"ב כ)</small> יַד חָרוּצִים תִּמְשׁוֹל וּרְמִיָּה תִּהְיֶה לָמַס. וּכְמוֹ שֶׁאָמַר בָּעִנְיָן הַזֶּה: כְּשֶׁתִּהְיֶינָה הַנְּפָשׁוֹת יְקָרוֹת יִיגְעוּ הַגּוּפוֹת בְּהַשָּׂגַת חֶפְצָם, וְזֶה דָּבָר נָאֶה. וּכְבָר הִזְהִיר שְׁלֹמֹה עָ"ה עַל הַחֲרִיצוּת בְּעִנְיְנֵי הָעוֹלָם וּבְעִנְיְנֵי הַתּוֹרָה, כְּמוֹ שֶׁנֶּאֱמַר <small>(שָׁם י"ט ט"ו)</small> עַצְלָה תַּפִּיל תַּרְדֵּמָה. וְהַמַּאֲמָר הַזֶּה נִרְאֶה וְהוּא מוֹפְתִי כִּי עַל כָּל פָּנִים מַפֶּלֶת הָעַצְלָה תַּרְדֵּמָה. כִּי הָאֵד, אֲשֶׁר הוּא מִתְפַּשֵּׁט בְּנִקְבֵי הַגּוּף בִּתְנוּעַת הַמְּהִירוּת, כְּשֶׁתָּנוּחַ וְאֵינוֹ מִתְפַּשֵּׁט אוֹתוֹ, יַעֲלֶה אֶל הַמּוֹחַ וּמֵבִיא לִידֵי נוּמָה תְּדִירָה. וּמְסַפֵּר הַקּוֹטִי בַּחֲרִיצוּת: מִי שֶׁיַּשְׂבִּיעַ אַדְמָתוֹ בַּעֲבוֹדָה מַשְׂבִּיעָתוֹ לָחֶם.
<b>וְדֶרֶךְ</b> הַמּוּסָר בַּמִּדָּה הַזֹּאת שֶׁלֹּא יַרְאֶנָּה הָאָדָם בְּתַאֲווֹתָיו וְלֹא יִהְיֶה קַל בְּדַעְתּוֹ כִּי הַקַּלּוּת מְגֻנָּה מִפְּנֵי שֶׁאֵינֶנָּהּ מִמִּדּוֹת הַדַּעְתָּנִין וְאֵין הַחֲסִידִים מִתְנַהֲגִים בָּהּ. אַךְ צָרִיךְ שֶׁיִּתְנַהֵג בַּחֲרִיצוּת בְּעִנְיְנֵי הַתּוֹרָה וְהַמִּצְוָה וְהַיִּרְאָה. וְהָרְאָיָה הַגְּדוֹלָה עַל הַצְלָחַת הָאָדָם — חֲרִיצוּת בְּמַה שֶּׁהוּא מִתְעַסֵּק מִמַּעֲשָׂיו, וּמִן הָאוֹתוֹת הַגְּדוֹלוֹת עַל רוֹעַ מַזָּלוֹ עַצְלָתוֹ בָּהֶם. אַךְ הַחֲרִיצוּת שֶׁהִיא מְבִיאָה אֶל הַמְּהִירוּת וְהַקַּלּוּת — מְגֻנָּה, וְצָרִיךְ הַמַּשְׂכִּיל לְהִזָּהֵר מִמֶּנָּהּ, כִּי תַּכְלִית הָרָעָה בַּמְּהִירוּת. וּמִי שֶׁמְּמַהֵר מִתְחָרֵט, וּמִי שֶׁהוּא רוֹכֵב הַמְּהִירוּת אֵינוֹ בָּטוּחַ שֶׁלֹּא יִכָּשֵׁל. וְאֵין צָרִיךְ הָאָדָם לְמַהֵר בְּעִנְיָנָיו כִּי לֹא יִתָּכֵן עִם הַמְּהִירוּת מַעֲשֵׂה מְתֻקָּן. וּבְמָתוּן יְתֻקְּנוּ הָעִנְיָנִים וְיִזְדַּמְּנוּ הַבַּקָּשׁוֹת. אֲבָל מִדַּת הַחֲרִיצוּת טוֹבָה כְּשֶׁתִּהְיֶה בְּכֹחַ הַנֶּפֶשׁ וְלֹא תֵּרָאֶה בְּפֹעַל מְהֵרָה כִּי אָז תִּהְיֶה רְאוּיָה שֶׁתִּקָּרֵא מְהִירוּת.

Part 5



Chapter 1

<b>מִדַּת הַנְּדִיבוּת</b>
<b>הַשַּׁעַר הָא'</b> מִן הַחֵלֶק הַה' נְדַבֵּר בּוֹ עַל מִדַּת הַנְּדִיבוּת. הַמִּדָּה הַזֹּאת כְּשֶׁמַּנְהִיגִים אוֹתָהּ עַל הַדֶּרֶךְ הַשָּׁוָה הַנְּכוֹנָה שֶׁלֹּא יַגִּיעוּ בָּהּ אֶל הַפִּזּוּר וְהַהֶפְקֵר הִיא מְשֻׁבַּחַת לִמְאֹד. וְצָרִיךְ הָאָדָם שֶׁיַּגְבִּיר הַמִּדָּה הַזֹּאת עַל אֲשֶׁר כְּנֶגְדָּהּ רָצָה לוֹמַר מִדַּת הַקַּמְצָנוּת, מִפְּנֵי שֶׁאֵין הַגְּדוֹלִים בִּבְנֵי אָדָם הַמְפֻרְסָמִים בַּחֲשִׁיבוּת רוֹאִים שֶׁמִּדַּת הַקַּמְצָנוּת מְשֻׁבַּחַת.
<b>וַהֲלֹא</b> תִּרְאֶה, הַמָּקוֹם יַצְלִיחֲךָ, בְּכַמָּה מְקוֹמוֹת שִׁבַּח הֶחָכָם אֶת הַנָּדִיב: בְּמָקוֹם אֶחָד אָמַר כִּי הַנָּדִיב תַּגִּיעֵהוּ נְדִיבוּת אֶל מַעֲלוֹת רַבּוֹת מִן הַגְּדֻלָּה בָּעוֹלָם הַזֶּה וּבַבָּא, כמ"ש <small>(מִשְׁלֵי י"ח ט"ז)</small> מַתָּן אָדָם יַרְחִיב לוֹ וְלִפְנֵי גְּדוֹלִים יַנְחֶנּוּ בָּעוֹלָם הַזֶּה מִפְּנֵי קִרְבָתוֹ אֶל הַמְּלָכִים בַּעֲבוּר שֶׁהוּא נוֹתֵן לָהֶם מַתָּנוֹת וְשׁוֹלֵחַ לָהֶם מְנָחוֹת. כַּאֲשֶׁר יָדַעְתָּ מִכְּבוֹד בֶּן הֲדַד לְאָסָא, וְתִגְלַת פִּלְאֶסֶר לְאָחָז מִפְּנֵי שֶׁשָּׁלְחוּ אֲלֵיהֶם מְנָחוֹת <small>(מְלָכִים ב, ט"ז)</small>.
<b>וּבָעוֹלָם</b> הַבָּא מַה שֶּׁיַּגִּיעַ אֵלָיו מִן הַגְּמוּל הַטּוֹב וְהַנֹּעַם מִפְּנֵי עֲבוֹדָתוֹ אֶל אֱלֹקָיו בְּמָמוֹנוֹ בַּמַּעֲשֵׂר וּבַצְּדָקָה וּבְמַעֲשִׂים טוֹבִים כְּמוֹ שֶׁנֶּאֱמַר <small>(יְשַׁעְיָה נ"ג י"ב)</small> [לָכֵן] אַחֲלֵק לוֹ בָּרַבִּים. וּמִפְּנֵי שֶׁהָיְתָה מִדַּת אַבְרָהָם אָבִינוּ עָ"ה הַנְּדִיבוּת וְהַחֶסֶד נוֹדַע בָּהֶם וְנִתְיַחֲסוּ אֵלָיו וּכְבָר נִזְכְּרוּ לוֹ בְּסֵפֶר הַתּוֹרָה בְכַמָּה מְקוֹמוֹת. וְכֵן הוּא עִנְיַן פֵּרוּשׁ נְדִיבֵי עַמִּים נֶאֱסָפוּ עַם אֱלֹקֵי אַבְרָהָם <small>(תְּהִלִּים מ"ז י)</small>. וְזֹאת הַמִּדָּה מְשֻׁבַּחַת מִפְּנֵי שֶׁמְּחַיֶּבֶת לִנְהוֹג בָּהּ כָּבוֹד כמ"ש <small>(מִשְׁלֵי ט. ו)</small> רַבִּים יְחַלּוּ פְנֵי נָדִיב, וְגוֹמֵר.
<b>וּבָהּ</b> יִהְיֶה הָאָדָם רָאוּי לְשֶׁבַח בְּנֵי אָדָם כְּשֶׁהוּא נוֹתֵן מְשַׁבְּחִים אוֹתוֹ עַל כָּךְ. אַךְ הָעִנְיָן הַמְּגֻנֶּה שֶׁבְּמִדָּה הַזֹּאת הוּא שֶׁיַּפְקִיר אָדָם אֶת מָמוֹנוֹ בְּדָבָר שֶׁאֵין צָרִיךְ אֵלָיו, וּמִתְנַהֵג בּוֹ מִנְהָג שֶׁאֵינוֹ טוֹב כְּמִי שֶׁמְּפַזֵּר בְּעִנְיְנֵי הַתַּאֲווֹת וּמִתְמַכֵּר בְּהַשָּׂגַת הַהֲנָאוֹת. וְזֶהוּ הַהֶפְקֵר וְאֵינוֹ מִמַּעֲלוֹת הַמַּשְׂכִּילִים וְלֹא מִגְּדֻלָּתָם.
<b>וּמַה</b> שֶּׁצָּרִיךְ הַמַּשְׂכִּיל לְדַעְתּוֹ כִּי הַמַּתָּן בְּמָקוֹם הָרָאוּי לוֹ מַטְמוֹן צָפוּן אֵינֶנּוּ אוֹבֵד עִם אֲרִיכוּת הַזְּמַן אַךְ הוּא עוֹמֵד כָּל הַיָּמִים. וְזוֹ הִיא כַּוָּנַת שְׁלֹמֹה ע"ה בְּאָמְרוֹ <small>(קֹהֶלֶת י"א א)</small> שַׁלַּח לַחְמְךָ עַל פְּנַי הַמָּיִם כִּי בְּרֹב הַיָּמִים תִּמְצָאֶנּוּ. וּפְשַׁט הַפָּסוּק מְצַוֶּה עַל הַנְּדִיבוּת שֶׁיִּהְיֶה הָאָדָם מִתְנַדֵּב וְעוֹשֶׂה חֶסֶד, כִּי מִי שֶׁיִּזְרַע הַחֶסֶד יִקְצֹר תְּבוּאָתוֹ. וּמִי שֶׁנּוֹהֵג הַמִּדָּה הַזֹּאת הַחֲשׁוּבָה לֹא יֶחְסַר כֹּל לְעוֹלָם אַךְ הוֹלֵךְ וּמוֹסִיף כִּפְלֵי כִּפְלַיִם בְּפָנִים רַבִּים, וכמ"ש <small>(מִשְׁלֵי כ"ח כ"ז)</small> נוֹתֵן לָרָשׁ אֵין מַחְסוֹר. וְאָמַר דָּוִד עָ"ה בְּאַנְשֵׁי הַנְּדִיבוּת וְהַחֶסֶד <small>(תְּהִלִּים קי"ב ט)</small> פִּזַּר נָתַן לָאֶבְיוֹנִים צִדְקָתוֹ עוֹמֶדֶת לָעַד. וּמַה תֹּאמַר עַל מִדָּה הַחֲשׁוּבָה הַזֹּאת שֶׁהִיא הַלְוָאָה אֵצֶל הַבּוֹרֵא, שֶׁנֶּאֱמַר <small>(מִשְׁלֵי י"ט ט"ז)</small> מַלְוֵה יְיָ חוֹנֵן דָּל. וְאָמְרוּ עֲשֵׂה חֶסֶד בְּמִי שֶׁרָאוּי לוֹ וּבְמִי שֶׁאֵינוֹ רָאוּי לוֹ. בְּמִי שֶׁרָאוּי לוֹ יִהְיֶה בִּמְקוֹמוֹ וְאִם בְּמִי שֶׁאֵינוֹ רָאוּי לוֹ תִּהְיֶה אַתָּה רָאוּי לַעֲשׂוֹתוֹ. וְאָמְרוּ בַּנְּדִיבוּת: מִן הַמִּדּוֹת הַחֲשׁוּבוֹת לָתֵת לַשּׁוֹאֵל.
<b>וּבְסֵפֶר</b> הַקּוֹטִי, דַּע כִּי הַזְּרִיזוּת לְהִתְיַשֵּׁב בְּכָל הָעִנְיָנִים וְהַטּוֹב שֶׁבָּהֶם שֶׁתְּעַיֵּן בּוֹ בְּעֵת שֶׁתִּתֵּן וְתִמְנַע וְעֵת שֶׁתַּעֲשֶׂה וְתֹאמַר כִּי הַמַּתָּנָה אַחַר הַמְּנִיעָה טוֹב מִן הַמְּנִיעָה אַחַר הַמַּתָּנָה וְהַנְּדָבָה וְטוֹב שֶׁתִּתְאַחֵר לַעֲשׂוֹת וּכְשֶׁתָּחֵל תַּעֲשֶׂה מִיָּד מִשֶּׁתִּתְקַדֵּם לַעֲשׂוֹת וּתְאַחֵר לְהַשְׁלִים. וְתֵדַע כִּי יוֹתֵר אַתָּה קָרוֹב לַעֲשׂוֹת מַה שֶּׁלֹּא תֹּאמַר מִשֶּׁאַתָּה קָרוֹב לוֹמַר מַה שֶּׁלֹּא תַּעֲשֶׂה עַל כֵּן הִזָּהֵר שֶׁלֹּא תְּמַהֵר בִּדְבָרֶיךָ בְּדָבָר שֶׁאַתָּה יָרֵא שֶׁלֹּא תּוּכַל לַעֲשׂוֹתוֹ וְיָפֶה דְּבָרְךָ בֶּאֱמֶת וּמַעֲשֶׂיךָ בְּצֶדֶק.

Chapter 2

<b>מִדַּת הַקַּמְצָנוּת</b>
<b>הַשַּׁעַר הַב'</b> מִן הַחֵלֶק הַה' נְדַבֵּר בּוֹ עַל מִדַּת הַקַּמְצָנוּת. דַּע כִּי הַמִּדָּה הַזֹּאת מִדָּה מְגֻנָּה לִמְאֹד אֵין בְּרוֹב הַמִּדּוֹת מְגֻנָּה מִמֶּנָּה, מִפְּנֵי שֶׁהַמַּפְקִיר אֶת מָמוֹנוֹ אַף עַל פִּי שֶׁהוּא מְגֻנֶּה יִהְיֶה נֶהֱנֶה מֵהַנָּאוֹתָיו וְשֶׁבַח בְּנֵי אָדָם. וְזֶה אֵינוֹ עוֹלֶה לוֹ כִּי אִם הַגְּנוּת וְהַשֵּׁם הָרָע וְאֵינֶנּוּ מַגִּיעַ אֶל שׁוּם הֲנָאָה. וְאֵין הַקַּמְצָנוּת מִמִּדּוֹת הַחֲשִׁיבוּת. וְרָאוּי לְמִי שֶׁהוּא מִן הַחֲשׁוּבִים שֶׁיִּתְרַחֵק מִן הַמִּדָּה הַזֹּאת וְלֹא יִתְנַהֵג בָּהּ בְּשׁוּם עִנְיָן. וְעַל דַּעַת כָּל הַחֲכָמִים כִּי אֵין חֲשִׁיבוּת עִם הַכִּילוּת וְלֹא אֱמוּנָה עִם הַבֶּצַע וּמִי שֶׁהוּא מִן הַמִּדָּה הַזֹּאת כְּבָר נוֹאָשׁ מִשֵּׁם טוֹב וּמִזֵּכֶר טוֹב. כְּמוֹ שֶׁנֶּאֱמַר <small>(יְשַׁעְיָה ל"ב ה)</small> לֹא יִקָּרֵא עוֹד לְנָבָל נָדִיב וּלְכִילַי לֹא יֵאָמֵר שׁוֹעַ. וְזֶה דּוֹמֶה לְמַה שֶּׁאָמַר נָבָל <small>(שׁ"א כ. י"א)</small> וְלָקַחְתִּי אֶת לַחְמִי וְאֶת מֵימַי. וּכְבָר יָדַעְתָּ מֶה הָיְתָה אַחֲרִיתוֹ.
<b>וְאֵין</b> בַּמִּדָּה הַזֹּאת שׁוּם טוֹבָה אֶלָּא שֶׁיִּשְׁמוֹר הָאָדָם אֶת אֲשֶׁר לוֹ אִם מְעַט וְאִם הַרְבֵּה וְלֹא יַפְקִירֶנּוּ וְיִתְנַהֵג בּוֹ הַמִּדָּה הַבֵּינוֹנִית וְלֹא יִהְיֶה בָּא בְּרֹב שְׁמִירָתוֹ לִידֵי הַבֶּצַע כִּי אֵינֶנּוּ מִמִּדּוֹת הַחֲשׁוּבִים. וְאָמַר הֶחָכָם בְּמִדַּת הַכִּילוּת <small>(מִשְׁלֵי י"א כ"ו)</small> מֹנֵעַ בָּר יִקְּבֻהוּ לְאוֹם, וּבְהֵפֶךְ זֶה — וּבְרָכָה לְרֹאשׁ מַשְׁבִּיר. פְּשַׁט הַמַאֲמָר הַזֶּה בַּצְּדָקָה, וְהָעִנְיָן הַנִּסְתָּר שֶׁבּוֹ בַּחָכְמָה וְאֵין רָאוּי לַמַּשְׂכִּיל שֶׁיִּהְיֶה כִּילַי בְּחָכְמָתוֹ כִּי אֵין הַחָכְמָה חֲסֵרָה בַּעֲבוּר לִמּוּדָהּ כְּמוֹ שֶׁהָאֵשׁ אֵינָהּ נִכְבֵּית בַּעֲבוּר שֶּׁמַּדְלִיקִין מִמֶּנָּהּ נֵר. וּמִן הַמּוּסָר הַטּוֹב בְּתַקָּנַת הַמִּדָּה הַזֹּאת שֶׁיַּרְגִּיל הָאָדָם אֶת עַצְמוֹ לְהִתְנַדֵּב עַל הַקְּרוֹבִים, עַד שֶׁיְּדַלֵּג לְאַט אֶל הָרְחוֹקִים עַד שֶׁיַּרְגִּיל בְּמִדַּת הַנְּדִיבוּת וְהַחֶסֶד.

Chapter 3

<b>מִדַּת הַגְּבוּרָה</b>
<b>הַשַּׁעַר הַג'</b> מִן הַחֵלֶק הַה' נְדַבֵּר בּוֹ עַל מִדַּת הַגְּבוּרָה. מִי שֶׁגּוֹבֵר עַל מִזְגּוֹ מִבְּנֵי אָדָם — טֶבַע הַדָּם, וְיֵשׁ לוֹ לֵב גָּדוֹל וְגִידָיו מְלֵאִים וּזְרוֹעוֹתָיו אֲרֻכּוֹת בְּרֹב הָעִנְיָנִים תִּמְצָאֵהוּ בַּעַל גְּבוּרָה, כָּל שֶׁכֵּן אִם יִהְיֶה רָגִיל בְּמִלְחָמוֹת. וְהַמִּדָּה הַזֹּאת מְשֻׁבַּחַת כְּשֶׁהִיא נִרְאֵית בִּמְקוֹמָהּ וּבְעִתָּהּ וּכְפִי מַה שֶּׁהוּא מְשַׁעֵר הַצָּלָתוֹ מִמַּה שֶׁיִּכָּנֵס בּוֹ. וְאִם הוּא יוֹצֵא מִן הַדֶּרֶךְ הַשָּׁוָה הַנְּכוֹנָה עַד שֶׁיַּשְׁלִיךְ עַצְמוֹ בִּמְקוֹם הַסַּכָּנָה הַגְּמוּרָה וְהַמִּיתָה — הַמִּדָּה הַזֹּאת מִדַּת שִׁגָּעוֹן וְהִיא מִדָּה מְגֻנָּה.
<b>וּבְאֵלֶּה</b> שְׁתֵּי הַמִּדּוֹת אָמַר הֶחָכָם <small>(מִשְׁלֵי כ"ח י"ד)</small> אַשְׁרֵי אָדָם מְפַחֵד תָּמִיד, וּמַקְשֶׁה לִבּוֹ יִפּוֹל בָּרָעָה. אַךְ הָאֲנָשִׁים הַגְּדוֹלִים הַנִּזְכָּרִים בַּמִּדָּה הַזֹּאת הָיוּ לָהֶם אוֹתוֹת עֶלְיוֹנוֹת וְהֶרְאוּ בָּהֶם הַכֹּחַ הַהוּא כִּיהוֹשֻׁעַ וְשִׁמְשׁוֹן וְגִדְעוֹן וְשָׁאוּל וְדָוִד וִיהוֹנָתָן וְאַבְנֵר וְיוֹאָב ע"ה וְהַדּוֹמֶה לָהֶם מֵאֲשֶׁר כְּמוֹתָם אֲשֶׁר נִרְאֲתָה בָּהֶם הַגְּבוּרָה וְהָיוּ מְשֻׁבָּחִים בַּעֲבוּרָהּ. וּבְהֵפֶךְ זֶה מִי שֶׁנִּרְאֲתָה בּוֹ הַמֹּרֵךְ וְהָעַצְלָה וְלֹא נִשְׁתַּבְּחוּ עָלֶיהָ כַּאֲשֶׁר אֲנִי עָתִיד לְזָכְרָם בַּשַׁעַר הַסָּמוּךְ לָזֶה.
<b>וְרָאוּי</b> לְהִתְנַהֵג בַּמִּדָּה הַזֹּאת בַּעֲבוֹדַת הָאֱלֹקִים כַּאֲשֶׁר יָדַעְתָּ מִמֹּשֶׁה רַבֵּנוּ עָלָיו הַשָּׁלוֹם כְּשֶׁפָּרַע מֵאַנְשֵׁי הָעֵגֶל בְּאָמְרוֹ <small>(שְׁמוֹת ל"ב כ"ז)</small> שִׂימוּ אִישׁ חַרְבּוֹ עַל יְרֵכוֹ. וְכַאֲשֶׁר יָדַעְתָּ מִפִּינְחָס בְּעִנְיַן קִנְאָתוֹ כמ"ש <small>(בַּמִּדְבָּר כ"ה ז)</small> וַיַּרְא פִּינְחָס בֶּן אֶלְעָזָר וַיָּקָם מִתּוֹךְ הָעֵדָה וַיִּקַּח רֹמַח. וּבְכָל עֵת הָיְתָה הַמִּדָּה הַזֹּאת רְצוֹנִי לוֹמַר מִדַּת הַגְּבוּרָה נִכֶּרֶת בְּנַפְשׁוֹת הָאֲנָשִׁים הַגְּדוֹלִים הָאַלּוּפִים הַגִּבּוֹרִים. וּמִמַּה שֶׁאָמַר א' מִן הַפִילוֹסוֹפִים: בְּחַר בְּמָוֶת יוֹסִיפוּ לְךָ שְׁנוֹת חַיִּים. וְהָיוּ בְּנֵי הֶעֲרָב קוֹרְאִים לְגִבּוֹר מְשֻׁגָּע.
<b>וְצָרִיךְ</b> הַמַּשְׂכִּיל שֶׁיִּתְנַהֵג בַּמִּדָּה הַזֹּאת הַמִּנְהָג הַשָּׁוֶה כְּדֵי שֶׁלֹּא יִקָּרֵא מְשֻׁגָּע וְיִתְנַהֵג בָּהּ עַל הַדֶּרֶךְ הַטּוֹבָה וְהַיְשָׁרָה. וְאָמְרוּ אֵין הַגִּבּוֹר נוֹדַע אֶלָּא בְּעֵת הַקּוֹרוֹת. וְאָמַר הַפִילוֹסוֹף: גֶּדֶר הַגְּבוּרָה הָאֹמֶץ וְהַיִּשּׁוּב כְּפִי מַה שֶּׁמְּחַיֶּבֶת הַחָכְמָה וְהָאֱמֶת וְתִסְבֹּל מַה שֶּׁתֶּאֱהַב וּמַה שֶּׁתִּשְׂנָא. וְאֵין הַגְּבוּרָה הָעִקְּשׁוּת בְּדִבְרֵי שֶׁקֶר וְהַתְמָדָה עַל הַשָּׁוְא וְסֵבֶל הַיְגִיעָה כִּי זֶה מִמִּדּוֹת הַחַיּוֹת הָרָעוֹת. אַךְ הַגְּבוּרָה שֶׁיִּסְבּוֹל הָאָדָם עַל הָאֱמֶת וְשֶׁיִּמְשׁוֹל בְּתַאֲוָתוֹ, עַד שֶׁיִּהְיֶה אֶצְלוֹ הַמָּוֶת עַל הַדֶּרֶךְ הַטּוֹבָה אֲשֶׁר יִמְצָאֶנָּהּ אַחַר כֵּן טוֹב מִן הַחַיִּים עַל שֶׁכְּנֶגְדָּהּ מִן הָרָע, אֲשֶׁר גִּלָּה אוֹתוֹ לוֹ דִּין הַחָכְמָה [וּבְסֵּפֶר] לְקוֹטִי בִּגְּבוּרָה, אוֹמֵר כִּי הַגְּבוּרָה מִטֶּבַע הַנֶּפֶשׁ הַחֲשׁוּבָה לְעֻמַּת הַכֹּחַ בַּגּוּף.

Chapter 4

<b>מִדַּת הַמֹּרֶךְ</b>
<b>הַשַּׁעַר הַד'</b> מִן הַחֵלֶק הַה' נְדַבֵּר בּוֹ עַל מִדַּת הַמֹּרֶךְ. הַמִּדָּה הַזֹּאת יוֹתֵר מַה שֶּׁתִּמְצָא בַּנְּפָשׁוֹת הַפְּחוּתוֹת הַדַּלּוֹת הַנְּמִבְזוֹת, וְהִיא מִדָּה מְגֻנָּה. וְצָרִיךְ הַמַּשְׂכִּיל לְהִזָּהֵר מִמֶּנָּה וְאַל יַרְגִּיל בָּהּ. וְיִשְׁתַּדֵּל לְהַרְחִיקָהּ מִנַּפְשׁוֹ וְלַהֲסִירָהּ מֵעָלָיו מִפְּנֵי שֶׁאֵינָהּ מְבִיאָה שׁוּם תּוֹעֶלֶת. אֲבָל הִיא מְבִיאָה הַגְּנוּת וְהַשֵּׁם הָרָע וְגוֹרֶמֶת לִפְחִיתוּת וְלִגְרִיעוּת. וְהָאֲנָשִׁים הַחֲשׁוּבִים אַנְשֵׁי הַלְּבָבוֹת הֵם מוֹאֲסִים אוֹתָהּ וְגוֹעֲלִים בָּהּ, אַחַר שֶׁמִּשְׁתַּמְּשִׁים בְּכֹחַ הַכָּרָתָם וּתְבוּנָתָם בְּדַרְכֵי הַנְהָגָתָהּ בַּמְּקוֹמוֹת אֲשֶׁר תִּהְיֶה בָּהֶם גּוֹרֶמֶת לְהַצָּלָה מִן הַסַּכָּנוֹת הַגְּדוֹלוֹת.
<b>וּמִסְּעִיפֵי</b> הַמִּדָּה הַזֹּאת הָעַצְלָה אֲשֶׁר הִזְכַּרְנוּ כְּבָר. וּכְבָר מַה שֶּׁנֶּאֱמַר בָּהּ מִן הַגְּנוּת וְהַחֶרְפָּה וּמַה שֶּׁאָמַר הֶחָכָם שְׁלֹמֹה עָ"ה <small>(מִשְׁלֵי כ"ו ט"ו)</small> טָמַן עָצֵל יָדוֹ בַּצַּלַּחַת נִלְאָה לַהֲשִׁיבָהּ אֶל פִּיו. וְזֶה תַּכְלִית הַחֶרְפָּה וְהַגְּנוּת. וְהַדָּבָר הַיָּדוּעַ מִן הֶעָצֵל וְרַךְ הַלֵּבָב שֶׁהוּא אוֹמֵר לֹא אֵלֵךְ מֵעִיר אֶל עִיר מִפְּנֵי פַּחַד הַלִּסְטִים וְהַחַיּוֹת כְּמוֹ שֶׁנֶּאֱמַר <small>(שָׁם כ"ו י"ג)</small> אָמַר עָצֵל שַׁחַל בַּדֶּרֶךְ אֲרִי בֵּין הָרְחוֹבוֹת. וְלֹא אֶתְעַסֵּק בַּשְׁחוֹרָה שֶׁלֹּא אַפְסִיד וְלֹא אֶתְעַנֶּה שֶׁלֹּא אֶחֱלֶה וְלֹא אֶתֵּן בִּצְדָקָה שֶׁלֹּא אִוָּרֵשׁ. וְהַדּוֹמֶה לָזֶה מִן הַדְּבָרִים שֶׁהֵם מְבִיאִים לִידֵי הַבַּטָּלָה עַד שֶׁלֹּא יִתָּכֵן לוֹ שׁוּם מַעֲשֵׂה וְלֹא שׁוּם תַּאֲוָה. אַךְ הוּא שׁוֹקֵט וְיוֹשֵׁב בִּמְקוֹמוֹ וְאֵינוֹ זָז מִמִּטָּתוֹ. כְּמוֹ שֶׁנֶּאֱמַר <small>(שָׁם כ"ו י"ד)</small> הַדֶּלֶת תִּסּוֹב עַל צִירָהּ וְעָצֵל עַל מִטָּתוֹ. וְאֵין הָאָדָם הַמַּשְׂכִּיל צָרִיךְ לְהַגְבִּיר הַמִּדָּה הַזֹּאת וְלֹא לְהִתְנַהֵג בָּהּ, שֶׁלֹּא יִהְיֶה נוֹדַע בָּהּ.
<b>וְיִהְיֶה</b> כְּמִי שֶׁחוֹשֵׁב בְּלִבּוֹ שֶׁיֵּהָרֵג קֹדֶם שֶׁיִּמְלְאוּ יָמָיו וְהַדּוֹמֶה לְזֶה אַךְ בְּעִנְיָן שֶׁאִי אֶפְשָׁר לְהִנָּצֵל מִמֶּנּוּ אִם יָשִׂים בּוֹ אֶת נַפְשׁוֹ וְאֶת עַצְמוֹ הַדִּין הוּא שֶׁיֵּרָאֶה בּוֹ מִדַּת הַמּוֹרֵךְ וְהָעַצְלָה. כְּמוֹ שֶׁאָמְרוּ עַל אָדָם אֶחָד שֶׁרָצָה הַמֶּלֶךְ לְשָׁלְחוֹ אֶל מְקוֹם סַכָּנָה וּמֵאֵן לָלֶכֶת. וְחֵרְפוֹ הַמֶּלֶךְ. אָמַר לוֹ: טוֹב שֶׁתְּחָרְפֵנִי וַאֲנִי חַי מִשֶּׁתִּתְפַּלֵּל בַּעֲדִי וַאֲנִי מֵת. וַאֲנִי רוֹאֶה הַמִּדָּה הַזֹּאת מִתְנַהֲגִים בָּהּ אַנְשֵׁי הַתַּעֲנוּג וְהַמְּנוּחָה בָּעוֹלָם מִשְּׁאַר בְּנֵי אָדָם. וְלֹא יָבִינוּ כִּי הַמְּנוּחָה עַצְמָהּ לֹא תִּגָּמֵר לָהֶם אֶלָּא אַחַר הַטֹּרַח הַגָּדוֹל וְתִקּוּן הָעֲסָקִים וְהָעִנְיָנִים שֶׁהֵם צְרִיכִים לָהֶם. וּכְמוֹ שֶׁנֶּאֱמַר <small>(שָׁם כ"ד כ"ז)</small> הָכֵן בַּחוּץ מְלַאכְתֶּךָ וְעַתְּדָהּ בַּשָּׂדֶה לָךָ וְאַחַר וּבָנִיתָ בֵיתֶךָ. אַךְ הַמְּנוּחָה הַמִּתְבּוֹדֶדֶת כָּלַל עִנְיָנָהּ הָעַצְלָה וְהַמֹּרֶךְ.
<b>וּכְבָר</b> יָדַעְתָּ מַה שֶּׁיִּקְרֶה הָאָדָם הֶעָצֵל עַד שֶׁיִּהְיֶה חָסֵר מִכָּל תַּקָּנוֹתָיו וְתוֹעֲלוֹתָיו כַּאֲשֶׁר יִפְגְּעֵהוּ הָרָשׁ. כְּמוֹ שֶׁנֶּאֱמַר <small>(שָׁם כ"ד ל"ג־ל"ד)</small> מְעַט שֵׁנוֹת מְעַט תְּנוּמוֹת... וּבָא כִּמְהַלֵּךְ רֵישֶׁךָ. וְעוֹד כִּי הַמִּדָּה הַזֹּאת גּוֹרֶמֶת בַּגּוּף חֳלָיִים וּמַדְוִים גְּדוֹלִים רַבִּים כְּמוֹ הַכֹּבֶד וְהַנֶּפַח וְגִיד הַנָּשֶׁה וְחוֹלִי הַפּוֹדְגְרָא וְחוֹלִי הִפִּיל, וְהַדּוֹמֶה לָאֵלֶּה מִן הַחֳלָיִים הַמְּשֻׁנִּים אֲשֶׁר יִקְרוּ מִמִּעוּט הַכֹּחַ הַמְעַכֵּל. עַד שֶׁתִּהְיֶה לוֹ הַמִּדָּה הַזֹּאת בַּטֶּבַע שֶׁלֹּא יוּכַל לְהַעְתִּיקָהּ מִמֶּנּוּ וְיַחֲשׁוֹב שֶׁכְּנֶגְדָּהּ מְגֻנֶּה, כ"ש אִם יִזְדַּמֵּן לְעָצֵל מֶזֶג הַלֵּחָה עִם יְמֵי הַזִּקְנָה כִּי הֵם יוֹסִיפוּ לוֹ כֹּבֶד וְעַצְלָה.
<b>וְהָאֵל</b> יַצִּילֵנוּ מִן הַמִּדּוֹת הַמְגֻנּוֹת וְיַדְרִיכֵנוּ בַּדֶּרֶךְ הַטּוֹבָה וְהַיְשָׁרָה ויר"א. תַּם וְנִשְׁלָם שֶׁבַח לָאֵל גָּדוֹל וְנוֹרָא. בְּעֶרֶב ר"ה שְׁנַת יוֹבִילוֹ שַׁ"י לַמּוֹרָא. בְּיָמֵינוּ יִבָּנֶה בֵּית הַבְּחִירָה אָמֵן.
<b>נֹסַח</b> חֲתִימַת הַסֵּפֶר דְּפוּס רִאשׁוֹן הַנִּדְפַּס בְּיַחַד עִם ס' חוֹבַת הַלְּבָבוֹת:
<b>אָמַר</b> יִצְחָק אֲבָרֵךְ אֶת ה' אֲשֶׁר יְעָצָנִי — חִזְּקַנִי וְאִמְּצַנִי לְהַתְחִיל וּלְהַשְׁלִים ב' הַחִבּוּרִים הַמְפֹאָרִים הָאֵלֶּה. בָּהֶם כָּל אֱנוֹשׁ יִמְצָא מַרְגּוֹעַ לְנַפְשׁוֹ בְּהִלּוֹ נֵרוֹ עֲלֵי רֹאשׁוֹ. לְתַאֲוָה יְבֻקַּשׁ רָצוֹן דִּבְרֵי חֵפֶץ נַפְשׁוֹ שׁוֹקֵקָה לְחָבְשָׁהּ וּלְחַזְּקָהּ. לֹא נִפְלֵאת וְלֹא רְחוֹקָה. מְתוּקָה שְׁנַת הָעוֹבֵד אֶת ה' מֵאַהֲבָה. וְזָרַח הַשֶּׁמֶשׁ וּבָא לִצְבוֹא צָבָא. בְּיוֹם טוֹבָה נָפִישׁ נְהוֹרֵיהּ טוּבָא. אַשְׁרֵי אִישׁ בְּמִצְוֹתָיו חָפֵץ יְמַלֵּא אֶת יָדוֹ לְבִלְתִּי יִדַּח מִמֶּנּוּ וְשָׂם לִבּוֹ וְעֵינָיו בּוֹ כָּל הַיָּמִים. וְיִהְיוּ תּוֹאֲמִים לְאוּרִים וְתוּמִים. צֵידָה לְדַרְכּוֹ בְּאַחֲרִית הַיָּמִים. וַאֲנִי בְּתֻמִּי הָלַכְתִּי וְהִגַהְתִּי כְּחֶזְקַת הַיָּד גַּם כִּי שְׁגִיאוֹת הַדְּפוּס מִי יָבִין וּמִי שָׁלַח יָדוֹ בָּהּ וְנִקָּה חָסֵר אוֹ יָתִיר אוֹ חַלִיף. וְהַמַּשְׂכִּיל יְתַקֵּן מְעֻוָּת שֶׁיּוּכַל לִתְקוֹן.
<b>וּלְיוֹפִי</b> וְהִדּוּר זֹאת הַמְּלָאכָה, זֹאת הַשִּׁירָה בְּפִי עֲרוּכָה:
<b>אַשְׁרֵי</b> אֱנוֹשׁ יָאִיר בְּהִלּוֹ נֵר עֲלֵי רֹאשׁוֹ וְיִהְיֶה לוֹ לְמַרְפֵּא נֶפֶשׁ.
<b>אֶל</b> הַנְּשָׁמָה יִהְיֶה תָּמִיד לְאוֹר עוֹלָם וּמַרְגּוֹעַ וַיִּמְצָא נֶפֶשׁ.
<b>אֵלֶּה</b> שְׁנֵי אוּרִים לְהַנְחִיל אוֹהֲבַי חוֹבַת לְבָבוֹת אִישׁ וּמִדּוֹת נֶפֶשׁ.