Ohr Yisrael
אור ישראל
Ohr Yisrael haMenukad, Jerusalem 1997
https://www.nli.org.il/he/books/NNL_ALEPH001743348

אור ישראל

הקדמה

<b>הָרַמְבַּ"ם</b> זַ"ל בְּפ"ג מִשְּׁמֹנָה פְּרָקִים כָּתַב וְזֶה לְשׁוֹנוֹ, אָמְרוּ הַקַּדְמוֹנִים כִּי יֵשׁ לַנֶּפֶשׁ בְּרִיאוּת וָחֹלִי כְּמוֹ שֶׁיֵּשׁ לַגּוּף בְּרִיאוּת וְחֹלִי, וּבְרִיאוּת הַנֶּפֶשׁ הוּא שֶׁתִּהְיֶה תְּכוּנָתָהּ כוּ', שֶׁתַּעֲשֶׂה בָּהּ תָּדִיר הַטּוֹבוֹת וְהַפְּעֻלּוֹת הַנְּאוֹתוֹת, וְחָלְיָהּ הוּא שֶׁתִּהְיֶה תְּכוּנָתָהּ כוּ', שֶׁתַּעֲשֶׂה בָּהֶן תָּדִיר הָרָעוֹת וְהַפְּעֻלּוֹת הַמְגֻנּוֹת כוּ', וּכְמוֹ שֶׁהַחוֹלִים הַגּוּפָנִים כְּשֶׁיֵּדְעוּ חָלְיָם כִּי יִשְׁאֲלוּ הָרוֹפְאִים וְיוֹדִיעוּם מַה שֶּׁצָּרִיךְ לַעֲשׂוֹתוֹ וְיַזְהִירוּם כוּ', כֵּן חֹלִי הַנְּפָשׁוֹת צָרִיךְ לָהֶם שֶׁיִּשְׁאֲלוּ הַחֲכָמִים שֶׁהֵם רוֹפְאֵי הַנְּפָשׁוֹת כוּ', וִירַפְּאוּ אוֹתָם בַּמְּלָאכָה אֲשֶׁר יְרַפְּאוּ בָּהּ מִדּוֹת הַנֶּפֶשׁ כוּ' עַד כָּאן לְשׁוֹנוֹ עַיֵּן שָׁם. וְכֵן כָּתַב הָרַמְבַּ"ם בְּפֶרֶק ב' מֵהִלְכוֹת דֵּעוֹת לְיַחֵס חֹלִי הַנֶּפֶשׁ לְחֹלִי הַגּוּף עַיֵּן שָׁם:
<b>וְהִנֵּה</b> כְּמוֹ בְּתַּהְלוּכוֹת שְׁלוֹם הַגְּוִיָּה וְעִנְיָנָהּ, חַיּוּתָה וּבְרִיאוּתָהּ וּבִנְיָנָהּ, כְּבָר נוֹדַע כִּי בִּכְלָל מִשְּׁנוֹת דּוֹר וָדוֹר, כֹּחוֹת הָאֱנוֹשִׁית הוֹלֵךְ וְרָפֶה, עַד דּוֹרֵנוּ זֶה אֲשֶׁר בַּעֲו‍ֹנוֹתֵינוּ הָרַבִּים נִתְמַעֵט הַבְּרִיאוּת וְגָבְרָה הַחֻלְשָׁה, יְדוּעִים חֹלִי וּמַכְאוֹב מִכָּל נֶגַע וְכָל מַחֲלָה, כּוֹלְלִים מִסְפָּר רַב מִבְּנֵי אָדָם. הִנֵּה כְּמוֹ כֵן הוּא בְּתַהְלוּכוֹת שְׁלוֹם הַנֶּפֶשׁ, הִיא חַיֵּי הַנְּשָׁמָה לֹא תַעֲמֹד עַל מְכוֹנָהּ, דּוֹר אַחַר דּוֹר הוֹלֵךְ וָדַל בַּמַּצָּב הָרוּחָנִי, בְּרִיאוּת הַנֶּפֶשׁ הוֹלֶכֶת וְחָסֵר, מֻכִּים וּנְגוּעִים בְּחֹלִי הַנֶּפֶשׁ תֵּרֵב מִסְפָּרָם מֵעֵת לְעֵת:
<b>הַאֻמְנָם</b> תַּחַת כִּי בַּדּוֹרוֹת הַחוֹלְפוֹת, אַךְ בְּמֶשֶׁךְ דּוֹר שָׁלֵם, מֵאָבוֹת לִבְנֵי בָּנִים, הָיָה נִרְגָּשׁ שִׁנּוּי בְּמַצַּב הַתּוֹרָה וְהַיִּרְאָה מוּל דּוֹר הַקּוֹדֵם, עַתָּה בַּדּוֹר הָאַחֲרוֹן, הִנֵּה בַּעֲו‍ֹנוֹתֵינוּ הָרַבִּים בְּכָל מֶשֶׁךְ שָׁנוֹת מוּעָטוֹת, רוּחַ חֲדָשָׁה תַּחֲלֹף עַל פָּנֶיהָ, וְתִשָּׂא בִּכְנָפֶיהָ הֲמוֹן תְּמוּרוֹת וְצָבָא חֲלִיפוֹת אֵין מִסְפָּר, וּכְבָר נִרְאֶה וְנִכָּר הִשְׁתַּנּוּת גְּדוֹלָה בַּחֲלִישׁוּת וְרִפְיוֹן הַנֶּפֶשׁ, בְּתוֹרָה וְיִרְאָה וַעֲבוֹדַת ה' יִתְבָּרַךְ שְׁמוֹ, כִּי הֵמָּה הוֹלְכִים וְחָסֵר, עַד הָעֵת הָרָעָה הַזֹּאת, אֲשֶׁר תַּחֲלוּאֵי הַנֶּפֶשׁ הִקִּיפָה כִּמְעַט כָּל בָּשָׂר, ה' יְרַחֵם:
<b>וְכַאֲשֶׁר</b> נַשְׁקִיף בְּעֵין הַבְּחִינָה עַל מַצַּב הַתּוֹרָה וְהַיִּרְאָה בִּכְלָל, בְּאֵיזֶה מֵהֶם שָׁלְטָה מַחֲלַת הַנֶּפֶשׁ בְּיוֹתֵר לְהָרַע, עַיִן בְּעַיִן נִרְאֶה כִּי אֵין עָרֹךְ לְרִפְיוֹן הַתּוֹרָה, מוּל חֲלִישׁוּת הַיִּרְאָה, כִּי הִנֵּה עִם כָּל הַתְּלָאָה אֲשֶׁר מָצָא אֶת תּוֹרָתֵנוּ הַקְּדוֹשָׁה, שִׁפְלוּת עֶרְכָּהּ וּשְׁמָמִין שְׁעָרֶיהָ, הִנֵּה בְּכָל זֹאת הַבְטָחַת נוֹתֵן הַתּוֹרָה יִתְבָּרַךְ שְׁמוֹ, כִּי לֹא תִשָּׁכַח עֵדוּת מִפִּי זֶרַע יַעֲקֹב הִיא שֶׁעָמְדָה לָנוּ גַּם הַיּוֹם, כִּי הַקּוֹל קוֹל יַעֲקֹב נִשְׁמַע מִבָּתֵּי מִדְרָשׁוֹת, וְשַׁעֲרֵי צִיּוֹן הַמְצֻיָּנִים בַּהֲלָכָה פְּתוּחִים לִרְוָחָה, וְכֵן נִמְצְאוּ בָּרוּךְ ה' טְהוֹרֵי לֵב, הַתּוֹמְכִים אוֹתָהּ בִּמְחוֹקֵק בְּמִשְׁעֲנוֹתָם:
<b>אוּלָם</b> אַךְ הַיִּרְאָה יָרְדָה פְּלָאִים, מִגָּבְהֵי מָרוֹם לְסֵתֶר הַמַּדְרֵגָה, בְּאֹפֶן נוֹרָא מְאֹד, בְּאֶפֶס עָצוּר וְעָזוּב, בְּאֵין מִשְׁעָן וּמַשְׁעֵנָה, דַּרְכֵי הַיִּרְאָה אֲבֵלוֹת, שַׁעֲרֵי עֲבוֹדַת ה' שׁוֹמְמִין, הָעֲו‍ֹנוֹת רַבּוּ לְמַעְלָה רֹאשׁ, הַמִּדּוֹת הָרָעוֹת תִּשְׁלֹט בְּכָל תֹּקֶף וָעֹז, הֵמָּה יַשְׁחִיתוּ וְיַתְעִיבוּ כָּל חֶלְקָה טוֹבָה בְּנַחֲלַת ה'. תְּלַהֵט וְתִשְׂרֹף מוּסְדֵי הַיִּרְאָה וְהָעֲבוֹדָה, גָּבְרוּ בַּעֲלֵי לָשׁוֹן, יִרְאֵי חֵטְא נִמְאָסוּ, סָר מֵרָע מִשְׁתּוֹלֵל, הַשֶּׁקֶר תִּתְעַטֵּף בִּמְעִיל הַצֶּדֶק, אִישׁ זְרוֹעַ לוֹ הָאָרֶץ, וְהָאֱמֶת נֶעְדֶּרֶת:
<b>גַּם </b>הִנֵּה אֶת אֲשֶׁר מִלְּפָנִים בְּיִשְׂרָאֵל, הָיָה הַתּוֹרָה וְהַיִּרְאָה תָּמִים יַחְדָּו, כְּתֹאמֵי צְבִיָּה, הִתְלַכְּדוּ וְלֹא הִתְפָּרְדוּ, כָּל בַּעֲלֵי תּוֹרָה הָיוּ מְשֻׁבָּצִים גַּם בִּפְנִינֵי הַיִּרְאָה, בְּעֶרֶךְ חָכְמָתָם הָיָה גַּם יִרְאָתָם, הִנֵּה עַתָּה בַּעֲו‍ֹנוֹתֵינוּ הָרַבִּים כִּמְעַט נִתְפָּרֵד הַחֲבִילָה, נִתְּקוּ הַמּוֹסֵרוֹת, וְנִפְסַק הַקֶּשֶׁר הַמְחַבֵּר אוֹתָם יַחַד, וְסוֹף סוֹף בְּאֵין יִרְאָה, תָּפוּג גַּם תּוֹרָה חָלִילָה ה' יְרַחֵם:
<b>הַאֻמְנָם</b> בְּתַחֲלוּאֵי הַגּוּף, לְעֻמַּת הַמַּחֲלוֹת הַמִּתְרַבּוֹת, כְּנֶגְדָּן חָכְמַת הָרְפוּאָה רְחָבָה וְנָסַבָּה לְמַעְלָה רֹאשׁ, חַכְמֵי הָרוֹפְאִים עֲמֵלִים תָּמִיד לְהַרְחִיב אֶת חוּג פְּעֻלָּתָהּ, לְהָבִין וּלְהַשְׂכִּיל בְּשָׁרְשֵׁי הַמַּחֲלוֹת, וּבְכֹחַ הַחָכְמָה הַבְּחִינָה וְהַנִּסָּיוֹן, יַמְצִיאוּ מֵעֵת לְעֵת תְּרוּפוֹת חֲדָשׁוֹת אֲשֶׁר לֹא יָדְעוּ מִלְּפָנִים, כֵּן רַבִּים הֵמָּה הַשּׁוֹקְדִים לִלְמֹד חָכְמַת הָרְפוּאָה, כִּרְבוֹת הַמַּחֲלוֹת כֵּן רַבּוּ רוֹפְאִים וּרְפוּאוֹת:
<b>אָכֵן</b> לֹא כְּאֵלֶּה חֵלֶק חַיֵּי נְפָשׁוֹת וְתַחֲלוּאֶיהָ, הַחוֹלִים מִתְרַבִּים, הַמַּחֲלוֹת מִתְגַּבְּרוֹת, הַחֲלִישׁוּת מִתְחַזְּקוֹת, דַּרְכֵי הָרְפוּאָה נִנְעֲלוּ, אֵין רוֹפְאִים וּרְפוּאוֹת, אֵין צָרִי וּמָזוֹר, אֵין אֲרוּכָה וּתְעָלָה:
<b>לוּלֵי</b> ה' שֶׁהָיָה לָנוּ יֹאמַר נָא יִשְׂרָאֵל, לוּלֵי ה' שֶׁהָיָה לָנוּ, יֹאמְרוּ נָא יִרְאֵי ה', כִּי בְּחֶמְלַת ה' עַל עַמּוֹ, הִנֵּה גַּם בַּדּוֹר הָאַחֲרוֹן שָׁלַח לָנוּ הַמּוֹרֶה לִצְדָקָה, רוֹעֶה נֶאֱמָן מוֹשִׁיעַ וָרַב, לְהַחֲיוֹת עַם רַב חַיֵּי הַנֶּפֶשׁ, לִגְהוֹת צָרִי וּמָזוֹר לְתַחֲלוּאֵי נְפָשׁוֹת וְלַהֲשִׁיבָם לִתְחִיָּה, הֲלֹא נִיהוּ כ"ק אדמו"ר הָרַב הַגָּאוֹן הַגָּדוֹל רשכבה"ג הֶחָסִיד וְהֶעָנָו אוֹר עוֹלָם הַמְפֻרְסָם בְּקַצְוֵי אֶרֶץ מָרָנָא וְרַבָּנָא רַבִּי יִשְׂרָאֵל מִסַּאלַאנְט זצוקללה"ה, אֲשֶׁר כְּבָר מוּדַעַת וּמְפֻרְסָם בַּתֵּבֵל, כָּל תֹּקֶף גְּדֻלָּתוֹ וְצִדְקָתוֹ חֲסִידוּתוֹ וְעִנְוְתָנוּתוֹ וּקְדֻשָּׁתוֹ:
<b>וְהִנֵּה</b> יוֹתֵר שֶׁהָיָה גָּאוֹן וְחָסִיד, עוֹד זָכָה וְזִכָּה אֶת הָרַבִּים, בְּמִדָּה נִפְרָזָה מְאֹד, כִּי הוּא הֵאִיר עֵינֵי בֵּית יִשְׂרָאֵל בְּתוֹרָתוֹ וְיִרְאָתוֹ, וְהָיָה עָמֵל וְיָגֵעַ כָּל יָמָיו, לְהָקִים אֶת סֻכַּת יִרְאָה הַנּוֹפֶלֶת, וּלְהָרִים אֶת קַרְנָהּ, לְחַבֵּר אוֹתָהּ אֶל הַתּוֹרָה כְּמוֹ לְפָנִים בְּיִשְׂרָאֵל, לְרַפְּאוֹת תַּחֲלוּאֵי נְפָשׁוֹת, וּלְהָשִׁיב אֶת לְבָבָם לְאָבִינוּ שֶׁבַּשָּׁמַיִם, בְּמֶתֶק שְׂפָתָיו הֵשִׁיב רַבִּים מֵעָו‍ֹן, וְהִשְׂבִּיעַ כָּל נֶפֶשׁ נַעֲנָה בְּיִרְאַת ה' יִתְבָּרַךְ שְׁמוֹ:
<b>הוּא</b> הֶעֱמִיד תַּלְמִידִים הַרְבֵּה, וְנָתַן נַפְשׁוֹ עֲלֵיהֶם לְהַדְרִיךְ אוֹתָם, לְלַמְּדָם דֶּרֶךְ ה' וְדַעַת תְּבוּנוֹת, לִנְטֹעַ וּלְהַשְׁרִישׁ בִּלְבָבָם יִרְאַת ה' וּמִדּוֹת יְשָׁרוֹת וּרְצוּיוֹת, וּלְהוֹרוֹתָם דַּרְכֵי עֲבוֹדַת ה' יִתְבָּרַךְ שְׁמוֹ:
<b>וְהָעוֹלֶה</b> עַל כֹּל, הֵן הֵן גְּבוּרוֹתָיו וְנוֹרְאוֹתָיו כִּי הִפְלִיא עֵצָה הִגְדִּיל תּוּשִׁיָּה, לְזַכּוֹת אֶת הָרַבִּים לְדוֹר דּוֹר, לְהַעֲלוֹת מַרְפֵּא אֲרוּכָה וּתְעָלָה לְתַחֲלוּאֵי נְפָשׁוֹת לַהֲשִׁיבָם לִתְחִיָּה, בַּתַּחְבּוּלָה הַנִּפְלָאָה שֶׁל לִמּוּד הַמּוּסָר בְּהִתְפַּעֲלוּת, כִּי אִזֵּן וְחִקֵּר וְלִמֵּד דַּעַת אֶת הָעָם חָכְמָה וּמוּסָר, מָזוֹר וּתְרוּפָה כּוֹלֶלֶת לְמַחֲלַת הַנֶּפֶשׁ, וּלְהִנָּצֵל מִפַּח וּמוֹקְשֵׁי הַיֵּצֶר, לִקְבֹּעַ עִתִּים סְדוּרוֹת בְּכָל יוֹם, לִלְמֹד בְּסִפְרֵי יִרְאָה וּמוּסָר, בְּלֵב נָכוֹן, בִּשְׂפָתַיִם דּוֹלְקִים, בְּקוֹל מְעוֹרֵר תּוּגָה וָעֶצֶב, וְהִתְפַּעֲלוּת הַנֶּפֶשׁ, וְכִי הַלִּמּוּד הַזֶּה, יְשׁוּעָה וּמַרְפֵּא בִּכְנָפֶיהָ, יִרְאַת ה' וְעַנְוַת צֶדֶק בְּעִקְּבוֹתֶיהָ, מְלַמֶּדֶת לָאָדָם חָכְמָה וָדַעַת, צֶדֶק מִשְׁפָּט וּמֵישָׁרִים. וְכָל מִדָּה נְכוֹנָה יְקָרָה וַחֲמוּדָה:
<b>וְהִנֵּה</b> אַדְמוֹ"ר הַגָּאוֹן הֶחָסִיד קְדוֹשׁ יִשְׂרָאֵל זצוק"ל, אֲשֶׁר כְּעַמּוּד אֵשׁ שְׁלָחוֹ ה' לְפָנֵינוּ, לְהָאִיר עֵינֵי בֵּית יִשְׂרָאֵל בְּתוֹרָה וְיִרְאַת ה', וּפָתַח לָנוּ שַׁעֲרֵי אוֹרָה, עַל יְדֵי דֶּרֶךְ לִמּוּד הַיִּרְאָה וְהַמּוּסָר, מָסַר נַפְשׁוֹ עַל זֶה כָּל יְמֵי חַיָּיו, לִקְבֹּעַ דַּרְכֵי הָרְפוּאָה הַזֹּאת שֶׁל לִמּוּד הַיִּרְאָה וְהַמּוּסָר בְּהִתְפַּעֲלוּת, וְלָשׂוּם לָהּ מְסִלּוֹת בְּקֶרֶב יִשְׁרֵי לֵב יוֹדְעֵי בִּינָה, וְכֵן לָתֵת לָהּ מַהְלְכִים בְּקֶרֶב הָעָם, לְהַרְחִיב אֶת הַמִּנְהָג בָּזֶה, אֲשֶׁר יְשׁוֹטְטוּ בָּהּ רַבִּים, וְתִרְבֶּה הַדַּעַת וְיִרְאַת ה' בְּקֶרֶב יִשְׂרָאֵל, וְהִרְעִישׁ אֶת הָעוֹלָם בָּזֶה כַּיָּדוּעַ וּמְפֻרְסָם, וְחֵפֶץ ה' הִצְלִיחַ בְּיָדוֹ, וּמִשְּׁמַיָּא זָכֵי לֵיהּ לְזַכּוֹת בָּזֶה אֶת הָרַבִּים, וְלִפְעֹל יְשׁוּעוֹת בְּקֶרֶב הָאָרֶץ לְחַיֵּי הַנֶּפֶשׁ, כִּי עַל יְדֵי הָרְפוּאָה הַבְּדוּקָה הַזֹּאת שֶׁל לִמּוּד הַיִּרְאָה וְהַמּוּסָר, הַרְבֵּה עָתְקוּ וְגַם גָּבְרוּ חַיִל, בְּיִרְאַת ה' וּמִדּוֹת רְצוּיוֹת. וּתְהִי לָהֶם לְמַעְיְנֵי הַיְשׁוּעָה יְשׁוּעַת הַנֶּפֶשׁ, אִם מְעַט וְאִם הַרְבֵּה, אִישׁ אִישׁ לְפִי עֶרְכּוֹ וּתְכוּנָתוֹ, וּבְכֵן נִתְרַבֶּה דַּעַת שֶׁל יִרְאַת ה' בְּקֶרֶב יִשְׂרָאֵל:
<b>וְהִנֵּה</b> גְּדוֹלִים צַדִּיקִים בְּמִיתָתָן כוּ', כִּי כְּמוֹ שֶׁאֵין מִסְפָּר לִגְדוּדָיו אֲשֶׁר זִכָּה בַּחַיִּים, כֵּן גַּם אַחֲרֵי אֲשֶׁר נִגְנַז אֲרוֹן הַקֹּדֶשׁ, וְאָבַד חָסִיד מִן הָאָרֶץ, לֹא אָבְדוּ עֶשְׁתּוֹנוֹתָיו וּמַחֲשַׁבְתּוֹ הַטּוֹבָה אֲשֶׁר חָשַׁב עַל עַמּוֹ, לְהֵיטִיב וּלְהַשְׂכִּיל אוֹתָם בִּינָה בְּיִרְאַת ה' יִתְבָּרַךְ שְׁמוֹ. כִּי כָּל פְּעֻלַּת צַדִּיק לְחַיִּים חַיֵּי הַנֶּפֶשׁ, נִשְׁאַר בְּיָדֵינוּ בָּרוּךְ ה' לִפְלֵטָה עַד הַיּוֹם, וְאִם כִּי הֶעָפָר שָׁב אֶל הֶעָפָר, וְעֵינֵי בָּשָׂר לֹא יְשׁוּרֶנּוּ, אוּלָם רוּחוֹ עוֹד מִתְהַלֵּךְ בַּחַיִּים, וְלֹא כָּבָה אוֹר יִשְׂרָאֵל, אוֹר תּוֹרָתוֹ וְיִרְאָתוֹ וְדֶרֶךְ מוּסָרוֹ הַטּוֹב, שׁוֹאֵף זוֹרֵחַ הוֹלֵךְ וָאוֹר עוֹד הַיּוֹם, לְהָאִיר עֵינֵי תְּמִימִים יִשְׁרֵי לֵב בְּיִרְאַת ה' וַעֲבוֹדָתוֹ יִתְבָּרַךְ שְׁמוֹ:
<b>כִּי</b> מִגְּדוֹלֵי תַּלְמִידָיו אֲשֶׁר חָסוּ בְּצֵל דָּלִיּוֹתָיו, וְשָׁתוּ מֵימָיו הַיּוֹצְאִים מִן הַקֹּדֶשׁ, וְזָכוּ לַעֲמֹד לְפָנָיו וּלְקַבֵּל מִמֶּנּוּ דֶּרֶךְ ה', הֵמָּה הֶחֱזִיקוּ בְּדַרְכּוֹ דֶּרֶךְ הַקֹּדֶשׁ, וְעָמְלוּ לְהָפִיץ תּוֹרַת רַבָּם וְדֶרֶךְ מוּסָרוֹ הַטּוֹב, לְזַכּוֹת אֶת הָרַבִּים, לְקָרֵב נְפָשׁוֹת לְלִמּוּד הַיִּרְאָה וְהַמּוּסָר, וּלְהַשְׁקוֹתָם מַיִם חַיִּים אֲשֶׁר דָּלוּ מִן הַקֹּדֶשׁ קְדוֹשׁ יִשְׂרָאֵל זצוק"ל, מִדִּבְרֵי חָכְמָתוֹ וּמוּסָרָיו בְּיִרְאַת ה' יִתְבָּרַךְ שְׁמוֹ, וּבָרוּךְ ה' כִּי הֻקְבַּע לִמּוּד הַמּוּסָר לְחֹק בְּכַמָּה יְשִׁיבוֹת גְּדוֹלוֹת, וּבְכַמָּה קִבּוּצִים שֶׁל לוֹמְדֵי תּוֹרָה, לְהַפְרִישׁ שָׁעָה קַלָּה בְּכָל יוֹם, לֶהֱגוֹת בְּסִפְרֵי יִרְאָה וּמוּסָר, לִלְמֹד לְיִרְאָה אֶת ה' הַנִּכְבָּד וְהַנּוֹרָא:
<b>וְכֵן</b> נָגַהּ שְׁבִיב מְאוֹר יִשְׂרָאֵל וּקְדוֹשׁוֹ, לְהָאִיר גַּם עַל פְּנֵי הַמִּזְרָח, בַּמָּקוֹם הַקֹּדֶשׁ צִיּוֹן וִירוּשָׁלַיִם, כִּי גַּם שָׁם בַּקֹּדֶשׁ נִמְצְאוּ אֵיזֶה שְׂרִידִים אֲשֶׁר ה' קוֹרֵא, מִתַּלְמִידֵי תַּלְמִידָיו, יוֹשְׁבֵי אֹהָלִים שֶׁל תּוֹרָה, מוֹשִׁיבֵי מִלְחַמְתָּהּ שַׁעְרָה, וְהִנְהִיגוּ בֵּינֵיהֶם דֶּרֶךְ הַקֹּדֶשׁ שֶׁל לִמּוּד הַיִּרְאָה וְהַמּוּסָר, וְעַל דַּרְכֵיהֶם נָגַהּ אוֹרָהּ, יִגְבְּרוּ חֲיָלִים בַּתּוֹרָה, וְיִרְאַת ה' טְהוֹרָה:
<b>וְהִנֵּה</b> אדמו"ר הַגָּאוֹן הֶחָסִיד זצוק"ל, הָיָה נַחַל נוֹבֵעַ מְקוֹר חָכְמָה וְדַעַת יִרְאַת ה' וּמוּסַר הַשְׂכֵּל, לֹא תִּמָּלֵא אֹזֶן מִשְּׁמֹעַ דַּרְכֵי חָכְמָתוֹ וְהַשְׂכָּלָתוֹ בַּעֲבוֹדַת ה' יִתְבָּרַךְ שְׁמוֹ, וְאֶת תּוֹכַחַת מוּסָרָיו, אֲשֶׁר נֹפֶת תִּטֹּפְנָה שִׂפְתוֹתָיו, צוּף אִמְרֵי נֹעַם מַרְפֵּא לַנֶּפֶשׁ, אוּלָם לֹא זָכִינוּ שֶׁיִּהְיֶה דְּבָרָיו הַקְּדוֹשִׁים, כְּתוּבִים מִמֶּנּוּ בְּעֵט בַּרְזֶל וְעֹפֶרֶת עַל פְּנֵי לוּחַ, כִּי הוּא לֹא כָּתַב מֵעוֹלָם עַל סֵפֶר, לֹא דַּרְכֵי חָכְמָתוֹ בְּרֻבֵּי תּוֹרָתוֹ, וְלֹא אֶת עֹצֶם בִּינָתוֹ בְּיִרְאַת ה' וַעֲבוֹדָתוֹ, גַּם עַל דְּבַר לִמּוּד הַיִּרְאָה וְהַמּוּסָר, מַטְּרַת חֵפֶץ רוּחוֹ וְרַעְיוֹן לְבָבוֹ, לֹא כָּתַב כִּי אִם מַאֲמַר אִגֶּרֶת הַמּוּסָר, אֲשֶׁר נִדְפַּס כַּמָּה פְּעָמִים, וְכֻלּוֹ סוֹבֵב הוֹלֵךְ עַל דֶּרֶךְ לִמּוּד הַמּוּסָר, וְכֵן אֶת שְׁתֵּי הַדְּרָשׁוֹת הַנִּדְפָּסוֹת מִמֶּנּוּ בְּסֵפֶר תְּבוּנָה, אֲשֶׁר יִשָּׂא מִדַּבְּרוֹתָיו גְּבוֹהוֹת וּנְצוּרוֹת בְּחָכְמַת הַיִּרְאָה וְדַרְכֵי הַמִּדּוֹת, וּזְעֵיר שָׁם יְדַבֵּר גַּם עַל דְּבַר לִמּוּד הַיִּרְאָה וְהַמּוּסָר:
<b>עַל</b> כֵּן הִנֵּה בְּשֶׁכְּבָר הַיָּמִים וְשָׁנִים, שַׂמְתִּי אֶל לְבָבִי לְחַפֵּשׂ בְּחֵפֶשׂ מְחֻפָּשׂ, אוּלַי אֶמְצָא מַה מִּדְּבָרָיו הַקְּדוֹשִׁים בְּיִרְאַת ה', וּבִפְרָט בְּעִנְיַן לִמּוּד הַיִּרְאָה וְהַמּוּסָר, יָגַעְתִּי וּמָצָאתִי בְּעֶזְרַת ה' חֶמְדָּה גְּנוּזָה מִכְּתַב יָד קָדְשׁוֹ אדמו"ר זצוק"ל, מִכְתָּבִים בּוֹדְדִים, מְעַטֵי הַכַּמּוּת וְרַבֵּי הָאֵיכוּת, אֲשֶׁר כָּתַב לְתַלְמִידָיו וּמְקֹרָבָיו, לְחַזֵּק לְבָבָם בְּיִרְאַת ה', וּבְלִמּוּד הַיִּרְאָה וְהַמּוּסָר, גִּנְזֵי מַטְמוֹנִים יְקָרִים מִפְּנִינִים:
<b>וְלָזֹאת</b> הִנֵּה אָנֹכִי הַכּוֹתֵב, אֲשֶׁר הִנְנִי אֶחָד מִתַּלְמִידָיו, וְזָכִיתִי לַעֲמֹד לְפָנָיו, לִיצֹּק מַיִם עַל יָדָיו, וּלְשַׁמֵּשׁ אוֹתוֹ כְּעֶבֶד לִפְנֵי הָרַב, וְגַם הוּא קֵרֵב אוֹתִי מְאֹד, וְזָכִיתִי לִשְׁמֹעַ דִּבְרֵי אֱלֹקִים חַיִּים תָּמִיד, מְפֹרָשׁ יוֹצֵא מִפִּיו הַקָּדוֹשׁ וְהַטָּהוֹר, בְּדַרְכֵי יִרְאַת ה' וַעֲבוֹדָתוֹ יִתְבָּרַךְ שְׁמוֹ, אֶת תּוֹכַחַת מוּסָרָיו בִּכְלָל, וְעַל דְּבַר לִמּוּד הַיִּרְאָה וְהַמּוּסָר בִּפְרָט, אֶת אֲשֶׁר בִּשֵּׂר צֶדֶק בְּקָהָל רַב, וַאֲשֶׁר הָיָה דּוֹרֵשׁ בְּיִחוּד לִפְנֵי תַּלְמִידָיו, וְכֵן אֶת אֲשֶׁר יִחֵד הַדִּבּוּר לִפְנֵי שְׂרִידִים מִתַּלְמִידָיו, אֲשֶׁר יָדַע אוֹתָם כִּי הֵם כֵּלִים עֲלוּלִים לְקַבֵּל שִׁפְעוֹ, וְנָתַן נַפְשׁוֹ עֲלֵיהֶם, לְיַחֵד עִמָּהֶם הַדִּבּוּר, וּלְהַדְרִיךְ אוֹתָם לְלַמֵּד אוֹתָם דֶּרֶךְ ה', וְכֵן נָתַתִּי אֶל לִבִּי לְהִתְבּוֹנֵן עַל דַּרְכֵי עֲבוֹדָתוֹ בַּקֹּדֶשׁ, עִם צִדְקָתוֹ וַחֲסִידוּתוֹ וּמִדּוֹתָיו הַחֲמוּדוֹת, וְאוֹרוּ עֵינֵי מְאוֹר יִשְׂרָאֵל וּקְדוֹשׁוֹ:
<b>וְעַל</b> כֵּן מָצָאתִי לִי לְחוֹבָה, לִגְאֹל אֶת נַחֲלָתוֹ, וּלְקַבֵּץ אֶת הֲמוֹן מִכְתָּבָיו הַקְּדוֹשִׁים, הַמְפֹרָדִים וּמְפֻזָּרִים, לִהְיוֹת עֲרוּכִים וּשְׁמוּרִים, וּלְהָפִיץ אוֹתָם עַל פְּנֵי תֵּבֵל בְּעֶזְרַת ה', לְכַמָּה וְכַמָּה תּוֹעֲלִיּוֹת כַּאֲשֶׁר נַזְכִּיר אוֹתָם אַחַת לְאַחַת:
א) <b>כַּאֲשֶׁר</b> דְּבָרָיו הַקְּדוֹשִׁים חָבִיב אֶל בֵּית יִשְׂרָאֵל עַד לְאַחַת, וְהַכֹּל מִתְאַוִּים לִשְׁתּוֹת בַּצָּמָא אֶת דְּבָרָיו, וְאִגֶּרֶת הַמּוּסָר מִמֶּנּוּ נִדְפַּס כַּמָּה וְכַמָּה פְּעָמִים, לָזֹאת רָאִיתִי לְהוֹצִיא לָאוֹר בְּלִי נֵדֶר בְּעֶזְרַת ה', גַּם אֶת מִכְתָּבָיו הַקְּדוֹשִׁים, אֲשֶׁר יָשִׂישׂוּ בָּהֶם כָּל מְבַקְּשֵׁי רְצוֹן ה' יִתְבָּרַךְ שְׁמוֹ, וְיִתְעַלְּסוּ בָּם כָּל יִשְׁרֵי לֵב:
ב) <b>הֵן</b> כַּאֲשֶׁר בָּרוּךְ ה' רַבִּים הֵם כְּהַיּוֹם, הַמַּחֲזִיקִים בְּלִמּוּד הַיִּרְאָה, אֲשֶׁר לֹא רָאוּ אֶת הָאוֹר הַמֻּפְלָא אוֹר יִשְׂרָאֵל וּקְדוֹשׁוֹ, וְשׁוֹמְעִים אֶת דְּבָרָיו עַל דְּבַר חוֹבַת לִמּוּד הַזֶּה, רַק אִישׁ מִפִּי אִישׁ, עַל כֵּן הַמִּכְתָּבִים הָאֵלֶּה יִהְיֶה לְעֵינַיִם, כִּי יָפִיצוּ אוֹר נֹגַהּ, עַל פְּנֵי דַּעְתּוֹ הַשְׁקָפָתוֹ וְהַחְלָטָתוֹ בִּדְבַר לִמּוּד הַיִּרְאָה וְהַמּוּסָר, כִּי הֶחֱזִיק אֶת חֵן עֶרְכָּהּ וּפְעֻלָּתָהּ וְעֹצֶם תּוֹעַלְתָּהּ לְמַעְלָה לְהַפְלִיא מְאֹד, כִּי שֶׁמֶשׁ וּמַרְפֵּא בִּכְנָפֶיהָ, לְהָחִישׁ יֶשַׁע וְלִגְהוֹת מָזוֹר לְתַחֲלוּאֵי נְפָשׁוֹת, וּבָה עוֹלָם יִוָּשַׁע, וְכִי יְסוֹד הַתּוֹעֶלֶת הוּא, אַךְ הַלִּמּוּד בְּהִתְפַּעֲלוּת הַנֶּפֶשׁ, וְכֵן כִּי חִיּוּב לִמּוּדָהּ הוּא חִיּוּב מֻקָּף לְכָל הַנְּפָשׁוֹת אַחַת לֹא נֶעְדַּר, וְכָל אִישׁ הַזּוֹכֶה לְהָעִיר וּלְעוֹרֵר, וּלְהַדְרִיךְ בְּנֵי אָדָם לְלִמּוּד הַמּוּסָר, הִנֵּה שְׂכָרוֹ אִתּוֹ וּפְעֻלָּתוֹ לְפָנָיו, לִהְיוֹת מִמַּצְדִּיקֵי הָרַבִּים, אֲשֶׁר בְּאוֹר הַחַיִּים יָאִירוּ, וְכַכּוֹכָבִים לְעוֹלָם וָעֶד יַזְהִירוּ, וְכָל הַדְּבָרִים אֲשֶׁר כָּתַבְתִּי בְּמַאֲמָרִי שַׁעֲרֵי אוֹר בִּיסוֹדֵי דַּרְכֵי לִמּוּד הַיִּרְאָה וְהַמּוּסָר, אֲשֶׁר זָכִינוּ לִשְׁמֹעַ מִפֶּה קָדוֹשׁ, יִמְצָא הַקּוֹרֵא מְפֻזָּרִים בְּתוֹךְ מִכְתָּבָיו הַקְּדוֹשִׁים, זְעֵיר שָׁם זְעֵיר שָׁם:
ג) <b>הִנֵּה</b> מִלְּבַד כַּמָּה יְדִיעוֹת אֲשֶׁר נִמְצְאוּ בְּמִכְתָּבָיו בְּדַרְכֵי עֲבוֹדָתוֹ יִתְבָּרַךְ שְׁמוֹ, הִנֵּה הִנָּם חוֹצְבִים לַהֲבוֹת אֵשׁ בְּיִרְאַת ה' יִתְבָּרַךְ שְׁמוֹ, וּמַלְהִיבִים הַלְּבָבוֹת לְלִמּוּד הַיִּרְאָה וְהַמּוּסָר, חוֹדְרִים כְּלָיוֹת וָלֵב, גַּם כִּי עֵטוֹ עֵט סוֹפֵר מָהִיר, וּלְשׁוֹנוֹ לָשׁוֹן לִמּוּדִים עַד לְהַפְלִיא, וְכָל הַקּוֹרֵא דְּבָרָיו הַקְּדוֹשִׁים בְּשׂוּם לֵב, יִתְפַּעֵל נַפְשׁוֹ בְּיִרְאַת ה', וְיִקָּחֵהוּ לְבָבוֹ לְלִמּוּד הַיִּרְאָה וְהַמּוּסָר:
ד) <b>מֵהֲמוֹן</b> מִכְתָּבָיו נִלְמֹד וְנִקַּח מוּסָר, עַד כַּמָּה מָסַר אדמו"ר זצוק"ל אֶת נַפְשׁוֹ לְזַכּוֹת אֶת הָרַבִּים, כִּי גַּם בִּהְיוֹתוֹ מֵרָחוֹק, לֹא שָׁכַח חַנּוֹת עָנִי הַנֶּפֶשׁ, וְלֹא הִסְתִּיר אֶת אוֹר פָּנָיו, לֹא הִתְעַצֵּל מִלִּכְתֹּב מִכְתָּבִים, וּלְהָרִיץ דְּבָרָיו אֶל תַּלְמִידָיו וְאֶל מְקֹרָבָיו, לְחַזֵּק לְבָבָם בְּיִרְאַת ה' יִתְבָּרַךְ שְׁמוֹ, וּלְלִמּוּד הַיִּרְאָה וְהַמּוּסָר, וְכֵן לְהָעִיר וּלְעוֹרֵר אוֹתָם, לְזַכּוֹת אֲחֵרִים עִמָּהֶם, לְחַזֵּק יָדַיִם רָפוֹת לְלִמּוּד הַיִּרְאָה וְהַמּוּסָר, וּבִרְכַּיִם כּוֹשְׁלוֹת לְאַמֵּץ. לְמַעַן לִלְמֹד לְיִרְאָה אֶת ה' יִתְבָּרַךְ שְׁמוֹ, וְלַהֲלֹךְ בִּדְרָכָיו כָּל הַיָּמִים:
ה) <b>הִנֵּה</b> יֵשׁ כַּמָּה סִבּוֹת הַגּוֹרְמוֹת לִפְעָמִים, לְהָסֵב לֵב אִישׁ אֲחוֹרַנִית מֵהַלִּמּוּד הַיָּקָר הַלָּזֶה שֶׁל לִמּוּד הַיִּרְאָה וְהַמּוּסָר, וּבְיוֹתֵר עוֹד לָתֵת דֹּפִי וּמִגְרַעַת בְּקָדְשֵׁי שָׁמַיִם, וּלְהוֹצִיא עָלֶיהָ גַּם מִשְׁפָּט מְעֻקָּל, וּכְמוֹ שֶׁכָּתַב בְּסֵפֶר דִּבְרֵי יְהוֹשֻׁעַ מַאֲמַר א' פֶּרֶק ז' וְזֶה לְשׁוֹנוֹ, הִנֵּה הַדְּבָרִים הָעוֹצְרִים בְּעַד הָאָדָם, לְבַל יִטְעַם וְיִרְאֶה בְּטוּב הַלִּמּוּד הַזֶּה שֶׁל לִמּוּד הַמּוּסָר הֵם שִׁבְעָה כוּ', וְהַמּוֹנֵעַ הַשְּׁבִיעִי הוּא הַקִּנְאָה, כִּי יִמָּצְאוּ רַבִּים הַמַּפְרִיעִים לִמּוּד זֶה בִּטְעָנוֹת מַסְפִּיקוֹת, לְמִי שֶׁלֹּא הִשְׁתַּמֵּשׁ בּוֹ דֵּי הַצֹּרֶךְ וְהַמֻּכְרָח אֵלָיו, וּמִכָּל שֶׁכֵּן לְמִי שֶׁלֹּא טָעַם טַעֲמוֹ וְלֹא רָאָה בְּאוֹרוֹ, כִּי יִטֶּה לְבָבוֹ לְדִבְרֵיהֶם אֲשֶׁר יְחַפְּאוּ, וּבֶאֱמֶת כָּל טַעֲנוֹתֵיהֶם, לֹא מִבִּינַת חָכְמָתָם יוֹצְאִים, אֲבָל מִמָּקוֹר מִשַּׁחַת הַקִּנְאָה נוֹבְעִים, אֲשֶׁר רִשְׁפֶיהָ רִשְׁפֵי אֵשׁ, וְקָשָׁה הִיא כִּשְׁאוֹל, וְהַאֻמְנָם כִּי קִנְאַת סוֹפְרִים טוֹבָה לְהַרְבּוֹת חָכְמָה, אֲבָל לֹא לְהַמְעִיטָהּ, לְהַשְׁרִישׁ הַיִּרְאָה בְּלִבּוֹת בְּנֵי אָדָם. אֲבָל לֹא לְנָטְשָׁהּ, עַד כָּאן לְשׁוֹן דְּבָרָיו הַנֶּחְמָדִים:
<b>וְלָזאֹת</b> הִנֵּה הָאִישׁ אֲשֶׁר כְּבָר טָעַם טַעַם לִמּוּד הַיָּקָר הַזֶּה, שֶׁל לִמּוּד הַמּוּסָר, יַשְׂכִּיל וְיָבִין מֵעַצְמוֹ, כִּי הִיא אוֹצָר נֶחְמָד בִּנְוֵה צֶדֶק, עֵץ חַיִּים מַרְפֵּא לַנֶּפֶשׁ, וְאֵין בָּהּ שׁוּם נִפְתָּל וְעִקֵּשׁ, וְלֹא יִשְׁמַע לְקוֹל מְלַחֲשִׁים, גַּם כָּל הָרוּחוֹת שֶׁבָּעוֹלָם לֹא יָזִיזוּ אוֹתוֹ מִמְּקוֹמוֹ. אוּלָם הָאִישׁ אֲשֶׁר הוּא בְּעַצְמוֹ מֻשְׁלָל מִדַּרְכֵי הַיְדִיעָה שֶׁל מַהוּת לִמּוּד הַיִּרְאָה וְהַמּוּסָר, כִּי לֹא נִסָּה אוֹתָהּ, וְלֹא רָאָה בְּאוֹרָהּ, לֹא יַכִּיר חֵן עֶרְכָּהּ וּפְעֻלָּתָה, וְלֹא יָבִין אֶת טִיב סְגֻלָּתָהּ, וְכַאֲשֶׁר יִשְׁמַע עָלֶיהָ דִּבְרֵי שִׂטְנָה, מִי וָמִי אֲשֶׁר יִתֵּן בָּהּ דֹּפִי, וִיחַפֵּא עָלֶיהָ דְּבָרִים, וּכְמִתְלַהְלֵהַּ יוֹרֶה זִקִּים, יַעֲמֹד מִשְׁתָּאֶה וּמַחֲרִישׁ, וְלֹא יֵדַע לִשְׁפֹּט שָׁפוֹט, הִנֵּה לָאִישׁ הַזֶּה יִהְיֶה הַמִּכְתָּבִים הָאֵלֶּה לוֹ לְעֵינַיִם, לִרְאוֹת אֶת הַשֶּׁמֶשׁ הַמַּזְהִיר בַּחֲצִי הַשָּׁמַיִם, לְהָבִין וּלְהַשְׂכִּיל כִּי חוֹבַת לִמּוּד הַמּוּסָר בְּכָל פְּרָטֶיהָ, מִמָּקוֹם קָדוֹשׁ יַהֲלֹךְ, מֵאֵת אַבִּיר הָרוֹעִים, גְּאוֹן הַגְּאוֹנִים צַדִּיק חָסִיד וְעָנָו אוֹר עוֹלָם קְדוֹשׁ יִשְׂרָאֵל זצוקללה"ה:
<b>חַכְמֵי</b> הַקַּבָּלָה וְחַכְמֵי הַמֶּחְקָר, יְדַמּוּ בְּמִשְׁלֵיהֶם אֶת הַתֵּבֵל בִּכְלָלָהּ, לַיָּם הַשּׁוֹאֵן בַּהֲמוֹן גַּלָּיו, וְאֶת גְּוִיַּת הָאָדָם כָּאֳנִיָּה הַשָּׁטָה בְּלֵב יָם, וְכַמְבֹאָר בַּזֹּהַר הַקָּדוֹשׁ פָּרָשַׁת וַיַּקְהֵל, וּבְפֵרוּשׁ הַגְּרָ"א זצוק"ל עַל סֵפֶר יוֹנָה, וּלְהַמְלִיץ בַּסֵּפֶר בְּחִינַת עוֹלָם, הָעוֹלָם יָם זוֹעֵף רַב מְצוּלָה כוּ':
<b>נַשְׂכִּיל</b> בִּינָה, כִּי כְּמוֹ אֲשֶׁר הוּכְנוּ בָּתֵּי סֵפֶר לְחָכְמָה זוֹ, שֶׁל מְלֶאכֶת עֲבוֹדַת אֳנִיָּה, לְלַמֵּד לְרַבֵּי הַחוֹבְלִים, דֶּרֶךְ אֳנִיָּה בְּלֵב יָם, לְהוֹלִיךְ אֳנִיָּה גְּדוֹלָה עַל פְּנֵי יַמִּים רַבִּים, וּמַה גַּם בְּעֵת סוּפָה וּסְעָרָה, כֵּן הִנֵּה הָאֳנִיָּה הַקְּטַנָּה הַזֹּאת, הַשָּׁטָה בְּלֵב יַם הַתֵּבֵל, נִדְרַשׁ אֵלֶיהָ חָכְמָה רַבָּה וַעֲמֻקָּה, לְנַהֵל אוֹתָהּ בְּמִישׁוֹר לְבַל תְּאַבֵּד דֶּרֶךְ, וּלְשָׁמְרָהּ מִכָּל אָסוֹן וָפֶגַע, כִּי הַיָּם זוֹעֵף, וְרוּחַ סוֹעָה וָסַעַר מִסְּעָרַת הַיֵּצֶר הוֹלֵךְ וְסוֹעֵר וְנוֹשֵׁב בְּחָזְקָה, גַּלֵּי הַתַּאֲו‍ֹת וְהַמִּדּוֹת הַנִּשְׁחָתוֹת, יָרוּמוּ מִמַּעַל כְּמוֹ נֵד, וְהָאֳנִיָּה נִדְחֶפֶת בֵּין צוּרֵי מִכְשׁוֹל וּסְלָעִים, הֵמָּה נִסְיוֹנוֹת הָרַבּוֹת אֲשֶׁר בְּקַל תּוּכַל הָאֳנִיָּה לְהִתְהַפֵּךְ עַל פָּנֶיהָ וְתִטְבַּע בִּמְצוּלָה:
<b>וְהִנֵּה</b> כְּרַב הַחוֹבֵל, הַמְנַצֵּחַ עַל מְלֶאכֶת אֳנִיָּה גְּדוֹלָה, הַמְּלֵאָה אַלְפֵי אָדָם, אֲשֶׁר תֹּאחַז דַּרְכָּהּ בַּיָּם הַגָּדוֹל, הַמְלֻמָּד בְּחָכְמָה זוֹ מִנְּעוּרָיו, וַאֲשֶׁר נָגוֹלוּ לְפָנָיו כָּל כּוֹכְבֵי הַשָּׁמַיִם וּמַסְלוּלֵיהֶם, יוֹדֵעַ וּמַכִּיר בָּרוּחוֹת הַסּוֹעֲרוֹת, לְהוֹלִיךְ הָאֳנִיָּה כְּנֶגְדָּן, וּכְבָר הִזְקִין עֲלֵי אָרְחוֹת יַמִּים, אֲשֶׁר אַךְ הוּא יוּכַל לִיתֵּן בַּיָּם דֶּרֶךְ, וּבְמַיִם עַזִּים נְתִיבָה, וּמַה גַּם עֵת אֲשֶׁר סַעַר גָּדוֹל מִתְחוֹלֵל עַל פְּנֵי הַיָּם וַתְּרוֹמֵם גַּלָּיו, וְהָאֳנִיָּה תְּאַבֵּד דֶּרֶךְ, תָּחוּג וְתָנוּעַ בְּתוֹךְ מִשְׁבְּרֵי יָם, כִּי אָז כָּל הַנּוֹסְעִים יִשְּׂאוּ עֵינֵיהֶם, אַךְ אֶל רַב הַחוֹבֵל, כִּי הוּא יַצִּילָהּ מִשֶּׁטֶף מַיִם רַבִּים, וְיַנְחֵם אֶל מְחוֹז חֶפְצָם. אוּלָם הֲיִתָּכֵן כִּי יָבֹא אִישׁ אֲשֶׁר לֹא לוֹמֵד בְּחָכְמָה זוֹ כָּמוֹהוּ, וּמַה גַּם אִם לֹא יוּכַל לְהַחֲזִיק כֵּן תִּרְנֶה אַף בְּסִירַת דּוּגָה קְטַנָּה, כִּי יָבֹא לְהִתְחָרוֹת עִם רַב הַחוֹבֵל, לִפְרֹשׂ נֵס וָתֹרֶן, לְהָנִיעַ אֶת לֵב הַנּוֹסְעִים, לְנַהֵל הָאֳנִיָּה עַל פִּיו:
<b>כֵּן</b> הַדָּבָר בְּתַהֲלוּכוֹת הָאֳנִיָּה הַקְּטַנָּה הַזֹּאת, הַשָּׁטָה בְּלֵב יָם זוֹעֵף. הִנֵּה אדמו"ר הגה"ח זצוק"ל הוּא כְּרַב הַחוֹבֵל, הַמְלֻמָּד וּמְנֻסֶּה בְּחָכְמָה זוֹ מִנְּעוּרָיו, לְנַהֵל אֶת הָאֳנִיָּה בְּתוֹךְ מִשְׁבְּרֵי יָם, עַל יְדֵי נֵס וָתֹרֶן שֶׁל חָכְמַת הַיִּרְאָה וְהַמּוּסָר, אֲשֶׁר עָמַל וְיָגַע בָּהּ כָּל יָמָיו, יוֹדֵעַ וּמַכִּיר בָּרוּחוֹת הַנּוֹשְׁבוֹת מִסַּעֲרַת הַיֵּצֶר, לְהוֹלִיךְ הָאֳנִיָּה כְּנֶגְדָּן בְּלִי אָסוֹן, וּכְבָר הִזְקִין עֲלֵי אָרְחוֹת הַיִּרְאָה וְהַמּוּסָר, וְהוּא נוֹתֵן לָנוּ בְּיָם זוֹעֵף דֶּרֶךְ, לְהַצִּיל אֶת הָאֳנִיָּה מִשֶּׁטֶף מַיִם רַבִּים, לְבַל תִּצְלַל בִּמְצוּלוֹת הַתַּאֲוָה וְהַמִּדּוֹת הָרָעוֹת, כָּעֹפֶרֶת בְּמַיִם אַדִּירִים, עַל ידֵי לִמּוּד הַיִּרְאָה וְהַמּוּסָר. עַתָּה מִי יוּכַל לְהִתְחָרוֹת, עִם הָאָדָם הַגָּדוֹל בַּעֲנָקִים הַלָּזֶה, הֲלֹא אַךְ אֵלָיו נִשָּׂא עַיִן, לִשְׁמֹעַ בְּקוֹלוֹ וַעֲצָתוֹ, וּלְאוֹרוֹ נִסַּע וְנֵלֵךְ, לָלֶכֶת אַחֲרָיו אֹרַח מֵישָׁרִים, בְּדֶרֶךְ מוּסָרוֹ הַטּוֹב, לִלְמֹד לְיִרְאָה אֶת ה' הַנִּכְבָּד וְהַנּוֹרָא, וְלַהֲלֹךְ בִּדְרָכָיו לְטוֹב לָנוּ כָּל הַיָּמִים:
<b>וְהִנֵּה</b> לַאֲשֶׁר קְבוּצַת הַמִּכְתָּבִים הַקְּדוֹשִׁים, הֵם מְעַטֵּי הַכַּמּוּת וְאֵין בָּהֶם כְּדֵי סֵפֶר, אָמַרְתִּי לָשׂוּם עֲלֵיהֶם נוֹסָפוֹת רַבּוֹת, אֲשֶׁר עַד סֵפֶר יָשׁוּב. וְכֻלָּם יִפְנוּ לְמַטָּרָה אַחַת, לְעוֹרֵר הַלְּבָבוֹת לְיִרְאַת ה', וּלְלִמּוּד הַיִּרְאָה וְהַמּוּסָר, וְאֵלֶּה הֵם:
א) <b>אֶל</b> קְבוּצַת מִכְתָּבָיו הַקְּדוֹשִׁים, הוֹסַפְתִּי אֵיזֶה דְּבָרִים אֲשֶׁר שָׁמַעְנוּ מִפִּיו הַקָּדוֹשׁ, וְכֵן צֵרַפְתִּי אֶת שְׁנֵי הַמַּאֲמָרִים הַנִּדְפָּסִים מִמֶּנּוּ בְּסֵפֶר תְּבוּנָה, וְכֵן אִגֶּרֶת הַמּוּסָר, לְמַעַן אֲשֶׁר כָּל דְּבָרָיו בִּכְתַב יַד קָדְשׁוֹ יִהְיוּ לַאֲחָדִים, וְכֵן שְׁנֵי מִכְתָּבִים מֵרַבּוֹ שֶׁל אַדְמוֹ"ר הַגָּאוֹן הֶחָסִיד זצוק"ל:
ב) <b>לְהוֹדִיעַ</b> מְעַט מֵהַרְבֵּה מִגְּדֻלַּת חָכְמָתוֹ וְיִרְאָתוֹ צִדְקָתוֹ וַחֲסִידוּתוֹ שֶׁל אדמו"ר קְדוֹשׁ יִשְׂרָאֵל זצוק"ל, וְאֶת דַּרְכּוֹ וְהִלּוּכוֹ בַּקֹּדֶשׁ, וְכַמָּה מִדְּבָרָיו הַקְּדוֹשִׁים בְּדַרְכֵי ה' וּבְמִדּוֹת, וּבְסוֹפוֹ יָבֹא גַּם מְעַט מִמַּעֲלַת רַבּוֹ הַגה"ח קְדוֹשׁ ה' מְכֻבָּד מָרָנָא יוֹסֵף זוּנְדִיל זצוק"ל מִסַּלַאנְט:
ג) <b>מַאֲמָר</b> אָרֹךְ עַל דְּבַר לִמּוּד הַיִּרְאָה וְהַמּוּסָר, אֲשֶׁר עָרַכְתִּי בְּעָנְיִי, וְהוּא עַל דְּבַר חוֹבַת לִמּוּד הַיִּרְאָה בִּכְלָל, לְבָאֵר כִּי יְסוֹדָתָהּ בְּהַרְרֵי קֹדֶשׁ, בְּדִבְרֵי חֲכָמֵינוּ זַ"ל וּבְדִבְרֵי כַּמָּה גְּאוֹנִים וַחֲסִידִים, וְאֵיךְ נִסְתְּרָה דַּרְכָּהּ, וְכֵן כָל פְּעֻלַּת צַדִּיק קְדוֹשׁ יִשְׂרָאֵל זצוק"ל בִּדְבַר לִמּוּד הַיִּרְאָה וְהַמּוּסָר, צַדִּיק מַה פָּעַל וּמַה חִדֵּשׁ, וְכָל תַּהֲלוּכוֹתֶיהָ וּפְרָטֶיהָ אֲשֶׁר קִבַּלְנוּ מִפֶּה קָדוֹשׁ, וְאֵיךְ נִתְפַּרְסֵם לִמּוּד הַמּוּסָר בָּעוֹלָם עַל שֵׁם קְדוֹשׁ יִשְׂרָאֵל זצוק"ל:
ד) <b>מַאֲמָרִים</b> שׁוֹנִים בְּיִרְאָה וּמוּסָר וְדַרְכֵי הַתְּשׁוּבָה, אֲשֶׁר הֲכִינוֹתִי בְּעָנְיִי, וְיוּכְלוּ לִהְיוֹת לְתוֹעֶלֶת, לִפְנֵי מְבַקְּשֵׁי רְצוֹן ה' יִתְבָּרַךְ שְׁמוֹ:
<b>כָּל</b> הָעִנְיָנִים הָאֵלֶּה, יִקָּרְאוּ בַּשֵּׁמוֹת הַנְּאוֹתוֹת לָהֶם הִנֵּה כָּל דִּבְרֵי אדמו"ר זצוק"ל, קְבוּצַת מִכְתָּבָיו וְיֶתֶר דְּבָרָיו הַקְּדוֹשִׁים, יִקָּרְאוּ <b>אוֹר יִשְׂרָאֵל </b>וְאֶת הַדְּבָרִים מִדַּרְכּוֹ וְהִלּוּכוֹ בַּקֹּדֶשׁ יִקָּרְאוּ בְּשֵׁם <b>נְתִיבוֹת אוֹר</b>:
<b>וְאֶת</b> הַדְּבָרִים אֲשֶׁר יָצְאוּ מִמֶּנִּי, הִנֵּה מַאֲמָרִי עַל דְּבַר לִמּוּד הַיִּרְאָה וְהַמּוּסָר יִקָּרֵא בְּשֵׁם <b>שַׁעֲרֵי אוֹר</b>, וְאֶת הַמַּאֲמָרִים בְּיִרְאָה וּמוּסָר אֲשֶׁר הֲכִינוֹתִי, יִקָּרְאוּ בְּשֵׁם <b>כּוֹכְבֵי אוֹר</b>:
<b>וִיהִי</b> רָצוֹן מִלִּפְנֵי אָבִינוּ שֶׁבַּשָּׁמַיִם, כִּי אוֹר יִשְׂרָאֵל יִהְיֶה לְאוֹר עוֹלָם, וְרַבִּים יֵלְכוּ לְאוֹרוֹ בְּדֶרֶךְ מוּסָרוֹ הַטּוֹב, תִּרְבֶּה הַדַּעַת וְיִרְאַת ה' בְּקֶרֶב יִשְׂרָאֵל, וְאוֹרוֹ יִהְיֶה הוֹלֵךְ וָאוֹר עַד נְכוֹן הַיּוֹם, כִּי תִּמָּלֵא כָּל הָאָרֶץ דֵּעָה, לְיִרְאָה אֶת ה' הַנִּכְבָּד וְהַנּוֹרָא, וְנִזְכֶּה לְעָבְדוֹ שְׁכֶם אֶחָד, עִם כָּל יִשְׂרָאֵל בְּיַחַד, אֵלֶּה דִּבְרֵי תַּלְמִידוֹ הַכּוֹתֵב יוֹם ב' כ"ג טֵבֵת שְׁנַת תר"ס פֹּה קָאוְונָא:
<b>יִצְחָק </b>בְּהָרַב כו' מוהר"ש <b>בְּלָאזֶער </b>מִלְּפָנִים רַב בְּעִיר הַמְּלוּכָה <b>פֶּעטֶערְבּוּרְג</b>.

שערי אור



Chapter 1

<b>עַל דְּבַר לִמּוּד הַיִּרְאָה וְהַמּוּסָר</b>
<b>אדמו"ר</b> הַגָּאוֹן הֶחָסִיד זצוק"ל. כָּתַב בְּאֶחָד מִמִּכְתָּבָיו וְזֶה לְשׁוֹנוֹ. כָּל הַדְּבָרִים שֶׁבָּעוֹלָם מֻרְכָּבִים הֵמָּה בִּיצִיאוֹתָם לָאוֹר מִסִּבָּה וּמְסוֹבָב כוּ'. כָּל סִבָּה הִיא מְסוֹבֶבֶת מִסִּבָּה הַקּוֹדֶמֶת לָהּ כוּ'. סוֹף דָּבָר אֵין מְסוֹבָב בְּלִי סִבָּה, לְהִוָּלֵד מִמֶּנָּה הַמְסוֹבָב כוּ'. וְאֵין סִבָּה אֲשֶׁר אֵינֶנָּה נוֹלֶדֶת מִסִּבָּה הַמְסַבֶּבֶת כוּ' עַד כָּאן לְשׁוֹנוֹ הַטָּהוֹר:
<b>וְהִנֵּה</b> זֶה יָדוּעַ וּמוּבָן לְכָל חֲכַם לֵב וּמֵבִין דָּבָר. כִּי לְפִי עֶרֶךְ גֹּדֶל יִקְרַת כָּל מְסוֹבֵב הוּא הַתַּכְלִית. כֵּן לְפִיהָ יִרְבּוּ אוֹ יִגְדְּלוּ הַסִּבּוֹת הַפּוֹעֲלוֹת הַמְסַבְּבוֹת לְמַלְּאוֹת הַתַּכְלִית. וְלָזֹאת כַּאֲשֶׁר עֲבוֹדַת ד' יִתְבָּרַךְ שְׁמוֹ. הוּא הַתַּכְלִית הַנִּרְצֶה הַיּוֹתֵר יָקָר וְנִכְבָּד. שֶׁאֶפְשָׁר לְהִמָּצֵא בָּעוֹלָם. כִּי לְמַעֲנָהּ הֵכִין ה' יִתְבָּרַךְ שְׁמוֹ כָּל הַבְּרִיאָה בִּכְלָלָהּ. וְאֶת הָאָדָם בְּחִיר הַנִּבְרָאִים בִּפְרָט. עַל כֵּן נַשְׂכִּיל בִּינָה וְנִרְדְּפָה לָדַעַת. מַה הֵנָּה הַסִּבּוֹת הַפּוֹעֲלוֹת הַמְסַבְּבוֹת. לְהִוָּלֵד מִמֶּנָּה הַמְסוֹבָב הַתַּכְלִית הַנִּשְׂגָּב וְהַיָּקָר הַלָּזֶה:
<b>וְכַאֲשֶׁר</b> נִדְרֹשׁ מֵעַל סֵפֶר ד' מִדִּבְרֵי הַכְּתוּבִים. וְהַמְקֻבָּל לָנוּ מִדִּבְרֵי חֲכָמֵינוּ זַ"ל. נִמְצָא כִּי הַסִּבָּה הָרָאשִׁית לְכָל הַתּוֹרָה וְהָעֲבוֹדָה. הִיא יִרְאַת ה' יִתְבָּרַךְ שְׁמוֹ. וְהִיא הַצִּיר וְהַמֶּרְכָּז. אֲשֶׁר עָלֶיהָ תִּסֹּב כָּל הֲלִיכוֹת מִצְעֲדֵי גָּבֶר. כָּל מַעֲשָׂיו עֲלִילוֹתָיו וְתַחְבּוּלוֹתָיו וְכָל דַּרְכֵי הַנְהָגָתוֹ עִם אֱלֹקִים וְאָדָם. וְזֶהוּ יְסוֹד וְשֹׁרֶשׁ לְכָל הַתּוֹרָה וְהַמִּצְוָה. דָּוִד הַמֶּלֶךְ עָלָיו הַשָּׁלוֹם אָמַר רֵאשִׁית חָכְמָה יִרְאַת ה'. וּשְׁלֹמֹה בְּנוֹ אָמַר בְּחָכְמָתוֹ תְּחִלַּת חָכְמָה יִרְאַת ד'. וְכֵן חָתַם אֶת סֵפֶר קֹהֶלֶת. סוֹף דָּבָר הַכֹּל נִשְׁמַע אֵת אֱלֹקִים יְרָא:
<b>וַחֲכָמֵינוּ</b> זַ"ל אָמְרוּ בַּגְּמָרָא יוֹמָא דַּף ע"ב, מַאי דִּכְתִיב לָמָּה זֶה מְחִיר בְּיַד כְּסִיל כוּ'. אוֹי לְשׂוֹנְאֵיהֶן שֶׁל תַּלְמִידֵי חֲכָמִים שֶׁעוֹסְקִים בַּתּוֹרָה וְאֵין בָּהֶם יִרְאַת שָׁמַיִם עַיֵּן שָׁם. וּבְפֶרֶק ג' דְּאָבוֹת תְּנַן, רַבִּי חֲנִינָא בֶּן דּוֹסָא אוֹמֵר כָּל שֶׁיִּרְאַת חֶטְאוֹ קוֹדֶמֶת לְחָכְמָתוֹ חָכְמָתוֹ מִתְקַיֶּמֶת וְכָל כוּ'. וּבִבְרָכוֹת <small>(דַּף ל"ג)</small> אָמַר רַבִּי יוֹחָנָן מִשּׁוּם רַשְׁבִּ"י אֵין לוֹ לְהַקָּדוֹשׁ־בָּרוּךְ־הוּא בְּבֵית גְּנָזָיו. אֶלָּא אוֹצָר שֶׁל יִרְאַת שָׁמַיִם. וּבְיוֹתֵר אָמְרוּ חֲכָמֵינוּ זַ"ל בְּשַׁבָּת <small>(דַּף ל"א)</small>. כָּל אָדָם שֶׁיֵּשׁ בּוֹ תּוֹרָה וְאֵין בּוֹ יִרְאַת שָׁמַיִם. דּוֹמֶה לְגִזְבָּר שֶׁמָּסְרוּ לוֹ מַפְתֵּחוֹת הַפְּנִימִיּוֹת. וּמַפְתֵּחוֹת הַחִיצוֹנִית לֹא מָסְרוּ לוֹ בְּהַי עַיִּיל. וּפֵרֵשׁ רַשִׁ"י יִרְאַת שָׁמַיִם דּוֹמָה כוּ'. כָּךְ אִם יְרֵא שָׁמַיִם הוּא נַעֲשֶׂה חָרֵד לִשְׁמֹר וְלַעֲשׂוֹת. וְאִם לָאו אֵינוֹ חָשׁ לְתוֹרָתוֹ עַיֵּן שָׁם. וּמִתְבָּאֵר מִזֶּה כִּי יִרְאַת שָׁמַיִם הִיא הַמַּפְתֵּחַ הַחִיצוֹנָה. לִפְתֹּחַ בָּהּ הַשַּׁעַר לַה' שַׁעֲרֵי הַתּוֹרָה וְהָעֲבוֹדָה:
<b>אָכֵן</b> מַהוּ מַהוּת שֶׁל יִרְאַת שָׁמַיִם. אֲשֶׁר הִיא הַמַּפְתֵּחַ לִפְתֹּחַ שַׁעֲרֵי צֶדֶק. הַיְנוּ הַסִּבָּה לַעֲבוֹדַת ד' יִתְבָּרַךְ שְׁמוֹ. לְקַיֵּם אֶת הַתּוֹרָה וְהַמִּצְוָה. הִנֵּה יָדוּעַ כִּי יֵשׁ שְׁתֵּי בְּחִינוֹת בְּיִרְאַת ד' יִתְבָּרַךְ שְׁמוֹ. וְחַכְמֵי הַיִּרְאָה וְהַמּוּסָר יְכַנּוּ אוֹתָם בְּשֵׁם. יִרְאַת הָעֹנֶשׁ וְיִרְאַת הָרוֹמְמוּת. עַיֵּן בְּסֵפֶר חוֹבַת הַלְּבָבוֹת פֶּרֶק ו' מִשַּׁעַר אַהֲבַת ה'. וְזֶה לְשׁוֹנוֹ וְהַיִּרְאָה עַל שְׁנֵי פָּנִים כוּ'. אֶחָד מֵהֶם יִרְאַת עָנְשׁוֹ ונִסְיוֹנוֹ כוּ'. וְהַשֵּׁנִי יִרְאָה לִכְבוֹדוֹ וְרוֹמְמוּתוֹ וְעֹצֶם גְּבוּרָתוֹ כוּ' עַיֵּן שָׁם. וְכֵן כָּתַב בְּסֵפֶר מְסִלַּת יְשָׁרִים פֶּרֶק כ"ד שֶׁכָּתַב וְזֶה לְשׁוֹנוֹ. יֵשׁ יִרְאַת הָעֹנֶשׁ. וְזֶהוּ הַמִּין הָאֶחָד. וְיֵשׁ יִרְאַת הָרוֹמְמוּת, וְזֶהוּ הַמִּין הַשֵּׁנִי כוּ'. יִרְאַת הָעֹנֶשׁ כִּפְשׁוּטָהּ. שֶׁהָאָדָם יָרֵא מֵעֲבֹר אֶת פִּי ה'. מִפְּנֵי הָעֳנָשִׁים אֲשֶׁר לַעֲבֵרוֹת. אִם לַגּוּף וְאִם לַנֶּפֶשׁ כוּ'. וְיִרְאַת הָרוֹמְמוּת הוּא. שֶׁהָאָדָם יִרְחַק מִן הַחֲטָאִים וְלֹא יַעֲשֶׂה מִפְּנֵי כְּבוֹדוֹ הַגָּדוֹל יִתְבָּרַךְ שְׁמוֹ:
<b>וְהִנֵּה</b> בִּכְלַל יִרְאַת הָעֹנֶשׁ. הוּא גַּם כֵּן יִרְאַת אָבְדַן הַשָּׂכָר שֶׁל שְׂכַר מִצְוָה. כִּי כְּמוֹ שֶׁצָּרִיךְ לִירֹא מִפַּחַד עָנְשׁוֹ יִתְבָּרַךְ שְׁמוֹ. כְּמוֹ כֵן יְחֻיַּב שֶׁיִּתְעַצֵּם בְּלִבּוֹ אַהֲבַת הַשָּׂכָר הָאֲמִתִּי עַל כָּל חֶמְדַּת תֵּבֵל לִהְיוֹת נִכְסָף וּמִשְׁתּוֹקֵק לַחֲזוֹת בְּנֹעַם ד'. הִיא הַטּוֹבָה הַצְּפוּנָה לַצַּדִּיקִים. בְּעַד שְׂכַר מִצְוָתָם אֲשֶׁר עַיִן לֹא רָאֲתָה. וְלִירֹא מֵאָבְדַן הַשָּׂכָר הַגָּדוֹל חָלִילָה. וְכֵן בִּכְלַל יִרְאַת הָרוֹמְמוּת. הוּא גַּם־כֵּן אַהֲבַת ה' יִתְבָּרַךְ שְׁמוֹ. כִּי שְׁנֵיהֶם הֵם כִּמְעַט בְּסוּג אֶחָד. וְכַמְבֹאָר בְּסוֹטָה <small>(דַּף ל"א)</small>. דְּאָמַר רָבָא לְהַנֵּהוּ תְּרֵי תַּלְמִידֵי דְּאַקְרִיּוּן לְהוּ בְּחֶלְמָא כוּ'. תְּרַוַּיְכוּ רַבָּנָן צַדִּיקֵי גְּמוּרֵי אַתּוּן. מַר מֵאַהֲבָה וּמַר מִיִּרְאָה. אַךְ בְּכָל זֹאת מַעֲלַת הָאַהֲבָה הִיא גְּדוֹלָה יוֹתֵר מִיִּרְאַת הָרוֹמְמוּת. וְכַמְבֹאָר שָׁם תַּנְיָא רַבִּי שִׁמְעוֹן בֶּן אֶלְעָזָר אוֹמֵר גָּדוֹל הָעוֹשֶׂה מֵאַהֲבָה. יוֹתֵר מֵהָעוֹשֶׂה מִיִּרְאָה כוּ' עַיֵּן שָׁם:
<b>אָמְנָם</b> אִם כִּי תַּכְלִית יִרְאַת ד'. הוּא בְּוַדַּאי מַדְרֵגָה הַגָּבוֹהַּ שֶׁל יִרְאַת הָרוֹמְמוּת. אוּלָם יָדוּעַ כִּי יִרְאַת ד' רֵאשִׁית דַּעַת הִיא יִרְאַת הָעֹנֶשׁ. וְהֶחָסִיד הַקָּדוֹשׁ מוֹהר"ח וִיטַאל זצוק"ל. בַּהַקְדָּמָה לַסֵּפֶר הַקָּדוֹשׁ עֵץ חַיִּים כָּתַב וְזֶה לְשׁוֹנוֹ. וְהַבָּא לְטַהֵר וּלְקָרֵב. רֵאשִׁית הַכֹּל יִרְאַת ה' לְהַשִּׂיג יִרְאַת הָעֹנֶשׁ. כִּי יִרְאַת הָרוֹמְמוּת שֶׁהִיא יִרְאָה הַפְּנִימִית. לֹא יַשִּׂיגוּהָ אֶלָּא מִתּוֹךְ גַּדְלוּת הַחָכְמָה עַד כָּאן לְשׁוֹנוֹ עַיֵּן שָׁם. וְהִנֵּה גְּדוֹלָה מִזּוֹ כָּתְבוּ חַכְמֵי הַיִּרְאָה. כִּי מִבַּלְעֲדֵי יִרְאַת הָעֹנֶשׁ. לֹא יוּכַל לַעֲלוֹת כְּלָל בְּמַעֲלוֹת מַדְרֵגָה הָעֶלְיוֹנָה שֶׁל יִרְאַת הָרוֹמְמוּת. וְכֵן כָּתַב הַגָּאוֹן מהרמ"ל מַלְבִּי"ם זצוק"ל בְּפֵרוּשׁ הַתּוֹרָה לְפָרָשַׁת יִתְרוֹ וְזֶה לְשׁוֹנוֹ. אָמְנָם כְּבָר בֵּאֲרוּ חַכְמֵי לֵב. שֶׁאִי אֶפְשָׁר לָבֹא תֵּכֶף לַמַּדְרֵגָה הַגְּדוֹלָה הַזֹּאת. לִירֹא יִרְאַת הָרוֹמְמוּת. וְצָרִיךְ שֶׁנִּירָא תְּחִלָּה יִרְאַת הָעֹנֶשׁ. וּמִמֶּנָּה נַעֲלֶה אֶל מַדְרֵגָה הָרָמָה שֶׁהִיא יִרְאַת הָרוֹמְמוּת עַד כָּאן לְשׁוֹנוֹ. וְכֵן כָּתַב אדמו"ר הגה"ח זצוק"ל בְּאִגֶּרֶת הַמּוּסָר. שֶׁהָאֱמוּנָה הַמְרַחֶפֶת בָּנוּ שֶׁהָאֱלֹקִים שׁוֹפֵט הוּא לָתֵת לְאִישׁ כִּפְרִי מַעֲלָלָיו. הִיא רֵאשִׁית מִצְעָדֵינוּ לַעֲבוֹדָתוֹ יִתְבָּרַךְ שְׁמוֹ עַיֵּן שָׁם:
<b>עִלַּת</b> הַדָּבָר הִנֵּה מִלְּבַד הַטַּעַם הַפָּשׁוּט. הַמְבֹאָר לְכָל חֲכַם לֵב. שֶׁאִי אֶפְשָׁר לָעוּף בְּטִיסָה אַחַת לְרוּם הַמַּעֲלוֹת. וְדֶרֶךְ קְנִיַּת הַבְּחִינָה הַגְּדוֹלָה מֻכְרָח שֶׁתִּהְיֶה בְּהַדְרָגָה. מִתְּחִלָּה לִירֹא מִפַּחַד עָנְשׁוֹ. וְאַחַר־כָּךְ לִירֹא גַּם מִגֹּדֶל רוֹמְמוּתוֹ יִתְבָּרַךְ שְׁמוֹ. עוֹד יֵשׁ בָּזֶה יְסוֹד אַחֵר מִדַּרְכֵי הַיִּרְאָה. כִּי הִנֵּה בְּפֵרוּשׁ קַדְמוֹן אֲשֶׁר סָבִיב לְהָרַמְבַּ"ם בְּהִלְכוֹת יְסוֹדֵי הַתּוֹרָה פֶּרֶק א'. כָּתַב לְעִנְיַן דַּרְכֵי הַיִּרְאָה. שֶׁל יִרְאַת הָעֹנֶשׁ וְיִרְאַת הָרוֹמְמוּת וְזֶה לְשׁוֹנוֹ. וּמָצָאנוּ בַּתּוֹרָה שְׁנֵי כְּתוּבִים. הָאֶחָד מוֹרֶה שֶׁהַיִּרְאָה מְבִיאָה לִידֵי עֲשִׂיַּת כָּל הַמִּצְו‍ֹת שֶׁנֶּאֱמַר וְעַתָּה יִשְׂרָאֵל כוּ'. וְהַשֵּׁנִי מוֹרֶה שֶׁלֹּא נִצְטַוִּינוּ בְּכָל הַמִּצְו‍ֹת. אֶלָּא כְּדֵי שֶׁנַּגִּיעַ בָּהֶן לְיִרְאָה שֶׁנֶּאֱמַר וִיצַוִּינוּ כוּ'. וְהַהֶכְרֵעַ בֵּינֵיהֶם שֶׁהַיִּרְאָה יֵשׁ לָהּ ג' קְצָווֹת. הַקָּצֶה הָרִאשׁוֹן הוּא תְּחִלָּתָהּ וְהִיא קוֹדֶמֶת לְכָל הַמִּצְו‍ֹת. שֶׁהַיָּרֵא מִן הַמֶּלֶךְ לֹא יַעֲבֹר עַל דְּבָרָיו. וְעַל זֶה אָמַר כָּל שֶׁיִּרְאַת חֶטְאוֹ קוֹדֶמֶת לְחָכְמָתוֹ כוּ'. וְחֵלֶק הַשֵּׁנִי הוּא סוֹף הַיִּרְאָה. וְהִיא הַיִּרְאָה הָאֲמִתִּית. לֹא יַגִּיעַ אָדָם לָהּ אֶלָּא אַחַר עֲשִׂיַּת כָּל הַמִּצְו‍ֹת כוּ'. וּכְשֶׁיַּגִּיעַ לְזוֹ הַמַּעֲלָה יַעֲתֵק מִמֶּנָּה לְמַעֲלַת הָאַהֲבָה. שֶׁהָאַהֲבָה לְעוֹלָם לֹא תִּהְיֶה אֶלָּא לְאַחַר הַיִּרְאָה:
<b>וּבֵאוּר</b> הָעִנְיָן הוּא. יָדוּעַ כִּי חֶלְקֵי הָעֲבוֹדָה שְׁנַיִם הֵמָּה. אֶחָד חֵלֶק הַמַּעֲשֶׂה וְהוּא קִיּוּם הַתּוֹרָה וְהַמִּצְו‍ֹת בְּפֹעַל בְּסוּר מֵרָע וַעֲשֵׂה טוֹב. ב' אָפְנֵי הָעֲבוֹדָה בְּטָהֳרַת הַמַּחֲשָׁבָה. וְיֵשׁ בָּזֶה מַדְרֵגוֹת רַבּוֹת. וְהִנֵּה יְסוֹד עֲבוֹדַת ד' לְעִכּוּבָא. הוּא קִיּוּם הַמַּעֲשֶׂה בְּפֹעַל. וְעַל יְדֵי קִיּוּם כָּל הַתּוֹרָה וְהַמִּצְוָה נִקְרָא עוֹבֵד ד' יִתְבָּרַךְ שְׁמוֹ. וְהוּא אָהוּב וְנֶחְמָד לִפְנֵי הַמָּקוֹם. וְטָהֳרַת הַמַּחֲשָׁבָה הוּא רַק לִשְׁלֵמוּת הָעֲבוֹדָה. וּכְמוֹ שֶׁהֶאֱרִיךְ בָּזֶה בְּסֵפֶר נֶפֶשׁ הַחַיִּים עַיֵּן שָׁם:
<b>וְהִנֵּה</b> יִרְאַת הָעֹנֶשׁ יְסוֹדָהּ בַּנֶּפֶשׁ הַחִיּוּנִית אוֹ הַטִּבְעִית. כִּי תֹּכֶן כֹּחַ הַיִּרְאָה נָטוּעַ גַּם בְּכָל נֶפֶשׁ חַיָּה. וְלָזֹאת גַּם בִּהְיוֹת הָאָדָם הוֹלֵךְ אַחַר שְׁרִירוּת לִבּוֹ. נָגוּעַ וּמֻכֶּה מֵעֲו‍ֹנוֹת וּפְשָׁעִים. לֹא יִבָּצֵר מִמֶּנּוּ לִירָא הַיִּרְאָה הַזֹּאת שֶׁל יִרְאַת הָעֹנֶשׁ. וְעַל כֵּן הַיִּרְאָה הַזֹּאת קוֹדֶמֶת לְכָל הַמִּצְו‍ֹת. כִּי הִיא סִבָּה בֶּאֱמֶת לְכַלֵּה פֶּשַׁע וּלְהָתֵם חַטָּאת. וְלִהְיוֹת יָרֵא וְחָרֵד לְקַיֵּם כָּל הַתּוֹרָה וְכָל הַמִּצְוָה:
<b>אָכֵן</b> הַמַּדְרֵגָה הָרָמָה שֶׁל יִרְאַת הָרוֹמְמוּת. וְהוּא הַדַּעַת הַשְּׁלֵמָה וְהַהַכָּרָה הַשִּׂכְלִית. לִירֹא וְלַחֲרֹד מִגֹּדֶל רוֹמְמוּתוֹ יִתְבָּרַךְ שְׁמוֹ. הִנֵּה הַתַּאֲו‍ֹת הַחָמְרִיּוֹת וְהַמִּדּוֹת הַמְגֻנּוֹת. וְגִלּוּלֵי הָעֲו‍ֹנוֹת וּפְשָׁעִים. הֵם מָסָךְ מַבְדִּיל בֵּינָם לְבֵין הַקֹּדֶשׁ. וְכָל עוֹד אֲשֶׁר יַעֲשֶׂה הָרָע בְּעֵינֵי ד'. לַעֲבֹר עַל בְּרִיתוֹ וּמַמְרֶה רְצוֹנוֹ יִתְבָּרַךְ שְׁמוֹ. לֹא יוּכַל לְהָבִיא הַיִּרְאָה הַגְּדוֹלָה הַזֹּאת אֶל קִרְבּוֹ. וְלֹא יַגִּיעַ לְמַדְרֵגָה זוֹ בְּשׁוּם עִנְיָן. בִּלְתִּי כַּאֲשֶׁר יִתְפַּשֵּׁט מְעַט מִגַּשְׁמִיּוּתוֹ. וְיַפְשִׁיט מֵעָלָיו אֶת בְּגָדָיו הַצּוֹאִים. מֵהַבְלֵי הָעוֹלָם וְהַתַּאֲו‍ֹת הַנִּמְבְזוֹת. וְיִצְרֹף כַּבּוֹר סִיגָיו מִמִּדּוֹת הַנִּשְׁחָתוֹת. וְיִתְקַדֵּשׁ מִטֻּמְאַת הַגְּוִיָּה. לִשְׁמֹר וּלְקַיֵּם אֶת כָּל הַתּוֹרָה וְהַמִּצְוָה בְּפֹעַל. אָז יוּכַל לִישָּׂא אֵבָר. וְלִדְאוֹת עַל כַּנְפֵי יִרְאַת הָרוֹמְמוּת. לְהָבִין וּלְהַשְׂכִּיל בַּאֲמִתַּת רוֹמְמוּתוֹ יִתְבָּרַךְ שְׁמוֹ. לִירֹא וְלַחֲרֹד מִפַּחַד רוֹמְמוּתוֹ וַהֲדַר כְּבוֹדוֹ וְלַעֲלוֹת לְרוּם הַמַּעֲלוֹת לְאַהֲבָה אוֹתוֹ וּלְדָבְקָה בּוֹ יִתְבָּרַךְ שְׁמוֹ:
<b>נִמְצָא</b> כִּי הַמַּדְרֵגָה הַגְּבוֹהָה שֶׁל יִרְאַת הָרוֹמְמוּת וְאַהֲבַת ה' יִתְבָּרַךְ שְׁמוֹ. הֵם מְסוֹבָבִים מֵעֲשִׂיַּת וְקִיּוּם כָּל הַתּוֹרָה וְהַמִּצְוָה. אוּלָם קִיּוּם הַתּוֹרָה וְהַמִּצְוָה עַצְמָהּ בְּפֹעַל. הוּא מְסוֹבָב רַק מִסִּבָּה הָרִאשׁוֹנָה הִיא יִרְאַת הָעֹנֶשׁ:
<b>וְהִנֵּה</b> יִרְאַת ד' יִתְבָּרַךְ שְׁמוֹ מִלְּבַד שֶׁהִיא סִבָּה לִשְׁמֹר וּלְקַיֵּם אֶת כָּל הַתּוֹרָה וְהַמִּצְוָה. עוֹד הִיא תַּכְלִית לְעַצְמָהּ. כִּי הִיא מִצְוַת עֲשֵׂה אֶת ד' אֱלֹקֶיךָ תִירָא. וְכָל מוֹנֵי הַמִּצְו‍ֹת חֲשָׁבוּהָ בִּכְלַל תַּרְיַ"ג. הִנֵּה גַּם לְעִנְיַן תַּכְלִית הַמּצְוָה כָּתַב הָרַמְבַּ"ם זַ"ל בְּסֵפֶר הַמִּצְו‍ֹת. כִּי הַמִּצְוַת עֲשֵׂה הַזֹּאת הִיא יִרְאַת הָעֹנֶשׁ. וְעַיֵּן שָׁם מַה שֶּׁכָּתַב וְזֶה לְשׁוֹנוֹ. מִצְוָה ד' הִיא שֶׁצִּוָּנוּ לְהַאֲמִין יִרְאָתוֹ יִתְעַלֶּה. וּלְהִפָּחֵד מִמֶּנּוּ. וְלֹא נִהְיֶה כַּכּוֹפְרִים הַהוֹלְכִים בִּשְׁרִירוּת לִבָּם וּבְקֶרִי. אֲבָל נִירָא בְּיִרְאַת עָנְשׁוֹ בְּכָל עֵת. וְזֶהוּ אָמְרוֹ אֶת ה' אֱלֹהֶיךָ תִּירָא עַד כָּאן לְשׁוֹנוֹ עַיֵּן שָׁם:
<b>אָמְנָם</b> נִרְאֶה כִּי אֵין כַּוָּנָתוֹ לִשְׁלֹל מִכָּתוּב זוֹ הַמַּדְרֵגָה הַגְּבוֹהַּ שֶׁל יִרְאַת הָרוֹמְמוּת. כִּי בְּרֵישׁ פֶּרֶק ב' מֵהִלְכוֹת יְסוֹדֵי הַתּוֹרָה כָּתַב. הָאֵל הַנִּכְבָּד וְהַנּוֹרָא הַזֶּה מִצְוָה לְאַהֲבוֹ וּלְיִרְאָה אוֹתוֹ שֶׁנֶּאֱמַר וְאָהַבְתָּ וְכוּ'. וְנֶאֱמַר אֶת ד' אֱלֹקֶיךָ תִירָא. וְהֵיאַךְ הוּא הַדֶּרֶךְ לְאַהֲבָתוֹ וְיִרְאָתוֹ. בְּשָׁעָה שֶׁיִּתְבּוֹנֵן הָאָדָם בְּמַעֲשָׂיו וּבְרוּאָיו הַנִּפְלָאִים כוּ' מִיָּד הוּא אוֹהֵב כוּ'. וּכְשֶׁמְּחַשֵּׁב בַּדְּבָרִים הָאֵלּוּ עַצְמָן. מִיָּד הוּא נִרְתָּע לַאֲחוֹרָיו וְנִפְחַד. וְיוֹדֵעַ שֶׁהוּא בְּרִיָּה קְטַנָּה שְׁפֵלָה אֲפֵלָה כוּ' עַיֵּן שָׁם. וְהִנֵּה זֶהוּ דֶּרֶךְ שֶׁל יִרְאַת הָרוֹמְמוּת. אָכֵן נִרְאֶה כִּי הַמִּצְוַת עֲשֵׂה הַזֹּאת שֶׁל אֵת ה' אֱלֹקֶיךָ תִּירָא. כּוֹלֵל בֶּאֱמֶת כָּל בְּחִינוֹת הַיִּרְאָה. שֶׁהַדַּעַת נוֹתֵן שֶׁצָּרִיךְ לִירֹא וְלִפְחֹד מִמֶּנּוּ יִתְבָּרַךְ שְׁמוֹ. הֵן יִרְאַת הָעֹנֶשׁ וְהֵן יִרְאַת הָרוֹמְמוּת. וְכֵן בְּכָל מָקוֹם שֶׁהִזְכִּירוּ חֲכָמֵינוּ זַ"ל יִרְאַת שָׁמַיִם נִכְלַל שְׁנֵיהֶם תַּחַת שֵׁם זֶה. אַךְ כָּל מָקוֹם הוּא לְפִי עִנְיָנוֹ:
<b>וְעַל</b> כָּל פָּנִים מַה שֶּׁאָמְרוּ חֲכָמֵינוּ זַ"ל. כִּי יִרְאַת שָׁמַיִם דּוֹמָה לְמַפְתֵּחוֹת חִיצוֹנוֹת כַּנִּזְכָּר לְעֵיל. וְהַיְנוּ בְּתוֹר סִבָּה. לִהְיוֹת יָרֵא וְחָרֵד לִשְׁמֹר וְלַעֲשׂוֹת כְּפֵרוּשׁ רַשִׁ"י כַּנַּ"ל. בְּלִי סָפֵק כִּי הַכַּוָּנָה הִיא עַל יִרְאַת הָעֹנֶשׁ. כִּי הִיא הַסִּבָּה רִאשׁוֹנָה אֲשֶׁר תְּסוֹבֵב מִמֶּנָּה קִיּוּם הַמַּעֲשֶׂה בְּפֹעַל. לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי הַתּוֹרָה וְהַמִּצְוָה. וּכְמוֹ שֶׁכָּתַבְתִּי בְּפֵרוּשׁ קַדְמוֹן הַנַּ"ל. כִּי תְּחִלַּת הַיִּרְאָה הִיא יִרְאַת הָעֹנֶשׁ. וּמְבִיאָה לִידֵי עֲשִׂיַּת כָּל הַמִּצְו‍ֹת. וְזוֹ הִיא שֶׁאָמְרוּ חֲכָמֵינוּ זַ"ל בְּאָבוֹת כָּל שֶׁיִּרְאַת חֶטְאוֹ קוֹדֶמֶת לְחָכְמָתוֹ חָכְמָתוֹ מִתְקַיֶּמֶת כַּנִּזְכָּר לְעֵיל:
<b>וּמִמּוֹצָא</b> דָּבָר נַשְׂכִּיל בִּינָה. מִמַּה שֶּׁדִּמּוּ חֲכָמֵינוּ זַ"ל בְּחָכְמָתָם. יִרְאַת שָׁמַיִם לְמַפְתֵּחוֹת. לִפְתֹּחַ בָּהֶן הַשַּׁעַר לַה' שַׁעֲרֵי הַתּוֹרָה וְהָעֲבוֹדָה. מוּבָן מִזֶּה כִּי כְּמוֹ שֶׁלֹּא יִתָּכֵן לִפְתֹּחַ דֶּלֶת סְגוּרָה עַל מַסְגֵּר. בְּמַנְעוּלֵי בַּרְזֶל וּנְחוּשְׁתַּיִם מִבְּלִי מַפְתֵּחַ. כֵּן הוּא דָּבָר נִמְנָע. לִפְתֹּחַ הַשַּׁעַר לִשְׁמֹר וְלַעֲשׂוֹת וּלְקַיֵּם. אֶת כָּל דִּבְרֵי הַתּוֹרָה וְהַמִּצְוָה בִּשְׁלֵמוּת. מִבְּלִי הֱיוֹת בְּיָדוֹ מַפְתֵּחַ שֶׁל יִרְאַת שָׁמַיִם. וְאַף אִם יֵשׁ בְּיָדוֹ תּוֹרָה. לֹא יָחוּשׁ לְתוֹרָתוֹ לְקַיֵּם אוֹתָהּ. מִבְּלִי שֶׁיִּהְיֶה עָמוּס מִתְּחִלָּה דֵּי סִפּוּקוֹ בְּיִרְאַת ה' יִתְבָּרַךְ שְׁמוֹ:
<b>כִּי</b> הִנֵּה אדמו"ר הַגָּאוֹן הֶחָסִיד זצוק"ל. כָּתַב בְּאִגֶּרֶת הַמּוּסָר פֵּשֶׁר דָּבָר בֵּין הַשִּׁיטוֹת. בְּעִנְיַן מַהוּת הַיֵּצֶר הָרָע וְיֵצֶר טוֹב מַה הֵמָּה. אִם יֵצֶר הָרָע הוּא כֹּחַ הַטֻּמְאָה בָּאָדָם הַמּוֹבִילוֹ לִפְשָׁעִים. וְיֵצֶר טוֹב הוּא כֹּחַ הַקְּדֻשָּׁה בָּאָדָם הַמּוֹבִיל לְטוֹב. אוֹ כִּי הַיֵּצֶר הָרָע הוּא כֹּחַ תַּאֲוַת הָאָדָם. הַמַּשְׁקֶפֶת אֶל כָּל דָּבָר הֶעָרֵב לִשְׁעָתוֹ. וְיֵצֶר טוֹב הוּא כֹּחַ הַשֵּׂכֶל הַיָּשָׁר הַצּוֹפֶה וּמַבִּיט לְהַנּוֹלָד כוּ'. וְהֶעֱלָה בָּזֶה אֲשֶׁר נִרְאֶה בַּעֲלִיל כִּי שְׁתֵּי הַשִּׁיטוֹת נְכוֹנוֹת. הַיֵּצֶר הָרָע הוּא כֹּחַ הַתַּאֲוָה. וְגַם יֵשׁ בּוֹ רוּחַ הַטֻּמְאָה. וְכֵן יֵצֶר הַטּוֹב. הוּא הַשֵּׂכֶל הַנָּכוֹן הָרוֹאֶה אֶת הַנּוֹלַד וְצוֹפֶה לְמֵרָחוֹק. וְגַם יֵשׁ רוּחַ הַקְּדֻשָּׁה בָּאָדָם עַיֵּן שָׁם:
<b>וּבְכֵן</b> הִנֵּה מִצַּד הֱיוֹת הָאָדָם עָפָר מִן הָאֲדָמָה. לִבּוֹ פּוֹנֶה לַתַּאֲו‍ֹת הַחָמְרִיּוֹת. לֶאֱכֹל וְלִשְׁתּוֹת וְלִשְׂמֹחַ. לַחֲמֹד הוֹן וָעֹשֶׁר. לֶאֱהֹב כָּבוֹד וּשְׂרָרָה. לַעֲטוֹת גֹּבַהּ וְגָאוֹן לְרוּם לְבָבוֹ. לְהִתְעַנֵּג עַל תַּעֲנוּגוֹת בְּשָׂרִים. בְּכָל מִדָּה פְּחוּתָה. וְכָל תַּאֲוָה נְמִבָזָה:
<b>וְעִם</b> זֶה גַּם יֵצֶר לִבּוֹ רַק רַע כָּל הַיּוֹם. הוּא הַיֵּצֶר הָרָע מִיסוֹד הָרוּחָנִי. אֲשֶׁר הֶחָכָם מִכָּל הָאָדָם. יְתָאֵר אוֹתוֹ בְּחָכְמָתוֹ בְּמַחֲזֶה נוֹרָא מְאֹד. בְּתוֹר מֶלֶךְ גָּדוֹל. הַסּוֹבֵב אֶת עִיר קְטַנָּה. הִיא הַגְּוִיָּה עִם הֲמוֹן כֹּחוֹתֶיהָ. וְיַקְדִּישׁ עָלֶיהָ מִלְחָמָה לִכְבֹּשׁ אוֹתָהּ וּלְלָכְדָהּ. וּכְמוֹ שֶׁכָּתַב בְּסֵפֶר קֹהֶלֶת ט'. עִיר קְטַנָּה וַאֲנָשִׁים בָּהּ מְעַט. וּבָא אֵלֶיהָ מֶלֶךְ גָּדוֹל וְסָבַב אוֹתָהּ. וּבָנָה עָלֶיהָ מְצוּדִים גְּדוֹלִים. וּמָצָא בָּהּ אִישׁ מִסְכֵּן חָכָם כוּ'. וְדָרְשׁוּ חֲכָמֵינוּ זַ"ל בִּנְדָרִים דַּף ל"ב. עִיר קְטַנָּה זֶה הַגּוּף. וַאֲנָשִׁים בָּהּ מְעַט אֵלּוּ אֵבָרִים. וּבָא אֵלֶיהָ מֶלֶךְ גָּדוֹל וְסָבַב אוֹתָהּ זֶה יֵצֶר הָרָע. וּמָצָא בָּהּ אִישׁ מִסְכֵּן חָכָם זֶה יֵצֶר טוֹב:
<b>מוּבָן</b> מֵאֵלָיו. כִּי הָאָדָם צָרִיךְ לִהְיוֹת מוּכָן תָּמִיד לְמַעַרְכוֹת קְרָב. עִם הַתַּאֲוָה וְעִם יֵצֶר הָרוּחָנִי. עַתָּה בַּמֶּה יַעֲצֹר אֶת רוּחַ תַּאֲוָתוֹ הַסּוֹעֵר תָּמִיד כַּהֲמוֹת יָם לְגַלָּיו. לִבְלֹעַ תְּהוֹם רַבָּה. לְכָל חֲמוּדוֹת הַתֵּבֵל. וּלְתַעֲנוּגוֹת בְּנֵי הָאָדָם. וּבַמֶּה יֶאֱסֹר אֶת הַמִּלְחָמָה הַכְּבֵדָה לְנֶגֶד הַיֵּצֶר הָרוּחָנִי. הוּא הַמֶּלֶךְ גָּדוֹל הַגִּבּוֹר וְהַנְּעֵרָץ. הַפָּנוּי מִכָּל טִרְדָה. אִשָּׁה וּבָנִים אֵין לוֹ. אֵינוֹ דּוֹאֵג לִמְצֹא טֶרֶף בֵּיתוֹ. גַּם הַבְלֵי הַזְּמַן לֹא יַטְרִידוּהוּ. וְהוּא מְמַלֵּא אֶת תְּעוּדָתוֹ וְחוֹבָתוֹ. שֶׁנִּבְרָא לָזֶה בִּרְצוֹן הַבּוֹרֵא יִתְבָּרַךְ שְׁמוֹ. בְּכָל יִתְרוֹן הַכָּשֵׁר. בְּלִי עַצְלוּת וְרִפְיוֹן יָדַיִם. וְהָאָדָם הֶחָלוּשׁ כְּתוֹלַעַת. עָמוּס בְּטִרְדָה וַעֲבוֹדָה רַבָּה. הַמְבַלְבֵּל אֶת דַּעְתּוֹ. וּמְעַכֵּר אֶת שִׂכְלוֹ. נִרְדַּם בְּחֵיק הָעַצְלָה. מֻכֶּה בְּעִוָּרוֹן וּבְתִמְהוֹן לֵבָב. עַל יְדֵי הַתַּאֲו‍ֹת הַנִּמְבָזוֹת. אֵיךְ יַעֲמֹד לְנֶגְדּוֹ בְּקִשְׁרֵי הַמִּלְחָמָה. וְלֹא יִפֹּל שָׁדוּד לְרַגְלָיו. אִם לֹא בְּיִרְאת ד' וּפַחַד עָנְשׁוֹ יִתְבָּרַךְ שְׁמוֹ. אֲשֶׁר הִיא מִבְטַח עֹז וּמִבְצַר מִשְׂגָּב. לְהִשָּׂגֵב בָּהּ נֶגֶד כָּל אוֹיֵב וּמִתְנַקֵּם. כִּי הַיִּרְאָה עֹז לָהּ בְּכֹחָהּ. לֶאֱסֹר עֲבוֹתוֹת תַּאֲוָתוֹ וּזְדוֹן לִבּוֹ. לְבַל תִּפְרֹץ לְכַלֵּה וּלְהַשְׁחִית. וְכֵן לִהְיוֹת יְמִינוֹ רוֹמֵמָה. לְהָקִים אֶת שְׁאוֹן וְסַעֲרַת הַיֵּצֶר לִדְמָמָה. וְלָצֵאת כְּגִבּוֹר מְנַצֵּחַ מִן הַמִּלְחָמָה:
<b>אֶת</b> כָּל זֶה יְגַלֶּה לָנוּ הֶחָכָם מִכָּל הָאָדָם בְּעַצָמוֹ. כִּי אַךְ יִרְאַת ה' הוּא כְּחִצִּים בְּיַד גִּבּוֹר לִלְחֹם אֶת מוֹשֵׁל. בַּכָּתוּב שָׁם פֶּרֶק י"א. שְׂמַח בַּחוּר בְּיַלְדוּתֶיךָ גוֹ'. וַהֲלֹךְ בְּדַרְכֵי לִבְּךָ וּבְמַרְאֵה עֵינֶיךָ. וְדַע כִּי עַל כָּל אֵלֶּה יְבִיאֲךָ הָאֱלֹקִים בַּמִּשְׁפָּט. וְדָרְשׁוּ חֲכָמֵינוּ זַ"ל <small>(בְּשַׁבָּת דַּף ס"ג)</small>. עַד כָּאן דִּבְרֵי הַיֵּצֶר הָרָע. מִכָּאן וָאֵילָךְ דִּבְרֵי הַיֵּצֶר הַטּוֹב עַיֵּן שָׁם וְהַיְנוּ כִּי מַה שֶּׁאָמַר שְׂמַח בַּחוּר כוּ'. הֵן הֵמָּה דִּבְרֵי הַיֵּצֶר הָרָע. וּמַה שֶּׁאָמַר וְדַע וְכוּ' הֵמָּה דִּבְרֵי הַיֵּצֶר טוֹב.
<b>הִנֵּה</b> יְבָאֵר לָנוּ הֶחָכָם מִכָּל הָאָדָם בְּכָאן. אֶת תְּכוּנַת הַמִּלְחָמָה הַזֹּאת וְעִנְיָנָהּ. קוֹל שְׁאוֹנָהּ וְכָל הֲמוּלָה. כִּי הַיֵּצֶר הָרָע יַעֲמֹד עַל מָצוֹר. רֹאשׁ שֵׁן סֶלַע מְצוּדַת הַתַּאֲוָה. הַנִּשְׁקָפָה עַל פְּנֵי כָל חֲמוּדוֹת הַתֵּבֵל וְתַעֲנוּגָיו. וְהַיֵּצֶר טוֹב לְצַד אַחֵר יִפְנֶה. וּלְעֻמָּתוֹ יַחֲנֶה. יִתְיַצֵּב עַל גִּבְעַת הַיִּרְאָה. הַצּוֹפָה מוּל פְּנֵי גָּבְהֵי מְרוֹמִים. לְפַחַד עָנְשׁוֹ יִתְבָּרַךְ שְׁמוֹ. זֶה יִפְרֹשׂ מְצוּדָה לִלְכֹּד אוֹתוֹ בְּתַאֲו‍ֹתָיו. בֶּאֱמֹר לוֹ שְׂמַח בַּחוּר בְּיַלְדוּתֶיךָ. וַהֲלֹךְ בְּדַרְכֵי לִבֶּךָ וּבְמַרְאֵה עֵינֶיךָ. שִׂים מַעֲדַנִּים לְנַפְשֶׁךָ. וְנֹפֶת מָתוֹק אֶל חִכְּךָ. וְאַל תַּבִּיט אַחֲרֶיךָ. וְזֶה יַהֲרֹס אֶת הַמְּצוּדָה בְּכֹחַ הַיִּרְאָה. כִּי יִקְרָא אֵלָיו בְּשֵׁם ה' אֱלֹקֵי הַמִּשְׁפָּט. וְיֹאמַר לוֹ זְכֹר אֶת בּוֹרְאֲךָ בִּימֵי בְּחוּרוֹתֶיךָ. כִּי לוֹ נָקָם וְשִׁלֵּם. וְיָבִיא בְּמִשְׁפָּט עַל כָּל נֶעֱלָם.
<b>הִנֵּה</b> כִּי כֵן רָאִינוּ. כִּי אַף אִם יִהְיֶה הָאָדָם מָלֵא וְגָדוּשׁ בְּיִרְאַת ה'. הִנֵּה הַמִּלְחָמָה נְכוֹנָה לְפָנָיו. כִּי הֲלֹא זֶהוּ תֹּכֶן הַמִּלְחָמָה מִלְחֶמֶת הַתַּאֲוָה עִם הַיִּרְאָה. וְאַךְ כִּי בְּכֹחַ הַיִּרְאָה יוּכַל לְהִתְגַּבֵּר לַעֲשׂוֹת חַיִל. וְלַהֲדֹף אֶת אוֹיְבָיו אָחוֹר. אָכֵן אִם לִבּוֹ יִהְיֶה חָלָל נֵעוֹר וָרֵיק מִיִּרְאַת ה' וּפַחַד עָנְשׁוֹ יִתְבָּרַךְ שְׁמוֹ. הֲלֹא אָפַס כָּל תִּקְוָה לְפָנָיו. לַעֲמֹד בְּמַעַרְכוֹת קְרָב, מִבְּלִי קֶשֶׁת וְחִצִּים. בְּאֵין חֶרֶב וַחֲנִית. כִּי אַף אִם הַיֵּצֶר טוֹב יָרִיעַ אַף יַצְרִיחַ וְיִחַר גְּרוֹנוֹ מִזְּעוֹק כָּל הַיּוֹם. וְדַע כִּי עַל כָּל אֵלֶּה יְבִיאֲךָ הָאֱלֹקִים בַּמִּשְׁפָּט. יִהְיֶה כְּקוֹל קוֹרֵא בַּמִּדְבָּר. וְשׁוֹמֵעַ לֹא יִהְיֶה לוֹ. אַחֲרֵי כִּי אֵין פַּחַד אֱלֹקִים לְנֶגֶד עֵינָיו. לֹא יִירָא מֵאֵימַת הַדִּין. וְלֹא יִפְחַד מֵחֶרְדַת הַמִּשְׁפָּט:

Chapter 2

<b>אָמְנָם</b> הַמַּפְתֵּחַ הַזֶּה שֶׁל יִרְאַת שָׁמַיִם וּפַחַד עָנְשׁוֹ יִתְבָּרַךְ שְׁמוֹ מֵאַיִן יִמָּצֵא. כִּי לֹא תִּתְגּוֹלֵל אֶבֶן קֹדֶשׁ כָּזֹאת בְּרֹאשׁ כָּל חוּצוֹת. לֹא יִמְצְאוּהָ כָּל עוֹבְרֵי דָּרֶךְ. וְלֹא תַּשִּׂיג אוֹתָהּ יָד כָּל אֱנוֹשׁ עַל נְקָלָה. כִּי הִיא חֲבוּאָה בְּסֵתֶר אָהֳלָהּ. וְסָבִיב לָהּ חוֹמָה בָּרִיחַ וּדְלָתַיִם. סוֹגֶרֶת וּמְסֻגֶּרֶת בְּמַנְעוּלֵי בַּרְזֶל וּנְחוּשְׁתַּיִם. מֵעֵינֵי רַבִּים נֶעֶלְמָה. וְלֹא יָדְעוּ אֶת מְקוֹמָהּ:
<b>כִּי</b> הִנֵּה תַּהֲלוּכוֹת דַּרְכֵי הַיִּרְאָה הַזֹּאת. שֶׁל יִרְאַת שָׁמִים וּפַחַד עָנְשׁוֹ יִתְבָּרַךְ שְׁמוֹ. הִיא יְחִידָה בְּמִינָהּ. שׁוֹנָה וְנִבְדֶּלֶת מִשְּׁאָר כָּל מִינֵי הַיִּרְאָה הַשּׁוֹלֶטֶת בָּעוֹלָם. כְּמוֹ מוֹרָא בָּשָׂר וָדָם. אוֹ מִשְּׁאָר פִּגְעֵי הַתֵּבֵל. אֲשֶׁר הַיִּרְאָה הִיא בְּטֶבַע. וּבְמָקוֹם שֶׁהַדַּעַת וְהַשֵּׂכֶל נוֹתֵן. שֶׁצָּרִיךְ לִירֹא וּלְפַחֵד מִזֶּה. הִנֵּה עַל יְדֵי הַיְדִיעָה וְדַרְכֵי הַשֵּׂכֶל לְבַד. תִּפֹּל עַל הָאָדָם אֵימָה וָפַחַד. כִּי הַיִּרְאָה תָּבֹא אֵלָיו בְּהֶכְרֵחַ. וְהַחוּשִׁים יִתְפַּעֲלוּ מִבְּלִי רָצוֹן. בְּכָל חַדְרֵי לְבָבוֹ יַרְגִּישׁ חִיל וָרַעַד. וְיִרְאָתוֹ תִּהְיֶה גַּם עַל פָּנָיו. וְאַף כִּי בְּכֹחַ הָאָדָם הוּא. לְהִתְאַפֵּק וּלְהַבְלִיג עַל יִרְאָתוֹ. וְלַעֲשׂוֹת מַעֲשֶׂה בְּפֹעַל מִבְּלִי לְהַשְׁגִּיחַ עַל יִרְאָתוֹ וּפַחְדּוֹ. וּכְמוֹ שֶׁאָנוּ רוֹאִים בַּנִּסָּיוֹן. כִּי לִפְעָמִים מִצַּד הַהֶכְרֵחַ יְסַכֵּן הָאָדָם אֶת נַפְשׁוֹ. לֵילֵךְ בִּדְרָכִים מְסֻכָּנִים וְכַדוֹמֶה. בְּכָל זֶה גַּם בַּעֲשׂוֹתוֹ זֹאת בְּנַפְשׁוֹ. יְרַחֲפוּ כָּל עַצְמוֹתָיו מֵרַעַד וָרֶתֶת. כִּי עַל עֶצֶם הַיִּרְאָה אֵין אָדָם שַׁלִּיט בְּרוּחוֹ לִכְלֹא אוֹתָהּ מִמֶּנּוּ. וְאֵין חָכְמָה וְעֵצָה לְנֶגְדָּהּ. לַהֲסִיחָהּ מִדַּעְתּוֹ וּלְהַסִּיחָהּ מִלְּבָבוֹ:
<b>אָכֵן</b> לֹא כְּאֵלֶה חֵלֶק תַּהֲלוּכוֹת דַּרְכֵי הַיִרְאָה. שֶׁל יִרְאַת שָׁמַיִם וּפַחַד עָנְשׁוֹ יִתְבָּרַךְ שְׁמוֹ. כִּי הַיִּרְאָה הַזֹּאת אֵינֶנָּה בְּטֶבַע הָאָדָם. וְהָאֱמוּנָה וְהַיְדִיעָה וְדַרְכֵי הַשֵּׂכֶל. לֹא יוֹבִילוּ אֶת הַיִּרְאָה פְּנִימָה לַחֲדֹר לְתוֹךְ חַדְרֵי לְבָבוֹ. וְלֹא יִפְעֲלוּ עַל הַחוּשִׁים מְאוּמָה. וּכְמוֹ שֶׁיּוֹרוּנוּ דַּרְכֵי הַנִּסָּיוֹן. כִּי הִנֵּה אָדָם בְּדַעְתּוֹ וְשִׂכְלוֹ יוֹדֵעַ וּמַאֲמִין. כִּי ד' יִתְבָּרַךְ שְׁמוֹ צוֹפֶה וּמַבִּיט עַל כָּל מַעֲשֵׂה בְּנֵי אָדָם. וְאֵין נִסְתָּר מִנֶּגֶד עֵינָיו. וְכֵן כִּי הָאֱלֹקִים יָבִיא בְּמִשְׁפָּט אֶת כָּל מַעֲשָׂיו. מִסְפַּר מִפְקַד יְמֵי חַיָּיו. לָתֵת לְאִישׁ כִּדְרָכָיו וְכִפְרִי מַעֲלָלָיו. וְכִגְמוּל יָדָיו יֵעָשֶׂה לוֹ. אִם בַּחֹשֶׁךְ יֵלֵךְ בְּגֵיא צַלְמָוֶת. אֲשֶׁר נָכוֹנוּ לוֹ שָׁם שְׁפָטִים רַבִּים רָעִים וְנוֹרָאִים. אוֹ כִּי יִזְכֶּה לָאוֹר בְּאוֹר הַחַיִּים. לְהִתְעַנֵּג עַל ה' בִּנְעִימוּת וְעֵדֶן נֶצַח. אוּלָם הַאִם יַתְאִימוּ בַּד בְּבַד. דַּרְכֵי הָאֱמוּנָה הַזֹּאת. עִם הֲלִיכוֹת מִצְעֲדֵי גָּבֶר. וְדַרְכֵי הַנְהָגָתוֹ עִם אֱלֹקִים וְאָדָם:
<b>וְכָל</b> זֶה הוּא מֵאֲשֶׁר כִּי הַיִּרְאָה הַזֹּאת שֶׁל יִרְאַת שָׁמַיִם. אֲשֶׁר מְסוֹבֶבֶת מִכֹּחַ הָאֱמוּנָה וְדַרְכֵי הַשֵּׂכֶל. אֵינֶנָּה בְּטֶבַע הָאָדָם. וְלֹא יַרְגִּישׁוּ אוֹתָהּ כֹּחוֹת הַחוּשִׁים. כִּי עַל כֵּן אֵין פַּחַד אֱלֹקִים לְנֶגֶד עֵינָיו. לֹא יִירָא מֵאֵימַת הַדִין. וְלֹא יִפְחַד מֵחֶרְדַת הַמִּשְׁפָּט. וְאֵין מָגוֹר לוֹ מִסָּבִיב מִפַּחַד הָעֳנָשִׁים הָרָעִים וְהַנּוֹרָאִים. גַּם אֵימַת הַמָּוֶת לֹא תְּבָעֲתֵהוּ. וּמִלַּהַט חַרְבָּהּ הַחוֹדֶרֶת לֹא יֶחֱרַד. וּמוֹרָאָהּ לֹא יִפֹּל עָלָיו. גַּם בְּעֵת עֲשׂוֹתוֹ אֵיזֶה חֵטְא וְעָו‍ֹן. לֹא יֹאחֲזֵהוּ רַעַד. וְלֹא תְּכַסֵּהוּ פַּלָּצוּת. כִּי יַעֲשֶׂה זַר מַעֲשֵׂהוּ בְּרוּחַ נָכוֹן שָׁקֶט וְשַׁאֲנָן וּמְנוּחַת הַלֵּב בְּאֵין מַחֲרִיד. וְכֵן גַם אֹשֶׁר הָרוּחָנִי נְעִימוּת וְעֵדֶן נֶצַח. לֹא יִקַּח לְבָבוֹ. גַּם בַּעֲשׂוֹתוֹ אֵיזֶה מִצְוָה לֹא יִתְפַּעֵל נַפְשׁוֹ. וְלֹא יִשְׂמַח עַל שְׂכָרָהּ כְּמוֹצֵא שָׁלָל רַב. וְכֵן לֹא יִתְעַצֵּב בְּהִפָּקְדָהּ:
<b>בִּלְתִּי</b> כַּאֲשֶׁר יִתֵּן הָאָדָם אֶל לִבּוֹ. לִהְיוֹת עָמֵל לְבַקֵּשׁ יִרְאַת ה' חָכְמָה וּמוּסָר. הִנֵּה עֲמָלוֹ וִיגִיעוֹ תַּעֲמֹד לוֹ. שֶׁיּוּכַל לְהַשִּׂיגָהּ וְלִקְבֹּעַ אוֹתָהּ בְּנַפְשׁוֹ שֶׁתִּהְיֶה יִרְאַת ד' יִתְבָּרַךְ שְׁמוֹ פְּרוּשָׂה עַל פָּנָיו. וְעַל כָּל חַדְרֵי לְבָבוֹ. וּמִפַּחַד עָנְשׁוֹ יִתְבָּרַךְ שְׁמוֹ. כָּל עַמּוּדֵי גְּוִיָּתוֹ יִתְפַּלְּצוּן. וְכָל חוּשָׁיו יָרִיחוּ בְּיִרְאַת ה' יִתְבָּרַךְ שְׁמוֹ. וְיַרְגִּישׁוּ פַּחַד וּרְעָדָה. וְכֵן לֶאֱהֹב וְלַחֲמֹד אֶת אֹשֶׁר הָרוּחָנִי. עַל כָּל חֶמְדַת תֵּבֵל. וְלִירֹא מֵאָבְדַן הַשָּׂכָר הַגָּדוֹל. וּכְמוֹ שֶׁאָמְרוּ חֲכָמֵינוּ זַ"ל בִּבְרָכוֹת <small>(דַּף ל"ג)</small> הַכֹּל בִּידֵי שָׁמַיִם חוּץ מִיִּרְאַת שָׁמַיִם. הֲרֵי כִּי הוּא בְּיַד הָאָדָם לְהַשִּׂיג הַיִּרְאָה הַזֹּאת שֶׁל יִרְאַת ה' יִתְבָּרַךְ שְׁמוֹ:
<b>אוּלָם</b> הֶחָזוֹן הַזֶּה תֹּכֶן רוּחַ בְּנֵי אָדָם בְּדַרְכֵי יִרְאַת ד' יִתְבָּרַךְ שְׁמוֹ. הוּא פְּלִיאָה נֶעֱלָמָה וְחִידָה סְתוּמָה. א'. מַהוּ הַחִזָּיוֹן הַנִּפְלָא הַלָּזֶה. מַדוּעַ בֶּאֱמֶת אֵין יִרְאַת ה' וּפַחַד עָנְשׁוֹ יִתְבָּרַךְ שְׁמוֹ. תָּקוּעַ בַּטֶּבַע בְּלֵב הָאָדָם הַמַּאֲמִין. מִבְּלִי שׁוּם עָמָל וִיגִיעָה כְּלָל. כְּכָל דַּרְכֵי הַיִּרְאָה מִתַּהֲלוּכוֹת הַתֵּבֵל. אֲשֶׁר הַיִּרְאָה תָּבֹא מֵעַצְמָהּ בְּלֵב הָאָדָם בְּהֶכְרֵחַ. וּמַדּוּעַ יִגָּרַע חֵלֶק הָאֵשׁ הַנּוֹרָא. הַלּוֹהֵט בְּעֵמֶק רְפָאִים בְּאֵין מְכַבֶּה. אֲשֶׁר תֹּאכַל מִנֶּפֶשׁ עַד בָּשָׂר. מֵהָאֵשׁ הַיְסוֹדִי שֶׁל זֶה הָעוֹלָם. אֲשֶׁר הִיא רַק חֵלֶק אֶחָד מִשִּׁשִּׁים מִיסוֹד הָאֵשׁ הָרוּחָנִי:
<b>ב'.</b> אַחֲרֵי אֲשֶׁר כְּלָל הַדְּבָרִים לֹא נֶעֱלָם מֵעֵינֵי הָאָדָם. כִּי עֵינֵי ד' יִתְבָּרַךְ שְׁמוֹ צוֹפִים עַל כָּל דַּרְכֵי אִישׁ. וְכֵן כָּל עִנְיְנֵי אַחֲרִיתוֹ. קוּמוֹ לְמִשְׁפָּט לִפְנֵי כִּסֵּא שׁוֹפֵט צֶדֶק. וְכָל מִשְׁפְּטֵי ד' הַנּוֹרָאִים. אֲשֶׁר הֵם תְּהוֹם רַבָּה. וּבְכָל זֹאת לֹא יִפְעֲלוּ עַל הַחוּשִׁים. וְלֹא יַרְגִּישׁ בִּלְבָבוֹ מוֹרָא שָׁמַיִם וּפַחַד עָנְשׁוֹ. אִם כֵּן מַה תּוֹסִיף תֵּת הֶעָמָל בָּזֶה. לְהַשִּׂיג יִרְאַת ה' יִתְבָּרַךְ שְׁמוֹ. לֹא מָצִינוּ דּוּגְמָתָהּ בְּתַהֲלוּכוֹת הַתֵּבֵל. בְּדַרְכֵי הַיִּרְאָה מִכָּל פֶּגַע רַע. כִּי מַה שֶּׁיִּשְׁפֹּט הַשֵּׂכֶל שֶׁיֵּשׁ לִירֹא וְלִפְחֹד. הִנֵּה הַיִּרְאָה תָּבֹא מֵעַצְמָהּ בְּהֶכְרֵחַ. מִבְּלִי שׁוּם עָמָל כְּלָל. וּמַה שֶּׁלֹּא תִּפְעֹל הַיְדִיעָה מִדַּרְכֵי הַשֵּׂכֶל לְהַפִּיל אֵימָה וָפַחַד. לֹא יוֹעִיל שׁוּם עָמָל וְתַחְבּוּלָה כְּלָל. וְאִם־כֵּן הַיִּרְאָה מֵאַיִן תִּמָּצֵא. וְאֵיכָכָה יוּכַל לְהַשִּׂיגָהּ. גַּם עַל יְדֵי עָמָל וִיגִיעָה:
<b>וַהֲכִי</b> נִפְלָא. כִּי הִנֵּה תַּהֲלוּכוֹת טִבְעֵי הַיִּרְאָה. הֵמָּה שׁוֹנוֹת וּמִתְחַלְּפוֹת לְפִי תְּכוּנוֹת טִבְעֵי בְּנֵי אָדָם. יֵשׁ אִישׁ אֲשֶׁר הוּא מִטֶּבַע תּוֹלַדְתּוֹ. יָרֵא וְרַךְ הַלֵּבָב. יָרֵא מִקּוֹל עָלֶה נִדָּף. גַּם הַמִּקְרִים וְהַפְּגָעִים הָרְחוֹקִים מְאֹד. יַחֲרִידוּהוּ וְיַרְגִיזוּהוּ מִמְּנוּחָתוֹ, וְיֵשׁ אִישׁ אֲשֶׁר הוּא מִטִּבְעוֹ אַמִּיץ הַלֵּב וְאַבִּיר רוּחַ. לֹא יִירָא גַּם מִשַּׁאֲגַּת אַרְיֵה וְקוֹל שַׁחַל. וְלֹא יִפְחַד. רַק כַּאֲשֶׁר יָבִין וְיַשְׂכִּיל כִּי סַכָּנָה קְרוֹבָה נִשְׁקֶפֶת לוֹ. וְכֵן יֵשׁ יָחוּס לְהַיִּרְאָה עִם דַּעַת וְהַשְׂכָּלַת הָאָדָם. כִּי הֶחָכָם עֵינָיו בְּרֹאשׁוֹ. מֵרָחוֹק יִבְרַח מִמְּצוּדָה רָעָה. וְיָחִישׁ עֲתִידוֹת לָמוֹ. לְהָחִישׁ מִפְלָט לוֹ מִפַּח יוֹקְשִׁים. וְהַכְּסִיל בַּחֹשֶׁךְ הוֹלֵךְ. טָח עֵינָיו מֵרְאוֹת וְלִבּוֹ מֵהַשְׂכִּיל. לֹא יִרְאֶה וְלֹא יִתְבּוֹנֵן בְּרַע. עַד אֲשֶׁר הַמְּצוּדָה תִּהְיֶה פְּרוּשָׂה לְרַגְלָיו:
<b>הִנֵּה</b> כִּי כֵן הָיָה הַדַּעַת נוֹתֵן. אֲשֶׁר דַּרְכֵי הַיִּרְאָה שֶׁל יִרְאַת שָׁמַיִם וּפַחַד עָנְשׁוֹ יִתְבָּרַךְ שְׁמוֹ. יִהְיֶה כְּפִי תַּהֲלוּכוֹת הָאָדָם בְּדַרְכֵי יִרְאָתוֹ מִפִּגְעֵי הַתֵּבֵל. לְפִי תְּכוּנָתוֹ וְטִבְעוֹ וּלְפִי הַשְׂכָּלָתוֹ בְּחָכְמַת הָעוֹלָם. וְאַף כִּי תֹּכֶן הַיִּרְאָה שֶׁל יִרְאַת שָׁמַיִם הִיא חֲלוּשָׁה מְאֹד. וְאֵין לָהּ עֶרֶךְ וְדִמְיוֹן. עִם שְׁאָר דַּרְכֵי הַיִּרְאָה מִפִּגְעֵי הַתֵּבֵל. בְּכָל זֹאת הָיָה רָאוּי שֶׁיִּהְיֶה עַל כָּל פָּנִים נִרְאֶה וְנִכָּר בְּיִרְאַת שָׁמַיִם. הֶבְדֵּל בִּבְנֵי אָדָם לְמִינֵיהֶם. הֶחָכָם הוּא אוֹ סָכָל. יָרֵא וְרַךְ הַלֵּבָב אוֹ אַבִּיר לֵב. וּלְתִמְהוֹן לִבֵּנוּ אֲנַחְנוּ רוֹאִים בְּנִסָּיוֹן. כִּי יִרְאַת ה' יִתְבָּרַךְ שְׁמוֹ. אֵין לָהּ יִחוּס כְּלָל עִם דַּרְכֵי הַיִּרְאָה מִתַּהֲלוּכוֹת הַתֵּבֵל. לֹא תִּגְבַּל עִם טִבְעֵי וּתְכוּנוֹת הָאָדָם. וְלֹא עִם תְּבוּנַת לְבָבוֹ וְהַשְׂכָּלָתוֹ בְּדַרְכֵי הַחָכְמָה. וְעַל כֵּן בְּדַרְכֵי תַּהֲלוּכוֹת יִרְאַת שָׁמַיִם. אֵין יִתְרוֹן לֶחָכָם עַל הַכְּסִיל. וְלֹא לַיָּרֵא וְרַךְ הַלֵּבָב. עַל אַמִּיץ רוּחַ וְכַבִּיר לֵב. כִּי רוּחַ אֶחָד לָהֶם. שָׁלוֹם שָׁלוֹם וְאֵין פַּחַד:
<b>אָמְנָם</b> פֵּשֶׁר דָּבָר לְדַעְתִּי הוּא. כִּי רוּחַ בְּנֵי הָאָדָם בְּדַרְכֵי יִרְאַת ה' יִתְבָּרַךְ שְׁמוֹ. הוּא בֶּאֱמֶת נַעֲלֶה מִשֵּׂכֶל אֱנוֹשִׁי וְנִשְׂגָּב מִכָּל רַעְיוֹן. כִּי רַק מִיַּד ה' עָלָיו הִשְׂכִּיל. וּכְמוֹ שֶׁנְּבָאֵר בְּעֶזְרַת ה'. הִנֵּה הָרַמְבַּ"ם זַ"ל בְּפֶרֶק ה' מֵהִלְכוֹת תְּשׁוּבָה. כָּתַב מֵעִנְיַן הַבְּחִירָה שֶׁבְּיַד הָאָדָם. שֶׁזֶּהוּ עִקָּר גָּדוֹל. וְהוּא עַמּוּד הַתּוֹרָה וְהַמִּצְוָה. שֶׁאֵין לוֹ מִי שֶׁיִּכְפֵּהוּ וְלֹא גּוֹזֵר עָלָיו. וְלֹא מוֹשְׁכוֹ לְאֶחָד מִן הַדְּרָכִים. אֶלָּא הוּא מֵעַצְמוֹ וּמִדַּעְתּוֹ נוֹטֶה לְאֵיזֶה דֶּרֶךְ שֶׁיִּרְצֶה. וְעַיֵּן שָׁם מַה שֶּׁכָּתַב וְזֶה לְשׁוֹנוֹ. אִלּוּ הָאֵל הָיָה גּוֹזֵר עַל הָאָדָם. לִהְיוֹת צַדִּיק אוֹ רָשָׁע. אוֹ אִלּוּ הָיָה שָׁם דָּבָר. שֶׁמּוֹשֵׁךְ אֶת הָאָדָם מֵעִקַּר תּוֹלַדְתּוֹ כוּ'. מַה מָּקוֹם הָיָה לְכָל הַתּוֹרָה כֻּלָּהּ. וּבְאֵיזֶה דִּין וְאֵיזֶה מִשְׁפָּט נִפְרַע מִן הָרָשָׁע. אוֹ מְשַׁלֵּם שָׂכָר טוֹב לַצַּדִּיק כוּ' עַד כָּאן לְשׁוֹנוֹ עַיֵּן שָׁם:
<b>וּלְפִי</b> מֻשְׂכָּל רִאשׁוֹן יִפָּלֵא מְאֹד. אַחֲרֵי אֲשֶׁר ה' יִתְבָּרַךְ שְׁמוֹ. שָׂם עֹנֶשׁ לְעוֹבְרֵי מִצְו‍ֹתָיו. וּשְׁפָטִים נָכוֹנוּ לְפוֹעֲלֵי עָו‍ֹן. אִם אָמְנָם כִּי עַל יְדֵי זֶה תִּגְדַּל אֵיפַת הָעֹנֶשׁ. אִם אֵינוֹ שׁוֹמֵעַ בְּקוֹל ד'. וְלֹא יָחוּשׁ גַּם לִשְׁפָטָיו הַנּוֹרָאִים. אוּלָם מַה מָּקוֹם לִשְׂכַר מִצְוָה. הֲלֹא סוֹף סוֹף הוּא מֻכְרָח מִכֹּחַ יִרְאַת הָעֹנֶשׁ. לְהַטּוֹת עַצְמוֹ לְדֶרֶךְ טוֹבָה. וּמַה בְּכָךְ כִּי הָאָדָם אֵין לוֹ כּוֹפֶה וּמוֹשֵׁךְ מֵעִקַּר תּוֹלַדְתּוֹ. אִם חֶרְדַת הָעֹנֶשׁ כּוֹפֵהוּ. וּמַה יּוּכַל לִהְיוֹת הֶכְרֵחַ גָּדוֹל יוֹתֵר מִזֶּה. לֵילֵךְ בְּדֶרֶךְ טוֹבִים. אִם עָרוּךְ מֵאֶתְמוֹל תָּפְתָהּ. הֶעֱמִיק הִרְחִיב מְדוּרָתָהּ. שְׁאוֹל מִתַּחַת תִּרְגַּז לִקְרָאתוֹ. לְבַלֵּעַ אוֹתוֹ בְּבִטְנָהּ. וּמוֹקְדֵי עוֹלָם יְבָעֲתוּהוּ. אִם כֵּן אַיֵּה הַבְּחִירָה? וּמַה מָּקוֹם לִגְמֹל שָׂכָר לְפוֹעֲלֵי טוֹב?
<b>אוּלָם</b> עִם דַּרְכֵי הַנִּסָּיוֹן. אֲשֶׁר עֵינֵינוּ רוֹאוֹת בְּתַהֲלוּכוֹת דַּרְכֵי הַיִּרְאָה שֶׁל יִרְאַת ה' יִתְבָּרַךְ שְׁמוֹ. תִּפָּתֵר הַפְּלִיאָה הַזֹּאת בְּקַל. כִּי הֲלֹא בֶּאֱמֶת אֵין הַיִּרְאָה הַזֹּאת שֶׁל יִרְאַת שָׁמַיִם בְּטֶבַע בְּלֵב הָאָדָם. וְהוּא מֻשְׁלָל מִמֶּנָּה בְּתַכְלִית. וְאֵין מָגוֹר לוֹ מִסָּבִיב מִפַּחַד הָעֳנָשִׁים הַנּוֹרָאִים כְּלָל. שְׁאוֹל מִתַּחַת לֹא תַּרְגִּיזֵהוּ. יוֹם הַדִּין וְהַמִּשְׁפָּט לֹא יְבַהֲלֵהוּ. וְעֵמֶק הַבָּכָא לֹא יַחֲרִידֵהוּ. וּמִי אֲשֶׁר יַעֲמֹל לְהַשִּׂיג יִרְאַת ה' יִתְבָּרַךְ שְׁמוֹ. וְהַיִּרְאָה תְּאַלְּצֵהוּ לֵילֵךְ בְּדֶרֶךְ טוֹבִים. הִנֵּה גַּם הַיִּרְאָה הִיא מְנַת חֶלְקוֹ וּפְרִי עֲמָלוֹ. וּמִיָּדוֹ הָיְתָה זֹאת לוֹ. וּמַגִּיעַ לוֹ שָׂכָר בְּצֶדֶק וּבְמִשְׁפָּט.
<b>וְעִם</b> זֶה נִמְצָא פֵּשֶׁר דְּבַר הַחִידָה הַסְּתוּמָה. מִתַּהֲלוּכוֹת דַּרְכֵי הַיִּרְאָה. שֶׁל יִרְאַת ה' וּפַחַד עָנְשׁוֹ יִתְבָּרַךְ שְׁמוֹ. אֲשֶׁר אֵינֶנָּה בְּטֶבַע בְּלֵב הָאָדָם. כִּשְׁאָר מִינֵי הַיִּרְאָה מִפִּגְעֵי הַתֵּבֵל. וְהָאָדָם מֻשְׁלָל מִמֶּנָּה בְּתַכְלִית וּרְחוֹקָה מִכִּלְיוֹתָיו. וְכֵן מֵאַיִן תִּמָּצֵא הַיִּרְאָה בְּנֶפֶשׁ עֲמֵלָה לָהּ לְבַקֵּשׁ אוֹתָהּ. אֲשֶׁר הִיא נִפְלֵאת בְּעֵינֵינוּ כַּנִּזְכָּר לְעֵיל. כִּי כָּל זֶה הוּא בֶּאֱמֶת נַעֲלֶה וְנִשְׂגָּב מִשֵּׂכֶל אֱנוֹשִׁי. כִּי מֵאֵת ה' הָיְתָה זֹאת. וְהַכֹּל הוּא בִּרְצוֹנוֹ יִתְבָּרַךְ שְׁמוֹ:
<b>יָדוּעַ</b> כִּי תַּכְלִית בְּרִיאַת הָאָדָם בָּעוֹלָם הַזֶּה הוּא. לְמַעַן לְהֵטִיב לוֹ בְּאַחֲרִיתוֹ. לְהַנְחִילֵהוּ חַיֵּי עַד. עֵדֶן וִיקַר נֶצַח. לְהִתְעַנֵּג עַל ד' וְלֵהָנוֹת מִזִּיו שְׁכִינָתוֹ כִּי יָבוֹא עַל שְׂכָרוֹ בְּעוֹלַם הַגְּמוּל. בְּעַד יְגִיעַ כַּפָּיו וּפְרִי עֲמָלוֹ בְּתוֹרָה וּמִצְו‍ֹת. וּכְמוֹ שֶׁכָּתַב בְּסֵפֶר מְסִלַּת יְשָׁרִים פֶּרֶק א' עַיֵּן שָׁם. וְלָזֶה מָסַר ה' יִתְבָּרַךְ שְׁמוֹ אֶת הַבְּחִירָה בְּיַד הָאָדָם. שֶׁיִּהְיֶה מַעֲשָׂיו מְסוּרִין לוֹ לְדַעְתּוֹ וְלִרְצוֹנוֹ. בְּאֵין כּוֹפֶה אוֹ מוֹשְׁכוֹ לְאֶחָד מִן הַדְּרָכִים. הַטּוֹבִים אוֹ הָרָעִים. לְמַעַן עַל יְדֵי בְּחִירָתוֹ בְּדֶרֶךְ הַטּוֹב. יִזְכֶּה לָבוֹא עַל שְׂכָרוֹ:
<b>אָמְנָם</b> כַּאֲשֶׁר ה' יִתְבָּרַךְ שְׁמוֹ שָׂם חֹק וּמִשְׁפָּט. לָתֵת לְאִישׁ כִּדְרָכָיו וְכִפְרִי מַעֲלָלָיו. לִגְמֹל שָׂכָר לְפוֹעֲלֵי טוֹב. וּלְהַעֲנִישׁ גַּם לָרָשָׁע רַע כְּרִשְׁעָתוֹ. וְלָזֹאת אִם הָיָה יִרְאַת ה' יִתְבָּרַךְ שְׁמוֹ וּפַחַד עָנְשׁוֹ תָּקוּעַ בְּלֵב הָאָדָם בַּטֶּבַע. שׁוּב הָיָה טֶבַע יִרְאָתוֹ מַכְרִיחוֹ לַעֲשׂוֹת הַטּוֹב וְהַיָּשָׁר. לְבַל יַשִּׂיגוּהוּ חֲרוֹן אַף ה' וּמִשְׁפָּטָיו הַנּוֹרָאִים. וְהָיָה זֶה גֵּרָעוֹן בְּחֹק הַבְּחִירָה. וּמִמֵּילָא יִגָּרַע גַּם שְׂכָרוֹ. רָצָה הַקָּדוֹשׁ־בָּרוּךְ־הוּא שֶׁהוּא מְקוֹר הַטּוֹב וְהַחֶסֶד. שֶׁתִּהְיֶה הַבְּחִירָה בְּיַד הָאָדָם בְּתַכְלִית הַשְּׁלֵמוּת. לְמַעַן לְהַרְחִיב גְּבוּל שְׂכַר הָאָדָם בְּכָל הָאֶפְשָׁרֻיּוֹת:
<b>עַל</b> כֵּן הִנֵּה כְּמוֹ שֶׁבְּרִיאַת הָאָדָם הִיא בְּחָכְמָה נִפְלָאָה. הַקֶּשֶׁר הָרוּחָנִי בַּגַּשְׁמִי. בִּנְיַן גְּוִיָּתוֹ וּצְבָא כֹּחוֹתֶיהָ. כֵּן הוּא מֵחָכְמַת פִּלְאֵי הַבְּרִיאָה. כִּי כַּאֲשֶׁר בֵּין הֲמוֹן כֹּחוֹת רַבּוֹת כָּעֵדֶר הַקְּצוּבוֹת. אֲשֶׁר בְּתוֹךְ הַגְּוִיָּה. נָתַן הַבּוֹרֵא יִתְבָּרַךְ שְׁמוֹ בְּקִרְבּוֹ כֹּחַ טֶבַע הַיִּרְאָה. לִירֹא וְלִפְחֹד מִכָּל דָּבָר רַע. גָּזְרָה חָכְמָתוֹ יִתְבָּרַךְ שְׁמוֹ לְצַמְצֵם אֶת גְּבוּל כֹּחַ הַיִּרְאָה. וְלִשְׁלֹל מִטֶּבַע הָאָדָם מוֹרָאוֹ וּפַחַד עָנְשׁוֹ. אִם לַגּוּף וְאִם לַנֶּפֶשׁ. וְכֵן מוֹרָא כָּל הַדְּבָרִים. אֲשֶׁר תּוּכַל לִהְיוֹת סִבָּה לְהַכְרִיחַ אוֹתוֹ אֶל עֲבוֹדָתוֹ יִתְבָּרַךְ שְׁמוֹ. כְּמוֹ מוֹרָא פַּחַד הַמָּוֶת וְכַדּוֹמֶה. לְמַעַן תִּהְיֶה הַבְּחִירָה חָפְשִׁית בְּיָדוֹ:
<b>וּבִהְיוֹת</b> כֵּן. כִּי כָּל עִנְיַן שְׁלִילַת הַיִּרְאָה יִרְאַת ה' וּפַחַד עָנְשׁוֹ יִתְבָּרַךְ שְׁמוֹ מִטֶּבַע הָאָדָם הוּא נַעֲלֶה מִשֵּׂכֶל אֱנוֹשִׁי. וְרַק הוּא עִנְיָן רוּחָנִי מִגְּזֵרַת עֶלְיוֹן מֵחָכְמָתוֹ וִיכָלְתּוֹ יִתְבָּרַךְ שְׁמוֹ. אִם כֵּן בֶּאֱמֶת שׁוּב לֹא הָיָה מוֹעִיל שׁוּם חָכְמָה וְעֵצָה וְתַחְבּוּלָה. לְהָסֵב אֵלָיו יִרְאָתוֹ יִתְבָּרַךְ שְׁמוֹ. וּלְהָבִיא אוֹתָהּ אֶל קִרְבּוֹ. וְהָיָה הָאָדָם נִשְׁאָר נָעוּר וָרֵק וְלִבּוֹ חָלָל מִיִּרְאַת ד' יִתְבָּרַךְ שְׁמוֹ:
<b>אָכֵן</b> כַּאֲשֶׁר סוֹף סוֹף הִנֵּה הַיִּרְאָה הִיא דָּבָר מֻכְרָח אֵצֶל הָאָדָם. כִּי יִרְאַת ה' רֵאשִׁית דַּעַת. וְהִיא קוֹדֶמֶת לְחָכְמָתוֹ. כִּי בְּכֹחָהּ יִגְבַּר אִישׁ. לִכְבֹּשׁ אֶת הַמִּלְחָמָה הַכְּבֵדָה הִיא מִלְחֶמֶת הַיֵּצֶר. וְיִרְאַת שָׁמַיִם הִיא יִרְאַת הָעֹנֶשׁ. הִיא הַמַּפְתֵּחַ הַחִיצוֹנָה. לִפְתֹּחַ בָּהּ הַשַּׁעַר לַה'. לִשְׁמֹר וּלְקַיֵּם אֶת כָּל הַתּוֹרָה וְהַמִּצְוָה. וּכְמוֹ שֶׁכָּתַב הַקָּדוֹשׁ מַהַרְח"וּ זצוק"ל. כִּי הַבָּא לְטַהֵר וּלְקָרֵב. רֵאשִׁית הַכֹּל יִרְאַת ה'. לְהַשִּׂיג יִרְאַת הָעֹנֶשׁ כַּנִּזְכָּר לְעֵיל:
<b>כִּי</b> עַל כֵּן רָאֲתָה הַחָכְמָה הָעֶלְיוֹנָה. לִמְסֹר גַּם עֶצֶם הַיִּרְאָה מִפָּנָיו יִתְבָּרַךְ שְׁמוֹ בְּיַד הָאָדָם לִבְחִירָתוֹ. שֶׁתִּהְיֶה בְּדַעְתּוֹ וּבִרְשׁוּתוֹ. וְיִהְיֶה שַׁלִּיט עָלֶיהָ כִּרְצוֹנוֹ. אִם לִירֹא מִפָּנָיו יִתְבָּרַךְ שְׁמוֹ וּפַחַד עָנְשׁוֹ. אוֹ לַחְדֹּל. כִּי כְּמוֹ אֲשֶׁר בְּחָכְמָתוֹ וִיכָלְתּוֹ יִתְבָּרַךְ שְׁמוֹ. מָנַע מִטֶּבַע הָאָדָם מוֹרָאוֹ וּפַחַד עָנְשׁוֹ. כֵּן בִּיכָלְתּוֹ יִתְבָּרַךְ שְׁמוֹ. פָּתַח לִפְנֵי הָאָדָם פֶּתַח תִּקְוָה. וְשָׂם בְּקִרְבּוֹ כֹּחַ רוּחָנִי. שֶׁיּוּכַל לְשׁוֹבֵב לוֹ יִרְאָתוֹ יִתְבָּרַךְ שְׁמוֹ. אִם יִהְיֶה בִּרְצוֹנוֹ לְבַקֵּשׁ יִרְאַת ד'. וְלִהְיוֹת עָמֵל וְיָגֵעַ לְהַשִּׂיגָהּ. וּבְכֵן הַבְּחִירָה חָפְשִׁית בְּיָדוֹ. כִּי אִם יִרְצֶה לִהְיוֹת רְפֵה יָדַיִם. נִרְדָּם בַּיַּרְכָתַיִם. יִשָּׁאֵר עַל טִבְעוֹ נָעוּר וְרֵק מִיִּרְאַת ה' יִתְבָּרַךְ שְׁמוֹ. וְיֵלֵךְ חֲשָׁכִים וְאֵין נֹגַהּ בְּדַרְכֵי הַתּוֹרָה וְהַמִּצְוָה. אָכֵן אִם יִרְצֶה לְבַקֵּשׁ יִרְאַת ה' חָכְמָה וּמוּסָר. וְלִהְיוֹת עָמֵל לְחַפְּשָׂהּ כַּמַּטְמוֹנִים. אָז יִמְצָאֶנָּה. וְיִהְיֶה פַּחַד ה' יִתְבָּרַךְ שְׁמוֹ וּמִשְׁפָּטָיו לְנֶגֶד עֵינָיו תָּמִיד. וּבְצֵל כְּנָפֶיהָ יֶחֱסֶה. לְקַיֵּם כָּל הַתּוֹרָה וְהַמִּצְוָה:
<b>וְעַל</b> כָּל פָּנִים הֵן אֲשֶׁר הָאָדָם מֻשְׁלָל יִרְאַת ה' מִטִּבְעוֹ. וְהֵן אֲשֶׁר יֵשׁ בְּכֹחַ הָאָדָם לְהַשִּׂיג יִרְאָתוֹ יִתְבָּרַךְ שְׁמוֹ. כִּי תָּבֹא בְּנֶפֶשׁ עֲמֵלָה לָהּ לְבַקֵּשׁ אוֹתָהּ. אֵין לָזֶה סִבָּה טִבְעִית בְּדַרְכֵי הַשֵּׂכֶל. כִּי אִם הוּא עִנְיָן רוּחָנִי. וּמִיַּד ה' הָיְתָה זֹאת. וְהַכֹּל בִּרְצוֹנוֹ יִתְבָּרַךְ שְׁמוֹ. הַדָּבָר הַזֶּה אֲשֶׁר יָנוּחַ שֵׁבֶט הַבְּחִירָה עַל גּוֹרַל הַיִּרְאָה. שֶׁיִּהְיֶה עֶצֶם הַיִּרְאָה בְּיָדוֹ. אִם לִירֹא אוֹ לַחְדֹּל. הוּא נַעֲלֶה מִשֵּׂכֶל אֱנוֹשִׁי. אַךְ הֲיִפָּלֵא מֵה' דָּבָר:
<b>וּמֵעַתָּה</b> מֵאֲשֶׁר עֶצֶם הַיִּרְאָה הִיא מְסוּרָה לִבְחִירַת הָאָדָם. יִגְדַּל וְיִרְבֶּה שְׂכַר הָאָדָם בִּשְׁתַּיִם. א' פְּרִי עֲמַל הַיִּרְאָה. כִּי כַּאֲשֶׁר אֵינֶנָּה בְּטֶבַע בְּלֵב הָאָדָם. וְצָרִיךְ לִהְיוֹת עָמֵל הַרְבֵּה לְבַקֵּשׁ אוֹתָהּ וּלְהַשִּׂיגָהּ. וְיָדוּעַ כַּמָּה תִּכְבַּד הָעֲבוֹדָה הַזֹּאת. וְאֵין קֵץ לְכָל עֲמָלוֹ. כְּמוֹ כֵן אֵין קֵץ לִשְׂכָרוֹ. ב' מִצַּד הַבְּחִירָה. כִּי אַף אִם כָּל הַתּוֹרָה וְהַמִּצְוָה הוּא רַק פְּרִי הַיִּרְאָה. וּמְסוֹבָבִים הֵמָּה בְּהֶכְרֵחַ מִכֹּחָהּ. אָכֵן הֲלֹא גַּם עֶצֶם הַיִּרְאָה הִיא פְּרִי בְּחִירָתוֹ. בְּחִירָה גְּמוּרָה חָפְשִׁית מִדַּעַת וּרְצוֹן הָאָדָם. כִּי בְּאֵין יִרְאָה אֵין עָלֶיהָ כּוֹפֶה וּמַכְרִיחַ כְּלָל לְהַשִּׂיגָהּ כַּמּוּבָן. וּמֵעַתָּה גַּם כָּל הַתּוֹרָה וְהַמִּצְוָה אֲשֶׁר יַעֲשֶׂה הָאָדָם. אַף כִּי מְסוֹבָבִים הֵמָּה בְּהֶכְרֵחַ מִכֹּחַ הַיִּרְאָה. בְּכָל זֹאת הֵמָּה נֶחֱשָׁבִים עַל גּוֹרַל הַבְּחִירָה. כִּי הֵמָּה מְסוֹבָבִים מִסִּבָּה הָרִאשׁוֹנָה. פְּרִי בְּחִירָתוֹ בְּיִרְאַת ה' יִתְבָּרַךְ שְׁמוֹ. אֲשֶׁר הִיא בְּחִירָה גְּמוּרָה חָפְשִׁית כַּנַּ"ל. וּמֵעַתָּה הִנֵּה שְׂכָרוֹ אִתּוֹ וּפְעֻלָּתוֹ לְפָנָיו בְּצֶדֶק וּבְמִשְׁפָּט:
<b>שׁוּב</b> מָצָאתִי בְּסֵפֶר חוֹבַת הַלְּבָבוֹת בְּפֶרֶק ה' מִשַּׁעַר הַבְּחִינָה שֶׁכָּתַב וְזֶה לְשׁוֹנוֹ. וְאַחַר כָּךְ חֲשֹׁב בְּמִדַּת הַבֹּשֶׁת אֲשֶׁר יִחֵד בָּהּ הָאָדָם. מַה גָּדְלָה מַעֲלָתָהּ וְרַבָּה תּוֹעַלְתָּהּ כוּ'. וּמִן הַתֵּמַהּ הַגָּדוֹל שֶׁהֻטְבַּע הָאָדם עַל הַבֹּשֶׁת מִבְּנֵי אָדָם כוּ'. וְלֹא הֻטְבַּע עַל הַבֹּשֶׁת מִבּוֹרְאוֹ הַמַּשְׁקִיף עָלָיו תָּמִיד. כְּדֵי שֶׁלֹּא יִהְיֶה מֻכְרָח עַל עֲבוֹדָתוֹ אוֹתוֹ וְיֶחֱלַשׁ חִיּוּב תַּגְמוּלוֹ עָלֶיהָ. אֲבָל אֲנַחְנוּ חַיָּבִין לְהִתְבּוֹשֵׁשׁ מִן הַבּוֹרֵא מִדֶּרֶךְ הַבְּחִינָה כוּ'. וְדַעְתֵּנוּ הַשְׁקָפָתוֹ עַל נִגְלוֹתֵינוּ וְנִסְתְּרוֹתֵינוּ כוּ' עַד כָּאן לְשׁוֹנוֹ. הֲרֵי כִּי גַּם בְּעִנְיַן יִרְאַת הָרוֹמְמוּת. וְהוּא הַבּוּשָׁה מִפָּנָיו יִתְבָּרַךְ שְׁמוֹ. כָּתַב הֶחָסִיד הַנִּזְכָּר לְעֵיל כִּי הָיָה רָאוּי שֶׁיִּהְיֶה נִמְצָא בְּטֶבַע הָאָדָם הַבּוּשָׁה מֵהַבּוֹרֵא יִתְבָּרַךְ שְׁמוֹ. כְּמוֹ שֶׁיֵּשׁ בְּטִבְעוֹ הַבֹּשֶׁת מִבְּנֵי אָדָם. רַק הַבּוֹרֵא יִתְבָּרַךְ שְׁמוֹ בְּחָכְמָתוֹ מָנַע מִטֶּבַע הָאָדָם הַבֹּשֶׁת מִפָּנָיו יִתְבָּרַךְ שְׁמוֹ. כְּדֵי שֶׁלֹּא יִהְיֶה מֻכְרָח עַל עֲבוֹדָתוֹ. וְיֶחֱלַשׁ חִיּוּב תַּגְמוּלוֹ עָלֶיהָ כַּנַּ"ל. אִם כֵּן מִכָּל שֶׁכֵּן בְּעִנְיַן יִרְאַת הָעֹנֶשׁ שֶׁהִיא קְרוֹבָה לָחוּשׁ. שֶׁהָיָה רָאוּי שֶׁיִּהְיֶה נִמְצָא בְּטֶבַע הָאָדָם יִרְאָתוֹ וּפַחַד עָנְשׁוֹ יִתְבָּרַךְ שְׁמוֹ. כְּמוֹ שֶׁיֵּשׁ בְּטִבְעוֹ הַמּוֹרָא וְהפַּחַד מִכָּל דָּבָר רַע. אָכֵן כִּי כֵן גָּזְרָה חָכְמָתוֹ יִתְבָּרַךְ שְׁמוֹ. לִשְׁלֹל מִטֶּבַע הָאָדָם מוֹרָאוֹ וּפַחַד עָנְשׁוֹ. כְּדֵי שֶׁלֹּא יִהְיֶה לוֹ שׁוּם הֶכְרֵחַ עַל עֲבוֹדָתוֹ יִתְבָּרַךְ שְׁמוֹ. וְיִהְיֶה גֵּרָעוֹן בְּחֵלֶק הַבְּחִירָה. וּמִמֵּילָא יִגָּרַע גַּם שְׂכָרוֹ כַּנִּזְכָּר לְעֵיל:
<b>וּמִמּוֹצָא</b> דְּבָרֵינוּ נַשְׂכִּיל. גַּם בְּעִנְיַן יִרְאַת הָרוֹמְמוּת. אֲשֶׁר יָדוּעַ כִּי יֵשׁ בְּכֹחַ הָאָדָם לְהַשִּׂיג הַמַּדְרֵגָה הַזֹּאת. לִירֹא מִגֹּדֶל רוֹמְמוּתוֹ וּלְהִתְבּוֹשֵׁשׁ מִפָּנָיו יִתְבָּרַךְ שְׁמוֹ. אֵין לָזֶה מָבוֹא בְּדַרְכֵי הַשֵּׂכֶל שֶׁיּוּכַל לְהַשִּׂיגָהּ. וְאַף כִּי כָּתַב הֶחָסִיד הַנַּ"ל. כִּי חַיָּבִים אֲנַחְנוּ לְהִתְבּוֹשֵׁשׁ מִן הַבּוֹרֵא יִתְבָּרַךְ שְׁמוֹ עַל דֶּרֶךְ הַבְּחִינָה בְּהַשְׁקָפָתוֹ עַל נִגְלוֹתֵינוּ וְנִסְתְּרוֹתֵינוּ כַּנִּזְכָּר לְעֵיל. הִנֵּה מִי אֵינוֹ יוֹדֵעַ. כִּי הַקָּדוֹשׁ־בָּרוּךְ־הוּא מְלֹא כָּל הָאָרֶץ כְּבוֹדוֹ. וְאֵין נִסְתָּר מִנֶּגֶד עֵינָיו. וּבְכָל זֹאת הָאָדָם מֻשְׁלָל בְּתַכְלִית מֵהַבּוּשָׁה מִפָּנָיו יִתְבָּרַךְ שְׁמוֹ. וְאִם־כֵּן מַה תּוֹעִיל הַבְּחִינָה וְהַהַשְׂכָּלָה בָּזֶה. וּמַה גַּם כַּאֲשֶׁר כָּתַב הֶחָסִיד הַנִּזְכָּר לְעֵיל. כִּי הַקָּדוֹשׁ־בָּרוּךְ־הוּא בְּחָכְמָתוֹ מָנַע מִטֶּבַע הָאָדָם הַבֹּשֶׁת מִפָּנָיו יִתְבָּרַךְ שְׁמוֹ. וְאִם־כֵּן מַה כֹּחַ הָאָדָם לְהַשִּׂיגָהּ. אוּלָם נִרְאֶה כִּי גַּם זֶה הוּא רַק עִנְיַן רוּחָנִי כַּנִּזְכָּר לְעֵיל. כִּי כְּמוֹ אֲשֶׁר הַבּוֹרֵא יִתְבָּרַךְ שְׁמוֹ בְּחָכְמָתוֹ. מָנַע מִטֶּבַע הָאָדָם הַבֹּשֶׁת מִפָּנָיו יִתְבָּרַךְ שְׁמוֹ. כֵּן בְּחָכְמָתוֹ שָׂם כֹּחַ בְּיַד הָאָדָם. שֶׁיּוּכַל לְהַשִּׂיג יִרְאַת רוֹמְמוּתוֹ וְהַבֹּשֶׁת מִפָּנָיו יִתְבָּרַךְ שְׁמוֹ. כַּאֲשֶׁר יִהְיֶה חֶפְצוֹ וּרְצוֹנוֹ לְבַקֵּשׁ אוֹתָהּ:

Chapter 3

<b>הוּא</b> מַה שֶּׁאָמְרוּ חֲכָמֵינוּ זַ"ל בַּגְּמָרָא <small>(בְּרָכוֹת דַּף ל"ג)</small>. אָמַר רַבִּי חֲנִינָא הַכֹּל בִּידֵי שָׁמַיִם חוּץ מִיִּרְאַת שָׁמַיִם. שֶׁנֶּאֱמַר וְעַתָּה יִשְׂרָאֵל גוֹ' כִּי אִם לְיִרְאָה גוֹ' עַיֵּן שָׁם. וְלִכְאוֹרָה יִפָּלֵא מְאֹד. מַה הִשְׁמִיעוּנוּ חֲכָמֵינוּ זַ"ל בָּזֶה. הֲלֹא דְּבַר הַבְּחִירָה. הוּא אֶחָד מִיסוֹדֵי הַדָּת. וְזֶהוּ עִקָּר גָּדוֹל עַמּוּד הַתּוֹרָה וְהַמִּצְוָה. כִּי לוּלֵא הָיְתָה הַבְּחִירָה בְּיַד הָאָדָם. אֵין מָקוֹם לְכָל הַתּוֹרָה וְהַמִּצְוָה וּלְשָׂכָר וָעֹנֶשׁ. כְּמוֹ שֶׁכָּתַב הָרַמְבַּ"ם זַ"ל בְּפֶרֶק ה' מֵהִלְכוֹת תְּשׁוּבָה כַּנִּזְכָּר לְעֵיל. אוּלָם הִיא הַכַּוָּנָה. כִּי כָּל הַתּוֹרָה וְהַמִּצְוָה בְּוַדַּאי מְסוּרִין הֵמָּה בְּיַד הָאָדָם לְדַעְתּוֹ וּבְחִירָתוֹ. כִּי כִּירֵא אֱלֹקִים. כַּאֲשֶׁר אֵינֶנּוּ יָרֵא. בְּכָל זֹאת קִיּוּם הַתּוֹרָה וְהַמִּצְוָה בְּפֹעַל. הַבְּחִירָה בְּיָדוֹ הִיא. אָכֵן יַשְׁמִיעֵנוּ כִּי גַּם עֶצֶם הַיִּרְאָה שֶׁל יִרְאַת שָׁמַיִם. הִיא נְתוּנָה תַּחַת כַּנְפֵי הַבְּחִירָה. הֲגַם שֶׁהוּא נֶגֶד דַּרְכֵי הַשֵּׂכֶל כַּנִּזְכָּר לְעֵיל. כִּי אֵיךְ תִּהְיֶה הַיִּרְאָה תַּחַת שְׁלִיטַת הָרָצוֹן. אָכֵן כִּי כֵן גָּזְרָה חָכְמָתוֹ יִתְבָּרַךְ שְׁמוֹ:
<b>וְכֵן</b> יוּבַן בָּזֶה מַה שֶּׁאָמְרוּ חֲכָמֵינוּ זַ"ל שָׁם. אֵין לוֹ לְהַקָּדוֹשׁ־בָּרוּךְ־הוּא בְּבֵית גְּנָזָיו. אֶלָּא אוֹצָר שֶׁל יִרְאַת שָׁמַיִם. וּכְפִי הַנִּרְאֶה מִזֶּה. כִּי יִרְאַת שָׁמַיִם הִיא בְּחִינָה נַעֲלָה מְאֹד עוֹלָה עַל כֹּל. אַךְ בַּמֶּה כֹּחָהּ גָּדוֹל? וּלְפִי הַנִּזְכָּר לְעֵיל יוּבַן הֵיטֵב. כִּי בְּוַדַּאי תַּכְלִית הַבְחִירָה הוּא שֶׁתִּהְיֶה בְּחִירָה גְּמוּרָה חָפְשִׁית. בְּלִי שׁוּם צַד הֶכְרֵחַ בָּעוֹלָם כְּלָל. וְהִנֵּה מִי שֶׁכְּבָר רָכַשׁ לוֹ יִרְאַת שָׁמַיִם. הִנֵּה הַיִּרְאָה תַּכְרִיחֵהוּ לְפַלֵּס מַעְגְּלוֹתָיו בְּדֶרֶךְ טוֹבָה וְאֹרַח יְשָׁרִים סְלוּלָה. אוּלָם כַּאֲשֶׁר יִרְאַת שָׁמַיִם אֵינֶנָּה בְּטֶבַע הָאָדָם. וְרַק הִיא מְסוּרָה תַּחַת יַד הַבְּחִירָה. אִם יִרְצֶה לִהְיוֹת עָמֵל לְבַקֵּשׁ אוֹתָהּ, אִם כֵּן בְּאֵין יִרְאָה מִי מַכְרִיחַ אוֹתוֹ עַל הַיִּרְאָה עַצְמָהּ לִהְיוֹת עָמֵל לְהַשִּׂיג אוֹתָהּ. הוּא הַיִּתְרוֹן אֲשֶׁר לְיִרְאַת שָׁמַיִם עַל כָּל הַתּוֹרָה וְהַמִּצְוָה. כִּי כָּל הַתּוֹרָה וְהַמִּצְוָה עַל כַּנְפֵי הַיִּרְאָה תִּנָּשֶׂאנָה. אַךְ עַל אֵיזֶה כָּנָף תִּנָּשֵׂא הַיִּרְאָה עַצְמָהּ. הֲלֹא עָלֶיהָ אֵין כּוֹפֶה וּמַכְרִיחַ כְּלָל לְהַשִּׂיגָהּ כַּנִּזְכָּר לְעֵיל. וְהִיא רַק בְּחִירָה גְּמוּרָה חָפְשִׁית. הַתְּלוּיָה רַק בְּדַעַת וּרְצוֹן הָאָדָם. וְלָזֹאת גָּדוֹל כֹּחָהּ מְאֹד נַעֲלֶה. כִּי אֵין לוֹ לְהַקָּדוֹשׁ־בָּרוּךְ־הוּא בְּבֵית גְּנָזָיו. אֶלָּא אוֹצָר שֶׁל יִרְאַת שָׁמַיִם:
<b>וְעִם</b> זֶה נַשְׂכִּיל בִּינָה. לְהָבִין דִּבְרֵי חֲכָמִים וְחִידוֹתָם. מַה שֶּׁאָמְרוּ חֲכָמֵינוּ זַ"ל בְּשַׁבָּת. כָּל אָדָם שֶׁיֵּשׁ בּוֹ תּוֹרָה וְאֵין בּוֹ יִרְאַת שָׁמַיִם. דּוֹמֶה לְגִזְבָּר שֶׁמָּסְרוּ לוֹ מַפְתֵּחוֹת הַפְּנִימִיּוֹת וּמַפְתֵּחוֹת הַחִיצוֹנוֹת לֹא מָסְרוּ לוֹ בְּהְי עַיִיל. וּפֵרֵשׁ רַשִׁ"י כָּךְ אִם יְרֵא שָׁמַיִם הוּא נַעֲשֶׂה חָרֵד לִשְׁמֹר וְלַעֲשׂוֹת. וְאִם לָאו אֵינוֹ חָשׁ לְתוֹרָתוֹ. וְלִכְאוֹרָה יִפָּלֵא מְאֹד. לְאֵיזֶה עִנְיָן הִזְכִּירוּ חֲכָמֵינוּ זַ"ל בְּהַמָּשָׁל גִּזְבָּר. מַאי עִנְיַן גִּזְבָּר לְנוֹשֵׂא הַמָּשָׁל. הֲלֹא גַּם כָּל אִישׁ בְּבֵיתוֹ וּבְחוֹמוֹתָיו. אִם יִהְיֶה לוֹ רַק מַפְתֵּחוֹת מֵחֲדָרִים הַפְּנִימִים. בְּלִי מַפְתֵּחוֹת מֵהַחֲדָרִים הַחִיצוֹנִים. לֹא יוּכַל לָבֹא אֶל תּוֹךְ הַבַּיִת. וְהָיָה לָהֶם לוֹמַר בְּפַשְׁטוּת. מָשָׁל לְאָדָם שֶׁיֵּשׁ לוֹ מַפְתֵּחוֹת הַפְּנִימִיּוֹת. וּמַפְתֵּחוֹת הַחִיצוֹנִיּוֹת אֵין לוֹ בְּהְי עַיִיל. וּמַאי עִנְיַן גִּזְבָּר לְכָאן:
<b>אוּלָם</b> נִרְאֶה כִּי חֲכָמֵינוּ זַ"ל הִשְׂכִּילוּ בְּחָכְמָתָם. לְהַזְכִּיר בְּהַמָּשָׁל גִּזְבָּר לְכַוָּנָה עֲמֻקָּה מְאֹד. לְעוֹרֵר אֶת הָאָדָם עַל עֲמַל הַיִּרְאָה. כִּי הִנֵּה כָּל אִישׁ הַשּׂוֹרֵר בְּבֵיתוֹ וּבְחוֹמוֹתָיו. אִם לֹא יִהְיֶה לוֹ מַפְתֵּחוֹת מֵהַחֲדָרִים הַחִיצוֹנִים. הַאִם בַּחוּץ יַעֲמֹד. וְהַחֲדָרִים יִשָּׁאֲרוּ סְגוּרִים עַל מַסְגֵּר וְלֹא יִפָּתְחוּ. הֲלֹא הַהֶכְרֵחַ יְאַלְּצֵהוּ לְהִשְׁתַּדֵּל לְהַשִּׂיג מַפְתֵּחוֹת לִפְתֹּחַ הַבַּיִת. אוֹ יְשַׁבֵּר דַּלְתוֹת נְחוּשָׁה. וְגַם בְּרִיחֵי בַּרְזֶל יְגַדַּע. אוּלָם לֹא כֵן הַגִּזְבָּר הַמְמֻנֶּה בְּשֶׁל אֲחֵרִים עַל הַבַּיִת. אִם לֹא מָסְרוּ לוֹ מַפְתֵּחוֹת מֵהַחֲדָרִים הַחִיצוֹנִים. מַה יַּכְרִיחֵהוּ לִהְיוֹת עָמֵל לְהִשְׁתַּדֵּל לְהַשִּׂיג מַפְתֵּחוֹת. אוֹ לְגַדֵּעַ מַסְגֵּרוֹת. וּבְכֵן יוּכַל לִהְיוֹת כִּי הַשַּׁעַר יִהְיֶה סָגוּר וְלֹא יִפָּתַח לְעוֹלָם. וְלֹא יָבֹא אֶל תּוֹךְ הַבַּיִת:
<b>וְלָזֹאת</b> כַּאֲשֶׁר הִמְשִׁילוּ חֲכָמֵינוּ זַ"ל בְּחָכְמָתָם. יִרְאַת שָׁמַיִם לְמַפְתֵּחוֹת הַחִיצוֹנוֹת. לִפְתֹּחַ בָּהֶן שַׁעֲרֵי הַתּוֹרָה וְהָעֲבוֹדָה. וּמִי שֶׁאֵין בּוֹ יִרְאַת שָׁמַיִם. דּוֹמֶה כְּמִי שֶׁאֵין לוֹ מַפְתֵּחוֹת הַחִיצוֹנוֹת לִפְתֹּחַ הַבַּיִת. בַּל נֹאמַר כִּי בְּכָל זֹאת בֶּטַח לֹא יַעֲמֹד בַּחוּץ. וְהַהֶכְרֵחַ יְאַלְּצֵהוּ לִהְיוֹת עָמֵל לְהַשִּׂיג הַמַּפְתֵּחַ שֶׁל יִרְאַת שָׁמַיִם. לִפְתֹּחַ הַשַּׁעַר לַה'. כִּי לֹא כֵן הַדָּבָר. כִּי יִרְאַת שָׁמַיִם הִיא הַמַּפְתֵּחַ לִפְתֹּחַ הַשַּׁעַר. הַיְנוּ הַסִּבָּה לְקַיֵּם כָּל הַתּוֹרָה וְהַמִּצְוָה. וּמִי שֶׁכְּבָר יֵשׁ בְּיָדוֹ הַמַּפְתֵּחַ הַזֶּה שֶׁל יִרְאַת שָׁמַיִם. בּוֹ יִפְתַּח שַׁעֲרֵי הַתּוֹרָה וְהָעֲבוֹדָה. כִּי הִיא תַּכְרִיחֵהוּ לִהְיוֹת יָרֵא וְחָרֵד לִשְׁמֹר וְלַעֲשׂוֹת. אוּלָם אִם אֵין בְּיָדוֹ הַמַּפְתֵּחַ שֶׁל יִרְאַת שָׁמַיִם. בְּאֵין יִרְאָה מַה יַּכְרִיחֵהוּ עַל הַמַּפְתֵּחַ עַצְמָהּ שֶׁל יִרְאָה לְהַשִּׂיגָהּ? כִּי הִיא רַק בְּחִירָה חָפְשִׁית הַתְּלוּיָה בְּדַעְתּוֹ וּבִרְצוֹנוֹ. וּבְכֵן אִם לֹא יִתֵּן אֶל לִבּוֹ לְבַקֵּשׁ אוֹתָהּ. יוּכַל לִהְיוֹת כִּי הַמַּפְתֵּחַ הַזֶּה שֶׁל יִרְאַת שָׁמַיִם לֹא יִהְיֶה בְּיָדוֹ עַד עוֹלָם. וְשַׁעֲרֵי הַתּוֹרָה וְהָעֲבוֹדָה יִשָּׁאֲרוּ סְגוּרִים עַל מַסְגֵּר בְּמַנְעוּל בַּרְזֶל וְלֹא יִפָּתַח. וְלָזֶה מָשְׁלוּ מָשָׁל לְגִזְבָּר שֶׁלֹּא מָסְרוּ לוֹ מַפְתֵּחוֹת הַחִיצוֹנוֹת. אֲשֶׁר אֵין לוֹ שׁוּם הֶכְרֵחַ לְבַקֵּשׁ מַפְתֵּחוֹת וּלְגַדֵּעַ מַסְגֵּרוֹת:
<b>תַּכְלִית</b> יְסוֹד הַדְּבָרִים הַנִּזְכָּרִים לְעֵיל. יֵשׁ לְהַעֲמִיס בְּכַוָּנַת הַכָּתוּב פָּרָשַׁת נִצָּבִים. הַחַיִּים וְהַמָּוֶת נָתַתִּי לְפָנֶיךָ הַבְּרָכָה וְהַקְּלָלָה וּבָחַרְתָּ בַּחַיִּים. וּלְפִי מֻשְׂכָּל רִאשׁוֹן יִפָּלֵא מְאֹד. כִּי הִנֵּה גֶּדֶר הַבְּחִירָה הוּא. אֶת אֲשֶׁר יִבְחַר הָאָדָם אֶחָד מִן הַדְּבָרִים. עַל יְדֵי הִסְתַּכְּלוּת וְהִתְבּוֹנְנוּת. כְּמוֹ מִי שֶׁמֻּנָּח לְפָנָיו מָנוֹת. וּבוֹדֵק אוֹתָם וּמַבְחִין וּמִתְבּוֹנֵן בָּהֶם. וּבוֹחֵר אֶת הַטּוֹב וְהַיָּפֶה. כָּל נֶתַח טוֹב וְשָׁמֵן. וְלָזֶה דְּבַר הַבְּחִירָה נוֹפֵל רַק בֵּין הַדְבָרִים הַדּוֹמִים כִּמְעַט בְּאֵיכוּתָם. אֲשֶׁר יֵשׁ עִנְיָן לְהִתְבּוֹנֵן וּלְהַבְחִין בָּהֶם. לְמַעַן לִבְחֹר אֶת הַטּוֹב וְהַיָּפֶה. אֲבָל מִי שֶׁנּוֹטֵל מַה שֶּׁיַּעֲלֶה בְּידָוֹ. אוֹ בִּדְבָרִים שֶׁאֵין צָרִיךְ שׁוּם הַבְחָנָה כְּלָל. כְּמוֹ בֵּין זָהָב לַאֲבָנִים. אוֹ בֵּין כּוֹס יֵין הָרָקָח. לְבֵין סַף רַעַל. אֵין זֶה תַּחַת סוּג בְּחִירָה כְּלָל. וְעַל כֵּן יִפָּלֵא מַאי עִנְיַן בְּחִירָה בֵּין חַיִּים לְמָוֶת. גַּם מַה צָּרִיךְ לוֹמַר וּבָחַרְתָּ בַּחַיִּים. מִי גֶּבֶר יִהְיֶה בְּיָדוֹ הַחַיִּים וְהַמָּוֶת. וְלֹא יִבְחֹר בַּחַיִּים:
<b>אוּלָם</b> הַכָּתוּב יְגַלֶּה לָנוּ. הַסּוֹד הַכָּמוּס הַזֶּה מִפִּלְאֵי הַבְּרִיאָה בְּדַרְכֵי הַיִּרְאָה. א'. כִּי הָאָדָם מִטִּבְעוֹ יִהְיֶה מֻשְׁלָל מִיִּרְאַת ד' יִתְבָּרַךְ שְׁמוֹ. ב'. כִּי בְּכָל זֹאת יֵשׁ בְּכֹחַ הָאָדָם לְשׁוֹבֵב לוֹ יִרְאָתוֹ יִתְבָּרַךְ שְׁמוֹ. עַל יְדֵי חֶפְצוֹ וּרְצוֹנוֹ לִהְיוֹת עָמֵל לְבַקֵּשׁ אוֹתָהּ. אַף כִּי שְׁנֵיהֶם הֵמָּה נֶגֶד דַּרְכֵי הַשֵּׂכֶל כַּנִּזְכָּר לְעֵיל. כִּי הִנֵּה אַחֲרֵי אֲשֶׁר בְּעֵקֶב דֶּרֶךְ הַתּוֹרָה וְהַמִּצְוָה כָּרוּךְ הַחַיִּים. וּבְעֵקֶב דֶּרֶךְ בֵּית עָו‍ֹן כָּרוּךְ הַמָּוֶת. בַּל יַחֲשֹׁב הָאָדָם כִּי בֶּטַח יִהְיֶה כֵּן בְּטִבְעוֹ לֶאֱהֹב אֶת הַחַיִּים וְלִרְדֹּף אַחֲרָיו. וְלִירֹא מִפְּנֵי הַמָּוֶת וְלִבְרֹחַ מִמֶּנּוּ. עַל כֵּן יוֹדִיעַ לָנוּ הַכָּתוּב. כִּי לֹא כֵן הוּא. כִּי הַבּוֹרֵא יִתְבָּרַךְ שְׁמוֹ בְּחָכְמָתוֹ מָנַע מִטֶּבַע הָאָדָם. מוֹרָא וּפַחַד עָנְשׁוֹ. וְכֵן מוֹרָא מִכָּל הַדְּבָרִים. אֲשֶׁר תּוּכַל לִהְיוֹת סִבָּה לְהַכְרִיחוֹ עַל עֲבוֹדָתוֹ יִתְבָּרַךְ שְׁמוֹ. כְּמוֹ מוֹרָא הַמָּוֶת וְכַדּוֹמֶה. וּבְכֵן הַחַיִּים וְהַמָּוֶת. הֵמָּה שָׁוִים. בְּטֶבַע הָאָדָם. וְאִם יִשָּׂאֵהוּ רוּחַ תַּאֲוָתוֹ לָלֶכֶת לְמַרְאֵה עֵינָיו. יֵלֵךְ גַּם בְּדֶרֶךְ הַמָּוֶת. וְיַזְנִיחַ אֶת טוּב הַחַיִּים:
<b>הוּא</b> מַה שֶּׁאָמַר הַכָּתוּב הַחַיִּים וְהַמָּוֶת נָתַתִּי לְפָנֶיךָ גוֹ'. כִּי יָדוּעַ מַה שֶּׁאָמְרוּ חֲכָמֵינוּ זַ"ל. אֵין נְתִינָה פָּחוֹת מִשְּׁוֵה פְּרוּטָה. כִּי דָּבָר שֶׁאֵין לָהּ חֲשִׁיבוּת לֹא יְתֹאַר בְּגֶדֶר נְתִינָה. וּמִכָּל שֶׁכֵּן דָּבָר שֶׁאֵין לָזֶה שׁוּם שִׁוּוּי כְּלָל. וּמַה גַּם אִם עוֹד כָּל אִישׁ יָרֵא לִנְגֹּעַ בָּזֶה. כִּי הִיא מָוֶת וּמְשַׁכֶּלֶת לֹא יִתְיַחֵס עַל זֶה שֵׁם נְתִינָה. כִּי מִי יְקַבֵּל אוֹתָהּ. וּבְאֵין מְקַבֵּל אֵין נְתִינָה. וְלָזֶה אִם הָיָה יִרְאַת ה' בְּטֶבַע הָאָדָם. לִירֹא מִפַּחַד עָנְשׁוֹ. וְלָסוּר מִנִּי אֹרַח הַמָּוֶת. לֹא הָיָה עִנְיָן לוֹמַר הַחַיִּים וְהַמָּוֶת נָתַתִּי לְפָנֶיךָ. כִּי הַמָּוֶת לֹא הָיָה בְּגֶדֶר נְתִינָה כְּלָל. כִּי רַק אֶת הַחַיִּים יֹאהַב הָאָדָם וִיקַבֵּל. וְהוּא דֶּרֶךְ הַתּוֹרָה וְהַמִּצְוָה. וְאֶת הַמָּוֶת וְהוּא דֶּרֶךְ בֵּית עָו‍ֹן וְהַתַּאֲוָה יִזְרֶה כְּמוֹ דָּוָה. וּבְאֵין מְקַבֵּל אֵין נְתִינָה. אָכֵן כַּאֲשֶׁר גָּזְרָה חָכְמָתוֹ יִתְבָּרַךְ שְׁמוֹ לִשְׁלֹל מִטֶּבַע הָאָדָם מוֹרָאוֹ. אֵימַת מִשְׁפָּטוֹ וּפַחַד עָנְשׁוֹ. וְלֹא תְּבַעֲתֵהוּ שׁוּם דָּבָר. גַּם מוֹרָא הַמָּוֶת לֹא יַחֲרִידֵהוּ:
<b>וְעַל</b> כֵּן יֹאמַר הַכָּתוּב. הַחַיִּים וְהַמָּוֶת נָתַתִּי לְפָנֶיךָ גוֹ'. כִּי אֶת שְׁנֵיהֶם הִנְּנִי נוֹתֵן. גַּם הַמָּוֶת יִהְיֶה נְתִינָה חֲשׁוּבָה כְּמוֹ הַחַיִּים. כִּי גַּם אֶת הַחֶמְדָה וְהַתַּאֲוָה יֶאֱהַב הָאָדָם. אַף כִּי אַחֲרִיתָהּ דַּרְכֵי מָוֶת. וּצְעָדֶיהָ שְׁאוֹל יִתְמֹכוּ:
<b>אָכֵן</b> לְבַל יֹאמַר הָאָדָם נוֹאָשׁ. אִם כָּךְ גָּזְרָה חָכְמָתוֹ יִתְבָּרַךְ שְׁמוֹ. לִשְׁלֹל מִטֶּבַע הָאָדָם מוֹרָאוֹ. וְהַחַיִּים וְהַמָּוֶת הֵם שָׁוִים בְּעֵינֵי הָאָדָם. מִי יְפֵרֶנָּה. וְאִם הוּא אוֹהֵב אֶת דֶּרֶךְ הַמָּוֶת. אֵיךְ יִשְׂנָאֶנָּה:
<b>וְלָזֶה</b> אָמַר הַכָּתוּב וּבָחַרְתָּ בַּחַיִּים. כִּי אַהֲבַת הַחַיִּים בְּיָדְךָ הוּא. כִּי הַקָּדוֹשׁ־בָּרוּךְ־הוּא פָּתַח לִפְנֵי הָאָדָם פֶּתַח תִּקְוָה. לְהַשִּׂיג יִרְאָתוֹ יִתְבָּרַךְ שְׁמוֹ. עִם אַהֲבַת הַחַיִּים וְשִׂנְאַת הַמָּוֶת. בְּדֶרֶךְ מִשְׁפַּט הַבְּחִירָה. הַיְנוּ כַּאֲשֶׁר יִרְצֶה לִבְחֹר בַּטּוֹב. לְהִסְתַּכֵּל וּלְהִתְבּוֹנֵן וּלְהַבְחִין. בֵּין אֹשֶׁר שֶׁל גּוֹרַל הַחַיִּים. חַיֵּי עוֹלָם הַזֶּה וְחַיֵּי עַד. עִם עֵדֶן וִיקַר נֶצַח. וּבֵין מְרִירוּת שֶׁל גּוֹרַל הַמָּוֶת עִם הַשְּׁפָטִים הַנּוֹרָאִים. אָז תָּבִין יִרְאַת ה'. וְתִבְחֹר בַּחַיִּים לְאַהֲבָה אוֹתָהּ וּלְדָבְקָה בָּהּ:
<b>עַל</b> פִּי הַדְּבָרִים הָאֵלֶּה יָאִירוּ לָנוּ דִּבְרֵי חֲכָמֵינוּ זַ"ל בְּסִפְרִי וְזֶה לְשׁוֹנָם. לְפִי שֶׁנֶּאֱמַר הַחַיִּים וְהַמָּוֶת נָתַתִּי לְפָנֶיךָ הַבְּרָכָה וְהַקְּלָלָה. שֶׁמָּא יֹאמְרוּ יִשְׂרָאֵל. הוֹאִיל וְנָתַן הַמָּקוֹם לְפָנֵינוּ שְׁנֵי דְּרָכִים. דֶּרֶךְ הַחַיִּים וְדֶרֶךְ הַמָּוֶת. נֵלֵךְ בְּאֵיזוֹ מֵהֶן שֶׁנִּרְצֶה תַּלְמוּד לוֹמַר וּבָחַרְתָּ בַּחַיִּים עַד כָּאן לְשׁוֹנוֹ. הַמַּאֲמָר הַזֶּה מַפְלִיא לֵב. אֵיךְ יַעֲלֶה עַל הַדַּעַת שֶׁיִּהְיֶה רְשׁוּת לְהָאָדָם. לֵילֵךְ בְּאֵיזֶה דֶּרֶךְ שֶׁיִּרְצֶה. אַיֵּה כָּל הַתּוֹרָה וְהַמִּצְוָה שֶׁקִּבְּלוּ יִשְׂרָאֵל מֵהַר סִינַי. גַּם אֵיךְ נִמְשָׁךְ הַטַּעֲנָה הַזֹּאת. מִמַּה שֶּׁנָּתַן הַמָּקוֹם לִפְנֵיהֶם שְׁנֵי דְּרָכִים:
<b>אוּלָם</b> הֵן הֵן הַדְּבָרִים. כִּי אַחֲרֵי אֲשֶׁר דֶּרֶךְ הַתּוֹרָה וְהַמִּצְוָה. הִיא הַמְּסִלָּה הָעוֹלָה אֶל טוּב הַחַיִּים. וְדֶרֶךְ הָרָע שֶׁל בֵּית עָו‍ֹן. הִיא נְתִיבָה אֶל מָוֶת. אִם־כֵּן הָיָה הַדַּעַת נוֹתֵן שֶׁיִּהְיֶה כֵּן בְּטֶבַע הָאָדָם. לֶאֱהֹב אֶת הַחַיִּים. וְלִירֹא מִפְּנֵי הַמָּוֶת. וְאָז הָיָה כָּל אִישׁ מְפַלֵּס מַעְגְּלוֹתָיו בְּדֶרֶךְ הַתּוֹרָה וְהַמִּצְוָה נְתִיב הַחַיִּים. אוּלָם כַּאֲשֶׁר הַקָּדוֹשׁ־בָּרוּךְ־הוּא מָנַע זֹאת מִטֶּבַע הָאָדָם. כִּי גַּם דֶּרֶךְ הַמָּוֶת יֶעֱרַב וִיבֻסַּם לוֹ. כִּי לְכָךְ אָמַר הַכָּתוּב הַחַיִּים וְהַמָּוֶת נָתַתִּי לְפָנֶיךָ. כִּי גַּם הַמָּוֶת הוּא נְתִינָה חֲשׁוּבָה כַּנִּזְכָּר לְעֵיל. אִם־כֵּן מַה בְּיָדוֹ לַעֲשׂוֹת. הוּא הַמַּאֲמָר. שֶׁמָּא יֹאמְרוּ יִשְׂרָאֵל. הוֹאִיל וְנָתַן הַמָּקוֹם לְפָנֵינוּ שְׁנֵי דְּרָכִים דֶּרֶךְ הַחַיִּים וְדֶרֶךְ הַמָּוֶת נֵלֵךְ בְּאֵיזֶה מֵהֶן שֶׁנִּרְצֶה. הַיְינוּ מֵאַחַר אֲשֶׁר שְׁנֵי הַדְּרָכִים הֵם בְּתוֹר נְתִינָה. כִּי גַּם דֶּרֶךְ הַמָּוֶת הוּא נְתִינָה חֲשׁוּבָה אֵצֶל הָאָדָם. וְגַם זֶה יֹאהַב וִיקַבֵּל בְּרָצוֹן. אִם־כֵּן נֵלֵךְ בְּאֵיזֶה מֵהֶן שֶׁנִּרְצֶה. הַיְנוּ כִּי אִם יִרְצֶה הָאָדָם לֵילֵךְ בְּדֶרֶךְ הַמָּוֶת. מַה כֹּחוֹ לִכְבֹּשׁ אֶת רְצוֹנוֹ. וּלְהַטּוֹתוֹ לְדֶרֶךְ הַחַיִּים. עַל זֶה אָמַר תַּלְמוּד לוֹמַר וּבָחַרְתָּ בַּחַיִּים. הַיְינוּ כִּי בְּכָל זֹאת אַהֲבַת הַחַיִּים וְשִׂנְאַת הַמָּוֶת הוּא בְּיָדְךָ. כִּי אִם תִּבְחֹר כְּמִשְׁפַּט הַבְּחִירָה. לִהְיוֹת עָמֵל לְהִתְבּוֹנֵן וּלְהַבְחִין בֵּינֵיהֶם בֵּין דֶּרֶךְ הַחַיִּים לְדֶרֶךְ הַמָּוֶת. אָז בִּין תָּבִין מַה בֵּין גּוֹרַל הַחַיִּים לְגוֹרַל הַמָּוֶת וְתִבְחֹר בַּחַיִּים:

Chapter 4

<b>אָמְנָם</b> אַחֲרֵי אֲשֶׁר יִרְאַת ה' יִתְבָּרַךְ שְׁמוֹ וּפַחַד עָנְשׁוֹ. מֻשְׁלָל מִטֶּבַע הָאָדָם. וְלֹא תָּבֹא כִּי אִם בְּנֶפֶשׁ עֲמֵלָה לָהּ לְבַקֵּשׁ אוֹתָהּ כַּנִּזְכָּר לְעֵיל. עַתָּה מַה יִּהְיֶה מִשְׁפַּט הֶעָמָל שֶׁיַּעֲמֹל הָאָדָם לִמְצֹא אֶת הַמַּטְמוֹן הַיָּקָר. וּלְהַשִּׂיג הַמַּפְתֵּחַ שֶׁל יִרְאַת שָׁמַיִם:
<b>אָכֵן</b> כַּאֲשֶׁר נַשְׂכִיל בִּינָה בְּדִבְרֵי חֲכָמֵינוּ זַ"ל. נִמְצָא כִּי יְסוֹד הֶעָמָל בְּדַרְכֵי קְנִיַּת הַיִּרְאָה. הוּא לְבַקֵּשׁ חָכְמָה וּמוּסָר. חֶשְׁבּוֹן וָדַעַת וְהִתְבּוֹנְנוּת בְּכָל הַדְּבָרִים. אֲשֶׁר יִסְתַּעֲפוּ מֵהֶם יִרְאַת ה' יִתְבָּרַךְ שְׁמוֹ. כְּמוֹ עֹנֶשׁ וְשָׂכָר וְהַשְׁגָּחָה. וְרֹב טוּבוֹ וְחַסְדּוֹ יִתְבָּרַךְ שְׁמוֹ עַל בְּרוּאָיו וְכַדּוֹמֶה. וְאַף כִּי הָאֱמוּנָה וְהַיְדִיעָה לְבַד. לֹא תַּעֲשֶׂה בַּדִּים. וְלֹא תִּתֵּן פִּרְיָהּ. לַעֲשׂוֹת רֹשֶׁם בְּנֶפֶשׁ הָאָדָם לְיִרְאָה אֶת ה'. אוּלָם הַהִתְבּוֹנְנוּת בְּכָל הַדְּבָרִים הַנִּזְכָּרִים לְעֵיל עֹז לָהּ בְּכֹחָהּ. לִפְעֹל גְּדוֹלוֹת וּנְצוּרוֹת. לְהַשְׁפִּיעַ שֶׁפַע יִרְאַת ה'. עַל כָּל כֹּחוֹת נַפְשׁוֹ. וְתָבֹא כַמַּיִם בְּקִרְבּוֹ וְכַשֶּׁמֶן בְּעַצְמוֹתָיו. וְיִהְיֶה פַּחַד אֱלֹהִים לְנֶגֶד עֵינָיו תָּמִיד. וְכָל חוּשָׁיו יָרִיחוּ בְּיִרְאַת ה':
<b>כְּבָר</b> שָׁנוּ חֲכָמֵינוּ זַ"ל בְּפֶרֶק ב' דְּאָבוֹת. רַבִּי אוֹמֵר כוּ' וֶהֱוֵי מְחַשֵּׁב הֶפְסֵד מִצְוָה כְּנֶגֶד שְׂכָרָהּ וּשְׂכַר עֲבֵרָה כְּנֶגֶד הֶפְסֵדָהּ. וְכֵן שָׁנוּ בְּרֵישׁ פֶּרֶק ג' שָׁם עֲקַבְיָא בֶּן מַהֲלַלְאֵל אוֹמֵר. הִסְתַּכֵּל בִּשְׁלֹשָׁה דְּבָרִים. וְאֵין אַתָּה בָּא לִידֵי עֲבֵרָה כו'. מֵאַיִן בָּאתָ מִטִּפָּה סְרוּחָה. וּלְאָן אַתָּה הוֹלֵךְ לִמְקוֹם עָפָר רִמָּה וְתוֹלֵעָה. וְלִפְנֵי מִי אַתָּה עָתִיד לִיתֵּן דִּין וְחֶשְׁבוֹן. לִפְנֵי מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. עַתָּה מַהוּ הַחֶשְׁבּוֹן וְהַהִסְתַּכְּלוּת הַזֹּאת. שֶׁזָּכְרוּ חֲכָמֵינוּ זַ"ל כִּי עַל יָדָהּ לֹא יָבֹא לִידֵי עֲבֵרָה. הֲלֹא הַיְדִיעָה הַזֹּאת לֹא נֶעְלָם מֵעֵין כָּל חַי. מִי לֹא יָבִין שְׂכַר מִצְוָה וְהֶפְסֵד עֲבֵרָה. וּמִי לֹא יֵדַע כִּי אָדָם יְסוֹדוֹ מֵעָפָר וְסוֹפוֹ לֶעָפָר. לְמֶלְתְּעוֹת רִמָּה וְתוֹלֵעָה. וְכֵן כִּי ה' יִתְבָּרַךְ שְׁמוֹ יָבִיא בַּמִּשְׁפָּט עַל כָּל נֶעְלָם. וּבְכָל זֹאת הִנְּנוּ רוֹאִים כִּי לֹא יַעֲשֶׂה רֹשֶׁם בְּנֶפֶשׁ הָאָדָם. לְיִרְאָה אֶת ה'. לַהֲלֹךְ בִּדְרָכָיו וְלִהְיוֹת סָר מֵרָע. כִּי רָעַת הָאָדָם רַבָּה עָלָיו. וַעֲו‍ֹנוֹתָיו יַעַבְרוּ רֹאשׁוֹ:
<b>אָכֵן</b> בְּלִי סָפֵק. כִּי הַחֶשְׁבּוֹן וְהַהִסְתַּכְּלוּת הַזֹּאת הוּא הַהִתְבּוֹנְנוּת הָרַב בְּהַעֲמָקַת הַשֵּׂכֶל. בְּלֵב נָכוֹן וּבְצִיּוּרֵי חוּשִׁי בְּכָל אַחַת מִדַּרְכֵי הַחֶשְׁבּוֹן הַנִּזְכָּרִים לְעֵיל כִּי לְכָל אַחַת וְאַחַת יֵשׁ חֶשְׁבּוֹנוֹת רַבּוֹת. וְעַיֵּן בְּשֻׁלְחָן עָרוּךְ אֹרַח חַיִּים סִימָן רכ"ט הָרוֹאֶה קֶשֶׁת אוֹמֵר כוּ'. וְאָסוּר לְהִסְתַּכֵּל בּוֹ בְּיוֹתֵר. וְעַיֵּן שָׁם בְּבֵאוּרֵי הַגְּרָ"א וְזֶה לְשׁוֹנוֹ. בְּיוֹתֵר. טוּר וְרד"א דְּהָא צָרִיךְ לִרְאוֹת כְּדֵי לְבָרֵךְ. וּלְשׁוֹן הִסְתַּכְּלוּת הוּא בְּעִיּוּן הַרְבֵה עַד כָּאן לְשׁוֹנוֹ עַיֵּן שָׁם. וְלָזֹאת גַּם מַה שֶּׁאָמַר הַתַּנָּא הִסְתַּכֵּל בִּשְׁלֹשָׁה דְּבָרִים כוּ' הַהִסְתַּכְּלוּת הַזֹּאת הוּא בְּוַדַּאי הָעִיּוּן הָרַב בְּהַעֲמָקַת הַשֵּׂכֶל וְהַהִתְבּוֹנְנוּת בְּיוֹתֵר בְּהַשְּׁלֹשָׁה דְּבָרִים הַנִּזְכָּרִים לְעֵיל. וְכֵן אֵין סָפֵק בַּדָּבָר. כִּי הַהִסְתַּכְּלוּת הַזֹּאת. לֹא עַל יְדֵי פַּעַם אֶחָד אוֹ פַּעֲמַיִם. יוֹם אוֹ יוֹמַיִם. יַעֲשֶׂה רֹשֶׁם בְּנֶפֶשׁ הָאָדָם. לְיִרְאָה אֶת ה' וְשֶׁלֹּא יָבוֹא לִידֵי עֲבֵרָה. וּבִפְרָט מִי שֶׁלִּבּוֹ לֵב הָאֶבֶן וְקָשֶׁה כְּצוּר הַחֲלַמִּישׁ. אָכֵן יוֹם יוֹם יִסְתַּכֵּל בִּשְׁלֹשָׁה דְּבָרִים הַנִּזְכָּרִים לְעֵיל. כָּל אֶחָד וְאֶחָד לְפִי מַצַּב תְּכוּנָתוֹ וְעִסְקוֹ וּמִדּוֹתָיו. כֵּן יַרְבֶּה וְכֵן יְמַעֵט:
<b>בַּל</b> נִתְפַּלֵּא וּבַל נִשְׁתּוֹמֵם עַל הַמַּרְאֶה. אַחֲרֵי אֲשֶׁר תֹּכֶן הַדְּבָרִים. מְקוֹר הֲוָיָתוֹ זִכְרוֹן רֵאשִׁיתוֹ וְאַחֲרִיתוֹ. וְהַדִּין וְהַמִּשְׁפָּט. לֹא נֶעְלָם מֵעֵין הָאָדָם. וּבְכָל זֹאת לֹא יִתְפַּעֵל מִזֶּה. לֹא יֵחַת וְלֹא יֵרַךְ לְבָבוֹ. מַה יִּתֵּן וּמַה יּוֹסִיף הַהִתְבּוֹנְנוּת. אֲשֶׁר כִּמְעַט כְּלַל הַדְּבָרִים. יָדַע מֵעַצְמוֹ גַּם קֹדֶם לָכֵן:
<b>אוּלָם</b> כְּבָר נִתְבָּאֵר לְמַעְלָה. כִּי כָּל זֶה הוּא בֶּאֱמֶת נַעֲלֶה וְנִשְׂגָּב מִשֵּׂכֶל אֱנוֹשִׁי. וּכְמוֹ אֲשֶׁר הַבּוֹרֵא יִתְבָּרַךְ שְׁמוֹ בְּחָכְמָתוֹ וִיכָלְתּוֹ. שָׂם גְּבוּל לְכֹחַ הַיִּרְאָה בָּאָדָם. וּמָנַע מִטִּבְעוֹ אֶת מוֹרָאוֹ וּפַחַד עָנְשׁוֹ יִתְבָּרַךְ שְׁמוֹ. כֵּן בְּחָכְמָתוֹ וִיכָלְתּוֹ יִתְבָּרַךְ שְׁמוֹ. שָׂם כֹּחַ בָּאָדָם שֶׁיּוּכַל לְשׁוֹבֵב אֵלָיו יִרְאָתוֹ יִתְבָּרַךְ שְׁמוֹ. בְּכֹחַ עֲמָלוֹ וִיגִיעוֹ. אִם יִרְצֶה לְבַקֵּשׁ יִרְאַת ה' חָכְמָה וּמוּסָר:
<b>הוּא</b> מַה שֶּׁאָמְרוּ חֲכָמֵינוּ זַ"ל בַּגְּמָרָא בָּבָא בַּתְרָא דַּף ע"ח. עַל כֵּן יֹאמְרוּ הַמּוֹשְׁלִים אֵלּוּ הַמּוֹשְׁלִים בְּיִצְרָם. בּוֹאוּ חֶשְׁבּוֹן בּוֹאוּ וְנַחֲשֹׁב חֶשְׁבּוֹנוֹ שֶׁל עוֹלָם. הֶפְסֵד מִצְוָה כְּנֶגֶד שְׂכָרָהּ וּשְׂכַר עֲבֵרָה כְּנֶגֶד הֶפְסֵדָהּ עַיֵּן שָׁם. וּכְפִי הַנִּרְאֶה מִזֶּה. כִּי רַק הַמּוֹשְׁלִים בְּיִצְרָם. אֲשֶׁר כְּבָר כָּבְשׁוּ לִפְנֵיהֶם אֶת הַמִּלְחָמָה עִם יִצְרָם לִמְשֹׁל עָלָיו. הֵמָּה יוּכְלוּ לְיָעֵץ מֵשָׁרִים. לַחֲשֹׁב חֶשְׁבּוֹנוֹ שֶׁל עוֹלָם. וְכֵן כָּתַב בְּסֵפֶר מְסִלַּת יְשָׁרִים פֶּרֶק ג' עַל הַמַּאֲמָר הַזֶּה. וְזֶה כִּי הָעֵצָה הָאֲמִתִּית הַזֹּאת. לֹא יוּכְלוּ לָתֵת אוֹתָהּ וְלִרְאוֹת אֲמִתָּתָהּ . אֶלָּא אוֹתָם שֶׁכְּבָר יָצְאוּ מִתַּחַת יַד יִצְרָם וּמָשְׁלוּ בּוֹ עַד כָּאן לְשׁוֹנוֹ עַיֵּן שָׁם. וּבְהַשְׁקָפָה רִאשׁוֹנָה יִפָּלֵא מְאֹד. אֵיזוֹ חָכְמָה וְהַשְׂכָּלָה יֵשׁ בָּעֵצָה הַזֹּאת. כִּי לִכְאוֹרָה הוּא דָּבָר פָּשׁוּט הַמּוּבָן לְכָל אִישׁ. כִּי הַחֶשְׁבּוֹן שֶׁל הֶפְסֵד מִצְוָה כְּנֶגֶד שְׂכָרָהּ. וּשְׂכַר עֲבֵרָה כְּנֶגֶד הֶפְסֵדָהּ הוּא עֵצָה טוֹבָה וְתַחְבּוּלָה לְנֶגֶד הַיֵּצֶר הָרָע. לִהְיוֹת סָר מֵרַע וְלַעֲשׂוֹת טוֹב:
<b>אוּלָם</b> הוּא הַדָּבָר. יַעַן כִּי בֶּאֱמֶת אֲמִתַּת הַדְּבָרִים הָאֵלֶּה. גָּלוּי וְיָדוּעַ לְכָל אִישׁ גַּם קֹדֶם הַחֶשְׁבּוֹן. בַּל יֹאמַר הָאָדָם לְנַפְשׁוֹ נוֹאָשׁ. הֵן אָנֹכִי יוֹדֵעַ אֶת כֹּל וּמַאֲמִין בַּכֹּל. וְהִנְנִי מֵבִין וּמַשְׂכִּיל. לֹא נֶעְלָם מִמֶּנִּי שְׂכַר מִצְוָה וְהֶפְסֵד עֲבֵרָה. וּבְכָל זֹאת יִרְאַת ה' רְחוֹקָה מִכִּלְיוֹתַי. וּמַה תּוֹעֶלֶת לִי בְּחֶשְׁבּוֹנוֹת:
<b>אוּלָם</b> הַמּוֹשְׁלִים בְּיִצְרָם. אֲשֶׁר כְּבָר לִמְּדוּ יְדֵיהֶם לַקְּרָב. לִלְחֹם אֶת מוֹשֵׁל. הִיא מִלְחֶמֶת הַיֵּצֶר. הֵמָּה יוֹדְעִים עַל יְדֵי דַּרְכֵי הַנִּסָּיוֹן. כִּי לֹא כֵן הַדָּבָר. כִּי הָאֱמוּנָה וְהַיְדִיעָה לְבַד. בְּלֹא רָצוֹן וּבְלִי חֶשְׁבּוֹן וָדַעַת. לֹא תַּעֲשֶׂה פְּרִי מְאוּמָה. אוּלָם כַּאֲשֶׁר יִרְצֶה הָאָדָם. לְבַקֵּשׁ חָכְמָה וּמוּסָר חֶשְׁבּוֹן וָדַעַת וְאֵין חֶשְׁבּוֹן בְּלִי הִתְבּוֹנְנוּת. לַחֲשֹׁב חֶשְׁבּוֹנוֹ שֶׁל עוֹלָם. מִשְּׂכַר מִצְוָה וְהֶפְסֵד עֲבֵרָה. בְּהִתְבּוֹנְנוּת בְּכָל פְּרָטֶיהָ. בְּכֹחָהּ יִגְבַּר אִישׁ. לִכְבֹּשׁ אֶת הַמִּלְחָמָה. וְלִהְיוֹת מוֹשֵׁל בְּיִצְרוֹ. וְעַל כֵּן רַק הַמּוֹשְׁלִים בְּיִצְרָם. אֲשֶׁר כְּבָר כָּבְשׁוּ לִפְנֵיהֶם אֶת הַמִּלְחָמָה. הֵמָּה יוּכְלוּ לָתֵת עֵצָה. וּלְלַמֵּד חָכְמָה וָדַעַת בּוֹאוּ חֶשְׁבּוֹן. בּוֹאוּ וְנַחֲשֹׁב חֶשְׁבּוֹנוֹ שֶׁל עוֹלָם כַּנִּזְכָּר לְעֵיל:
<b>וְהִנֵּה</b> לַאֲשֶׁר אֵין אָדָם שַׁלִּיט בְּרוּחוֹ. לִכְלֹא אֶת הֲמוֹן הַמַּחֲשָׁבוֹת הַטּוֹרְדוֹת. הַמְּלֵאוֹת בְּקִרְבּוֹ מֵחֲלָלוֹ שֶׁל הַבְלֵי הָעוֹלָם וְטִרְדַת הַזְּמַן. וּלְהַפְשִׁיט אֶת מַחֲשַׁבְתּוֹ. מִכָּל עִנְיְנֵי הַבְלֵי הַגְּשָׁמִים. לֵישֵׁב בָּדָד וְלִדֹּם. וּלְהַעֲמִיק אֶת מַחֲשַׁבְתּוֹ בְּהִתְבּוֹנְנוּת. בְּדַרְכֵי הַחֶשְׁבּוֹן מֵחֶשְׁבּוֹנוֹ שֶׁל עוֹלָם. גַּם כִּי לְיִרְאַת ד' יֵשׁ חֶשְׁבּוֹנוֹת רַבּוֹת. וְהָאָדָם אֵינוֹ יוֹדֵעַ דַּרְכֵי הַחֶשְׁבּוֹן. מַה לְּבַקֵּשׁ חֶשְׁבּוֹן וָדַעַת. וּבַמֶּה לַחֲשֹׁב וּלְהִתְבּוֹנֵן. עַל כֵּן בְּהֶכְרֵחַ הוּא כִּי הַהִסְתַּכְּלוּת וְהַהִתְבּוֹנְנוּת בְּדַרְכֵי הַחֶשְׁבּוֹן הַנַּ"ל. יִהְיֶה לִקְרוֹת וְלֶהֱגוֹת בַּסֵּפֶר. לְשַׁנֵּן בַּפֶּה וְלַחֲזֹר אֶת מַאַמְרֵי חֲכָמֵינוּ זַ"ל הַמְפֻזָּרִים בְּשַׁ"ס וּמִדְרָשִׁים וְזֹהַר הַקָּדוֹשׁ. הַמְדַבְּרִים בְּהַרְחָבַת כָּל הָעִנְיָנִים הָהֵם. מֵחֶשְׁבּוֹנוֹ שֶׁל עוֹלָם. וּמֵהַדְּבָרִים שֶׁחָשַׁב עֲקַבְיָא בֶּן מַהֲלַלְאֵל. וּמִשְּׁאָר חֶשְׁבּוֹן הַנֶּפֶשׁ. וְאָז יִתְחַמֵּם לְבָבוֹ. וְיִתְפַּעֵל וְיִתְרַגֵּשׁ נַפְשׁוֹ. וְיִלְבַּשׁ אֵימָה וְיִרְאָה. פַּחַד וּרְעָדָה. בּוּשָׁה וְהַכְנָעָה מִלִּפְנֵי הַבּוֹרֵא יִתְבָּרַךְ שְׁמוֹ. הוּא מַה שֶּׁאָמְרוּ חֲכָמֵינוּ זַ"ל בִּירוּשַׁלְמִי כָּל מִי שֶׁלֹּא טָעַם טַעַם אַגָּדָה. לֹא טָעַם טַעַם יִרְאַת חֵטְא:
<b>וְלָזֹאת</b> הַחֲכָמִים גְּאוֹנֵי הַדּוֹרוֹת הַחֲסִידִים. שֶׁעָמְדוּ אַחֲרֵי חַכְמֵי הַתַּלְמוּד. הִפְלִיאוּ עֵצָה לְהַגְדִּיל וּלְהַאְדִּיר חָכְמַת הַיִּרְאָה וְהַמּוּסָר. וְחִבְּרוּ עַל זֶה סְפָרִים שְׁלֵמִים בְּחָכְמָה זוֹ. הֵם אָסְפוּ וְקִבְּצוּ כְּעָמִיר גָּרְנָה כָּל הַכְּתוּבִים. וְכָל מַאַמְרֵי חֲכָמֵינוּ זַ"ל הַמְפֻזָּרִים בְּתַלְמוּד וּמִדְרָשִׁים וְזֹהַר הַקָּדוֹשׁ. וְדִבְרֵי חַכְמֵי הַקַּבָּלָה. הַמְדַבְּרִים מִיִּרְאַת ה' בִּכְלָל. וְהַנּוֹגֵעַ לְכָל מִדָּה וּמִדָּה בִּפְרָט. וְכָל עֲלִילוֹת מִצְעֲדֵי קְדוֹשֵׁי עֶלְיוֹן. וְדַרְכֵי עֲבוֹדָתָם בַּקֹּדֶשׁ. וְכָל הַנִּסִּים וְהַנִּפְלָאוֹת שֶׁאֵרְעוּ לָהֶם. אֲשֶׁר ה' יִתְבָּרַךְ שְׁמוֹ רְצוֹן יְרֵאָיו יַעֲשֶׂה. כִּי מֵהֶם נִלְמֹד חָכְמָה וּמוּסָר. לְיִרְאָה אֶת ה' וְלָלֶכֶת בִּדְרָכָיו. וְכֵן הוֹסִיפוּ עֲלֵיהֶן כָּל דַּרְכֵי הַיִּרְאָה וְחֶשְׁבּוֹן הַנֶּפֶשׁ. אֲשֶׁר יְסוֹדָתָם בְּדַרְכֵי הַשֵּׂכֶל:
<b>וּכְמוֹ</b> סֵפֶר חוֹבַת הַלְּבָבוֹת. סֵפֶר חֲסִידִים. סֵפֶר גֹּרֶן נָכוֹן לְרַבִּי שְׁלֹמֹה גַּבִּירוֹל. סֵפֶר הַיָּשָׁר לְרַבֵּנוּ תַּם. שַׁעֲרֵי תְּשׁוּבָה וְסֵפֶר הַיִּרְאָה לְרַבֵּנוּ יוֹנָה. סֵפֶר אָרְחוֹת חַיִּים לְהָרֹא"שׁ. סֵפֶר אָרְחוֹת צַדִּיקִים. סֵפֶר מְנוֹרַת הַמָּאוֹר. סֵפֶר מַגִּיד מֵישָׁרִים לְמָרָן הַבֵּית יוֹסֵף. סֵפֶר תֹּמֶר דְּבוֹרָה לְהָרַמַ"ק. סֵפֶר רֵאשִׁית חָכְמָה. סֵפֶר חֲרֵדִים לְהֶחָסִיד מוהר"א אַזְכָּרִי. סִפְרֵי מוֹהַרַ"ל מִפְּרַאג. סֵפֶר שַׁעַר הַקְּדֻשָּׁה לְהֶחָסִיד הַקָּדוֹשׁ מוֹהָר"ח וִיטָאל. סֵפֶר שְׁלָ"ה הַקָּדוֹשׁ. סֵפֶר אוֹר צַדִּיקִים לְהֶחָסִיד מהר"מ פָּאפִּירַשׁ. סֵפֶר יְסוֹד יוֹסֵף לְהֶחָסִיד מהר"י מִדֻּבְּנָא. סֵפֶר מְסִלַּת יְשָׁרִים. סֵפֶר נֶפֶשׁ הַחַיִּים. סֵפֶר יְסוֹד וְשֹׁרֶשׁ הָעֲבוֹדָה לְהֶחָסִיד מהר"א זִיסְקִינְד מֵהוֹרָאדְנָא. וְעוֹד שְׁאָר סִפְרֵי מוּסָר דּוֹמֵיהֶם:
<b>כְּלָלוֹ</b> שֶׁל דָּבָר. כְּבָתֵּי מִרְקַחַת הַגְּדוֹלִים. אֲשֶׁר נִמְצְאוּ בָּהֶם כָּל מִינֵי סַמִּים שֶׁבָּעוֹלָם לְתַחֲלוּאֵי הַגּוּף. כֵּן הִמְצִיאוּ לָנוּ הַגְּאוֹנִים הַחֲסִידִים הַמְחַבְּרִים סִפְרֵי יִרְאָה וּמוּסָר. כָּל הַסַּמִּים וְכָל רְפוּאוֹת תְּעָלָה לְמַחֲלַת הַנֶּפֶשׁ:
<b>אָמְנָם</b> הִנֵּה מוּבָן מֵאֵלָיו. כִּי כְּמוֹ אֲשֶׁר לֹא יוּכְלוּ לְהוֹעִיל כָּל בָּתֵּי מִרְקַחַת וְכָל הַסַּמִּים שֶׁבָּעוֹלָם לְתַחֲלוּאֵי הַגּוּף. אִם הַחוֹלֶה לֹא יִרְצֶה לְבַקֵּשׁ מָזוֹר לְמַחֲלָתוֹ. וְיִרְפֶּה וְיִתְעַצֵּל וְיִמָּנַע לְקַבֵּל הַסַּמִּים וְהָרְפוּאוֹת. יִהְיֶה מֵאֵיזֶה סִבָּה שֶׁתִּהְיֶה. כֵּן לֹא יוֹעִילוּ כָּל סִפְרֵי יִרְאָה וּמוּסָר שֶׁבָּעוֹלָם. לִגְהוֹת מָזוֹר לְתַחֲלוּאֵי הַנֶּפֶשׁ. אִם הָאָדָם יִמָּנַע לִלְמֹד וְלֶהֱגוֹת בָּהֶם:
<b>וְהִנֵּה</b> הַחֲסִידִים הַקְּדוֹשִׁים מְחַבְּרֵי סִפְרֵי יִרְאָה וּמוּסָר. לֹא שָׂמוּ עַל לֵב לִכְלֹל בְּסִפְרֵיהֶם. עַל דְּבַר חוֹבַת הַלִּמּוּד בְּסִפְרֵי יִרְאָה וּמוּסָר. כִּי הֲלֹא זֶהוּ הָעִקָּר. וּלְלַמֵּד דַּעַת חָכְמָה וּמוּסָר. עַל לִמּוּד הַיִּרְאָה וְהַמּוּסָר. אֵיךְ כִּי הַלִּמּוּד הַזֶּה הוּא רְפוּאָה בְּדוּקָה לְכָל חֹלִי וְכָל מַדְוֵי הַנֶּפֶשׁ. וְכֵן כִּי הוּא חוֹב קָדוֹשׁ עַל כָּל אָדָם. לְהַחֲזִיק בְּלִמּוּד הַמּוּסָר וּבַל יִרֶף. לִקְבֹּעַ עִתִּים סְדוּרוֹת לָזֶה. לִלְמֹד בְּסִפְרֵי מוּסָר וְלֶהֱגוֹת בָּהֶם:
<b>יַעַן</b> כִּי פְּעֻלָּתָם תָּעִיד על מַחֲשַׁבְתָּם. עַל חוֹבַת הַלִּמּוּד בְּסִפְרֵי מוּסָר. כִּי לָמָּה עָמְלוּ וְיָגְעוּ לְחַבֵּר סִפְרֵיהֶם הַקְּדוֹשִׁים. הֲלֹא מוּבָן מֵאֵלָיו כִּי כָּל כַּוָּנָתָם הָיְתָה. לְמַעַן אֲשֶׁר בְּסִפְרֵיהֶם יֶהֱגוּ וְיִלְמְדוּ. לְיִרְאָה אֶת ה' הַנִּכְבָּד וְהַנּוֹרָא. לָלֶכֶת בִּדְרָכָיו לְאַהֲבָה אוֹתוֹ וּלְדָבְקָה בּוֹ יִתְבָּרַךְ שְׁמוֹ:
<b>אַךְ</b> בֶּאֱמֶת אֵין צָרִיךְ לֹא לִרְאָיוֹת וְלֹא לְמוֹפְתִים כִּי דָּבָר זֶה הוּא מֻשְׂכָּל רִאשׁוֹן. כִּי הַחָכְמָה הַזֹּאת שֶׁל לִמּוּד הַמּוּסָר. תְּחַיֶּה אֶת בְּעָלֶיהָ חַיֵּי הַנֶּפֶשׁ. וְתוּכַל גַּם לְרַפֵּא אוֹתָהּ מִמַּחֲלָתָהּ. הֲלֹא יָדוּעַ כִּי הָאַהֲבָה הַיּוֹתֵר גְּדוֹלָה. שֶׁאֶפְשָׁר לְהִמָּצֵא בָּעוֹלָם. הוּא אַהֲבַת הָאָדָם אֶת עַצְמוֹ. כָּל עֲמָלוֹ שֶׁיַּעֲמֹל מִסְפַּר מִפְקַד יְמֵי חַיָּיו. הוּא אַךְ לְפִיהוּ. וְכָל חֶפְצוֹ וּתְשׁוּקָתוֹ. כָּל יְמֵי הֱיוֹתוֹ עַל אַדְמָתוֹ. הוּא רַק לְהָפִיק רְצוֹן גְּוִיָּתוֹ. וְאֵין קֵץ לְכָל עֲמָלוֹ. כִּי נַפְשׁוֹ לֹא תִּשְׂבַּע מִטּוּבָהּ. כָּל צַעַר וּמַכְאוֹב שֶׁיַּשִּׂיגוּהוּ. לֹא יָנוּחַ וְלֹא יִשְׁקֹט. גַּם כָּל הוֹן בֵּיתוֹ יִתֵּן בְּעַד נַפְשׁוֹ. אַךְ לְהָסִיר מֵעָלָיו נִגְעוֹ וּמַכְאוֹבוֹ. וּבְיוֹתֵר יִדְאַג כָּל אָדָם לְנַפְשׁוֹ. לְהָכִין לְפָנָיו אַחֲרִית וְתִקְוָה. לְעֵת זִקְנוּתוֹ כִּכְלוֹת כֹּחוֹ. כִּי רָפֶה הַיּוֹם לַעֲרֹב. וְעוֹד מְעַט יִפְנֶה הַשֶּׁמֶשׁ. לִהְיוֹת גַּם אָז בְּטוֹבָה. וְלִחְיוֹת חַיֵּי מְנוּחָה עֹנֶג וְשַׁלְוָה. אִם כִּי הַיָּמִים הָהֵם. כְּבָר אֵין לוֹ חֵפֶץ בָּהֶם:
<b>וְאִם</b> כֵּן הֲיִתָּכֵן. כִּי יִדְאֹג הָאָדָם בְּעַד נַפְשׁוֹ וּגְוִיָּתוֹ. רַק עַד עֵת בֹּא חֲלִפָתוֹ. וְהוּא עַד רֶגַע אַחֲרוֹנָה שֶׁל יְמֵי חַיָּיו. וּמַה שֶּׁיִּהְיֶה עִמּוֹ בָּרֶגַע שֶׁלְּאַחֲרֵי כֵן. לְאַחַר פְּרִידַת הַנֶּפֶשׁ מֵהַגְּוִיָּה. לֹא יָחוּשׁ כְּלָל וְיַעֲזֹב בְּיַד הַמִּקְרֶה. הֲלֹא כָּל אִישׁ מִשְּׁלוֹמֵי אֱמוּנֵי יִשְׂרָאֵל. יוֹדֵעַ וּמַאֲמִין מֵבִין וּמַשְׂכִּיל. כִּי אִם כִּי הַפַּח נִשְׁבַּר. הוּא לֹא יִמָּלֵט. כִּי אֵין בֵּין רֶגַע אַחֲרוֹנָה. לָרֶגַע שֶׁלְּאַחֲרֵי כֵן. כִּי אִם פְּשִׁיטַת הַלְּבוּשׁ בִּלְבַד. וְזֶה הָאָדָם בְּעַצְמוֹ חַי גַּם לְאַחַר כָּךְ. רַק הוּא פּוֹשֵׁט וְלוֹבֵשׁ צוּרָה אַחֶרֶת. וּכְמוֹ שֶׁכָּתַב אדמו"ר הַגָּאוֹן הֶחָסִיד זצוק"ל בְּאֶחָד מִמִּכְתָּבָיו בְּזֶה הַלָּשׁוֹן. כִּי גּוּף הָאָדָם אֵינוֹ רַק הַלְּבוּשׁ. וְכֹחַ הָאָדָם הַמַּרְגֶּשֶׁת נֹעַם וְצַעַר. הִיא חַיָּה גַּם לְאַחַר פְּשִׁיטַת הַלְּבוּשׁ עַד כָּאן לְשׁוֹנוֹ:
<b>בְּשֶׁגַּם</b> כִּי יָדוּעַ. אֶת אֲשֶׁר חֲכָמֵינוּ זַ"ל בְּרוּחַ קָדְשָׁם. נָשְׂאוּ חָזוֹן עַל סוֹד הַנֶּפֶשׁ וְעִנְיָנָהּ. דִּין הַגּוּף עִם הַנְּשָׁמָה. כִּמְשַׁל הַחִגֵּר עַל הַסּוּמָא. כִּי גַּם אַחֲרֵי אֲשֶׁר תְּשַׁבֵּר הַכַּד עַל הַמַּבּוּעַ. וְהֶעָפָר יָשׁוּב אֶל הָאָרֶץ כְּשֶׁהָיָה. בְּכָל זֶה הִנֵּה הַנֶּפֶשׁ עִם הַגְּוִיָּה. כַּאֲשֶׁר בִּהְיוֹתָם בַּחַיִּים יַחַד חָטְאוּ. כֵּן גַּם בְּמוֹתָם לֹא יִפָּרְדוּ. וּכְמוֹ שְׁנֵיהֶם יַחַד. הִתְאַוּוּ תַּאֲוָה. וְהִתְעַנְּגוּ בַּטּוֹבָה. כֵּן יַחְדָּו לַמִּשְׁפָּט יִקְרָבוּ. וּשְׁנֵיהֶם כְּאֶחָד יְקַבְּלוּ גְּמוּל עֲו‍ֹנָם יַחַד:
<b>וְגַם</b> זֶה יָדוּעַ. כִּי עֹנֶשׁ שָׁעָה אַחַת בָּעוֹלָם הָרוּחָנִי. הוּא רַע וָמַר יוֹתֵר מִכָּל הַיִּסּוּרִים הַקָּשִׁים בָּעוֹלָם הַזֶּה. וְכֵן שָׁעָה אַחַת קוֹרַת רוּחַ בָּעוֹלָם הָרוּחָנִי נַעֲלֶה וְנִשְׂגָּב מִכָּל תַּעֲנוּגֵי וַחֲמוּדוֹת חַיֵּי הָעוֹלָם הַזֶּה. וְאִם כֵּן זֶה הָאָדָם אֲשֶׁר כָּל יִשְׁעוֹ וְחֶפְצוֹ בְּכָל יְמֵי חַיָּיו. הוּא רַק לִדְרֹשׁ טוֹבַת עַצְמוֹ. וְאִם־כֵּן אֵיךְ יִתָּכֵן שֶׁלֹּא יִדְאֹג גַּם כֵּן בְּעַד עַצְמוֹ. בְּעַד נַפְשׁוֹ וּגְוִיָּתוֹ. מַה שֶּׁיִּהְיֶה עִמָּם לָאַחֲרוֹנָה. בְּעֵת יִבָּצֵר מִמֶּנּוּ לַעֲשׂוֹת אָז מְאוּמָה. כִּי הַגְּוִיָּה תָּנוּחַ בִּמְנוּחָה נְכוֹנָה. וְהָרוּחַ תָּשׁוּב אֶל הָאֱלֹהִים אֲשֶׁר נְתָנָהּ:
<b>וְלָזֹאת</b> הֲלֹא הוּא מֻשְׂכָּל רִאשׁוֹן. כִּי כַּאֲשֶׁר יַרְגִּיל הָאָדָם אֶת עַצְמוֹ. לִקְבֹּעַ עִתִּים סְדוּרוֹת. לִלְמֹד בְּסִפְרֵי יִרְאָה וּמוּסָר. הַמַּזְכִּירִים לוֹ חֶשְׁבּוֹנוֹת רַבּוֹת. מֵחֶשְׁבּוֹנוֹ שֶׁל עוֹלָם. הֵמָּה לֹא יִתְּנוּ דֶּמִי לוֹ. עֲדֵי יָכִין מָנוֹס וּמִפְלָט לְנַפְשׁוֹ וּגְוִיָּתוֹ. וְאַחֲרֵי אֲשֶׁר נוֹדַע. כִּי הַלִּמּוּד בְּסִפְרֵי יִרְאָה וּמוּסָר. הוּא רְפוּאָה בְּדוּקָה לְמַחֲלַת הַנֶּפֶשׁ. וְלָזֶה כְּמוֹ אֲשֶׁר לֹא יִתָּכֵן לְחוֹלֶה בְּתַחֲלוּאֵי הַגּוּף. בְּעֵת אֲשֶׁר שַׁעֲרֵי הָרְפוּאוֹת יִהְיוּ פְּתוּחִים לְפָנָיו חִנָּם אֵין כָּסֶף. כִּי יִרְפֶּה וְיִתְעַצֵּל לִיקַּח סַמֵּי תְּרוּפָה. לְהַצִּיל נַפְשׁוֹ מֵרֶדֶת שַׁחַת. כֵּן לֹא יְאֻמַּן לְמֻכָּה וְנָגוּעַ בְּתַחֲלוּאֵי הַנֶּפֶשׁ. כִּי יַעֲזֹב נַפְשׁוֹ לִשְׁאוֹלָה. וְאֶת גְּוִיָּתוֹ לַבֶּהָלָה. וְלֹא יִשְׁתַּדֵּל לְבַקֵּשׁ מָזוֹר לְמַחֲלָתוֹ. בְּלִמּוּד סִפְרֵי יִרְאָה וּמוּסָר. אֲשֶׁר יְשׁוּעָה וּמַרְפֵּא בְּכַנְפֵיהֶן:

Chapter 5

<b>אוּלָם</b> הִנֵּה בַּדּוֹרוֹת הָאַחֲרוֹנִים. הוֹאִילוּ כַּמָּה גְּאוֹנִים וַחֲסִידִים לִדְאֹג בְּעַד זֶה. וּלְפַרְסֵם אֶת הַחוֹב הַקָּדוֹשׁ מִלִּמּוּד סִפְרֵי יִרְאָה וּמוּסָר בִּדְבָרִים בְּרוּרִים. וְכֵן כִּי הוּא חוֹב עַל כָּל אָדָם לִקְבֹּעַ זְמַן עַל הַלִּמּוּד הַזֶּה בְּכָל יוֹם:
<b>הַגָּאוֹן</b> הֶחָסִיד מַהָרִ"י זצוק"ל. בַּעַל אוּרִים וְתֻמִּים. בְּסֵפֶר יַעֲרוֹת הַדְּבַשׁ חֵלֶק א' דְּרוּשׁ ה' כָּתַב וְזֶה לְשׁוֹנוֹ. וְהָעִקָּר שֶׁיִּלְמֹד כָּל אָדָם. הֵן תַּלְמִיד חָכָם הֵן עַם הָאָרֶץ אִישׁ וְאִשָּׁה דַּף אֶחָד בְּכָל יוֹם מִסִּפְרֵי מוּסָר. כָּל אָדָם לְפִי עִנְיָנוֹ שְׁלָ"ה אוֹ שְׁאָר סִפְרֵי מוּסָר. וְכֵן מַה שֶּׁהוּא בִּלְשׁוֹן אַשְׁכְּנַז. כִּי הַרְבֵּה סְפָרִים בִּלְשׁוֹן אַשְׁכְּנַז שֶׁיֵּשׁ בָּהֶם מוּסָר גָּדוֹל לִמְאֹד. אַשְׁרֵי אָדָם הַהוֹגֶה בָּהֶן. וְזֶה יִהְיֶה לָאָדָם מַמָּשׁ לְחוֹמָה בְּצוּרָה. שֶׁלֹּא בְּקַל יִלְכְּדֵהוּ זָקֵן וּכְסִיל כִּי תַּחְבּוּלוֹת רַב עַד כָּאן לְשׁוֹנוֹ. וְכֵן כָּתַב שָׁם בִּדְרוּשׁ הֶסְפֵּד שְׁנַת תק"ז וְזֶה לְשׁוֹנוֹ. וְכֵן מִי שֶׁבְּשֵׁם יִשְׂרָאֵל יְכֻנֶּה. מְחֻיָּב עָלָיו לִקְרוֹת בְּכָל יוֹם עֶרֶב וָבֹקֶר. אֵיזֶה דַּפִּין מִסִּפְרֵי מוּסָר. אֲשֶׁר הֵם תּוֹדָה לָקֵל רַבִּים בִּדְפוּס כוּ'. וְכֵן חוֹבָה כַּאֲשֶׁר עָשִׂיתִי זֶה אֶשְׁתָּקַד. וּבְלִי נֶדֶר עוֹד לַעֲשׂוֹת בַּזְּמַן הַזֶּה. לִלְמֹד עִם תַּלְמִידִים בַּחוּרִים וּבַעֲלֵי בָּתִּים. טֶרֶם פָּתְחִי לִלְמֹד עִמָּם שִׁעוּר גְּמָרָא אוֹ פּוֹסֵק. לִלְמֹד עִמָּם דַּף אֶחָד מִשְּׁלָ"ה מַה שֶּׁכָּתַב בְּתוֹכַחַת מוּסָר. וְלֹא יִהְיוּ בַּעֲו‍ֹנוֹתֵינוּ הָרַבִּים בַּחוּרִים נֶעְדָּרִים מִיִּרְאָה. וְהוֹלְכִים אַחַר הֶבֶל עוֹלָם כוּ'. וְהָאִישׁ אֲשֶׁר אֵלֶּה לוֹ לוֹמֵד יוֹם בְּיוֹמוֹ בַּסְּפָרִים הַנַּ"ל. אָז יַבְחִין כַּמָּה חָטָא לַנֶּפֶשׁ וְכַמָּה רָעוֹת שֶׁעָשָׂה. וְיִהְיֶה חָרֵד לִדְבַר ה' בְּסוּר מֵרָע וַעֲשֵׂה טוֹב עַד כָּאן לְשׁוֹנוֹ. עוֹד שָׁם מַאן גֶּבֶר בָּעֵי חַיֵּי הַנֶּפֶשׁ. יַתְמִיד יוֹם בְּיוֹמוֹ בְּסֵפֶר תּוֹכַחַת מוּסָר כוּ'. וְאִם תַּעֲשׂוּ כֵּן מֻבְטָח אֲנִי בָּכֶם. שֶׁיִּהְיֶה לְבַבְכֶם נִפְתָּחוֹת עַל שָׁרְשֵׁי הַיִּרְאָה. לִירֹא אֶת פְּנֵי ד' הַנּוֹרָא. וְלֹא בְּקַל תֶּחֶטְאוּ בִּשְׁאַט נֶפֶשׁ עַד כָּאן לְשׁוֹנוֹ:
<b>הִנֵּה</b> בְּסֵפֶר מְסִלַּת יְשָׁרִים. כָּתַב דַּרְכֵי קְנִיַּת כָּל הַמִּדּוֹת שֶׁחָשַׁב הַתַּנָּא רַבִּי פִּינְחָס בֶּן יָאִיר. הִנֵּה בְּכָל מִדָּה כָּתַב בְּדַרְכֵי קְנִיָּתָהּ. שֶׁהוּא הַהִתְבּוֹנְנוּת וְהַהִסְתַּכְּלוּת כָּל אֶחָד לְפִי עִנְיָנָהּ עַיֵּן שָׁם. וְהִנֵּה כְּבָר כָּתַבְנוּ כִּי דַּרְכֵי הַהִסְתַּכְּלוּת וְהַהִתְבּוֹנְנוּת אֶצְלֵנוּ הוּא רַק עַל יְדֵי הַלִּמּוּד בְּסִפְרֵי יִרְאָה וּמוּסָר. כִּי מִי יוּכַל לִכְלֹא אֶת הֲמוֹן הַמַּחֲשָׁבוֹת הַטּוֹרְדוֹת הַמְּלֵאוֹת מֵחֲלָלוֹ שֶׁל עוֹלָם. וּמִי יְפַנֶּה אֶת לִבּוֹ לְמַחֲשָׁבוֹת שֶׁל חֶשְׁבּוֹן הַנֶּפֶשׁ. אָכֵן כָּתַב גַּם בְּפֵרוּשׁ בְּאֵיזֶה מְקוֹמוֹת. עַיֵּן שָׁם בְּדֶרֶךְ קְנִיַּת הַזְּהִירוּת פֶּרֶק ד' שֶׁכָּתַב זֶה לְשׁוֹנוֹ. אָמְנָם עַל דֶּרֶךְ פְּרָט הַמֵּבִיא לָזֶה הוּא הַהִתְבּוֹנְנוּת עַל חֹמֶר הָעֲבוֹדָה אֲשֶׁר חַיָּב בָּהּ הָאָדָם. וְעֹמֶק הַדִּין עָלֶיהָ. וְיֵצֵא לוֹ זֶה מִן הָעִיּוּן בַּמַּעֲשִׂים הַכְּתוּבִים בְּסִפְרֵי הַקֹּדֶשׁ. וּמִן הַלִּמּוּד בְּמַאַמְרֵי הַחֲכָמִים זַ"ל. הַמְעוֹרְרִים עַל זֶה עַד כָּאן לְשׁוֹנוֹ. וְעַיֵן שָׁם בְּדַרְכֵי קְנִיַּת הַנְּקִיּוּת פֶּרֶק י"ב וְזֶה לְשׁוֹנוֹ. הִנֵּה הָאֶמְצָעִי הָאֲמִתִּי לִקְנוֹת הַנְּקִיּוּת. הוּא הַתְמָדַת הַקְּרִיאָה בְּדִבְרֵי חֲכָמִים זַ"ל. אִם בְּעִנְיְנֵי הַהֲלָכוֹת וְאִם בְּעִנְיְנֵי הַמּוּסָרִים כוּ'. וְכֵן בְּעִנְיַן הַמִּדּוֹת. מֻכְרַחַת לוֹ קְרִיאַת מַאַמְרֵי הַמּוּסָר לַקַּדְמוֹנִים אוֹ לָאַחֲרוֹנִים. וּבְהַקְדָּמַת סֵפֶר מְסִלַּת יְשָׁרִים כָּתַב. כִּי אֵין הַתּוֹעֶלֶת הַנִּלְקָט מִזֶּה הַסֵּפֶר. יוֹצֵא מִן הַקְּרִיאָה בּוֹ פַּעַם אַחַת. אֲבָל הַתּוֹעֶלֶת יוֹצֵא מִן הַחֲזָרָה עָלָיו וְהַהַתְמָדָה עַד כָּאן לְשׁוֹנוֹ עַיֵּן שָׁם:
<b>וְכֵן</b> כָּתַב הֶחָסִיד הַנַּ"ל. עַל דְּבַר הַהִתְבּוֹנְנוּת בְּיִרְאָה וּמוּסָר. כִּי צָרִיךְ שֶׁתִּהְיֶה זֶה בְּכָל יוֹם לְכָל הַפָּחוֹת שָׁעָה אַחַת. עַיֵּן בְּסִפְרוֹ דֶּרֶךְ עֵץ חַיִּים כָּתַב וְזֶה לְשׁוֹנוֹ. הֲלֹא הָאָדָם רֹב שְׁנוֹת יָמָיו. עוֹמֵד לַחֲשֹׁב מַחְשְׁבוֹת עֲסָקָיו. עִסְקֵי חַיֵּי שָׁעָה. וְלָמָּה לֹא יָשִׂים אֶל לְבָבוֹ. אֲפִלּוּ שָׁעָה אַחַת גַּם לָזֹאת. לַחֲשֹׁב מַחֲשֶׁבֶת מַמָּשׁ. מַה הוּא וְלָמָּה בָּא לָעוֹלָם. אוֹ מַה מְבַקֵּשׁ מִמֶּנּוּ מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. וּמַה יִּהְיֶה סוֹף כָּל עִנְיָנוֹ. זֹאת הִיא הַתְּרוּפָה הַיּוֹתֵר גְּדוֹלָה וַחֲזָקָה. שֶׁתּוּכַל לְהַמְצִיא נֶגֶד הַיֵּצֶר וְהִיא קַלָּה וּפְעֻלָּתָהּ גְּדוֹלָה וּפִרְיָהּ רַב. שֶׁיַּעֲמֹד הָאָדָם בְּכָל יוֹם לְפָחוֹת שָׁעָה אַחַת פָּנוּי מִשְּׁאָר כָּל הַמַּחֲשָׁבוֹת לַחֲשֹׁב רַק עַל זֶה שֶׁאָמַרְתִּי. וִיבַקֵּשׁ בִּלְבָבוֹ מֶה עָשׂוּ הָרִאשׁוֹנִים אֲבוֹת הָעוֹלָם שֶׁכָּךְ חָשַׁק ה' בָּהֶם. מֶה עָשָׂה מֹשֶׁה רַבֵּנוּ עָלָיו הַשָּׁלוֹם. מֶה עָשָׂה דָּוִד מְשִׁיחַ ה' כוּ'. וְיַעֲנֶה בְּשִׂכְלוֹ מַה טּוֹב לָאָדָם כָּל יְמֵי חַיָּיו. לַעֲשׂוֹת כֵּן גַּם הוּא וְטוֹב לוֹ עַד כָּאן לְשׁוֹנוֹ:
<b>וּבְסֵפֶר</b> מַעֲשֶׂה רַב כָּתַב בְּשֵׁם הַגָּאוֹן הֶחָסִיד זצוק"ל. לִלְמֹד סִפְרֵי מוּסָר כַּמָּה פְּעָמִים בְּכָל יוֹם. וְכֵן בַּמִּכְתָּב עָלִים לִתְרוּפָה אֲשֶׁר כָּתַב לְבֵיתוֹ מִדֶּרֶךְ נְסִיעָתוֹ לָאָרֶץ הַקְּדוֹשָׁה. כָּתַב שָׁם וְז"ל הַקָּדוֹשׁ. וּבַסְּפָרִים שֶׁלִּי יֵשׁ מִשְׁלֵי עִם לְשׁוֹן אַשְׁכְּנַז. לְמַעַן הַשֵּׁם שֶׁיִּקְרְאוּ בְּכָל יוֹם כוּ'. וְגַם סֵפֶר קֹהֶלֶת יִקְרְאוּ לְפָנֶיךָ. כִּי שָׁם מַהְבִּיל עִנְיְנֵי עוֹלָם הַזֶּה. וּשְׁאָר סְפָרִים כוּ'. וְגַם אֶת חֲתָנִי אֲנִי מַזְהִיר בְּכָל זֶה כוּ' וְתִלְמֹד מַסֶּכֶת אָבוֹת וּבִפְרָט בְּפִרְקֵי אָבוֹת דְּרַבִּי נָתָן. וּמַסֶּכֶת דֶּרֶךְ אֶרֶץ קָדְמָה לַתּוֹרָה כוּ' עַד כָּאן לְשׁוֹנוֹ:
<b>וּבְסֵפֶר</b> בִּרְכֵי יוֹסֵף לְהַגָּאוֹן רַבִּי חַיִּים דָּוִד אֲזוּלַאי זצוק"ל. בְּסִימָן א' כָּתַב כִּי רָאוּי לִקְבֹּעַ עֵת לִלְמֹד בְּסִפְרֵי מוּסָר כוּ'. כִּי כָּל הַגָּדוֹל כוּ'. וְקִבַּלְתִּי כִּי תַּבְלִין הַיֵּצֶר הָרָע הוּא תּוֹכַחַת מוּסָר מַאַמְרֵי חֲכָמֵינוּ זַ"ל:
<b>הַגָּאוֹן</b> הֶחָסִיד מוֹהָרִ"י מִלִּיסָא זצוק"ל בַּעַל חֲוַת דַּעַת. כָּתַב בַּצַּוָּאָה הַקְּדוֹשָׁה שֶׁלּוֹ וְזֶה לְשׁוֹנוֹ. הִנְּנִי מַזְהִיר אֶתְכֶם שֶׁתִּקְבְּעוּ שִׁעוּר בְּכָל יוֹם בְּסִפְרֵי מוּסָר כִּי בַּעֲו‍ֹנוֹתֵינוּ הָרַבִּים נַעֲשָׂה לִבֵּנוּ כְּלֵב הָאֶבֶן וּמֵחֲמַת לִמּוּד בְּסִפְרֵי מוּסָר יִתְרַכֵּךְ הַלֵּב עַד כָּאן לְשׁוֹנוֹ:
<b>הַגָּאוֹן</b> הֶחָסִיד מוֹהַר"ח זצוק"ל בְּסֵפֶר נֶפֶשׁ הַחַיִּים שַׁעַר ד' כָּתַב. כִּי רָאוּי לְכָל אָדָם לְהָכִין עַצְמוֹ כָּל עֵת קֹדֶם שֶׁיַּתְחִיל לִלְמֹד. לְהִתְחַשֵּׁב מְעַט עִם קוֹנוֹ יִתְבָּרַךְ שְׁמוֹ. בְּטָהֳרַת הַלֵּב בְּיִרְאַת ה'. וּלְהִטָּהֵר מֵעֲו‍ֹנוֹתָיו בְּהִרְהוּרֵי תְּשׁוּבָה כוּ'. וְכֵן בְּאֶמְצַע הַלִּמּוּד הָרְשׁוּת נְתוּנָה לְהָאָדָם לְהַפְסִיק זְמַן מוּעָט. טֶרֶם יִכְבֶּה מִלִּבּוֹ יִרְאָתוֹ יִתְבָּרַךְ שְׁמוֹ. שֶׁקִּבֵּל עָלָיו קֹדֶם הַתְחָלַת הַלִּמּוּד. לְהִתְבּוֹנֵן מֵחָדָשׁ עוֹד מְעַט בְּיִרְאַת ה' כוּ'. אַךְ לֹא הֻרְשָׁה לַעֲסֹק בְּהִתְבּוֹנְנוּת וּקְנִיַּת הַיִּרְאָה. אֶלָּא כְּפִי אֲשֶׁר יִשְׁקֹל בְּשִׂכְלוֹ לְפִי טִבְעוֹ וְעִנְיָנוֹ. שֶׁזֶּה הָעֵת הוּא צֹרֶךְ וְהֶכְרֵחִי לוֹ לַעֲסֹק בִּקְנִיַּת הַיִּרְאָה וּמוּסָר עַיֵּן שָׁם. וְהִנֵּה מִזֶּה יוּכַל כָּל אִישׁ לְשַׁעֵר. כַּמָּה עֵת מֻכְרָח לוֹ. לְהִתְחַשֵּׁב עִם קוֹנוֹ בְּטָהֳרַת הַלֵּב בְּיִרְאַת ה' יִתְבָּרַךְ שְׁמוֹ:
<b>הַגָּאוֹן</b> הֶחָסִיד מהר"ז זצוק"ל. בְּסֵפֶר יְסוֹד וְשֹׁרֶשׁ הָעֲבוֹדָה בְּשַׁעַר הַנִּיצוֹץ כָּתַב וְזֶה לְשׁוֹנוֹ. וְהֶעָרָה מִסִּפְרֵי יְרֵאִים וּמוּסָר הוּא יָדוּעַ וּפָשׁוּט. שֶׁמֵּהַתְמָדַת לִמּוּדוֹ בָּהֶם. יָבֹא בְּלֵב הָאָדָם מַטַּע נַעֲמַנֵי הַיִּרְאָה מְאֹד וְיִרְאַת ה' תּוֹסִיף כוּ'. וְדָבָר זֶה אֵין צָרִיךְ סַעַד לְתָמְכוֹ. כִּי פָּשׁוּט הוּא שֶׁמִּתּוֹךְ לִמּוּד סִפְרֵי יְרֵאִים וּמוּסָר יָבֹא הָאָדָם אֶל הַתְמָדַת הַלִּמּוּד כוּ'. וְזֶה לְשׁוֹנוֹ בְּזֹהַר חָדָשׁ דְּאִצְטָרִיךְ לֵיהּ לְבַר נַשׁ לְמִינְדַּע כוּ'. מַאן אָתֵי וּלְאָן יְהַךְ כוּ'. וַהֲאֵיךְ אִיהוּ זָמִין לְמֵיעַל בְּדִינָא קַמֵּא מַלְכָּא כוּ'. הֲרֵי מְבֹאָר שֶׁחִיּוּב עַל הָאָדָם לַחֲקֹר וְלֵידַע הַדִּין וְהָעֹנֶשׁ שֶׁל עוֹלָם הָעֶלְיוֹן כוּ'. וְכָל זֶה יִמְצָא הָאָדָם בְּסִפְרֵי יְרֵאִים וּמוּסָר. גַּם מִלִּמּוּד סִפְרֵי יְרֵאִים. יָבֹא הָאָדָם גַּם כֵּן לְמַדְרֵגַת הַחֲסִידוּת בְּכָל עִנְיְנֵי עֲבוֹדָתוֹ יִתְבָּרַךְ שְׁמוֹ. וְגַם לְמִדּוֹת יְשָׁרוֹת וּמִנְהָגִים יְשָׁרִים שֶׁנִּמְצָא בְּסִפְרֵי יְרֵאִים. לָכֵן חִיּוּב גָּדוֹל מְאֹד מְאֹד עַל הָאָדָם. בְּלִמּוּד סִפְרֵי יְרֵאִים וּמוּסָר בְּכָל יוֹם בְּשִׁעוּר קָבוּעַ. וְגַם הָאֲרִ"י זַ"ל מַזְהִיר מְאֹד לָאָדָם. שֶׁיִּלְמֹד בְּכָל יוֹם סִפְרֵי יִרְאָה וּמוּסָר. וְלֹא יֵעָדֵר אַף יוֹם אֶחָד מִלִּמּוּד זֶה עַד כָּאן לְשׁוֹנוֹ:
<b>וּבַסֵּפֶר</b> חוּט הַמְשֻׁלָּשׁ. וְהוּא תוֹלְדוֹת הַגָּאוֹן הֶחָסִיד מַהר"מ סוֹפֵר זצוק"ל. בַּעַל סֵפֶר שׁוּ"ת חָתַם סוֹפֵר. חֻבַּר מֵאֵת נֶכְדּוֹ הָרַב הַגָּאוֹן. כָּתַב שָׁם מִדֶּרֶךְ הַגָּאוֹן הֶחָסִיד הַנַּ"ל בַּקֹּדֶשׁ. וְזֶה לְשׁוֹנוֹ וְרֵאשִׁית חָכְמָה יִרְאַת ה' כוּ'. עַל כֵּן לִמֵּד לִפְנֵיהֶם קֹדֶם כֹּל שִׁעוּר בְּסֵפֶר חוֹבַת הַלְּבָבוֹת. כְּדֵי לְהַלְהִיב לְבָבָם בְּיִרְאַת ה'. וְכִמְעַט כָּל מוּסָרָיו וְהַנְהָגוֹתָיו הָיָה מִדִּבְרֵי סֵפֶר הַקָּדוֹשׁ הַזֶּה. וְכֵן חָפֵץ שֶׁתַּלְמִידָיו יַעַסְקוּ בּוֹ בִּימֵי בַּחֲרוּתָם. לְמַעַן יִקְבְּעוּ לָהֶם דֶּרֶךְ אֶחָד בַּעֲבוֹדַת הַשֵּׁם יִתְבָּרַךְ כוּ'. וְכֵן אָמַר לְתַלְמִידָיו שֶׁיִּלְמְדוּ בְּסֵפֶר מְנוֹרַת הַמָּאוֹר. כִּי שָׁם מְלֻקָּטִים הֵיטֵב דִּבְרֵי אַגָּדַת חֲכָמֵינוּ זַ"ל כוּ'. וְרָגִיל עַל לְשׁוֹנוֹ לוֹמַר לְתַלְמִידָיו. תַּאֲמִינוּ לִי שֶׁבְּיוֹם שֶׁאֵין אֲנִי לוֹמֵד מִסֵּפֶר מוּסָר. מַרְגִּישׁ אֲנִי בְּעַצְמִי הִצְטַנְּנוּת בְּיִרְאַת ה' עַד כָּאן לְשׁוֹנוֹ:
<b>וְהַגָּאוֹן</b> הַצַּדִּיק בַּעַל חַיֵּי אָדָם בְּהִלְכוֹת יוֹם כִּפּוּר כָּתַב וְזֶה לְשׁוֹנוֹ. וְרָאוּי לְכָל אָדָם כוּ'. וּפְשִׁיטָא שֶׁהוּא חוֹב גָּמוּר עַל כָּל אָדָם. לִלְמֹד בְּכָל יוֹם בְּסִפְרֵי הַיִּרְאָה. אִם מְעַט וְאִם הַרְבֵּה. שֶׁהוּא יוֹתֵר חִיּוּב מִכָּל לִמּוּדוֹ. וַאֲפִלּוּ אִם יִתְבַּטֵּל עַל יְדֵי זֶה מִלִּמּוּד פֶּרֶק מִשְׁנָיוֹת אוֹ מִשְּׁאָר לִמּוּד. כִּי מַה ה' אֱלֹהֶיךָ מְבַקֵּשׁ מִמְּךָ כִּי אִם לְיִרְאָה אוֹתוֹ. וְכִדְאִיתָא בַּמִּשְׁנָה אִם אֵין יִרְאָה אֵין תּוֹרָה כוּ' עַד כָּאן לְשׁוֹנוֹ עַיֵּן שָׁם:
<b>וְהִנֵּה</b> הֵיטֵב אֲשֶׁר כָּתַב הַגָּאוֹן הַנִּזְכָּר לְעֵיל. כִּי לֹא יֵרַע לֵבַב הָאָדָם בְּלָמְדוֹ סִפְרֵי מוּסָר. וּלְמַרְאֵה עֵינַיִם יִתְבַּטֵּל עַל יְדֵי זֶה מִלִּמּוּד פֶּרֶק מִשְׁנָיוֹת. אוֹ מִשְּׁאָרֵי לִמּוּד. כִּי בְּשׁוּם עִנְיָן לֹא יַגִּיעַ שׁוּם נֶזֶק לְלִמּוּד הַתּוֹרָה. עַל יְדֵי לִמּוּד הַמּוּסָר. כִּי כַּאֲשֶׁר יִתְעוֹרֵר לֵבַב הָאָדָם לְיִרְאָה אֶת ה'. עוֹד יוֹסִיף אֹמֶץ בְּלִמּוּד הַתּוֹרָה לְהַרְבּוֹת זְמַן הַלִּמּוּד. כִּי הַרְבֵּה עִתּוֹת פְּנוּיוֹת יִמְצָא הָאָדָם לְלִמּוּד הַתּוֹרָה. וּלְקַמֵּץ מִשְּׁעוֹת בַּטָּלָה:
<b>וַהֲכִי</b> נִכְבָּד הוּא. אֲשֶׁר מָצָאתִי בְּסֵפֶר מַגִּיד מֵשָׁרִים לְמָרָן הַבֵּית יוֹסֵף בְּסוֹף פָּרָשַׁת בְּהַר מַה שֶּׁהִזְהִיר לוֹ הַמַּגִּיד וְזֶה לְשׁוֹנוֹ. וְתִקְרָא מַרְגָּנִיתָא דְּבֵי רַב בְּכָל יוֹם כוּ'. וְגַם כֵּן תִּקְרָא קְרִיאָה אַחַת מִסֵּפֶר חוֹבַת הַלְּבָבוֹת לְהַכְנִיעַ הַיֵּצֶר הָרָע וּלְהַשְׁפִּילוֹ מִתָּקְפּוֹ כוּ' עַיֵּן שָׁם. וְהִנֵּה מַרְגָּנִיתָא דְּבֵי רַב. זֶהוּ אֲשֶׁר הֵבִיא בְּסֵפֶר רֵאשִׁית חָכְמָה בְּשַׁעַר הַיִּרְאָה פֶּרֶק י"ב וְזֶה לְשׁוֹנוֹ שָׁם. עוֹד בְּעִנְיְנֵי הַפְּטִירָה וְהַחֶשְׁבּוֹן מָצָאתִי מִכְּתַב יָד מַרְגָּנִיתָא שֶׁל רַבִּי מֵאִיר כוּ'. וְכִי מַה הֲנָאָה לָאָדָם וְסוֹפוֹ לִפְרֹשׁ מֵעוֹלָם לְעוֹלָם כוּ' עַיֵּן שָׁם. וְזֶהוּ מַה שֶּׁכָּתַב בְּסֵפֶר מַגִּיד מֵשָׁרִים שָׁם שֶׁאָמַר הַמַּגִּיד לְמָרָן הַבֵּית יוֹסֵף. וּזְכֹר מַה שֶּׁאָמַר הָרַב בְּמַרְגָּנִיתָא שֶׁלּוֹ מַה הֲנָאָה לָאָדָם כוּ'. וְעַיֵּן שָׁם בְּסֵפֶר רֵאשִׁית חָכְמָה דִּבְרֵי הַמַּרְגָּנִיתָא בַּאֲרִיכוּת. כִּי הֵם דִּבְרֵי מוּסָר פְּשׁוּטִים מֵעִנְיְנֵי הַפְּטִירָה וְהַחֶשְׁבּוֹן:
<b>וְהִנֵּה</b> כָּל קוֹרֵא הַדְּבָרִים הָאֵלֶּה. מַה שֶּׁהִזְהִיר הַמַּגִּיד לְמָרָן הַבֵּית יוֹסֵף בְּשׂוּם לֵב יֹאחֲזֵהוּ רַעַד וָרֶתֶת. אִם הָאֶרֶז אֲשֶׁר בַּלְּבָנוֹן הֶחָסִיד הַקָּדוֹשׁ מָרָן הַבֵּית יוֹסֵף אֲשֶׁר יָדוּעַ גֹּדֶל חֲסִידוּתוֹ וּקְדֻשָּׁתוֹ. וְשֶׁלֹּא פָּסַק אַף רֶגַע אַחַת מִלְּהַרְהֵר בְּדִבְרֵי תּוֹרָה. כַּמְבֹאָר שָׁם בְּסֵפֶר מַגִּיד מֵשָׁרִים בְּכַמָּה מְקוֹמוֹת. וְאֶת גֹּדֶל מַעֲלָתוֹ כִּי מַלְאַךְ ה' דּוֹבֵר בּוֹ. וּבְכָל זֹאת צִוָּה לוֹ הַמַּגִּיד. לִקְרֹא בְּכָל יוֹם מַרְגָּנִיתָא דְּבֵי רַב. אֲשֶׁר הֵם דִּבְרֵי מוּסָר פְּשׁוּטִים מֵעִנְיְנֵי הַפְּטִירָה וְהַחֶשְׁבּוֹן. וְכֵן לִקְרֹא בְּכָל יוֹם סֵפֶר חוֹבַת הַלְּבָבוֹת. לְהַכְנִיעַ הַיֵּצֶר הָרָע וּלְהַשְׁפִּילוֹ מִתָּקְפּוֹ. מַה יַּעֲנוּ אֵזוֹבֵי קִיר. מֵעַתָּה הֲיוּכַל שׁוּם גֶּבֶר לְזַכּוֹת דַּרְכּוֹ. יִהְיֶה מִי שֶׁיִּהְיֶה. וְלִפְטֹר עַצְמוֹ מִלִּמּוּד הַמּוּסָר בְּכָל יוֹם מַמָּשׁ:
<b>וְהֶחָסִיד</b> הַמְקֻבָּל מהר"מ פַּאפִּירַשׁ זְצוק"ל. בְּסֵפֶר אוֹר צַדִּיקִים כָּתַב וְזֶה לְשׁוֹנוֹ. וְתִקְרָא בְּכָל יוֹם קְרִיאָה אַחַת מִסֵּפֶר חוֹבַת הַלְּבָבוֹת. וְהַמַּגִּיד אָמַר שֶׁטּוֹב לִלְמֹד בּוֹ. וְנִרְאֶה לִי דְּבִזְמַנּוֹ לֹא הָיָה הַסֵּפֶר רֵאשִׁית חָכְמָה. וְהָאִידְנָא לֹא תָּזוּז מִינֵיהּ עַד כָּאן לְשׁוֹנוֹ:
<b>וְאדמו"ר</b> הַגָּאוֹן הֶחָסִיד זצוק"ל. הָיָה אוֹמֵר כִּי מָצִינוּ גַּם לְחַכְמֵי הַתַּלְמוּד. שֶׁהָיוּ מִשְׁתַּמְּשִׁים בִּתְרוּפָה זוֹ. לַחֲזֹר אֶת פְּסוּקֵי יִרְאָה וְהַבְלֵי הָעוֹלָם הַזֶּה. וְכַמְבֹאָר בְּסַנְהֶדְרִין דַּף ז'. רַב כִּי הֲוֵי חָזֵי אַמְבּוּהָא אַבַּתְרֵיהּ. אָמַר אִם יַעֲלֶה לַשָּׁמַיִם שִׂיאוֹ כִּגְלָלוֹ לָנֶצַח יֹאבַד. מַר זוּטְרָא חֲסִידָא כִּי הֲוֵי מְכַתְּפֵי לֵיהּ בְּשַׁבָּתָא דְּרִגְלָא אָמַר הָכֵי. כִּי לֹא לְעוֹלָם חֹסֶן וְאִם נֶזֶר לְדוֹר וָדוֹר. וְעַיֵּן שָׁם בְּפֵרוּשׁ רַשִׁ"י אִם יַעֲלֶה לַשָּׁמַיִם כוּ' כְּדֵי שֶׁלֹּא תָּזוּחַ דַּעְתּוֹ עָלָיו הָיָה אוֹמֵר כֵּן עַיֵּן שָׁם. וְהִנֵּה זֶהוּ יְסוֹד לִמּוּד הַמּוּסָר. לְשַׁנֵּן בַּפֶּה דִּבְרֵי הַכְּתוּבִים אוֹ מַאַמְרֵי חֲכָמֵינוּ זַ"ל בְּיִרְאָה וּמוּסָר. אָכֵן הִנֵּה לְהַקְּדוֹשִׁים בַּעֲלֵי חֲזַ"ל הָיָה מַסְפִּיק לָהֶם. אִם רַק הִזְכִּירוּ בְּפִיהֶם פַּעַם אַחַת אֵיזֶה פָּסוּק. הַמַּהְבִיל עִנְיְנֵי טוֹבַת הָעוֹלָם הַזֶּה. הִתְפַּעֵל נַפְשָׁם מִיָּד שֶׁלֹּא תָּזוּחַ דַּעְתָּם. אוּלָם אֶצְלֵנוּ כַּמָּה פְּעָמִים נָחוּץ לָנוּ לַחֲזֹר אַחַר פְּסוּקִים כָּאֵלֶּה. וּמַאַמְרֵי חֲכָמֵינוּ זַ"ל הַמַּלְהִיבִים לֵב. עַד שֶׁיַּעֲשֶׂה רֹשֶׁם קָטָן בִּלְבָבֵנוּ. אַף בִּפְרָט אֶחָד שֶׁל מִדַּת הַגַּאֲוָה. שֶׁלֹּא תָּזוּחַ דַּעְתֵּנוּ כָּל כָּךְ:
<b>וּבְסֵפֶר</b> שַׁעֲרֵי תְּשׁוּבָה לְרַבֵּנוּ יוֹנָה שַׁעַר ג'. פֵּרֵשׁ מַה שֶּׁאָמַר הַכָּתוּב בְּמִשְׁלֵי א' לָדַעַת חָכְמָה וּמוּסָר וְזֶה לְשׁוֹנוֹ. פֵּרוּשׁ כִּשְׁרוֹן הַמַּעֲשֶׂה וַעֲזִיבַת הָעֲבֵרוֹת יִקָּרֵא חָכְמָה כָּעִנְיָן שֶׁנֶּאֱמַר כִּי הִיא חָכְמַתְכֶם וּבִינַתְכֶם. וְאַחַר שֶׁיִּלְמֹד וְיֵדַע הַמִּצְו‍ֹת וּמָה הֵם הָעֲבֵרוֹת. צָרִיךְ שֶׁיִּלְמֹד גְּנוּת הָעֲבֵרוֹת וְהַהֶפְסֵד וְהָאֲבָדוֹן הַנִּמְצָא בָּהֶם לְהַרְחִיק נַפְשׁוֹ מֵהֶם. וּלְהוֹכִיחַ עַצְמוֹ בְּזִכְרוֹן הָעֳנָשִׁים וּלְיַסֵּר זוּלָתוֹ. וְזֹאת הַיְדִיעָה תִּקָּרֵא מוּסָר וְלַמּוֹכִיחִים יִנְעַם לִלְמֹד לָדַעַת זֹאת עַד כָּאן לְשׁוֹנוֹ עַיֵּן שָׁם:

Chapter 6

<b>הִנֵּה</b> עָרַכְנוּ פֹּה. חֶבֶל גְּאוֹנִים וַחֲסִידִים קְדוֹשִׁים וּמְקֻבָּלִים. אֲשֶׁר הִזְהִירוּ מְאֹד עַל הַלִּמּוּד בְּסִפְרֵי יִרְאָה וּמוּסָר. כִּי הוּא חוֹב קָדוֹשׁ עַל כָּל אָדָם לִקְבֹּעַ עֵת לִלְמֹד בְּכָל יוֹם סִפְרֵי יִרְאָה וּמוּסָר. וְיֵשׁ אֲשֶׁר הִגְדִּישׁוּ אֶת הַמִּדָּה. לִלְמֹד בְּסִפְרֵי מוּסָר פַּעֲמַיִם בְּכָל יוֹם עֶרֶב וָבֹקֶר. וּבְשֵׁם הַגָּאוֹן הֶחָסִיד זצוק"ל. כָּתְבוּ לִלְמֹד סִפְרֵי מוּסָר כַּמָּה פְּעָמִים בְּכָל יוֹם. וְיֵשׁ גְּאוֹנִים וַחֲסִידִים. אֲשֶׁר הִנְהִיגוּ אֶת לִמּוּד הַמּוּסָר בִּישִׁיבוֹתֵיהֶם. יְשִׁיבוֹת גְּדוֹלוֹת לֵאלֹקִים. לִלְמֹד סִפְרֵי מוּסָר עִם בְּנֵי הַיְשִׁיבָה. וּמִלְּבַד זֶה הִנֵּה כָּל הַגְּאוֹנִים וְהַחֲסִידִים אֲשֶׁר עָמְלוּ לְחַבֵּר סִפְרֵי מוּסָר. הִנֵּה פְּעֻלָּתָם תָּעִיד עַל פְּנֵי דַּעְתָּם וְהַשְׁקָפָתָם בִּדְבַר לִמּוּד הַמּוּסָר. כִּי הֲלֹא כָּל כַּוָּנָתָם הָיְתָה לְמַעַן אֲשֶׁר בְּסִפְרֵיהֶם יֶהֱגוּ וְיִלְמְדוּ. לְיִרְאָה אֶת ה' יִתְבָּרַךְ שְׁמוֹ לְאַהֲבָה אוֹתוֹ וּלְדָבְקָה בּוֹ:
<b>וְכַאֲשֶׁר</b> נַשְׂכִּיל וְנִתְבּוֹנֵן בִּינָה. כִּי הִנֵּה כָּל הַגְּאוֹנִים וְהַחֲסִידִים הַנִּזְכָּרִים לְעֵיל. אֲשֶׁר הִזְהִירוּ מְאֹד עַל לִמּוּד הַמּוּסָר. הֵמָּה הָיוּ לְפָנִים. וְחָיוּ בְּדוֹר מָלֵא דֵּעָה אֶת ה' בְּתוֹרָה וְיִרְאָה. כִּמְעַט כָּל הָעָם מִקְּטַנָּם וְעַד גְּדוֹלָם. הָיוּ מִשְּׁלוֹמֵי אֱמוּנֵי יִשְׂרָאֵל. כִּי נֶאֶמְנָה אֶת אֵל רוּחָם. הַמַּדָּעִים הָיוּ מוּזָרִים עוֹד בַּיָּמִים הָהֵם. וְכָל הַשְׂכָּלָתָם לֹא הָיָה כִּי אִם הַשְׂכֵּל וְיָדֹעַ אֶת ה' יִתְבָּרַךְ שְׁמוֹ. וְעַל כֵּן הַתּוֹרָה וַעֲבוֹדַת ה' יִתְבָּרַךְ שְׁמוֹ. הָיְתָה בְּמַעֲלָה עֶלְיוֹנָה מְאֹד. חַכְמֵי הַתּוֹרָה וְיִרְאֵי ה'. נָחֲלוּ כָּבוֹד וּגְדֻלָּה. תִּפְאֶרֶת וּתְהִלָּה. לֹא קִנְּאוּ אָז בְּהוֹלְלִים וְלֹא בְּעוֹשֵׂי עַוְלָה. כִּי אִם קִנְּאוּ בְּיִרְאַת ה' כָּל הַיּוֹם. רוּחַ הָעֵת הַחֲדָשָׁה. אֲשֶׁר יְכַנּוּ הַיּוֹם בְּשֵׁם רוּחַ הַזְּמַן. עוֹד לֹא נִרְאָה וְלֹא נִשְׁמַע בָּאָרֶץ. כִּי אִם רוּחַ דַּעַת וְיִרְאַת ה'. וּבְכָל זֹאת מָצְאוּ הַגְּאוֹנִים וְהַחֲסִידִים הָהֵם. אֶת לִמּוּד הַמּוּסָר. לְדָבָר נָחוּץ וּמֻכְרָח אֶל הָאָדָם. לִיסוֹד חַיֵּי הַנֶּפֶשׁ:
<b>וּמַה</b> גַּם אַחֲרֵי אֲשֶׁר בִּרְבוֹת הַיָּמִים וְשִׁנּוּי הָעִתִּים. חֲדָשׁוֹת נִהְיָה בָּאָרֶץ. וְהִנֵּה רוּחַ וְהִנֵּה רַעַשׁ. וְהִנֵּה רוּחַ גְּדוֹלָה בָּאָה בְּסוּפָה וּסְעָרָה. וַתִּגַּע בְּפִנּוֹת הַבַּיִת בֵּית ה' וְאָהֳלֵי יַעֲקֹב. הַתּוֹרָה וְהָעֲבוֹדָה רָגְזוּ מִמְּקוֹמָם. יְסוֹדוֹתֵיהֶם הֵחֵלּוּ לְהִתְמוֹטֵט. וְעַמּוּדֵיהֶם הִתְפַּלְּצוּן. חֻלַּל תִּפְאַרְתָּהּ שֶׁל תּוֹרָה. וְהוּרַד עֵדֵי הַיִּרְאָה. צַדִּיק נֶעֱזָב. וְסָר מֵרָע מִשְׁתּוֹלֵל. יִרְאֵי ה' יִתְחַבְּאוּ בְּנִקְרוֹת הַצּוּרִים. יָשׁוּחוּ וְיִמְעֲטוּ מִיּוֹם אֶל יוֹם. וּמֵעֵת לְעֵת כַּלְבוּשׁ יַחֲלִיפוּ וְיַחֲלֹפוּ. הֲמוֹן תְּמוּרוֹת וּצְבָא חֲלִיפוֹת. בְּמַצַּב הַתּוֹרָה וַעֲבוֹדַת ה' יִתְבָּרַךְ שְׁמוֹ. וַתֵּרֵד מַטָּה מַטָּה אֲחוֹרַנִית. וְאִם כֵּן מַה נּוֹרָא הַחוֹב שֶׁל לִמּוּד הַמּוּסָר. לְהָעִיר וּלְעוֹרֵר יִרְאַת ה' בְּקֶרֶב הָאָדָם. וַאֲשֶׁר כָּל הָרוּחוֹת שֶׁבָּעוֹלָם לֹא יָזִיזוּ אוֹתוֹ מִמְּקוֹמוֹ:
<b>וְכֵן</b> מַה שֶּׁכָּתַב הַגָּאוֹן הֶחָסִיד מָרָנָא יְהוֹנָתָן זצוק"ל בַּעַל אוּרִים וְתֻמִּים. כִּי נָהַג לִלְמֹד עִם תַּלְמִידָיו בַּחוּרִים בְּנֵי הַיְשִׁיבָה סִפְרֵי מוּסָר. וְכָתַב לְמַעַן לֹא יִהְיוּ בַּעֲו‍ֹנוֹת הָרַבִּים בַּחוּרִים נֶעְדָּרִים מִיִּרְאָה. וְהוֹלְכִים אַחַר הֶבֶל עוֹלָם כַּנִּזְכָּר לְעֵיל. הִנֵּה אֱמֶת מַה נֶּהְדָּר וּמַה נִּכְבָּד הַדָּבָר הַזֶּה. לְהַדְרִיךְ בְּנֵי הַנְּעוּרִים לְלִמּוּד הַמּוּסָר. לְמַעַן יִהְיוּ הַנְּטִיעִים מְגֻדָּלִים בִּנְעוּרֵיהֶם בְּיִרְאַת ה' יִתְבָּרַךְ שְׁמוֹ. וְאִם הַגָּאוֹן הֶחָסִיד הַנִּזְכָּר לְעֵיל אָמַר כֵּן בְּדוֹרוֹ לִפְנֵי מֵאָה וַחֲמִשִּׁים שָׁנָה. עֵת אֲשֶׁר הַתּוֹרָה וְהַיִּרְאָה עָמְדָה בְּמַעֲלָה רָמָה. וּכְבָר הִכִּיר לָדַעַת אֶת רוּחַ בְּנֵי הַנְּעוּרִים. כִּי בְּקַל יָנוּעוּ וְיָנוּדוּ. לְכָל אֲשֶׁר יִהְיוּ רוּחָם לָלֶכֶת. כְּנוֹעַ עֲצֵי יַעַר מִפְּנֵי רוּחַ. וְעַל כֵּן יָעַץ מֵשָׁרִים. לְהַדְרִיךְ אוֹתָם בְּמַעְגְּלֵי יֹשֶׁר. עִם לִמּוּד הַמּוּסָר. שֶׁלֹּא יִהְיוּ בַּחוּרִים נֶעְדָּרִים מִיִּרְאָה וְהוֹלְכִים אַחַר הֶבֶל עוֹלָם. רַק הַתּוֹרָה וְהַיִּרְאָה יִהְיוּ אֶצְלָם תָּמִים יַחְדָּו. וְכֵן הִנְהִיג אַחֲרָיו הַגָּאוֹן הֶחָסִיד מהר"מ סוֹפֵר זצוק"ל. אֶת לִמּוּד הַמּוּסָר בִּישִׁיבָתוֹ הָרָמָתָה כַּנִּזְכָּר לְעֵיל:
<b>עַתָּה</b> מַה נֹּאמַר וּמַה נְּדַבֵּר. כַּאֲשֶׁר נַשְׁקִיף בְּעֵין הַבְּחִינָה. מַה בֵּין רוּחַ הַדּוֹרוֹת הָהֵם. לְרוּחַ הַדּוֹר הַזֶּה. מַה גָּדוֹל וּמַה נּוֹרָא הַחוֹבָה לִקְבֹּעַ לִמּוּד הַמּוּסָר בְּכָל הַיְשִׁיבוֹת הַגְּדוֹלוֹת. לְהַשְׁרִישׁ גִּזְעָם בְּיִרְאַת ה' יִתְבָּרַךְ שְׁמוֹ. וּלְכָל מִדָּה נְכוֹנָה. בְּעוֹד כַּפְתָּם רַעֲנַנָּה. וְיִהְיוּ כְּגֶפֶן פּוֹרִיָּה. בְּתוֹרָה וְיִרְאַת ה' יִתְבָּרַךְ שְׁמוֹ. וּמִדּוֹת יְשָׁרוֹת:
<b>וְהִנֵּה</b> בַּגְּמָרָא בָּבָא בַּתְרָא דַּף ח' דָּרְשׁוּ חֲכָמֵינוּ זַ"ל. וְהַמַּשְׂכִּילִים יַזְהִירוּ כְּזֹהַר הָרָקִיעַ זֶה דַּיָּן כוּ'. וּמַצְדִּיקֵי הָרַבִּים כַּכּוֹכָבִים לְעוֹלָם וָעֶד. אֵלּוּ מְלַמְּדֵי תִינוֹקוֹת כוּ'. וּפֵרֵשׁ רַשִׁ"י מְלַמְּדֵי תִּינוֹקוֹת מַצְדִּיקֵי הָרַבִּים הֵן. שֶׁמְּלַמְּדִין וּמְחַנְּכִין אוֹתָן בְּדֶרֶךְ טוֹבָה עַד כָּאן לְשׁוֹנוֹ. הֲרֵי כִּי רַשִׁ"י זַ"ל הוֹסִיף עִם הַלִּמּוּד. שֶׁמְּחַנְּכִין אוֹתָן בְּדֶרֶךְ טוֹבָה:
<b>אוּלָם</b> לְתִמְהוֹן לֵבָב נִרְאֶה אֶת אֲשֶׁר לֹא פִּלַּלְנוּ. כִּי הַסְּגֻלָּה הַיְקָרָה הַזֹּאת. שֶׁל לִמּוּד בְּסִפְרֵי יִרְאָה וּמוּסָר. אֲשֶׁר הֵכִינוּ לְפָנֵינוּ הַחֲסִידִים חַכְמֵי הַמּוּסָר. לִגְהוֹת צֹרִי וּמָזוֹר לְכָל חֹלִי וְכָל מַדְוֵי הַנֶּפֶשׁ. וִיסוֹדָתָהּ בְּהַרְרֵי קֹדֶשׁ בְּדִבְרֵי חֲכָמֵינוּ זַ"ל. וְכֵן בְּדַרְכֵי הַשֵּׂכֶל. וְכַמָּה גְּאוֹנִים וַחֲסִידִים הִזְהִירוּ לִמְאֹד עַל הַלִּמּוּד בְּסִפְרֵי יִרְאָה כַּנִּזְכָּר לְעֵיל. הִנֵּה הַלִּמּוּד הַיָּקָר הַזֶּה נִשְׁכָּח כְּמֵת מִלֵּב. עֲנַן סִתְרָה וַעֲרָפֶל חֲתוּלָתָהּ. וְגוֹרָלָהּ הוּא כְּגוֹרַל אִישׁ מִסְכֵּן וְחָכָם. אֲשֶׁר בְּכֹחַ חָכְמָתוֹ הוּא. לְמַלֵּט אֶת הָעִיר הַקְּטַנָּה מִיַּד מֶלֶךְ גָּדוֹל הַסּוֹבֵב אוֹתָהּ לְלָכְדָהּ. וְעָלָיו אָמַר שְׁלֹמֹה הַמֶּלֶךְ עָלָיו הַשָּׁלוֹם בְּחָכְמָתוֹ קֹהֶלֶת ט'. וְאָדָם לֹא זָכַר אֶת הַמִּסְכֵּן הַהוּא. וְכֵן הוּא גּוֹרַל הַלִּמּוּד הַיָּקָר שֶׁל סִפְרֵי יִרְאָה וּמוּסָר אֲשֶׁר יְשׁוּעָה וּמַרְפֵּא בִּכְנָפֶיהָ. וְיֵשׁ בְּכֹחָהּ לְמַלֵּט נֶפֶשׁ הָאָדָם מִיַּד שְׁאוֹל סֶלָה. וּבְכָל זֹאת אֵין אִישׁ שָׂם עַל לֵב לִזְכֹּר אֶת הַסְּגֻלָּה הַיְקָרָה הַזֹּאת. אֲשֶׁר בָּהּ יוּכַל לִהְיוֹת נוֹשָׁע תְּשׁוּעַת עוֹלָמִים. הֵן בַּעֲלֵי עֵסֶק עֲמוּסֵי הַטִּרְדָה. וְהֵן הַיּוֹשְׁבִים לִפְנֵי ה' בְּאָהֳלֵי תּוֹרָה. לֹא יָחוּשׁוּ לְנַפְשָׁם. לְהַפְרִישׁ שָׁעָה קַלָּה בְּכָל יוֹם. לִלְמֹד בְּסִפְרֵי יִרְאָה וּמוּסָר. אַף כִּי גַּם הַלִּמּוּד הַזֶּה שֶׁל סִפְרֵי יִרְאָה. הֵן הֵן גּוּפֵי תּוֹרָה:
<b>וּבְכֵן</b> מַחֲשַׁבְתָּם הַטּוֹבָה וְכַוָּנָתָם הָרְצוּיָה. שֶׁל הַגְּאוֹנִים הַחֲסִידִים מְחַבְּרֵי סִפְרֵי יִרְאָה וּמוּסָר. אֲשֶׁר עָמְלוּ וְיָגְעוּ לְזַכּוֹת אֶת הָרַבִּים. לְפַנּוֹת הַדֶּרֶךְ וּלְיַשֵּׁר הַמְסִלָּה לַעֲבוֹדַת ה' יִתְבָּרַךְ שְׁמוֹ. לִלְמֹד חָכְמָה וּמוּסָר. עֵצָה וְתוּשִׁיָּה. יִרְאַת ה' וְעַנְוַת צֶדֶק. וְכָל מִדָּה נְכוֹנָה. כִּמְעַט עָלָה בַּתֹּהוּ כִּי סִפְרֵיהֶם הַקְּדוֹשִׁים מֻנָּחִים בְּקֶרֶן זָוִית. אֵין דּוֹרֵשׁ וְאֵין מְבַקֵּשׁ. כִּי אִם שְׂרִידִים אֲשֶׁר ד' קוֹרָא. וְרַק אֵיזֶה מֵהֶן הֶעְתִּיקוּ לַשָּׂפָה הַמְדֻבֶּרֶת. וְהָיָה לַהֲמוֹנֵי עַם וְלַנָּשִׁים לִקְרוֹת בָּהֶן. אָכֵן מֵאָז פָּרוּ וַיִּשְׁרְצוּ וַיִּרְבּוּ וַיַּעַצְמוּ סְפָרִים הַחִיצוֹנִים בְּשָׂפָה זוֹ. כִּמְעַט חָדְלוּ סִפְרֵי מוּסָר לִהְיוֹת לָהֶם מַהְלְכִים גַּם אֵצֶל הֲמוֹנֵי עַם. וּבְכֵן רַבָּה הָעֲזוּבָה עַל פְּנֵי לִמּוּד הַיִּרְאָה. וְכִמְעַט נִכְחָד מִתַּחַת שְׁמֵי ה':
<b>וְכַאֲשֶׁר</b> נַחֲקֹרָה לָדַעַת סִבַּת הַדָּבָר. בְּשֶׁל מִי הָרָעָה הַזֹּאת. הַלִּמּוּד הַיָּקָר הַזֶּה שֶׁל סִפְרֵי מוּסָר. הַמְלַמֵּד לָאָדָם חָכְמָה וָדַעַת וְיִרְאַת ה'. צֶדֶק וּמֵשָׁרִים. וְכָל מִדָּה יְקָרָה וַחֲמוּדָה. מַדּוּעַ כֹּה נֶעֱזָב וְנֻטַּשׁ. וְאֵין לָהּ מַהְלְכִים בֵּין הַחַיִּים. אָכֵן נִמְצָא כִּי מִלְּבַד הַמּוֹנְעִים אֲשֶׁר זָכַר בְּסֵפֶר דִּבְרֵי יְהוֹשֻׁעַ. הָעוֹצְרִים בְּעַד הָאָדָם לְבַל יִטְעַם וְיִרְאֶה בְּטוּב הַלִּמּוּד הַיָּקָר הַזֶּה עַיֵּן שָׁם. אָכֵן עוֹד סִבּוֹת לְהֵנָּה. אֲשֶׁר יִגְדְּרוּ אֶת דַּרְכָּהּ בְּגָזִית. לְבַל תַּעֲבֹר בָּהּ רֶגֶל אִישׁ. וְהֵמָּה עִקָּרִים גַּשְׁמִית וְרוּחָנִית:
<b>סִבָּה</b> הַגַּשְׁמִית הִיא. כִּי הֲלֹא לִמּוּד הַמּוּסָר הוּא בְּתוֹר רְפוּאָה לְמַחֲלַת הַנֶּפֶשׁ. וּבְהֶכְרֵחַ צָרִיךְ שֶׁתְּקַדֵּם בְּקֶרֶב לֵבַב הָאָדָם. הַהַכָּרָה לֵידַע כִּי הַנֶּפֶשׁ חוֹלָה מְאֹד. וְאַחֲרֵי כָּךְ הַחֵפֶץ וְהָרָצוֹן לְבַקֵּשׁ מָזוֹר לְמַחֲלָתוֹ. והְוּא לְבַקֵּשׁ רְצוֹן ה' לְהִתְקָרֵב לַעֲבוֹדָתוֹ יִתְבָּרַךְ שְׁמוֹ. וְלָזֶה גּוּפָהּ הֲלֹא נִדְרָשׁ חֶשְׁבּוֹנוֹת רַבִּים מֵחֶשְׁבּוֹן הַנֶּפֶשׁ. וּבְאֵין מוּסָר הֲלֹא אֵין חֶשְׁבּוֹן וָדַעַת. וּמֵאַיִן יִוָּלֵד בְּקִרְבּוֹ הַהַכָּרָה וְהַהִתְעוֹרְרוּת הַזֹּאת לָרִאשׁוֹנָה. בְּלֹא לִמּוּד הַמּוּסָר. וּבְאֵין מֵעִיר וּמְעוֹרֵר:
<b>זֹאת</b> שֵׁנִית כִּי עֶצֶם הַסְּגֻלָּה שֶׁל לִמּוּד הַמּוּסָר. אִם כִּי כּוֹלֶלֶת חֶשְׁבּוֹנוֹת רַבִּים. אוּלָם יָדוּעַ כִּי הַיְסוֹד בָּהּ הוּא חֶשְׁבּוֹן הַנֶּפֶשׁ מִיִּרְאַת הָעֹנֶשׁ לַחֲשֹׁב חֶשְׁבּוֹנוֹ שֶׁל עוֹלָם. כִּי הֲלֹא צָבָא לֶאֱנוֹשׁ עֲלֵי אָרֶץ. כָּל עֻמַּת שֶׁבָּא כֵּן יֵלֵךְ. כַּאֲשֶׁר יָצָא מִבֶּטֶן עֵרֹם. כֵּן יָשׁוּב לָלֶכֶת. וְלִזְכֹּר אֶת יְמֵי הַחֹשֶׁךְ כִּי הַרְבֵּה יִהְיוּ. וְכִי יִפְקֹד אֱלֹקֵי הַמִּשְׁפָּט עַל כָּל נֶעְלָם. וּכְמוֹ שֶׁשָּׁנוּ חֲכָמֵינוּ זַ"ל בְּרֵישׁ פֶּרֶק ג' דְּאָבוֹת הִסְתַּכֵּל בִּשְׁלֹשָׁה דְּבָרִים כוּ'. הִנֵּה הַלִּמּוּד וְהַהִתְבּוֹנְנוּת בָּעִנְיָנִים הָאֵלֶּה. בַּהַשְׁקָפָה הָרִאשׁוֹנָה הֵם דֶּרֶךְ תּוּגָה וָעֶצֶב. וְכָל יֶשַׁע וְחֵפֶץ הָאָדָם הוּא לִהְיוֹת בְּשִׂמְחָה וְטוּב לֵב תָּמִיד. לְהָסִיר דְּאָגָה מִלְּבָבוֹ. וּלְהַעֲבִיר יָגוֹן מִבְּשָׂרוֹ וְלִחְיוֹת בְּשַׁלְוָה. וְעַל כֵּן לֹא יַחְפֹּץ לִנְגֹּעַ אַף בִּקְצֵה לִמּוּד הַמּוּסָר. מִבְּלִי הִתְעַצֵּב אֶל לִבּוֹ וּלְמָרֵר אֶת רוּחוֹ:
<b>אִם</b> כִּי הָאֱמֶת לֹא כֵן הוּא. כִּי הָרְפוּאָה הַזֹּאת שֶׁל לִמּוּד הַמּוּסָר. הִיא תְּחִלָּתָהּ מַר וְסוֹפָהּ מָתוֹק. כִּי כַּאֲשֶׁר יַרְגִּיל הָאָדָם אֶת עַצְמוֹ לִלְמֹד בְּסִפְרֵי מוּסָר. אָז בְּעֵינָיו יִרְאֶה וּלְבָבוֹ יָבִין. כִּי לְשִׂמְחָה מַה זּוּ עוֹשָׂה. וְלַשָּׁוְא הוּא לִהְיוֹת עוֹצֵם עֵינָיו מֵרְאוֹת בְּרַע. אֲשֶׁר יִקְרֶה אוֹתוֹ בְּאַחֲרִית הַיָּמִים. וְלֵילֵךְ כְּעִוֵּר בַּאֲפֵלָה. אַחֲרֵי אֲשֶׁר אֵין מָנוֹס וּמִפְלָט לְהִנָּצֵל מִזֶּה. וּכְמוֹ שֶׁאָמְרוּ חֲכָמֵינוּ זַ"ל בְּפֶרֶק ד' דְּאָבוֹת. בְּעַל כָּרְחֲךָ אַתָּה מֵת וּבְעַל כָּרְחֲךָ אַתָּה עָתִיד לִיתֵּן דִּין וְחֶשְׁבּוֹן לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא. וְנַהֲפֹךְ הוּא כִּי יִשְׂמַח בְּחֶלְקוֹ וְיָגִיל בִּרְעָדָה. אֲשֶׁר נִפְקְחוּ עֵינָיו לָדַעַת טוֹב וָרָע. לִהְיוֹת רוֹאֶה אֶת הַנּוֹלָד. וּלְקַדֵּם אֶת פְּנֵי הָרָעָה בְּכָל מַה שֶּׁאֶפְשָׁר:
<b>אוּלָם</b> סִבַּת הָרוּחָנִית הִיא פְּשׁוּטָה. כִּי זֹאת הִיא עֲצַת הַיֵּצֶר. הוּא הַמֶּלֶךְ גָּדוֹל הַסּוֹבֵב אֶת הָעִיר הַקְּטַנָּה. הִיא הַגְּוִיָּה עִם הֲמוֹן כֹּחוֹתֶיהָ וּבוֹנֶה עָלֶיהָ מְצוּדִים לִכְבֹּשׁ אוֹתָהּ וּלְלָכְדָהּ וּמְצוּדָתוֹ פְּרוּשָׂה עַל כָּל הַחַיִּים. וְיַעַן כִּי אַךְ יִרְאַת ה' הִיא כְּחִצִּים בְּיַד גִּבּוֹר. לִלְחֹם אֶת מוֹשֵׁל. וְלַעֲמֹד כְּנֶגְדּוֹ בְּמַעַרְכוֹת קְרָב. וְלִמּוּד הַמּוּסָר הוּא הַמַּשְׁפִּיעַ שֶׁפַע יִרְאַת ה'. כִּי עַל כֵּן הוּא נִצָּב בִּפְנֵי הָאָדָם לְשָׂטָן. עַל יַד דֶּרֶךְ לִמּוּד הַיִּרְאָה וְהַמּוּסָר לְמַעַן יֵלֵךְ חֲשָׁכִים וְאֵין נֹגַהּ. וּבְרֹב אִוַּלְתּוֹ יִשְׁגֶּה. בְּאֵין חָכְמָה וּמוּסָר. בְּאֵין חֶשְׁבּוֹן וָדַעַת. מַה שֶּׁהָיָה וּמַה שֶּׁיִּהְיֶה לָאַחֲרוֹנָה. וּבְכֵן נָקֵל לוֹ לְצוֹדֵד בְּנֵי אָדָם בְּמִכְמַרְתּוֹ כִּדְגֵי הַיָּם. וְכֶאֱסֹף בֵּיצִים עֲזוּבוֹת. בְּאֵין מַצִּיל וּמוֹשִׁיעַ:
<b>וּבְיוֹתֵר</b> כִּי הִנֵּה מִתַּהֲלוּכוֹת דַּרְכֵי הַיֵּצֶר עָרְמָתוֹ וְתַחְבּוּלוֹתָיו הוּא. כִּי אַף כַּאֲשֶׁר תִּגְבַּר יְמִינוֹ עַל הָאָדָם. לִלְכֹּד אוֹתוֹ בַּמְּצוּדָה. לְהַתְעוֹתוֹ מִדֶּרֶךְ הַטּוֹב. לְהוֹלִיכוֹ עֲקַלְקַלּוֹת בְּתֹהוּ לֹא דֶּרֶךְ. וְלִמְשֹׁל עָלָיו מִמָּשָׁל רַב כִּרְצוֹנוֹ. וְאַף אִם כְּבָר חָלְפוּ שָׁנִים רַבּוֹת וְכֵן נָגוֹזוּ וְעָבַר. בְּכָל זֹאת עוֹד יָרֵא וּמְפַחֵד תָּמִיד. וְאֵינוֹ בָּטוּחַ עִם הָאָדָם. כִּי אָכֵן רוּחַ הִיא בֶּאֱנוֹשׁ וְהַבְּחִירָה בְּיָדוֹ. וּפֶן יִפְקַח עֵינֵי שִׂכְלוֹ. וְיִרְצֶה לָצֵאת מִתּוֹךְ הַהֲפֵכָה. כִּי יָשׁוּב וְנִחַם עַל הָרָעָה. וִימַלֵּט עַל נַפְשׁוֹ. וְאָז יַעֲלֶה כָּל עֲמָלוֹ בַּתֹּהוּ. כִּי עַל כֵּן יִתֵּן עָלָיו שִׁבְעָה עֵינַיִם. וְיַפְקִיד עָלָיו שׁוֹמְרִים. לִשְׁמֹר מִפָּנָיו אֶת דֶּרֶךְ עֵץ הַחַיִּים. לִשְׁמֹר אֶת עֲקֵבוֹתָיו. וְלִסְפֹּר אֶת צַעֲדֵי רַגְלָיו. לְבַל יִבְרַח וִימַלֵּט מִיָּדוֹ כְּצִפּוֹר מִפַּח:
<b>וְכִי</b> נִתְפַּלֵּא אֵיפוֹא. בַּמֶּה כֹּחוֹ גָּדוֹל לִכְלֹא אֶת רוּחַ הָאָדָם. לִשְׁמֹר עָלָיו לְבַל יְזוֹרֵר וְיִתְנַעֵר מֵעֲפַר חָמְרִיּוּתוֹ. לְהִתְעוֹרֵר לָצֵאת מֵעֵמֶק עָכוֹר אֶל פֶּתַח תִּקְוָה. אָכֵן הוּא מוּבָן עִם מַה שֶּׁכָּתַב בְּסֵפֶר מְסִלַּת יְשָׁרִים פֶּרֶק ב' וְזֶה לְשׁוֹנוֹ. וְאוּלָם הִנֵּה זֹאת בֶּאֱמֶת אַחַת מִתַּחְבּוּלוֹת הַיֵּצֶר הָרָע וְעָרְמָתוֹ. לְהַכְבִּיד עֲבוֹדָתוֹ בִּתְמִידוּת עַל לִבּוֹת בְּנֵי הָאָדָם. עַד שֶׁלֹּא יִשָּׁאֵר לָהֶם רֶוַח לְהִתְבּוֹנֵן וּלְהִסְתַּכֵּל בְּאֵיזֶה דֶּרֶךְ הֵם הוֹלְכִים. כִּי יוֹדֵעַ הוּא שֶׁאִלּוּלֵי שָׂמִים לִבָּם כִּמְעַט קַט עַל דַּרְכֵיהֶם. וַדַּאי שֶׁמִּיָּד הָיוּ מַתְחִילִים לְהִנָּחֵם מִמַּעֲשֵׂיהֶם כוּ'. וַהֲרֵי זֶה מֵעֵין עֲצַת פַּרְעֹה הָרָשָׁע. שֶׁאָמַר תִּכְבַּד הָעֲבוֹדָה כוּ'. הָיָה מִשְׁתַּדֵּל לְהַפְרִיעַ לִבָּם מִכָּל הִתְבּוֹנְנוּת. בְּכֹחַ הַתְמָדַת הָעֲבוֹדָה הַבִּלְתִּי מַפְסֶקֶת. כֵּן הִיא עֲצַת יֵצֶר הָרָע מַמָּשׁ עַל הָאָדָם:
<b>וְהִנֵּה</b> הֶחָסִיד זצוק"ל סָתַם וְלֹא פֵּרֵשׁ. דְּבַר עִנְיַן הַכְבָּדַת הָעֲבוֹדָה עַל לִבּוֹת בְּנֵי הָאָדָם. מַהוּ הָעֲבוֹדָה הַזֹּאת. אוּלָם נִרְאֶה כִּי זֶהוּ כּוֹלֵל שְׁנֵי דְּבָרִים. א' הַטִּפּוּל וְהַטִּרְדָה בְּעִסְקֵי הַתֵּבֵל. אֶת הַהֶכְרֵחִיּוּת לִמְצֹא טֶרֶף בֵּיתוֹ. וּבַקָּשַׁת הַמּוֹתָרוֹת. כִּי הָאָדָם שָׁקוּעַ בַּטִּרְדָה הַזֹּאת בְּכָל לֵב וָנֶפֶשׁ. לֶאֱסֹף וְלִכְנֹס עִנְיָן. וּלְהַרְבּוֹת מִקְנֶה וְקִנְיָן. וְאֵין קֵץ לְכָל עֲמָלוֹ. כִּי אֵין לַחֶמְדָה הַזֹּאת מִדָּה. וְאֵין לִתְשׁוּקָה זוֹ גְּבוּל. וּכְמוֹ שֶׁאָמְרוּ חֲכָמֵינוּ זַ"ל. אֵין אָדָם מֵת וַחֲצִי תַּאֲוָתוֹ בְּיָדוֹ. יֵשׁ לוֹ מָנֶה מְבַקֵּשׁ מָאתַיִם כוּ':
<b>הַשֵּׁנִית</b> הִיא טִרְדַת הָאָדָם עִם יִצְרוֹ. וּכְמוֹ שֶׁאָמְרוּ חֲכָמֵינוּ זַ"ל בְּיוֹמָא דַּף ל"ה. נָאֶה הָיִיתִי וְטָרוּד בְּיִצְרִי הָיִיתִי כוּ' עַיֵּן שָׁם. כִּי אֵין לְךָ דָּבָר שֶׁמַּטְרִיד אֶת הָאָדָם וּמְבַלְבֵּל אֶת דַּעְתּוֹ כְּמוֹ טִרְדַת הַיֵּצֶר. אֲשֶׁר יְסִיתֵהוּ לֵילֵךְ אַחַר הַהֶבֶל. בְּדַרְכֵי לִבּוֹ וּבְמַרְאֵה עֵינָיו. לְכָל אֲשֶׁר יִשָּׂאֵהוּ רוּחַ תַּאֲוָתוֹ לָלֶכֶת וּמִדּוֹתָיו הַפְּחוּתוֹת לְכַלֵּה וּלְהַשְׁחִית וּמִשְּׁתֵּי אֵלֶּה טִרְדַת עִסְקֵי הַתֵּבֵל. וְטִרְדַת הַיֵּצֶר. הָאָדָם מֻכֶּה בְּעִוָּרוֹן וּבְתִמְהוֹן לֵבָב. וְנָתוּן כְּמוֹ בְּתוֹךְ כַּף הַקֶּלַע. רֹאשׁוֹ עָלָיו כְּגַלְגַּל וְלִבּוֹ סְחַרְחַר. טַח עֵינָיו מֵרְאוֹת וְלִבּוֹ מִלְּהַשְׂכִּיל. הוּא הַכְבָּדַת הָעֲבוֹדָה עַל לִבּוֹת בְּנֵי הָאָדָם שֶׁכָּתַב הֶחָסִיד הַנַּ"ל:
<b>וְעַל</b> כָּל פָּנִים אַחֲרֵי אֲשֶׁר כָּל עֲמַל הַיֵּצֶר הָרָע עָרְמָתוֹ וְתַחְבּוּלוֹתָיו הוּא. לְהַפִּיל תַּרְדֵּמָה עַל הָאָדָם. וְלִשְׁמֹר עָלָיו לְבַל יִפְקַח עֵינֵי שִׂכְלוֹ. לָדַעַת טוֹב וָרַע וּלְהִתְעוֹרֵר לְהוֹצִיא מִמַּסְגֵּר נַפְשׁוֹ. כִּי יַכְבִּיד עֲבוֹדָתוֹ בִּתְמִידוּת עַל לִבּוֹ. עַד שֶׁלֹּא יִשָּׁאֵר לוֹ רֶוַח לְהִתְבּוֹנֵן וּלְהִסְתַּכֵּל עַל דְּרָכָיו. וּכְמוֹ שֶׁכָּתַב בְּסֵפֶר מְסִלַּת יְשָׁרִים כַּנִּזְכָּר לְעֵיל. וְלָזֶה מוּבָן מֵאֵלָיו. כִּי לִמּוּד הַמּוּסָר הוּא כְּקוֹץ מַכְאִיב בְּעֵינֵי הַיֵּצֶר הָרָע. כִּי עַל יְדֵי זֶה תִּפָּרַע כָּל עֲצָתוֹ וְכָל חָכְמָתוֹ תִּתְבַּלַּע. כִּי הֲלֹא כָּל פְּרִי לִמּוּד הַמּוּסָר הוּא דַּרְכֵי הַחֶשְׁבּוֹן מֵחֶשְׁבּוֹנוֹ שֶׁל עוֹלָם. וְהַהִתְבּוֹנְנוּת בְּיִרְאַת ה' יִתְבָּרַךְ שְׁמוֹ. וּמַה גַּם אִם הָאָדָם יִתֵּן אֶל לִבּוֹ. לִקְבֹּעַ לוֹ עֵת בְּכָל יוֹם. לִלְמֹד סִפְרֵי יִרְאָה וּמוּסָר. כִּי אָז לַשָּׁוְא שָׁקַד שׁוֹמֵר. לִשְׁמֹר מִפָּנָיו אֶת דֶּרֶךְ עֵץ הַחַיִּים. כִּי כַּאֲשֶׁר יִתְפַּעֵל נַפְשׁוֹ בְּיִרְאַת ה'. וְיִתְבּוֹנֵן עַל דְּרָכָיו. יַהֲרֹס אֶת הַמְּצוּדָה וִיגַדַּע אֶת הַמַּסְגֵּרוֹת. וַיְהִי הַדֶּרֶךְ פְּתוּחָה לְפָנָיו. לָנוּס וּלְהִמָּלֵט עַל נַפְשׁוֹ לְהִנָּצֵל כַּצְּבִי מִיָּד. לְהִתְנַחֵם עַל רָעָתוֹ. וְלָשׁוּב אֶל ד' יִתְבָּרַךְ שְׁמוֹ. כִּי עַל כֵּן מוּבָן מֵאֵלָיו. כִּי הַיֵּצֶר הָרָע יֵצֵא נֶגֶד לִמּוּד הַמּוּסָר. בְּכֹחַ גָּדוֹל וּבְיָד חֲזָקָה. וְלֹא יִבָּצֵר מִמֶּנּוּ לִיקַּח כָּל הָאֶמְצָעִים. לְהָסֵב לֵב הָאָדָם אֲחוֹרַנִית מִלִּמּוּד הַיִּרְאָה וְהַמּוּסָר. אִם בִּטְעָנוֹת שְׁדוּפוֹת קַדִּים. אוֹ בִּשְׁאָר דְּרָכִים אֲשֶׁר נָכוֹנוּ לְפָנָיו. לַחֲסֹם אֶת דַּרְכָּהּ. וְלִגְדֹּר אֶת נְתִיבוֹתֶיהָ בְּגָזִית. לְבַל תַּעֲבֹר בָּהּ רֶגֶל אִישׁ:
<b>אָמְנָם</b> אֵין לְךָ דָּבָר שֶׁעוֹמֵד בִּפְנֵי דַּרְכֵי הַחָכְמָה. הָאָדָם בְּחָכְמָתוֹ יַרְגִּיז גַּם אֶת הָאֲרִי מִסֻּבָּכוֹ וַיִּלְכְּדֵהוּ בַּמְצוּדָה. גַּם אֶת הַתַּנִּים הַגָּדוֹל יַעֲלֵהוּ בַּחַכָּה. וּמַה גַּם לְצוֹדֵד לֵבָב בָּשָׂר. לִמְשֹׁךְ אוֹתוֹ בְּחֶבְלֵי הַיִּרְאָה וְהַמּוּסָר. לְטוֹב לוֹ כָּל הַיָּמִים. וְעַל כֵּן לוֹ עָמְדוּ תּוֹמְכִים בִּימִין לִמּוּד הַיִּרְאָה וְהַמּוּסָר. לְתָמְכָהּ וּלְסַעֲדָהּ בְּחָכְמָה וְעֵצָה. לֹא הָיְתָה כָּל כָּךְ כַּלָּה וְנֶחֱרָצָה. כִּי כָּל דָּבָר טוֹב וּמוֹעִיל רַק בְּחַבְלֵי עֵצָה וְתַחְבּוּלָה יִתָּמֵךְ. כַּאֲשֶׁר כֵּן עָמְלוּ בּוֹנִים תָּמִיד. לְתוֹרָה וְלִתְעוּדָה לְתָמְכָהּ וּלְסַעֲדָהּ. אוּלָם עַל פְּנֵי הָעִנְיָן הַנִּשְׂגָּב הַלָּזֶה שֶׁל לִמּוּד הַיִּרְאָה וְהַמּוּסָר. שָׁכְנָה דּוּמִיָּה חֲרִישִׁית וְשַׁלְוַת הַשְׁקֵט. בְּאֶפֶס מֵעִיר וּמְעוֹרֵר. אֵין מַחֲזִיק בְּיָדָהּ. וְאֵין תּוֹמֵךְ גּוֹרָלָהּ. לֹא בְּדִבּוּר וְלֹא בְּמַעֲשֶׂה. אֵין חָזוֹן נִפְרָץ. אֵין מוֹכִיחַ בַּשַּׁעַר. וְאֵין מְבַשֵּׂר צֶדֶק בְּקָהָל רַב לֵאמֹר. זֶה הַדֶּרֶךְ לְכוּ בּוֹ. אִכְלוּ מִפְּרִי פִּי סִפְרֵי הַיִּרְאָה וְהַמּוּסָר. וְתָאוֹרְנָה עֵינֵיכֶם וּתְחִי נַפְשְׁכֶם. לְמַעַן סוּר מִשְּׁאוֹל מַטָּה. וְלִשְׂבֹּעַ בִּנְעִימוּת בִּיקָר וְעֵדֶן נֶצַח:

Chapter 7

<b>אָמְנָם</b> לַכֹּל זְמַן וְעֵת לְכָל חֵפֶץ. כֵּן בָּא הָעֵת לְהַחֲיוֹת הַסְּגֻלָּה הַיְקָרָה הַזֹּאת. שֶׁל לִמּוּד הַיִּרְאָה וְהַמּוּסָר מֵעָרְמַת עָפָר. לְמַעַן תְּהִי לְמַעְיְנֵי הַיְשׁוּעָה. לְהַחֲיוֹת עַם רַב חַיֵּי הַנֶּפֶשׁ. כִּי עַל כֵּן בְּחֶמְלַת ה' עַל עַמּוֹ. בָּקַע כַּשַּׁחַר אוֹר יִשְׂרָאֵל וּקְדוֹשׁוֹ רִכְבּוֹ וּפָרָשׁוֹ. כ"ק אדמו"ר הַגָּאוֹן הַגָּדוֹל הֶחָסִיד הָאֲמִתִּי קְדוֹשׁ יִשְׂרָאֵל זצוקללה"ה מֵעִיר סַאלַאנְט. וְהֵן בִּימֵי עֲלוּמָיו יָצַק מַיִם עַל יַד אִישׁ קָדוֹשׁ וְנוֹרָא. כ"ק הַגָּאוֹן הַגָּדוֹל הֶחָסִיד וְהֶעָנָו אוֹר עוֹלָם קְדוֹשׁ ד' מְכֻבָּד מָרָנָא יוֹסֵף זוּנְדִיל זצוק"ל. הַמְפֻרְסָם בְּפִי כֹּל בִּשְׁמוֹ ר' זוּנְדִיל סַאלַאנְטֶער. תַּלְמִיד חָבִיב לְהַגָּאוֹן הַגָּדוֹל הֶחָסִיד רַבָּן שֶׁל בְּנֵי הַגּוֹלָה מוהר"ח זצוק"ל מִוּוֹאלָאזִ'ין. וְאדמו"ר הַגָּאוֹן הֶחָסִיד קְדוֹשׁ יִשְׂרָאֵל זצוק"ל. שִׁמֵּשׁ אֶת רַבּוֹ בַּקֹּדֶשׁ. וְקִבֵּל מִמֶּנּוּ דַּרְכֵי הַיִּרְאָה וְהַמּוּסָר וַעֲבוֹדַת ה' יִתְבָּרַךְ שְׁמוֹ. וְיָצַק מַיִם עַל יָדוֹ שָׁנִים רַבּוֹת. עַד אֲשֶׁר נָסַע רַבּוֹ הַגָּאוֹן הֶחָסִיד מָרָנָא יוֹסֵף זוּנְדִיל הַנִּזְכָּר לְעֵיל. לִשְׁכֹּן כָּבוֹד בְּעִיר הַקֹּדֶשׁ יְרוּשָׁלַיִם תוב"ב:
<b>וְהִנֵּה</b> לְסַפֵּר פֹּה אֶת כָּל פָּרָשַׁת גְּדֻלַּת הַגָּאוֹן הֶחָסִיד מהרי"ז הַנִּזְכָּר לְעֵיל זצוק"ל. כָּל תֹּקֶף צִדְקָתוֹ וַחֲסִידוּתוֹ עִנְוְתָנוּתוֹ וּקְדֻשָּׁתוֹ. אֲשֶׁר שָׁמְעָה אָזְנֵנוּ מִפֶּה קָדוֹשׁ אדמו"ר זצוק"ל. אֶת אֲשֶׁר הָיָה מְסַפֵּר תָּמִיד גְּדוֹלוֹת וְנִפְלָאוֹת מִמַּעֲלוֹת רַבּוֹ הַגָּאוֹן הֶחָסִיד הַנִּזְכָּר לְעֵיל. תִּקְצַר הַיְרִיעָה מֵהָכִיל. וְאֶפֶס קָצֵהוּ יִרְאֶה הַקּוֹרֵא בְּהַקְדָּמַת אדמו"ר זצוק"ל לְסֵפֶר הַתְּבוּנָה בְּשׁוּלֵי הַיְרִיעָה שָׁם. בְּדִבּוּר הַמַּתְחִיל וְיָצַקְתִּי מַיִם עַל יְדֵי מוֹרִי הָרַב מ' יוֹסֵף זוּנְדִיל הַיּוֹשֵׁב בִּירוּשָׁלַיִם תוב"ב וְעַד כֹּה לֹא הִגַּעְתִּי לְקַרְסֻלָּיו הוא הָיָה כוּ'. הֶאֱרַכְתִּי מְעַט בְּמַעֲלַת אָדָם הַגָּדוֹל הַלָּזֶה אוֹר עוֹלָם לְפִי הַשְׁעָרָתִי כוּ' עַד כָּאן לְשׁוֹן אדמו"ר זצוק"ל עַיֵּן שָׁם. וְכֵן רָאִיתִי בְּמִכְתָּב אֶחָד מִכְּתַב יָד קָדְשׁוֹ אדמו"ר זצוק"ל שֶׁכָּתַב וְזֶה לְשׁוֹנוֹ. כַּאֲשֶׁר שִׁמַּשְׁתִּי אֶת מוֹרִי וְרַבִּי הָרַב הַגָּאוֹן הַצַּדִּיק כוּ' כְּמוֹ' יוֹסֵף זוּנְדִיל נ"י הַנִּזְכָּר לְעֵיל כַּמָּה שָׁנִים. וְיָדַעְתִּי גֹּדֶל צִדְקוֹתָיו לְמַעְלָה לְמַעְלָה לְהַפְלִיא רֹאשׁ מָצָאתִי כוּ' כִּי לְפִי הַשְׁעָרָתִי לֹא מָצָאתִי עוֹבֵד ה' יִתְבָּרַךְ שְׁמוֹ כְּמוֹ מוֹרִי וְרַבִּי הַנִּזְכָּר לְעֵיל עַד כָּאן לְשׁוֹן אדמו"ר:
<b>וְהִנֵּה</b> הַגָּאוֹן הֶחָסִיד מהרי"ז הַנַּ"ל רַבּוֹ שֶׁל אדמו"ר. הָיָה דַּרְכּוֹ בַּקֹּדֶשׁ לִלְמֹד סִפְרֵי מוּסָר בְּכָל יוֹם בְּהִתְבּוֹנְנוּת רַב. וְכֵן לַחֲזֹר אַחַר פְּסוּקֵי יִרְאָה וְאַהֲבָה. וְעַל מַאַמְרֵי חֲכָמֵינוּ זַ"ל הַמַּלְהִיבִים בְּיִרְאָה וּמוּסָר. וּפְעָמִים רַבּוֹת הָיָה הוֹלֵךְ מִחוּץ לָעִיר עַל פְּנֵי הַשָּׂדֶה. לִלְמֹד וְלַחֲזֹר דִּבְרֵי יִרְאָה וּמוּסָר. וְכֵן בְּשַׁבָּת קֹדֶשׁ בַּלֵּילוֹת שֶׁל יְמוֹת הַחֹרֶף. שֶׁהָיָה הֶחָסִיד הַנַּ"ל מַחֲמִיר לְעַצְמוֹ שֶׁלֹּא לִלְמֹד לְאוֹר הַנֵּר וְהָיָה לוֹמֵד בְּעַל פֶּה. וְאָז הָיָה חוֹזֵר גַּם כֵּן דִּבְרֵי יִרְאָה וּמוּסָר. לַעֲשׂוֹת הֲכָנָה עַל כָּל יְמֵי הַשָּׁבוּעַ בְּמִדּוֹת וְעִנְיָנִים שֶׁיִּהְיֶה נְחוּצִים לוֹ עַל פִּי מַצָּבוֹ לְהִתְחַזֵּק וּלְהִתְאַמֵּץ בָּהֶם. וְכֵן רָאִיתִי בְּמִכְתָּב אֶחָד שֶׁכָּתַב הַגָּאוֹן הֶחָסִיד הַנִּזְכָּר לְעֵיל לִבְנוֹ הָרַב שֶׁיִּחְיֶה בִּכְתַב יַד קָדְשׁוֹ. וְזֶה לְשׁוֹנוֹ הַקָּדוֹשׁ וְתַחֲזֹר תָּמִיד פְּסוּקֵי הַהַשְׁגָּחָה וּבִטָּחוֹן וִישׁוּעָה. כְּמוֹ קַוֵּה אֶל ה' חִזְקוּ וְאִמְצוּ כוּ' עֵינַי תָּמִיד אֶל ה' כִּי הוּא יוֹצִיא מֵרֶשֶׁת רַגְלַי וְכַדּוֹמֶה כוּ'. וְאָז תֵּלֵךְ לָבֶטַח וּתְשׁוּעַת ה' כְּהֶרֶף עַיִן כוּ' עַד כָּאן לְשׁוֹנוֹ. וּבְלִי סָפֵק כִּי הוּא קִבֵּל דֶּרֶךְ לִמּוּד הַמּוּסָר מֵרַבּוֹ הַגָּאוֹן הֶחָסִיד מהר"ח זצוק"ל מִוּוֹאלָאזִין:
<b>אדמו"ר</b> הַגָּאוֹן הֶחָסִיד קְדוֹשׁ יִשְׂרָאֵל זצוק"ל. בִּהְיוֹתוֹ בְּטַל יַלְדוּתוֹ. רֹאשׁוֹ לְעָב הִגִּיעַ. שֶׁמֶשׁ תְּבוּנָתוֹ זָרְחָה כָּאוֹר שִׁבְעָתַיִם. וּכְבָר הָיָה מְפֻרְסָם אָז לְגָאוֹן אַדִּיר תִּפְאֶרֶת יִשְׂרָאֵל. וְכַאֲשֶׁר נִתְקָרֵב אֶל הַקֹּדֶשׁ לְרַבּוֹ הַגָּאוֹן הֶחָסִיד מהרי"ז הַנִּזְכָּר לְעֵיל. וְהָיָה נִכְנָס וְיוֹצֵא אֶצְלוֹ תָּמִיד כְּבֶן בַּיִת. הָיָה מִתְבּוֹנֵן עַל דַּרְכֵי רַבּוֹ וַעֲבוֹדָתוֹ בַּקֹּדֶשׁ. וְסוֹפֵר צַעֲדֵי רַגְלָיו. וְכַאֲשֶׁר הָיָה רַבּוֹ הוֹלֵךְ עַל פְּנֵי הַשָּׂדֶה לִלְמֹד וְלַחֲזֹר דִּבְרֵי יִרְאָה וּמוּסָר. הָיָה אדמו"ר הוֹלֵךְ אַחֲרָיו בְּהֵחָבֵא. לְהִתְבּוֹנֵן וְלִשְׁמֹעַ אֶת דִּבְרֵי מוּסָרוֹ הַטּוֹב. וְהַגָּאוֹן הֶחָסִיד מהרי"ז הַנִּזְכָּר לְעֵיל. רָאָה וְהִתְבּוֹנֵן כִּי הַפֶּרַח הַנֶּחְמָד הַזֶּה יִשְׂגֶּה כָּאֶרֶז בַּלְּבָנוֹן. וְאוֹר יִשְׂרָאֵל יִהְיֶה לְאוֹר עוֹלָם. וְאוֹרוֹ יָהֵל עַל כַּנְפוֹת הָאָרֶץ. נִפְלֵאת אַהֲבָתוֹ אֵלָיו. וּפָרַשׂ עָלָיו מֵהוֹד צִדְקָתוֹ וְדַרְכּוֹ בַּקֹּדֶשׁ. וַיַּרְא רֵאשִׁית לוֹ לְצַוּוֹת אוֹתוֹ עַל לִמּוּד הַמּוּסָר. וְאָנֹכִי שָׁמַעְתִּי בְּיִחוּד כִּי פַּעַם אֶחָד אָמַר לוֹ בָּזֶה הַלָּשׁוֹן. יִשְׂרָאֵל לְמֹד מוּסָר וּתְהֵא יְרֵא שָׁמַיִם. הַדְּבָרִים הָאֵלֶּה יָרְדוּ לְתוֹךְ חַדְרֵי לְבָבוֹ כְּחֵץ מִקֶּשֶׁת. וְהִתְחִיל לִתְמֹךְ אֲשׁוּרָיו בְּמַעְגְּלוֹת רַבּוֹ הֶחָסִיד. לִלְמֹד גַּם כֵּן בְּכָל יוֹם סִפְרֵי יִרְאָה וּמוּסָר. וְנַפְשׁוֹ הִתְפַּעֵל מְאֹד בְּיִרְאַת ה' יִתְבָּרַךְ שְׁמוֹ. וְהִתְעוֹרֵר בִּלְבָבוֹ רוּחַ טָהֳרָה וְרֶגֶשׁ קֹדֶשׁ. לְהִתְרוֹמֵם מֵעַל חֲמוּדֵי הַזְּמַן. וּלְבַקֵּשׁ רְצוֹן ה' יִתְבָּרַךְ שְׁמוֹ. וְיִגְבַּר חֲיָלִים בַּתּוֹרָה וְיִרְאַת ה' בְּיַחַד. וּבְגֹדֶל גְּאוֹנוּתוֹ הֶעֱמִיק וְהִרְחִיב גַּם בְּחָכְמַת הַיִּרְאָה וְהַמּוּסָר. וְעָמַל וְיָגַע לְהָבִין וּלְהַשְׂכִּיל עַל כָּל דַּרְכֵי עֲבוֹדַת ה' יִתְבָּרַךְ שְׁמוֹ. וּבְתִקּוּן כָּל הַמִּדּוֹת. וּכְמַעְיָן הַמִּתְגַּבֵּר שָׁטַף וְעָבַר בְּתוֹרָה וְצִדְקוּת וַחֲסִידוּת וַעֲנָוָה וְיִרְאַת חֵטְא. וּבְעוֹדוֹ צָעִיר לְיָמִים כְּבָר נִלְווּ אֵלָיו רַבִּים. לְהִסְתּוֹפֵף בְּצֵל הַדְרָכָתוֹ. וְלִשְׁמֹעַ מִמֶּנּוּ דִּבְרֵי חָכְמָתוֹ וְהַשְׂכָּלָתוֹ בְּיִרְאָה וַעֲבוֹדַת ה' יִתְבָּרַךְ שְׁמוֹ. וּכְבָר הֵחֵל אָז לְזַכּוֹת אֶת הָרַבִּים. וְכֹה הָיָה הוֹלֵךְ וְגָדוֹל. עַד כִּי גָּדַל מְאֹד. וּמִשֶּׁפַע תּוֹרָתוֹ וְיִרְאָתוֹ הִשְׁפִּיעַ עַל דּוֹרוֹ. וּבְיוֹתֵר עַל תַּלְמִידָיו הָרַבִּים. כִּי נָתַן נַפְשׁוֹ עֲלֵיהֶם לְהוֹרָם דֶּרֶךְ ד'. וְלִנְטֹעַ בְּקִרְבָּם נִטְעֵי נַעֲמָנִים יִרְאַת ה' וּמִדּוֹת יְשָׁרוֹת. זָכָה וְזִכָּה אֶת הָרַבִּים. וְהֵרִים קֶרֶן הַתּוֹרָה וְיִרְאַת ה' בָּעוֹלָם. וַיְהִי לְנֵס כִּי יָצָא שְׁמוֹ בְּכָל אַפְסֵי אָרֶץ. לְרַבָּן שֶׁל בְּנֵי הַגּוֹלָה גְּאוֹן עוֹלָם. וּלְחָסִיד וְעָנָו צַדִּיק יְסוֹד עוֹלָם:

Chapter 8

<b>הִנֵּה</b> כַּאֲשֶׁר הֶעֱמִיק אדמו"ר הַגָּאוֹן הֶחָסִיד זצוק"ל, בְּחָכְמָה זוֹ שֶׁל לִמּוּד הַיִּרְאָה וְהַמּוּסָר. וַיַּרְא אֶת הָאוֹר כִּי טוֹב. לְזַכּוֹת בָּהֶן אֶת הָרַבִּים. אָז בְּחָכְמַת אֱלֹקִים אֲשֶׁר בְּקִרְבּוֹ. אִזֵּן וְחִקֵּר וְתִקֵּן אֶת הַחָכְמָה הַזֹּאת שֶׁל לִמּוּד הַמּוּסָר. הֱכִינָהּ וְגַם חֲקָרָהּ. הֵטִיבָהּ וְשִׁכְלְלָהּ. וְכֵן נָתַן אֶל לִבּוֹ לְהַגְדִּילָהּ וּלְהַאְדִּירָהּ. לְהָכִין אוֹתָהּ וּלְסַעֲדָהּ בְּצֶדֶק וּמֵשָׁרִים. לָשׂוּם לָהּ מְסִלּוֹת בְּקֶרֶב הָעָם. וּמַהְלְכִים בֵּין הַחַיִּים וְאֵלֶּה הַדְּבָרִים אֲשֶׁר פָּעַל וְעָשָׂה וְלִמֵּד דַּעַת. בִּיסוֹדֵי דַּרְכֵי הַחָכְמָה הַזֹּאת:
(א) <b>עֶצֶם</b> חוֹבַת לִמּוּד הַיִּרְאָה וְהַמּוּסָר — כַּאֲשֶׁר רָאָה אדמו"ר זצוק"ל וְהִשְׁקִיף בְּעֵין הַבְּחִינָה. עַל מַצָּב הָרוּחָנִי שֶׁל הַדּוֹר כִּי בְּרַע הוּא. הַיִּרְאָה תֵּרֵד פְּלָאִים. וַעֲבוֹדַת ה' מִתְמַעֶטֶת. הַמִּדּוֹת מִתְרַגְּשׁוֹת. וְעַל יְדֵי צָרְכֵי הַחַיִּים אֲשֶׁר יִתְרַבּוּ מֵעֵת לְעֵת. הָאָדָם נֶאֱחָז בִּסְבַךְ טְרָדוֹת רַבּוֹת. וְנִסְיוֹנוֹת מִתְחַדְּשׁוֹת חֲדָשִׁים לַבְּקָרִים. וְהַמִּלְחָמָה הַכְּבֵדָה הִיא מִלְחֶמֶת הַיֵּצֶר הוֹלֵךְ וְקָשֶׁה עַל הָאָדָם. וְתָעֹז יַד הַיֵּצֶר לְהָסֵב הַמִּלְחָמָה אֵלָיו פָּנִים וְאָחוֹר. וְכֵן רָאָה וְיוּכַח. אֶת כָּל הַטּוֹבָה הַצְּפוּנָה בְּלִמּוּד הַמּוּסָר. כִּי שְׁאֵר רוּחַ לָהּ לִפְעֹל יְשׁוּעוֹת בְּקֶרֶב הָאָרֶץ. כִּי יְשׁוּעָה וּמַרְפֵּא בִּכְנָפֶיהָ. לְהָחִישׁ יֶשַׁע וְלִגְהוֹת צֹרִי וּמָזוֹר. לְחֹלִי וּמַדְוֵי נְפָשׁוֹת. לַהֲשִׁיבָם לִתְחִיָּה. וְאֵין אִישׁ מִתְחַזֵּק אִתָּהּ. אֵין תּוֹמֵךְ גּוֹרָלָה. וְאֵין מַחֲזִיק בִּימִינָהּ. וְכִמְעַט נִשְׁכַּח זִכְרָהּ:
<b>וְעַל</b> כֵּן הִתְנַשֵּׂא כַּאֲרִי וְכַלָּבִיא. לַעֲשׂוֹת גְּדוֹלוֹת. וְהֵרִים קוֹלוֹ כַּשּׁוֹפָר. לִקְרֹא בְּרֹאשׁ הוֹמִיּוֹת. וְלִדְרֹשׁ בְּמַקְהֵלוֹת. לְפַרְסֵם חוֹבַת לִמּוּד הַמּוּסָר לְרַבִּים. כִּי אֵין חָכְמָה וְאֵין תְּבוּנָה וְאֵין עֵצָה. לְהָחִישׁ מִפְלָט מִפַּח יוֹקְשִׁים שֶׁל הַיֵּצֶר הָרָע. אֲשֶׁר עַל כָּל פִּנָּה יֶאֱרֹב. לִפְרֹשׂ רֶשֶׁת לְרַגְלֵי הָאָדָם. לִלְכֹּד אוֹתוֹ בִּמְצוּדָה. אִם לֹא בְּלִמּוּד הַיִּרְאָה וְהַמּוּסָר. וּמַה גַּם הָאִישׁ אֲשֶׁר כְּבָר נִלְכַּד בַּפַּח וְנֶאֱחַז בַּמְּצוּדָה. אֵין תִּקְוָה לְפָנָיו. לְהִתְהַפֵּךְ מֵרַע לְטוֹב בְּלֹא לִמּוּד הַמּוּסָר. וְכֵן הוֹדִיעַ וּפִרְסֵם. טִיב לִמּוּד הַמּוּסָר וּמָהוּתָהּ. חֵן עֶרְכָּהּ וּסְגֻלָּתָה. כִּי הִיא כְּטַל שֶׁל תְּחִיָּה. אֲשֶׁר יֵשׁ בְּכֹחָהּ לְהָפִיחַ רוּחַ חַיִּים. בְּקֶרֶב עֲצָמוֹת יְבֵשׁוֹת מֵהַתּוֹרָה וְהַמִּצְוָה. וְלִקְרֹם עֲלֵיהֶם עוֹר שֶׁל יִרְאַת ה' יִתְבָּרַךְ שְׁמוֹ. וְכֵן לַהֲפֹךְ לֵב אֶבֶן לְלֵב בָּשָׂר. וְתַחַת רוּחַ עֲוָעִים. לְחַדֵּשׁ בְּקִרְבּוֹ רוּחַ נָכוֹן:
<b>וְלָזֹאת</b> כַּאֲשֶׁר מְצוּדַת הַיֵּצֶר פְּרוּשָׂה עַל כָּל הַחַיִּים הַמְדַבְּרִים. עַל כֵּן לִמּוּד הַמּוּסָר. הוּא חִיּוּב מֻקָּף לְכָל הַנְּפָשׁוֹת. אַחַת לֹא נֶעְדַּר. מֵהָרַב הַיּוֹשֵׁב כִּסֵּא לְמִשְׁפָּט. עַד הַפּוֹעֵל אֲשֶׁר אַחַר הָרֵחַיִם. מֵאִישׁ וְעַד אִשָּׁה. כְּתַלְמִיד חָכָם כְּעַם הָאָרֶץ. כְּבָחוּר כְּזָקֵן. כְּעָשִׁיר כְּעָנִי. כְּנִקְלֶה כַּנִּכְבָּד. כִּירֵא ה' כַּאֲשֶׁר אֵינֶנּוּ יָרֵא. כֻּלָּם מְחֻיָּבִים לִקְבֹּעַ עִתִּים לִלְמֹד בְּסִפְרֵי יִרְאָה וּמוּסָר:
<b>וְכֹה</b> הָיָה אדמו"ר זצוק"ל. הוֹלֵךְ וְקוֹרֵא בְּקוֹל גָּדוֹל. בְּשֵׁם לִמּוּד הַיִּרְאָה וְהַמּוּסָר. כְּצוֹפֶה לְבֵית יִשְׂרָאֵל. לְהָעִיר וּלְעוֹרֵר בְּנֵי אָדָם לַלִּמּוּד הַלָּזֶה. כִּי מִמֶּנָּה תּוֹצְאוֹת חַיִּים. לְיִרְאַת ה' רֵאשִׁית חָכְמָה. וְכֵן לִמֵּד דַּעַת חָכְמָה וּמוּסָר לְתַלְמִידָיו. לֹא יִיעַף וְלֹא יִגַע מֵעֲשׂוֹת חַיִל. וְכֵן קִבֵּץ וְרִבֵּץ פְּעָלִים. לְשֵׁם לִמּוּד הַמּוּסָר. לְהַרְחִיב הַמִּנְהָג בָּזֶה אֲשֶׁר יְשׁוֹטְטוּ בּוֹ רַבִּים. וְתִרְבֶּה הַדַּעַת וְיִרְאַת ה' בְּקֶרֶב יִשְׂרָאֵל וְהִרְעִישׁ אֶת הָעוֹלָם בָּזֶה כַּיָּדוּעַ וּמְפֻרְסָם. עַד אֲשֶׁר נִתְפַּרְסֵם בַּתֵּבֵל. חוֹבַת לִמּוּד הַיִּרְאָה וְהַמּוּסָר. עַל שֵׁם אדמו"ר קְדוֹשׁ יִשְׂרָאֵל. וַעֲבוֹדַת הַקֹּדֶשׁ הַלָּזוֹ. לֹא הֶרֶף מִטַּל יַלְדוּתוֹ עַד יוֹמוֹ הָאַחֲרוֹן:

Chapter 9

(ב) <b>אָפְנֵי</b> תּוֹעֶלֶת הַלִּמּוּד וְהוּא לִמּוּד הַמּוּסָר בְּהִתְפַּעֲלוּת — אדמו"ר זצוק"ל בְּחָכְמָתוֹ שִׁנָּה אֶת פְּנֵי לִמּוּד הַמּוּסָר. וַיַּלְבֵּשׁ אוֹתָהּ צוּרָה אַחֶרֶת. וְתַחַת אֲשֶׁר מִלְּפָנִים. גַּם מִי שֶׁלָּמַד לִפְעָמִים אֵיזֶה סִפְרֵי מוּסָר. הָיָה סִגְנוֹן הַלִּמּוּד הַזֶּה. בְּטַעַם וּבְנִגּוּן לִמּוּד גְּמָרָא וּפוֹסְקִים. אוֹ בְּעִיּוּן וְהַבָּטָה לְבַד. אוּלָם אדמו"ר זצוק"ל הוֹרָה בִּינָה וָדַעַת. כִי פְּרִי הַתּוֹעֶלֶת מִלִּמּוּד הַמּוּסָר הוּא לִשְׁנֵי פָּנִים. א' הוּא הַיְדִיעָה וְהַהַשְׂכָּלָה בְּחָכְמַת הַיִּרְאָה. לֵידַע דֶּרֶךְ ה' יִתְבָּרַךְ שְׁמוֹ. לְהָבִין וּלְהַשְׂכִּיל בְּדַרְכֵי עֲבוֹדָתוֹ. כִּי הִיא חָכְמָה רַבָּה וַעֲמֻקָּה. וּכְמוֹ שֶׁכָּתוּב הֵן יִרְאַת ה' הִיא חָכְמָה. וְאָמְרוּ חֲכָמֵינוּ זַ"ל בְּשַׁבָּת דַּף ל"א הֵן אַחַת עַיֵּן שָׁם. וּכְמוֹ שֶׁהֶאֱרִיךְ בָּזֶה הֶחָסִיד בְּסֵפֶר מְסִלַּת יְשָׁרִים בַּהַקְדָּמָה עַיֵּן שָׁם. הַב' הִיא הַהִתְעוֹרְרוּת. אֲשֶׁר עַל יְדֵי הַלִּמּוּד בְּסִפְרֵי מוּסָר. יֵחַם לְבָבוֹ וְיִתְפַּעֵל נַפְשׁוֹ וְיִכָּנַע רוּחוֹ. וְיִתְעוֹרֵר בְּקִרְבּוֹ יִרְאַת ה' יִתְבָּרַךְ שְׁמוֹ:
<b>וְהִנֵּה</b> לִשְׁלֵמוּת הַיְדִיעָה. אֵין הֶבְדֵּל בְּאֵיזֶה אֹפֶן וְעִנְיָן שֶׁיִּלְמֹד. וְגַם הָעִיּוּן לְבַד טוֹב. אוּלָם לְתַכְלִית קְנִיַּת הַיִּרְאָה. לְהִתְעוֹרֵר עַל יְדֵי הַלִּמּוּד לְיִרְאָה אֶת ה' יִתְבָּרַךְ שְׁמוֹ. הִנֵּה בְּסִגְנוֹן הַלִּמּוּד כַּנִּזְכָּר לְעֵיל. עֲדַיִן רָחֲקָה יְשׁוּעָה. לְהָבִיא יִרְאַת ה' אֶל קִרְבּוֹ. וְלַעֲשׂוֹת רֹשֶׁם בִּלְבָבוֹ. כִּי בִּידִיעָה לְבַד לֹא יִוָּסֵר הָאָדָם. כִּי כְּלַל הַדְּבָרִים מִיִּרְאַת ה' וּפַחַד עָנְשׁוֹ יִתְבָּרַךְ שְׁמוֹ. לֹא נֶעְלָם מִמֶּנּוּ הַיְדִיעָה גַּם קֹדֶם הַלִּמּוּד. וּבְכָל זֹאת יִרְאַת ה' רְחוֹקָה מִכִּלְיוֹתָיו. וּכְמַאֲמָרָם זַ"ל בְּשַׁבָּת דַּף ל"א. מַאי דִּכְתִיב זֶה דַּרְכָּם כֶּסֶל לָמוֹ יוֹדְעִין כוּ'. שֶׁמָּא תֹּאמַר שִׁכְחָה הִיא מֵהֶן כוּ':
<b>וְלָזֹאת</b> לְתַכְלִית קְנִיַּת הַיִּרְאָה. נָחוּץ שֶׁתִּהְיֶה סִגְנוֹן הַלִּמּוּד בְּסִפְרֵי מוּסָר. בְּהִתְפַּעֲלוּת הַנֶּפֶשׁ. בְּלֵב נָכוֹן, בְּקוֹל עָצֵב. בִּשְׂפָתַיִם דּוֹלְקִים. לְהַרְחִיב אֶת הָרַעְיוֹן בְּצִיּוּרֵי חוּשִׁי. כִּי כֹּחַ הַצִּיּוּר מוֹעִיל מְאֹד לַמּוּסָר. לְעוֹרֵר הַנֶּפֶשׁ בְּרִגְשַׁת הָאֵבָרִים. לִמְשֹׁךְ בְּקִרְבָּהּ דְּבָרִים הַנּוֹדָעִים מֵעָנְשֵׁי הַגְּוִיָּה וְהַנֶּפֶשׁ. כַּאֲשֶׁר אֲנַחְנוּ רוֹאִים בְּכֹחַ כְּלֵי שִׁיר וְקוֹל זִמְרָה. אֲשֶׁר יִתְפַּעֵל נֶפֶשׁ הָאָדָם וְיִתְעוֹרֵר רוּחוֹ הֵן לְשִׂמְחָה הֵן לְעֶצֶב. כֵּן כַּאֲשֶׁר יִקְרָא הָאָדָם מַאַמְרֵי חֲכָמֵינוּ זַ"ל וְסִפְרֵי מוּסָר. הַמַּלְהִיבִים הַלְּבָבוֹת בְּיִרְאַת ה' יִתְבָּרַךְ שְׁמוֹ. בְּקוֹל תּוּגָה וָעֶצֶב. וְהִתְפַּעֲלוּת הַנֶּפֶשׁ. אָז יֵחַם לְבָבוֹ בְּקִרְבּוֹ. וְיִסְתַּעֵר וְיִתְרַגֵּשׁ נַפְשׁוֹ. וְיִתְפַּעֲלוּ כָּל חוּשָׁיו עַד אֲשֶׁר הַדְּבָרִים יַכּוּ שֹׁרֶשׁ בְּמַשְׂכִּיּוֹת לְבָבוֹ פְּנִימָה. לְהָבִיא יִרְאַת ה' אֶל קִרְבּוֹ. וּמַה גַּם אִם לִפְעָמִים תְּבִיאֵהוּ לִמּוּד הַמּוּסָר בְּהִתְפַּעֲלוּת אֶל הַבֶּכִי. וְעֵינָיו יֵרְדוּ פַּלְגֵי מַיִם. וְיִתֵּן דְּמָעָיו כְּטַל חֶרְמוֹן. אָז רוּחַ חֲדָשָׁה יֻתַּן בּוֹ. וְתָבֹא יִרְאַת ה' כַּמַּיִם בְּקִרְבּוֹ וְכַשֶּׁמֶן בְּעַצְמוֹתָיו:
(ג) <b>וְעַל</b> כֵּן טוֹב לַחֲזֹר מַאֲמָר מִיִּרְאָה וּמוּסָר כַּמָּה פְּעָמִים. וּבְיִחוּד כַּאֲשֶׁר יַגִּיעַ לְאֵיזֶה מַאֲמַר חֲכָמֵינוּ זַ"ל. אוֹ שְׁאָר דִּבְרֵי מוּסָר. אֲשֶׁר יַרְגִּישׁ בְּנַפְשׁוֹ כִּי יִתְפַּעֵל מִזֶּה. וְיַחְדֹּר לְתוֹךְ חַדְרֵי לְבָבוֹ. יַחֲזֹר וְיִשְׁנֶה עָלָיו בְּהִתְפַּעֲלוּת. כַּמָּה וְכַמָּה פְּעָמִים. עַד אֲשֶׁר יִהְיֶה חָרוּת עַל לוּחַ לְבָבוֹ. וּלְטוֹטָפוֹת בֵּין עֵינָיו. וְאָז גַּם בְּלֶכְתּוֹ בַּחוּץ. וּבְשָׁכְבוֹ עַל מִשְׁכָּבוֹ. יִצְלַל הַמַּאֲמָר הַזֶּה לְתוֹךְ אָזְנָיו כְּפַעֲמוֹן. וְלֹא יָמוּשׁ מִזִּכְרוֹנוֹ:
<b>ואדמו"ר</b> הַגָּאוֹן הֶחָסִיד זצוק"ל בְּעַצְמוֹ. הָיָה לוֹמֵד סִפְרֵי מוּסָר. בְּהִתְפַּעֲלוּת רַב וְעָצוּם. וּבְקוֹל נָעִים מְאֹד מְעוֹרֵר עֶצֶב. וְלִפְעָמִים הָיָה חוֹזֵר עַל מַאֲמָר אֶחָד בְּהִתְפַּעֲלוּת. כַּמָּה וְכַמָּה פְּעָמִים. וְכָל הַשּׁוֹמֵעַ קוֹלוֹ נָמֵס לְבָבוֹ וַיְהִי לְמַיִם. וְגַם לְעֵת זִקְנוּתוֹ וְזִקְנֵי תַּלְמִידֵי חֲכָמִים כָּל זְמַן שֶׁמַּזְקִינִים כוּ'. וְהָאִישׁ קָדוֹשׁ וְנוֹרָא. וְכִמְעַט הִתְפַּשֵּׁט נַפְשׁוֹ מִגַּשְׁמִיּוּתוֹ. בְּכָל זֹאת לֹא חָדַל מִלִּלְמֹד וְלֶהֱגוֹת בְּסִפְרֵי מוּסָר. בְּהִתְפַּעֲלוּת עֲצוּמָה מְאֹד. וְלִפְעָמִים הָיָה בּוֹכֶה בְּכִי רַב:
(ד) <b>כַּאֲשֶׁר</b> הַחֲסִידִים מְחַבְּרֵי סִפְרֵי יִרְאָה. אָסְפוּ וְקִבְּצוּ כָּל מַאַמְרֵי מוּסָר מִיִּרְאָה בִּכְלָל. וְכֵן הַמִּתְיַחֲסִים לְכָל מִדָּה וּמִדָּה בִּפְרָט. לָזֹאת אֶת הַמִּדָּה אֲשֶׁר יַרְגִּישׁ אָדָם בְּנַפְשׁוֹ כִּי נִשְׁחֲתָה אֶצְלוֹ בְּיוֹתֵר. יָשִׂים עָלֶיהָ עַיִן וָלֵב לִגְהוֹת מָזוֹרָהּ. לַחֲזֹר בְּהִתְפַּעֲלוּת מַאַמְרֵי יִרְאָה וּמוּסָר. הַשַּׁיָּכִים לְמִדָּה זוֹ בִּפְרָט עַד אֲשֶׁר שָׁב וְרָפָא לוֹ, וְכֵן גַּם בְּמִדּוֹתָיו הָרְצוּיוֹת. אִם יַגִּיעַ לוֹ לִפְעָמִים אֵיזֶה נִסָּיוֹן. אֲשֶׁר צָרִיךְ לִכְבֹּשׁ אֶת יִצְרוֹ. יָחִישׁ מִפְלָט לוֹ מִסַּעֲרַת הַיֵּצֶר. בְּלִמּוּד הַמּוּסָר הַמִּתְיַחֵס לִפְרָט זֶה. עַד אֲשֶׁר יִכְבֹּשׁ הַמִּלְחָמָה. אוּלָם לִמּוּד הַמּוּסָר הַשַּׁיָּכִים לְיִרְאַת ה' בִּכְלָל. לַחֲשֹׁב חֶשְׁבּוֹנוֹ שֶׁל עוֹלָם. עַל זֶה צָרִיךְ לַחֲזֹר וְלִשְׁנוֹת עֲלֵיהֶם תָּמִיד:
(ה) <b>לִמּוּד</b> הַמּוּסָרִי חוֹבָה עַל הָאָדָם. לִקְבֹּעַ עִתִּים סְדוּרוֹת לָזֶה. לִלְמֹד בְּהִתְפַּעֲלוּת הַנֶּפֶשׁ. בְּלִי הֶפְסֵק זְמַן גָּדוֹל בֵּין הַלִּמּוּדִים. זֹאת הִיא כִּמְעַט סִבָּה טִבְעִית. אֲשֶׁר לִמּוּד הַמּוּסָרִי אֵינֶנָּה פּוֹעֵל לִפְעָמִים פְּעֻלָּתָהּ הַנִּדְרֶשֶׁת. מִסִּבַּת הַפְסָקוֹת זְמַן אָרֹךְ. בְּלִי הִתְעוֹרְרוּת קְטַנָּה בֵּינֵיהֶם. כֵּן יֵשׁ גַּם סִבָּה רוּחָנִית. הִיא הָעֲבֵרוֹת הַמְטַמְטְמוֹת לִבּוֹ שֶׁל אָדָם. וְהָיָה לְאֶבֶן חָלִילָה. רְפוּאָתָהּ הָעִקָּרִית לִמּוּד הַתּוֹרָה וְגַם הַתְּפִלָּה בְּהַכְנָעָה וְעַל יְדֵי זֶה יֵרַךְ לְבָבוֹ. לְהִתְפַּעֵל מִדִּבְרֵי תּוֹכַחַת יִרְאָה וּמוּסָר:
<b>הָאָדָם</b> הַטָּרוּד בַּעֲסָקָיו. וּמַחֲלָתוֹ רַבָּה וְעִתּוֹתָיו קְצָרָה וּמַה גַּם תּוֹרָתוֹ. קָבַעְתָּ עִתִּים לַתּוֹרָה. הִיא הָרִאשׁוֹנָה לְפָנָיו. לָזֹאת לְכָל הַפָּחוֹת לִלְמֹד בְּשַׁבָּת קֹדֶשׁ סִפְרֵי מוּסָר בְּהִתְפַּעֲלוּת הַנֶּפֶשׁ. וְגַם לִלְמֹד אֵיזֶה פְּעָמִים בְּשָׁבוּעַ שָׁעָה קַלָּה סִפְרֵי מוּסָר. כִּמְעַט גַּם אֵיזֶה מִינוּטִין לְמַעַן לֹא יִתְבַּטְּלוּ הָרְשִׁימוֹת הַנּוֹלָדוֹת. מֵאֹרֶךְ הַזְּמַן מִשַּׁבָּת קֹדֶשׁ לְשַׁבָּת קֹדֶשׁ:

Chapter 10

(ו) <b>יִרְאַת</b> הָעֹנֶשׁ. אדמו"ר הַגָּאוֹן הֶחָסִיד זצוק"ל. בְּדַרְכֵי מוּסָרָיו. לֹא הָלַךְ בִּגְדוֹלוֹת וְנִפְלָאוֹת. וְלֹא נָשָׂא מִדִּבְּרוֹתָיו עַל בְּחִינוֹת רָמוֹת. שֶׁל דַּרְכֵי יִרְאַת הָרוֹמְמוּת וְאַהֲבַת ה' יִתְבָּרַךְ שְׁמוֹ. כִּי אִם אָחַז צַדִּיק דַּרְכּוֹ דֶּרֶךְ הַקֹּדֶשׁ בְּרֻבֵּי מוּסָרָיו רַק מִן יִרְאַת הָעֹנֶשׁ. כִּי הִיא רֵאשִׁית דַּעַת. וְהַצַּעַד הָרִאשׁוֹן לַעֲבוֹדָתוֹ יִתְבָּרַךְ שְׁמוֹ. לִהְיוֹת סָר מֵרַע וְלַעֲשׂוֹת טוֹב. וּכְמוֹ שֶׁכָּתַב אדמו"ר זצוק"ל בְּאִגֶּרֶת הַמּוּסָר עַיֵּן שָׁם. וִיסוֹדָתָהּ בְּהַרְרֵי קֹדֶשׁ בְּדִבְרֵי חֲכָמֵינוּ זַ"ל. שֶׁשָּׁנוּ בְּפֶרֶק ג' דְּאָבוֹת. הִסְתַּכֵּל בִּשְׁלֹשָׁה דְּבָרִים וְאֵין אַתָּה בָּא לִידֵי עֲבֵרָה. דַּע מֵאַיִן בָּאתָ. וּלְאָן אַתָּה הוֹלֵךְ. וְלִפְנֵי מִי אַתָּה עָתִיד לִיתֵּן דִּין וְחֶשְׁבּוֹן וְכוּ'. וְלָזֶה לִמּוּד הַמּוּסָר מִיִּרְאַת הָעֹנֶשׁ. יוֹעִיל יוֹתֵר לְנֶפֶשׁ הָאָדָם מִכָּל צָרִי גִּלְעָד:
<b>וּכְבָר</b> כָּתַבְנוּ לְמַעְלָה. כִּי אַחַת מִן הַסִּבּוֹת הַמּוֹנְעִים אֶת הָאָדָם מִלִּמּוּד הַמּוּסָר. וְחוֹסֶמֶת אֶת דַּרְכָּהּ. יַעַן כִּי הַיְסוֹד בָּהּ הִיא יִרְאַת הָעֹנֶשׁ. דַּרְכֵי הַחֶשְׁבּוֹן מֵעִנְיָנוֹ אַחֲרִיתוֹ. יוֹם פְּקֻדָּתוֹ. מַצַּע רְפִידָתוֹ. הַדִּין וְהַחֶשְׁבּוֹן. עֵמֶק רְפָאִים וּבֶטֶן שְׁאוֹל. וּבְהַשְׁקָפָה רִאשׁוֹנָה הַהִתְבּוֹנְנוּת בָּעִנְיָנִים הָאֵלֶּה הֵם דֶּרֶךְ תּוּגָה וָעֶצֶב. וְכָל יֶשַׁע וְחֵפֶץ הָאָדָם הוּא. לְהָסִיר דְּאָגָה מִלְּבָבוֹ, לִחְיוֹת בְּשַׁלְוָה. וְלִהְיוֹת תָּמִיד שָׂמֵחַ וְטוֹב לֵב. וְעַל כֵּן יַטֶּה אֶת דַּרְכּוֹ מִנִּי אֹרַח לִמּוּד הַלָּזֶה. כִּי לֹא יַחְפֹּץ לְהַעֲלוֹת עַל לְבָבוֹ מִזִּכְרוֹן אַחֲרִיתוֹ כְּלָל. לְבַל תְּבַעֲתֵהוּ אֵימָתָה. וְלֹא יַרְגִּיז אֶת מְנוּחָתוֹ. כִּי יִתְעַצֵּב אֶל לִבּוֹ:
<b>וַהֲכִי</b> נִפְלָא. כִּי הִנֵּה מִלְּבַד אֲשֶׁר הָאָדָם לֹא יִתֵּן אֶל לִבּוֹ. לִהְיוֹת עָמֵל לִקְנוֹת דַּרְכֵי הַיִּרְאָה וּפַחַד עָנְשׁוֹ יִתְבָּרַךְ שְׁמוֹ. הִנֵּה עוֹד נִפְלָא בְּיוֹתֵר. כִּי גַּם הֲמוֹן הַסִּבּוֹת וְהַמִּקְרִים רַחֲמָנָא לִצְּלַן הַמִּתְרַגְּשׁוֹת בָּעוֹלָם. הַמַּחֲרִידוֹת כָּל לֵב. וּמַרְעִידוֹת כָּל נֶפֶשׁ. אֲשֶׁר גַּם בְּלִי אֹמֶר וּדְבָרִים. הַדַּעַת נוֹתֵן שֶׁיִּתְפַּעֵל הָאָדָם מֵהֶם. וְיִתֵּן מֹרֶךְ וּפַחַד בִּלְבָבוֹ לְיִרְאָה אֶת ה' יִתְבָּרַךְ שְׁמוֹ. וּבְכָל זֹאת לֹא יַעֲשֶׂה שׁוּם רֹשֶׁם בְּנַפְשׁוֹ כְּלָל. יַעַן כִּי הָאָדָם בְּחֵפֶץ וְרָצוֹן. יִשְׁתַּדֵּל לְהַשְׁכִּיחַ מִלְּבָבוֹ. וּלְהַסִּיחַ דַּעְתּוֹ מִכָּל דָּבָר שֶׁיּוּכַל לַעֲשׂוֹת כִּוּוּנִים לְהַעֲצִיבוֹ:
<b>וְכֵן</b> הִנְנוּ רוֹאִים בְּחוּשׁ. כִּי אִם יִקְרֶה חַס וְשָׁלוֹם אֵיזֶה מִקְרֶה פִּתְאוֹמִית רַחֲמָנָא לִצְּלַן. כְּדָגִים הַנֶּאֱחָזִים בִּמְצוּדָה. בְּטֶבַע הָאָדָם לַחֲקֹר וְלִדְרֹשׁ הֵיטֵב. אִם אֱמֶת נָכוֹן הַדָּבָר. וְאִם לֹא הָיָה בָּזֶה אֵיזֶה סִבָּה טִבְעִית. וְכַאֲשֶׁר יִתְוַדַּע שׁוּם סִבָּה קַלָּה אַף מִמְּצִיאוּת רָחוֹק. שֶׁאֶפְשָׁר לִתְלוֹת בָּזֶה יִשְׂבַּע רָצוֹן וְיִהְיֶה לִכְסוּת עֵינַיִם. כִּי יַרְגִּיעַ רוּחוֹ וְתָנוּחַ דַּעְתּוֹ בָּזֶה:
<b>זֹאת</b> תּוֹרַת הָאָדָם וְזֶה דַּרְכּוֹ. אוּלָם זֶהוּ הוֹלְלוּת גְּדוֹלָה וְסִכְלוּת. וּכְבָר נָשָׂא אדמוֹ"ר זצוק"ל עַל זֶה אֶת מְשָׁלוֹ. כִּי זֶה נִדְמֶה לְאִישׁ אֲשֶׁר מִטִּבְעוֹ יָרֵא מִקּוֹלוֹת וּבְרָקִים. וְכַאֲשֶׁר יִשְׁמַע קוֹל רַעַם נוֹרָא בַּגַּלְגַּל וְיִפְחַד פַּחַד. יַסְתִּיר אֶת עַצְמוֹ תַּחַת כָּרִים וּכְסָתוֹת. וְיֶאְטֹם אֶת אָזְנָיו מִשְּׁמֹעַ. בְּחָשְׁבוֹ כִּי עַל יְדֵי כֵּן לֹא יִפְגָּעֵהוּ רָעָה. כֵּן מַה בֶּצַע לִהְיוֹת עוֹצֵם עֵינָיו מֵרְאוֹת. וְאָזְנָיו מִשְּׁמֹעַ. וְלִבּוֹ מֵהַשְׂכִּיל. אֶת הָרָעָה אֲשֶׁר יִקְרֶה אוֹתוֹ בְּאַחֲרִית הַיָּמִים מִפְּרִי מַעֲלָלָיו. אַחֲרֵי אֲשֶׁר אֵין מִפְלָט וּמָנוֹס לְהִנָּצֵל מִזֶּה. גַּם כִּי הַפַּח נִשְׁבָּר הוּא לֹא יִמָּלֵט. כִּי אָנָה מֵרוּחַ ה' יֵלֵךְ. וְאָנָה מִפָּנָיו יִבְרַח. וּכְמַאֲמָרָם זַ"ל בְּפֶרֶק ד' דְּאָבוֹת. בְּעַל כָּרְחֲךָ אַתָּה מֵת. וּבְעַל כָּרְחֲךָ אַתָּה עָתִיד לִיתֵּן דִּין וְחֶשְׁבּוֹן לִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא:
<b>אָכֵן</b> הִנֵּה הָעִקָּר. אֲשֶׁר יְנַעֵר הָאָדָם אֶת חִצְנוֹ מִלִּמּוּד הַיִּרְאָה וְהַמּוּסָר. פֶּן תְּבִיאֵהוּ דֶּרֶךְ עֹצֶב. הוּא אַךְ דִּמְיוֹן כּוֹזֵב. וְכָל זֶה הוּא מֵאֲשֶׁר לֹא הִסְכִּין בַּלִּמּוּד הַזֶּה. אוּלָם כַּאֲשֶׁר יַרְגִּיל אֶת עַצְמוֹ לִלְמֹד בְּסִפְרֵי יִרְאָה וּמוּסָר. אָז יַשְׂכִּיל וְיָבִין כִּי לֹא כֵן הַדָּבָר. וְלַשָּׁוְא פָּחַד פַּחַד מִכַּמָּה טְעָמִים. 
<small>(א)</small> כִּי לֹא לְפִי מֻשְׂכָּל רִאשׁוֹן. אֲשֶׁר מִיָּד כִּי יִקְרָא הָאָדָם בְּסִפְרֵי יִרְאָה וּמוּסָר. יֵחַם לְבָבוֹ בְּקִרְבּוֹ. וְיִתְפַּעֵל נַפְשׁוֹ מִיִּרְאַת ה' וּפַחַד עָנְשׁוֹ יִתְבָּרַךְ שְׁמוֹ. וְכָל עַמּוּדֵי גְּוִיָּתוֹ יִתְפַּלְּצוּן. כִּי עַל יְדֵי הָעֲבֵרוֹת הַמְטַמְטְמוֹת לִבּוֹ שֶׁל אָדָם. הַלֵּב נַעֲשֶׂה כְּאֶבֶן וְקָשֶׁה כְּצוּר הַחֲלַמִּישׁ. עַד אֲשֶׁר גַּם כִּי יִקְרָא בְּסִפְרֵי מוּסָר. וּמַאַמְרֵי חֲכָמֵינוּ זַ"ל הַנּוֹרָאִים מִיִּרְאַת הָעֹנֶשׁ. לֹא יַרְגִּישׁ אַךְ מְעַט. יִלְמֹד וְלֹא יִתְעוֹרֵר הַרְבֵּה. רַק בִּרְבוֹת הַיָּמִים. וּמַיִם הַרְבֵּה יִשְׁפֹּךְ עַל נַפְשׁוֹ בַּלִּמּוּד הַמּוּסָרִי. אָז יִשְׁאֹף בְּקִרְבּוֹ רוּחַ יִרְאָתוֹ יִתְבָּרַךְ שְׁמוֹ. וְיִכָּנַע לְבָבוֹ הֶעָרֵל. וְנַפְשׁוֹ תִּתְעוֹרֵר לָצֵאת מֵעֵמֶק עָכוֹר. אֶל פֶּתַח תִּקְוָה:
(ב) <b>גַּם</b> כַּאֲשֶׁר לִמּוּד הַמּוּסָר יַעֲשֶׂה רֹשֶׁם בְּנַפְשׁוֹ. וְיִהְיֶה עָמוּס בְּיִרְאַת ה' וּפַחַד עָנְשׁוֹ יִתְבָּרַךְ שְׁמוֹ. גַּם אָז לֹא יוֹסִיף עֶצֶב עִמָּהּ. וְאדמו"ר זצוק"ל הָיָה אוֹמֵר עַל זֶה. כִּי אִישׁ חַיִל הָעוֹבֵד בַּצָּבָא. עָמוּס בַּעֲבוֹדָה רַבָּה. וְגַם כַּאֲשֶׁר יֶחֱטָא וְאָשֵׁם וְיִשָּׂא עֲו‍ֹנוֹ. כִּי גֵּווֹ יִתֵּן לַמַּכִּים אוֹתוֹ בְּשֵׁבֶט כְּדֵי רִשְׁעָתוֹ בְּמִסְפָּר. וּבְכָל זֹאת לֹא רָאִינוּ אוֹתוֹ הוֹלֵךְ קוֹדֵר בְּעַצְבוּת סָר וְזָעֵף. כִּי יָקוּם מֵעַל הָאָרֶץ. וְיִמְחֶה אֶת דִּמְעָתוֹ מֵעֵינָיו. וְיָשׁוּב מִיָּד אֶל עֲבוֹדָתוֹ וְאֶל מַשָּׂאוֹ. וְיַצְהִיל אֶת פָּנָיו. יַעַן כִּי חוֹבַת הָעֲבוֹדָה הַמֻּטֶּלֶת עָלָיו תָּמִיד מַשָּׂא לַעֲיֵפָה. לֹא יִתְּנֵהוּ לְהַסִּיחַ דַּעַת. וְלַחֲשֹׁב מַחֲשָׁבוֹת לֹא לְעֵזֶר וְלֹא לְהוֹעִיל. רַק יִתְחַזֵּק לְהֵטִיב אֶת פָּעֳלוֹ. בַּדָּבָר אֲשֶׁר זָדָה עָלָיו:
<b>כֵּן</b> הַדָּבָר בַּעֲבוֹדָתֵנוּ אֶת ה' יִתְבָּרַךְ שְׁמוֹ. כִּי כַּאֲשֶׁר יִלְמֹד הָאָדָם וְיִקְרָא בְּסִפְרֵי יִרְאָה וּמוּסָר. וְיִתְעוֹרֵר לְבָבוֹ לְיִרְאָה אֶת ה' יִתְבָּרַךְ שְׁמוֹ. וְיַשְׂכִּיל וְיָבִין אֶת הָעֲבוֹדָה הַגְּדוֹלָה הָעֲמוּסָה עָלָיו. לְקַיֵּם אֶת כָּל דִּבְרֵי הַתּוֹרָה וְהַמִּצְוָה. וְלַהֲלֹךְ בִּדְרָכָיו יִתְבָּרַךְ שְׁמוֹ. הִנֵּה הַיִּרְאָה תְּגָרֵשׁ מִמֶּנּוּ כָּל מַחֲשָׁבָה. וּתְאַלְּצֵהוּ לְהִתְגַּבֵּר כַּאֲרִי. וְלַעֲבֹד עֲבוֹדַת הַבּוֹרֵא יִתְבָּרַךְ שְׁמוֹ בְּלִי הֶרֶף:
(ג) <b>כַּאֲשֶׁר</b> יַרְגִּיל הָאָדָם אֶת עַצְמוֹ לִלְמֹד בְּסִפְרֵי יִרְאָה וּמוּסָר. וְאָז יִפְקַח אֶת עֵינָיו. לִרְאוֹת גַּם הַשָּׂכָר הַגָּדוֹל שֶׁל עוֹשֵׂי רְצוֹנוֹ יִתְבָּרַךְ שְׁמוֹ. וְהַטּוֹבָה הַצְּפוּנָה לַצַּדִּיקִים. אֲשֶׁר לֹא רָאֲתָה עֵין כָּל נָבִיא וְחוֹזֶה. וְעל כֵּן כַּאֲשֶׁר יִרְכֹּשׁ לוֹ יִרְאַת ה' יִתְבָּרַךְ שְׁמוֹ. וּבְהֶכְרֵחַ יַעֲשֶׂה רֹשֶׁם בְּנַפְשׁוֹ. לְשַׁנּוֹת דַּרְכּוֹ לְטוֹב אִם מְעַט וְאִם הַרְבֵּה. וְאָז תְּהִי לְהֵפֶךְ. כִּי יִשְׂמַח בְּחֶלְקוֹ וְיָגִיל בִּרְעָדָה. אֲשֶׁר נִפְקְחוּ עֵינָיו לָדַעַת טוֹב וָרַע. וְלִרְאוֹת אֶת הַנּוֹלָד. וְהַיִּרְאָה תִּתֵּן לוֹ עֹז וְתַעֲצוּמוֹת. וְהַשָּׂכָר הַגָּדוֹל תִּסְעֲדֵהוּ. וְהַתִּקְוָה לְהֵטִיב עוֹד אֶת דַּרְכּוֹ. וּלְמַלֵּט אֶת נַפְשׁוֹ מֵחֶשְׁכַת עֲרָפֶל שֶׁל עִמְקֵי שְׁאוֹל. לָאוֹר בְּאוֹר הַחַיִּים בִּיקָר וְעֵדֶן נֶצַח. תַּחֲלִיף אֶת כֹּחוֹ. וְרוּחַ נָכוֹן תְּחַדֵּשׁ בְּקִרְבּוֹ:
<b>וּבְכָל</b> זֹאת הָאִישׁ הַיָּרֵא וְרַךְ הַלֵּבָב. וְלֹא יִרְצֶה לָגֶשֶׁת בָּרִאשׁוֹנָה אֶל סִפְרֵי הַמּוּסָר מִיִּרְאַת הָעֹנֶשׁ. הִנֵּה לְפָנָיו כַּר נִרְחָב מִשְּׁאָר מוּסָרִים וְתוֹכָחוֹת לִשְׁלֹחַ יָדוֹ בְּעֵץ הַחַיִּים. שְׂכַר מִצְוָה מֵחַיֵּי עוֹלָם. וְכֵן הַמּוּסָרִים מִדַּרְכֵי הַשֵּׂכֶל. כְּמוֹ מֵהַשְׁגָּחָתוֹ יִתְבָּרַךְ שְׁמוֹ עַל הָאָדָם בְּכָל רֶגַע שׁוֹמְרוֹ וְצִלּוֹ. וְרַב טוּבוֹ וְחֶמְלָתוֹ וַחֲסָדָיו. וְהֶחָסִיד בַּעַל חוֹבַת הַלְּבָבוֹת. סוֹדֵר עַל זֶה שְׁנֵי שְׁעָרִים. שַׁעַר הַבְּחִינָה וְשַׁעַר עֲבוֹדַת הָאֱלֹקִים. וְכָל זֶה יַסְפִּיק לְהָאִיר אֶת עֵינֵי הָאָדָם. לְהָבִין וּלְהַשְׂכִּיל לְהִתְקָרֵב לַעֲבוֹדָתוֹ יִתְבָּרַךְ שְׁמוֹ:
(ז) <b>אַל</b> יִפֹּל לֵב הָאָדָם. בְּלָמְדוֹ מוּסָר וְאֵינֶנּוּ מִתְפַּעֵל. וְאֵין רֹשֶׁם בְּנַפְשׁוֹ מוֹצֵאת לְשַׁנּוֹת דַּרְכּוֹ. יֵדַע נֶאֱמָנָה אִם כִּי לֹא נִגְלָה לְעֵינֵי בָּשָׂר הָרֹשֶׁם. עֵינֵי הַשֵּׂכֶל רוֹאוֹת. בִּרְבוֹת הָעִתִּים. בְּרִבּוּי הַלִּמּוד. מֵהִתְקַבְּצוּת הָרְשִׁימוֹת הַנֶּעֱלָמוֹת. לְאָדָם אַחֵר יֵהָפֵךְ. וְתַאֲו‍ֹתָיו נֶאֶסְרוּ לְבַל יִפְרְצוּ הַרְבֵּה. וְיֵשׁ אֲשֶׁר יִבָּטְלוּ. וְהַנִּסָּיוֹן יָעִיד בְּהַשְׁקָפָה קַלָּה. עַל לוֹמֵד הַמּוּסָר אִם מְעַט כוּ'. בְּיֶתֶר שְׂאֵת יַעֲלֶה עַל בְּנֵי גִּילוֹ. בְּרַעְיוֹנָיו וְכָל הַנְהָגָתוֹ כָּל זֶה הוּא מִלְּשׁוֹן אדמו"ר זצוק"ל בַּמִּכְתָּב:
(ח) <b>אוּלָם</b> כַּאֲשֶׁר הִפְלִיג אדמו"ר זצוק"ל. לְדַבֵּר חָכְמָה וּמוּסָר בְּיִרְאַת הָעֹנֶשׁ. מֵעִנְיַן עֹנֶשׁ הָרוּחָנִי. כִּי הוּא נוֹרָא מְאֹד מְאֹד. וְנַעֲלֶה מֵעַל כָּל צִיּוּר אֱנוֹשִׁי. וּכְמוֹ אִם נַשְׁקִיף עַל יְדֵי כְּלֵי הַמַּחֲזֶה. הַמַּגְדֶּלֶת כָּל דָּבָר אֶלֶף אֲלָפִים פְּעָמִים כָּכָה. עַל הַכּוֹכָבִים אֲשֶׁר נִרְאִים כִּנְקֻדּוֹת קְטַנּוֹת. וְעַל יְדֵי כְּלֵי הַמַּחֲזֶה יִתְרָאֶה לְעֵינֵינוּ יוֹתֵר גְּדוֹלִים. אָכֵן בֶּאֱמֶת אֵין עֲרֹךְ לְגָדְלָם. כִּי יֵשׁ כּוֹכָבִים אֲשֶׁר הֵמָּה גְּדוֹלִים הַרְבֵּה יוֹתֵר מִכַּדּוּר הָאָרֶץ. כֵּן הַדָּבָר בְּעִנְיַן עֶצֶם עֹנֶשׁ הָרוּחָנִי. אֲשֶׁר עִם כָּל כֹּחוֹת הַצִּיּוּר. שֶׁיְּצַיֵּר הָאָדָם אֶת גֹּדֶל מְרִירוּת הָעֹנֶשׁ. לֹא יַגִּיעַ עַד תַּכְלִיתָם כְּפִי שֶׁהֵם נוֹרָאִים בֶּאֱמֶת:
<b>וְעַל</b> כֵּן הָיָה אדמו"ר זצוק"ל אוֹמֵר. כִּי בְּתוֹר עֵסֶק. שָׁוֶה וּכְדַאי לִפְנֵי הָאָדָם. לִקְבֹּעַ עִתִּים כָּל יָמָיו. לִלְמֹד שָׁעָה קַלָּה בְּכָל יוֹם סִפְרֵי יִרְאָה וּמוּסָר. כִּי גַּם הֵן הֵן גּוּפֵי תּוֹרָה. אַף אִם רַק תִּשָּׂא פְּרִי. כִּי בְּמֶשֶׁךְ כָּל יְמֵי חַיָּיו. יֶחְדַּל מִלַּעֲשׂוֹת עָו‍ֹן אֶחָד. כִּי יִמָּנַע מִלְּדַבֵּר לָשׁוֹן הָרָע אַחַת אוֹ שְׁאָר דִּבּוּר מִדְּבָרִים הָאֲסוּרִים. אוֹ שָׁעָה אַחַת בִּטּוּל תּוֹרָה וְכַדּוֹמֶה. וּכְמוֹ שֶׁכָּתַב גַּם הַגָּאוֹן הֶחָסִיד זצוק"ל בָּאִגֶּרֶת עָלִים לִתְרוּפָה מֵהַפְלָגַת הָעֹנֶשׁ. וְזֶה לְשׁוֹנוֹ וְעַל כָּל דִּבּוּר שֶׁל הֶבֶל. צָרִיךְ לְהִתְקַלֵּעַ מִסּוֹף הָעוֹלָם וְעַד סוֹפוֹ. וְכָל זֶה בִּדְבָרִים יְתֵרִים. אֲבָל בַּדְּבָרִים הָאֲסוּרִים כְּגוֹן לָשׁוֹן הָרָע וְלֵיצָנוּת כוּ'. עַל אֵלּוּ צָרִיךְ לֵירֵד לִשְׁאוֹל לְמַטָּה הַרְבֵּה מְאֹד. וְאִי אֶפְשָׁר לְשַׁעֵר גֹּדֶל הַיִּסּוּרִין וְהַצָּרוֹת שֶׁסּוֹבֵל בִּשְׁבִיל דִּבּוּר אֶחָד עַיֵּן שָׁם. וְעַל כָּל פָּנִים אִם יְקַמֵּץ אָדָם אַף דִּבּוּר אֶחָד. וְיֶחֱסַר לוֹ שָׁעָה אַחַת עֹנֶשׁ בָּעוֹלָם הָרוּחָנִי. יִהְיֶה הַצְלָחָה גְּדוֹלָה שֶׁאֵין כְּמוֹתָהּ בָּעוֹלָם הַזֶּה. וּבְכֵן הִנֵּה עֵסֶק טוֹב וּכְדַאי לִפְנֵי הָאָדָם. לִלְמֹד כָּל יָמָיו שָׁעָה קַלָּה סִפְרֵי מוּסָר. אַף לְהִמָּנַע רַק מֵעָו‍ֹן אַחַת. וּמַה גַּם כִּי עַל יְדֵי לִמּוּד הַמּוּסָר. בְּלִי סָפֵק כַּמָּה לָשׁוֹן הָרָע יֶחְדַּל מִלְּדַבֵּר. כַּמָּה לֵיצָנוּת כַּמָּה דְּבָרִים בְּטֵלִים יְקַמֵּץ. כַּמָּה שָׁעוֹת יוֹסִיף בְּלִמּוּד הַתּוֹרָה וְכַדּוֹמֶה:

Chapter 11

(ט) <b>בַּיִת</b> מְיֻחָד לְלִמּוּד הַמּוּסָר — אדמו"ר הַגָּאוֹן הֶחָסִיד זצוק"ל דָּרַשׁ וְהִתְקִין. כִּי לְמַלְּאוֹת הַתּוֹעֶלֶת שֶׁל דַּרְכֵי לִמּוּד הַמּוּסָר. נָחוּץ שֶׁיִּהְיֶה עַל זֶה מָקוֹם מְיֻחָד. מֻפְרָשׁ וּמֻבְדָּל רַק לְשֵׁם לִמּוּד הַלָּזֶה. הוּא לִמּוּד הַמּוּסָרִי. וְשָׁמָּה יִמָּצְאוּ סִפְרֵי מוּסָר לְמַרְבֶּה. וּשְׁעָרָיו יִהְיוּ פְּתוּחִים תָּמִיד. וּלְשָׁם יִתְקַבְּצוּ רַבִּים וְכֵן שְׁלֵמִים. וְכָל אִישׁ אֲשֶׁר יִדְּבֶנּוּ לִבּוֹ לִלְמֹד סִפְרֵי מוּסָר. יָסוּר לְתוֹךְ הַבַּיִת הַזֶּה. וּכְפִי מַצַּב מַחֲלָתוֹ בַּעֲבוֹדָתוֹ יִתְבָּרַךְ שְׁמוֹ. כֵּן יִתֵּן אֶל לִבּוֹ לִלְמֹד סִפְרֵי יִרְאָה וּמוּסָר בְּהִתְפַּעֲלוּת הַנֶּפֶשׁ. אִישׁ אִישׁ כְּפִי אֲשֶׁר יֵדַע נִגְעוֹ לְבָבוֹ וּמַכְאוֹבוֹ. וְאדמו"ר זצוק"ל הִשְׁתַּדֵּל בְּעַצְמוֹ לִבְנוֹת פֹּה בֵּית הַמּוּסָר. בְּעֶזְרַת נְדִיבֵי לֵב. וְהִיא עוֹמֶדֶת עַל תִּלָּהּ בָּרוּךְ ה' עַד הַיּוֹם. וְאדמו"ר זצוק"ל בְּעַצְמוֹ הָיָה בָּא תָּמִיד לְבֵית הַמּוּסָר לִלְמֹד סִפְרֵי מוּסָר. בְּהִתְפַּעֲלוּת רַב וְעָצוּם כְּדַרְכּוֹ בַּקֹּדֶשׁ. פְּעָמִים הָיָה בָּא בְּעֵת הָרְגִילוּת לְרַבִּים לְהִוָּעֵד שָׁמָּה. הַיְנוּ לְאַחַר תְּפִלַּת הַמִּנְחָה. וּפְעָמִים הָיָה בָּא לִלְמֹד בִּיחִידוּת בְּעֵת שֶׁאֵין שָׁם אִישׁ:
<b>וְהִנֵּה</b> יֵשׁ אֲשֶׁר יַעֲמִיקוּ שְׁאֵלָה. מַה צֹּרֶךְ בַּיִת מְיֻחָד לַלִּמּוּד הַמּוּסָרִי. הֲלֹא כָּל הֶחָפֵץ לִלְמֹד סִפְרֵי מוּסָר. לֹא יִבָּצֵר מִמֶּנּוּ לִלְמֹד בְּבֵיתוֹ אוֹ בְּבֵית הַמִּדְרָשׁ. וְלָזֹאת הִנְּנִי לְהָשִׁיב מַעֲנֶה וּתְשׁוּבָה נְכוֹנָה. לְהוֹדִיעַ גָּלוּי לַכֹּל. מִנְּחִיצַת בַּיִת מְיֻחָד לְלִמּוּד הַמּוּסָר. כִּי הִיא עֵצָה עֲמֻקָּה מִלֵּב חָכָם וְחָסִיד כְּאדמו"ר קְדוֹשׁ יִשְׂרָאֵל זצוק"ל. כִּי הוּא אֶבֶן פִּנָּה וִיסוֹד מוּסָד לְהַחֲזִיק כָּל הַבִּנְיָן:
<b>כַּאֲשֶׁר</b> כָּל אִישׁ מַשְׂכִּיל בְּיִרְאַת ה'. מְחֻיָּב לְהוֹדוֹת כִּי לִמּוּד הַמּוּסָר. הוּא דָּבָר הֶכְרֵחִי אֶל הָאָדָם לְחַיֵּי הַנֶּפֶשׁ. וְכַאֲשֶׁר הִזְהִירוּ עַל זֶה הַגְּאוֹנִים הַחֲסִידִים כַּנִּזְכָּר לְעֵיל. וּבְכָל זֹאת עֵינֵינוּ רוֹאוֹת בְּחוּשׁ. כִּי הַלִּמּוּד הַזֶּה כִּמְעַט כְּבָר עָבַר וּבָטֵל מִן הָעוֹלָם. כִּי אֵין אִישׁ שָׂם עַל לֵב לִקְבֹּעַ עִתִּים לַלִּמּוּד הַמּוּסָרִי. וְלֹא רַבִּים יֶחְכְּמוּ לְהָבִין וּלְהַשְׂכִּיל. מַה טִּיבוֹ שֶׁל לִמּוּד הַלָּזֶה. וְעַד כַּמָּה נָחוּץ הוּא. וְגַם מִי שֶׁלֹּא לָמַד סִפְרֵי מוּסָר כָּל יָמָיו לֹא יִמְצָא לְנַפְשׁוֹ חָסֵר כָּל מְאוּמָה. וְרַק אדמו"ר זצוק"ל הוּא הֶחֱזִיר עֲטָרָה לְיָשְׁנָהּ. וּפִרְסֵם בָּעוֹלָם חוֹבַת לִמּוּד הַמּוּסָרִי. וְאִם כֵּן מוּבָן הַדָּבָר מֵאֵלָיו. כִּי נִדְרָשׁ לָזֶה הִתְחַכְּמוּת הַרְבֵּה בְּמוֹעֲצוֹת וָדַעַת. לִמְשֹׁךְ לְבָבוֹת לַלִּמּוּד הַלָּזֶה. לְפַנּוֹת הַדֶּרֶךְ לִפְנֵי כָּל הֵחָפֵץ לִלְמֹד סִפְרֵי יִרְאָה וּמוּסָר וּלְיַשֵּׁר הַמְסִלָּה לְהָסִיר מִמֶּנָּה כָּל מוֹנֵעַ וּמְעַכֵּב. וְלָזֹאת הִנֵּה בַּיִת מְיֻחָד לְלִמּוּד הַמּוּסָר. הִיא תַּחְבּוּלָה הַיּוֹתֵר גְּדוֹלָה לְקָרֵב נְפָשׁוֹת לַלִּמּוּד הַלָּזֶה. וְהִיא מְסִלַּת יֹשֶׁר. וּנְחוּצָה מְאֹד מִכַּמָּה טְעָמִים:
א. <b>אַף</b> הָאִישׁ אֲשֶׁר כְּבָר שָׁמַע וְיָדַע. וְיַטֵּהוּ לְבָבוֹ לַלִּמּוּד הַלָּזֶה הוּא לִמּוּד הַמּוּסָרִי. אֵפוֹא יָתוּר לוֹ מָקוֹם. וּבְיִחוּד כַּאֲשֶׁר עִקַּר פְּרִי הַתּוֹעֶלֶת. הוּא לִלְמֹד עַל פִּי אֹפֶן הַמּוֹעִיל בְּהִתְפַּעֲלוּת הַנֶּפֶשׁ כַּנִּזְכָּר לְעֵיל. הֲיִתָּכֵן כִּי יֵשֵׁב לִלְמֹד בְּבֵיתוֹ. נֶגֶד בְּנֵי בֵּיתוֹ הָעוֹטְרִים לוֹ מִסָּבִיב. אוֹ לִלְמֹד בְּבֵית הַמִּדְרָשׁ. אֲשֶׁר הוּא בְּלִמּוּדוֹ בְּהִתְפַּעֲלוּת הַנֶּפֶשׁ. יַפְרִיעַ אֶת הַלּוֹמְדִים גְּמָרָא וַהֲלָכוֹת. וְהֵמָּה בְּלִמּוּדָם יַפְרִיעוּ אוֹתוֹ מִלִּמּוּד הַמּוּסָר. וּמַה גַּם אִם לִפְעָמִים יְעוֹרֵר אוֹתוֹ לִמּוּד הַמּוּסָר אֶל הַבְּכִי. וְעֵינָיו יִזְּלוּ פַּלְגֵי מַיִם. הֲלֹא יֵבוֹשׁ וְיַעֲטֶה כְּלִמָּה לַעֲסֹק בּוֹ. וְכֵן לִפְעָמִים גַּם סִפְרֵי מוּסָר אֵין לוֹ. לֹא כֵן כַּאֲשֶׁר יֵשׁ עַל זֶה בַּיִת מְיֻחָד. בְּאֵין שָׂטָן וְאֵין פֶּגַע. וְהַכֹּל מוּכָן סִפְרֵי מוּסָר לְמַרְבֶּה. וְכֵן הַלִּמּוּד בְּהִתְפַּעֲלוּת הַנֶּפֶשׁ הוּא שָׂם לְמִנְהָג. שָׁמָּה יוּכַל כָּל אִישׁ לִלְמֹד סִפְרֵי מוּסָר בְּהִתְפַּעֲלוּת רַב כַּאֲוַת נַפְשׁוֹ. בְּאֵין מוֹנֵעַ וּמְעַכֵּב. וְגַם לְעוֹרֵר תַּאֲנִיָּה וַאֲנִיָּה. כְּתַנִּים וּבְנוֹת־יַעֲנָה. וּלְהַזִּיל דְּמָעוֹת בְּאֵין מַכְלִים:
ב <b>כַּאֲשֶׁר</b> רֹב בְּנֵי אָדָם מְשֻׁלָלִים מִכֹּל וָכֹל. מֵהַיְדִיעָה הַזֹּאת וּמִדַּרְכֵי הַלִּמּוּד. וְלֹא הִסְכִּינוּ בָּזֶה מִתְּמוֹל שִׁלְשׁוֹם. מִי יָעִיר וּמִי יְעוֹרֵר אוֹתָם. וּמִי יוֹרֶה לָהֶם דֶּרֶךְ הַלִּמּוּד. הֲלֹא נִדְרָשׁ לְהַרְחִיב הַמִּנְהָג בָּזֶה. עַל יְדֵי מָקוֹם מְיֻחָד לַלִּמּוּד הַמּוּסָרִי. אֲשֶׁר שָׁמָּה יִתְאַסְּפוּ רַבִּים וְכֵן שְׁלֵמִים בְּעֵת מוֹעֵד לִלְמֹד סִפְרֵי מוּסָר. וְהָיָה כָּל הַבָּא אֶל הַבַּיִת. וְיִשְׁמַע קוֹל תּוּגָה וָעֶצֶב. קוֹל הֶגֶה וָהִי. עַל מַאַמְרֵי חֲכָמֵינוּ זַ"ל וְדִבְרֵי מוּסָר הַנּוֹרָאִים מִיִּרְאַת ה'. הַמַּחֲרִידוֹת כָּל נֶפֶשׁ. יִמַּס לְבָבוֹ וְיִכָּנַע רוּחוֹ. וְיֹאחֲזֵהוּ רָצוֹן לְחַקּוֹת אַחַר מַעֲשֵׂיהֶם. וְלִלְמֹד גַּם הוּא כְּמוֹהֶם. וּכְבָר כָּתַב הָרַמְבַּ"ם זַ"ל בְּפֶרֶק ו' מֵהִלְכוֹת דֵּעוֹת וְזֶה לְשׁוֹנוֹ. דֶּרֶךְ בְּרִיָּתוֹ שֶׁל אָדָם. לִהְיוֹת נִמְשָׁךְ בְּדֵעוֹתָיו וּבְמַעֲשָׂיו אַחַר רֵעָיו וַחֲבֵרָיו. לְפִיכָךְ צָרִיךְ אָדָם לְהִתְחַבֵּר כוּ' וְלֵישֵׁב אֵצֶל הַחֲכָמִים כְּדֵי שֶׁיִּלְמֹד מִמַּעֲשֵׂיהֶם עַיֵּן שָׁם:
ג. <b>הִנֵּה</b> בְּמִצְוַת לִמּוּד הַתּוֹרָה. אֲשֶׁר חוֹבָתָהּ יָדוּעַ לַכֹּל. קָבַעְתָּ עִתִּים לַתּוֹרָה הִיא תְּחִלַּת דִּינוֹ שֶׁל אָדָם. וּבְכָל זֹאת כָּל אִישׁ יְרֵא אֱלֹקִים אֲשֶׁר קוֹבֵעַ עִתִּים לַתּוֹרָה. יִשְׁתַּדֵּל לְחַזֵּק אֶת קְבִיעוּתוֹ. לְבַל יַעֲבֹר עָלֶיהָ אֵיזֶה מִקְרֶה וָפֶגַע. מִטִּרְדָה אוֹ עַצְלָה וְכַדּוֹמֶה. וְלָזֶה אַף אִם יוּכַל לִלְמֹד בְּבֵיתוֹ. יִבְחַר לוֹ מָקוֹם בְּבֵית ה'. לֵילֵךְ וְלִלְמֹד בְּבֵית הַמִּדְרָשׁ. לְמַעַן אֲשֶׁר הַהֶרְגֵּל יִהְיֶה נַעֲשֶׂה שִׁלְטוֹן. וְנָבוֹן עוֹד יִקְנֶה תַּחְבּוּלוֹת לְחַזֵּק אֶת עֵת קְבִיעוּתוֹ. לְהִתְחַבֵּר עַצְמוֹ בְּלִמּוּדוֹ אֶל הָרַבִּים. אֲשֶׁר יִלְמְדוּ בְּעֵת קָבוּעַ. וּמַה גַּם הַלִּמּוּד הַנֶּעֱלָב הַלָּזֶה. שֶׁל לִמּוּד הַיִּרְאָה וְהַמּוּסָר אֲשֶׁר חוֹבָתוֹ נֶעְלָם מִן הָעַיִן. וּבְעֵינֵי רַבִּים אַךְ לְמוֹתָר יֵחָשֵׁב. וְהָאִישׁ אֲשֶׁר יִדְּבֶנּוּ לִבּוֹ לִקְבֹּעַ עִתִּים לַלִּמּוּד הַלָּזֶה. הִנֵּה רוּחַ קַל כִּי יַחֲלֹף. תִּשָּׂא לְכָל הַקְּבִיעוּת עַל אֶבְרוֹתֶיהָ. וְעִקְּבוֹתֶיהָ לֹא יִוָּדְעוּ. וְלָזֹאת מְאֹד מַה נּוֹרָא. וּמַה נָּחוּץ הַדָּבָר. לְחַזְּקָהּ בְּמַסְמֵרוֹת נְטוּעוֹת. עַל יְדֵי בַּיִת מְיֻחָד לְלִמּוּד הַמּוּסָר. וּמוֹעֵד קָבוּעַ לָרַבִּים וְהָאִישׁ אֲשֶׁר יַרְגִּיל אֶת עַצְמוֹ לֵילֵךְ לְבֵית הַמּוּסָר. הִנֵּה הַהֶרְגֵּל תְּנַהֲלֵהוּ. וְהַיִּרְאָה תִּסְעֲדֵהוּ. לִהְיוֹת הַמּוֹעֵד נָכוֹן לָזֶה לְחֹק קָבוּעַ וְלֹא יַעֲבֹר. כְּיָתֵד נֶאֱמָן בַּל יִמּוֹט:
ד <b>הַבַּיִת</b> הַזֶּה הַנּוֹשֵׂא עָלָיו חוֹתָם תָּיו שֶׁל בֵּית הַמּוּסָר. הוּא בְּעַצְמוֹ יְפַרְסֵם חוֹבַת לִמּוּד הַמּוּסָר לָרַבִּים. בְּרֹאשׁ הוֹמִיּוֹת יִקְרָא. וּבָרְחוֹבוֹת יִתֵּן קוֹלוֹ. וַאֲמָרָיו יֹאמַר. מִי הָאִישׁ הֶחָפֵץ חַיִּים חַיֵּי הַשֵּׂכֶל. לְבַל יִטְבַּע בִּמְצוּלוֹת הַתַּאֲוָה. אוֹ מִי הָאִישׁ הַחוֹלֶה בְּמַחֲלַת הַנֶּפֶשׁ. וְחָפֵץ לְבַקֵּשׁ מָזוֹר לְמַחֲלָתוֹ. סוּרוּ לְתוֹךְ אָהֳלִי. כָּל צֹרִי גִּלְעָד נִמְצָא אִתִּי. דִּרְשׁוּנִי וִחְיוּ. גַּם כָּל הָעוֹבֵר דֶּרֶךְ עָלָיו יִזְכֹּר כִּי זֶה הַמָּקוֹם נוֹעָד. לְדֶרֶךְ חַיִּים תּוֹכַחַת מוּסָר. כֵּן כַּאֲשֶׁר יִהְיֶה בַּיִת מְיֻחָד לְלִמּוּד הַמּוּסָר. מָקוֹם מוֹעֵד לְרַבִּים. הִנֵּה גַּם אֵלֶּה אֲשֶׁר מִטְּעָמִים שׁוֹנִים לֹא יֵלְכוּ לְבֵית הַמּוּסָר. הִנֵּה יִהְיֶה לָהֶם עַל כָּל פָּנִים לְמַזְכֶּרֶת לִלְמֹד לְעַצְמָם:

Chapter 12

(י) <b>לְזַכּוֹת</b> אֶת הָרַבִּים בְּלִמּוּד הַמּוּסָר — כַּאֲשֶׁר אדמו"ר זצוק"ל הֶחֱזִיק אֶת לִמּוּד הַמּוּסָר. כִּי הִיא עֵץ חַיִּים מַרְפֵּא לַנֶּפֶשׁ. מְלַמֶּדֶת לָאָדָם בִּינָה וָדַעַת. יִרְאַת ה' וְעַנְוַת צֶדֶק. עֵצָה וְתוּשִׁיָּה. תְּאַזְּרֵהוּ חַיִל עֹז וּגְבוּרָה לְמִלְחֶמֶת הַיֵּצֶר. וְאַךְ זֹאת הָעֵצָה הַיְעוּצָה לְהָשִׁיב שְׁבוּת יִרְאַת ה' יִתְבָּרַךְ שְׁמוֹ. וּבָהּ עוֹלָם יִוָּשַׁע יְשׁוּעַת הַנֶּפֶשׁ. וְעַל כֵּן חָשַׁב שְׂכַר מִצְוָה בָּזֶה. לְקָרֵב לְבָבוֹת לַלִּמּוּד הַמּוּסָרִי. הִיא הָעוֹלָה לְמַעְלָה. וְאֵין קֵץ לִשְׂכָרָהּ. וְלָזֹאת הָיָה מֵעִיר וּמְעוֹרֵר. אֶת תַּלְמִידָיו וּמְקֹרָבָיו. לָשׂוּם עַיִן וָלֵב לְהַשְׂכִּיל לְזַכּוֹת אֶת הָרַבִּים. לְהָעִיר וּלְעוֹרֵר לְבָבָם לְלִמּוּד הַיִּרְאָה וְהַמּוּסָר:
<b>וּכְבָר</b> הִפְלִיג אדמו"ר זצוק"ל בְּסוֹף אִגֶּרֶת הַמּוּסָר. בְּגֹדֶל יִקְרַת הָעִנְיָן לְזַכּוֹת אֶת הָרַבִּים בְּלִמּוּד הַמּוּסָר. וּבִשְׂכָרוֹ הַגָּדוֹל. וְזֶה לְשׁוֹנוֹ הַקָּדוֹשׁ שָׁם. לָזֹאת יָשִׂים הָאָדָם אֶל לִבּוֹ. לְזַכּוֹת אֶת הָרַבִּים. לְעוֹרְרָם לְהִתְבּוֹנְנוּת הַיִּרְאָה וְהַמּוּסָר כוּ'. כֵּן יֲחזִיק בְּכָל עֹז בַּלִּמּוּד הַמּוּסָרִי. לְמַעַן יְשׁוֹטְטוּ בּוֹ רַבִּים וְתִרְבֶּה יִרְאַת ה'. וּזְכוּת הָרַבִּים תִּהְיֶה תְּלוּיָה בּוֹ כוּ'. וּמַה מְּאֹד תִּגְדַּל הַמִּצְוָה הַלָּזוֹ בְּעֵינֵי הָאָדָם. לָשׂוּם לִבּוֹ וְנַפְשׁוֹ לְהַדְרִיךְ בְּנֵי אָדָם לְלִמּוּד הַמּוּסָר. לְהַצִּיל נַפְשָׁם מִשְּׁאוֹל תַּחְתִּית. וּכְמַאֲמַר רַבּוֹתֵינוּ זַ"ל שַׁבָּת דַּף קנ"א. כָּל הַמְרַחֵם עַל הַבְּרִיּוֹת מְרַחֲמִין עָלָיו מִן הַשָּׁמַיִם. וְאֵין לְךָ רַחְמָנוּת גְּדוֹלָה. מִלְּהַזְכִּיר וּלְעוֹרֵר בְּנֵי אָדָם לְלִמּוּד הַיִּרְאָה. הָאָדָם הַמְעוֹרֵר לָזֶה. יִהְיֶה לוֹ חֵלֶק נָכוֹן בְּכָל אֲשֶׁר יִוָּלֵד מִזֶּה. לְהִתְעַדֵּן בְּעֵדֶן נִצְחִי אֲשֶׁר עַיִן לֹא רָאַתְהוּ. נִלְאֶה שֵׂכֶל אֱנוֹשִׁי לְהַקִּיף וּלְהַכִּיר הֵיטֵב כַּמּוּת וְאֵיכוּת מִצְוַת הָרַבִּים. אֲשֶׁר תְּלַוֶּה לְהָאָדָם מֵהַדָּבָר הַנִּקְלֶה הַלָּזֶה. הֶעָמָל מְעַט וְהַשָּׂכָר הַרְבֵּה. בְּאֵין עֶרֶךְ וְשִׁעוּר. וְלָזֹאת יָשִׂים הָאָדָם עֵינוֹ וְכֹחַ שִׂכְלוֹ. לְהַדָּבָר הַגָּדוֹל הַלָּזֶה. אִם בַּעַל נֶפֶשׁ הוּא:
<b>וְכֵן</b> בְּמִכְתָּבָיו אֲשֶׁר הָיָה כּוֹתֵב לְתַלְמִידָיו וּמְקֹרָבָיו. לְחַזֵּק לְבָבָם בְּיִרְאַת ה' וּבַלִּמּוּד הַמּוּסָרִי. הָיָה מֵעִיר וּמְעוֹרֵר אֶת לְבָבָם עַל זֶה. לְזַכּוֹת אֶת הָרַבִּים. לְחַזֵּק לִמּוּד הַמּוּסָרִי בְּכָל תֹּקֶף וָעֹז. וְזֶה לְשׁוֹנוֹ הַטָּהוֹר בְּאֶחָד מִמִּכְתָּבָיו. טוֹבָה תּוֹכַחַת מְגֻלָּה כוּ'. בָּאתִי לְהוֹכִיחַ אֶתְכֶם וּלְזָרֵז אֶת כְּבוֹדְכֶם הָרָמָה. שֶׁתִּרְאוּ לְהִתְאַמֵּץ בְּכָל עֹז. אִישׁ לְפִי שִׂכְלוֹ וְעִנְיָנוֹ. לְחַזֵּק לִמּוּד הַמּוּסָרִי בְּכָל תֹּקֶף וָעֹז כוּ'. אַל יֵקַל נָא בְּעֵינֵיכֶם הַדָּבָר. לְזַכּוֹת אֶת הָרַבִּים. לְעוֹרְרָם אֶל מִלְחָמָה הַחֲזָקָה הִיא מִלְחֶמֶת הַיֵּצֶר. אֲשֶׁר לֹא תָקוּם וְלֹא תִּהְיֶה בְּלִי לִמּוּד הַמּוּסָרִי כָּרָאוּי עַד כָּאן לְשׁוֹנוֹ:
<b>וּבְמִכְתָּב</b> אַחֵר כָּתַב וְזֶה לְשׁוֹנוֹ. וְלָזֹאת רֵאשִׁית מַעֲשֵׂינוּ לְחַזֵּק יָדַיִם רָפוֹת. לְנַהֲלָם אֶל בֵּית הַסֵּפֶר לִמּוּד הַמּוּסָרִי בְּהַשְׂכֵּל וָדַעַת כוּ'. וּבָזֹאת רְפוּאָה קַלָּה הִיא וּפִרְיָהּ רַב. מִי הָאִישׁ הֶחָפֵץ חַיִּים. לִהְיוֹת מִמְּזַכֵּי הָרַבִּים אֲשֶׁר כַּכּוֹכָבִים יַזְהִירוּ. וְצִדְקָתָם לְעוֹלָם לֹא תִּמָּחֶה. יַחֲטֹף הַמִּצְוָה הַלָּזוֹ בִּזְמַנָּהּ. כִּי מִי יוֹדֵעַ מַה יִּוָּלֵד יוֹם. וְאִם לֹא עַכְשָׁו אֵימָתַי. וּבָזֶה נִבְנֶה גַּם אֲנַחְנוּ לְלִטּוּשׁ הָרַעְיוֹן. לִכְבֹּשׁ הַיֵּצֶר וְתַאֲו‍ֹתָיו. וְהַבָּא לְלַמֵּד נִמְצָא לָמֵד עַד כָּאן לְשׁוֹנוֹ:
<b>הִנֵּה</b> מַה גָּבְהוּ דְּרָכָיו. וּמֶה עָמְקוּ מַחְשְׁבוֹתָיו. אֲשֶׁר חָשַׁב לְהֵטִיב אֶת עַמּוֹ. לְהַשְׂכִּילָם בְּיִרְאַת ה' יִתְבָּרַךְ שְׁמוֹ. וּמַה נֶּאֶמְנוּ דְּבָרָיו. הִנֵּה יָדוּעַ מַה שֶּׁהִפְלִיגוּ חֲכָמֵינוּ זַ"ל בְּמַעֲלַת מְזַכֶּה אֶת הָרַבִּים. אוּלָם בְּאֵיזֶה עִנְיָן יוּכַל הָאָדָם לְהַגִּיעַ לְמַדְרֵגָה זוֹ. כִּי עַל יְדֵי מוּסָר וְתוֹכֵחָה הוּא דָּבָר נִמְנָע. לְהוֹצִיא יָקָר מִזּוֹלֵל. וּמַה גַּם לְהָשִׁיב רַבִּים מֵעָו‍ֹן. כִּי מִלְּבַד מַה שֶּׁצָּרִיךְ הַמּוֹכִיחַ לִקְשֹׁט עַצְמוֹ תְּחִלָּה. וּכְמוֹ שֶׁאָמְרוּ חֲכָמֵינוּ זַ"ל בָּבָא בַּתְרָא דַּף ס"א הִתְקוֹשְׁשׁוּ וָקֹשׁוּ קְשֹׁט עַצְמְךָ כוּ'. אָכֵן בְּלִי זֶה גַּם אִם יַרְבֶּה כַּחוֹל דְּבָרִים שׁוֹמֵעַ לֹא יִהְיֶה לוֹ. כִּי מִי יַטֶּה אֹזֶן לְדִבְרֵי תּוֹכַחַת. לַעֲזֹב אֶת דַּרְכּוֹ. אוּלָם לְהָעִיר וּלְעוֹרֵר לִבּוֹת בְּנֵי אָדָם לְלִמּוּד הַמּוּסָר. הוּא כַּר נִרְחָב לְזַכּוֹת אֶת הָרַבִּים בִּמְעַט עָמָל. כִּי בְּקַל הוּא לִיקַּח לְבָבוֹת לַלִּמּוּד הַלָּזֶה. אֲשֶׁר הַדַּעַת נוֹתֵן כִּי הוּא דָּבָר הֶכְרֵחִי לְחַיֵּי הַנֶּפֶשׁ:
<b>גַּם</b> הִנֵּה בְּתַהֲלוּכוֹת דַּרְכֵי צְדָקָה וָחֶסֶד. לָחוּס וּלְרַחֵם עַל הֶעָנִי. הִנֵּה לְהַעֲנִיקֵהוּ תָּמִיד מְעַט מְעַט. עַל הַנּוֹתֵן יִכְבַּד עִנְיָנוֹ. וְהַמְקַבֵּל לֹא יִשְׂבַּע דֵּי סִפּוּקוֹ. כִּי מִי יוּכַל לְמַלְּאוֹת לְהָאָדָם דֵּי מַחְסוֹרוֹ אֲשֶׁר יֶחְסַר לוֹ. אוּלָם הַמַּשְׂכִּיל אֶל דַּל. יִרְאֶה לִתְמֹךְ בְּיַד הֶעָנִי. אֲשֶׁר יוּכַל לַעֲשׂוֹת לְעַצְמוֹ אֵיזֶה עֵסֶק. לְמַעַן אֲשֶׁר מִפְּרִי פִּי עֲמָלוֹ יֹאכַל וְיִשְׂבַּע. וּלְהַנּוֹתֵן תֵּחָשֵׁב זֹאת לִצְדָקָה עַד עוֹלָם. כֵּן הַדָּבָר בְּחַיֵּי הַנֶּפֶשׁ לְהַשְׁפִּיעַ מוּסָר וְתוֹכָחָה תָּמִיד. הוּא דָּבָר נִמְנָע מִצַּד הַמּוֹכִיחַ. וּמִצַּד הַמְקַבֵּל תּוֹכָחָה כַּנִּזְכָּר לְעֵיל. אוּלָם הַמַּשְׂכִּיל בְּיִרְאַת ה'. יִרְאֶה לְהַטּוֹת לְבָבוֹת לְלִמּוּד הַיִּרְאָה וְהַמּוּסָר. וְאָז יוֹכִיחוּ אֶת עַצְמָם. וּמֵעֲמַל נַפְשָׁם יִשְׂבְּעוּ מִטּוּב יִרְאַת ה'. לְקַיֵּם אֶת הַתּוֹרָה וְהַמִּצְוָה. וְגַם בְּרָכוֹת יַעְטֶה מוֹרֶה. אֲשֶׁר הוֹרָה לָהֶם הַדֶּרֶךְ. לִהְיוֹת לוֹ חֵלֶק וְנַחֲלָה בְּכָל כִּשְׁרוֹן הַמַּעֲשֶׂה. וְיֹאכַל גַּם הוּא מִפְּרִי מַעַלְלֵיהֶם:
<b>אָכֵן</b> לְקָרֵב נְפָשׁוֹת לַלִּמּוּד הַמּוּסָרִי. נִדְרָשׁ לָזֶה חָכְמָה וְהַשְׂכָּלָה רַבָּה. לַהֲבִינָם דַּעַת וּלְהַשְׂכִּילָם בִּינָה לִשְׁפֹּט מֵשָׁרִים. מֵהַסְּגֻלָּה הַיְקָרָה שֶׁל לִמּוּד הַמּוּסָר. כִּי הִיא אֶבֶן חֵן. אוֹצָר נֶחְמָד בִּנְוֵה צֶדֶק. וְאֵין בָּהּ שׁוּם נִפְתָּל וְעִקֵּשׁ. וְכֵן צָרִיךְ לְהַשְׁלִים אֶת עַצְמוֹ תְּחִלָּה בְּדַרְכֵי הַמִּדּוֹת. וּבְיִחוּד בְּמִדַּת הַסַּבְלָנוּת. וְאָז יַשְׂכִּיל וְיַצְלִיחַ חֵפֶץ ה' בְּיָדוֹ. וְכֵן כָּתַב אדמו"ר הַגָּאוֹן הֶחָסִיד זצוק"ל בְּאֶחָד מִמִּכְתָּבָיו וְזֶה לְשׁוֹנוֹ הַטָּהוֹר. נוֹשֵׂא הַלָּזֶה לְקָרֵב הַלְּבָבוֹת לַלִּמּוּד הַמּוּסָרִי. בְּמוּסָרִי תּוּסַד. וּבְסַבְלָנוּת יְחֻזַּק. וּבְחָכְמָה תָּצִיץ צִיץ וּתְגַדֵּל פֶּרַח עַד כָּאן לְשׁוֹנוֹ. וְכֵן בְּכַמָּה מִכְתָּבִים יְלַמֵּד דַּעַת. אֵיךְ לְקָרֵב נְפָשׁוֹת לְלִמּוּד הַיִּרְאָה וְהַמּוּסָר. וּלְהַטּוֹתָם לַשְּׁלֵמוּת הָאֲמִתִּי:
<b>וְהִנֵּה</b> כַּאֲשֶׁר אדמו"ר הַגָּאוֹן הֶחָסִיד זצוק"ל. כָּתַב בְּאִגֶּרֶת הַמּוּסָר בְּזֶה הַלָּשׁוֹן. וּמַה מְּאֹד תִּגְדַּל הַמִּצְוָה הַלָּזוֹ בְּעֵינֵי הָאָדָם. לָשׂוּם לִבּוֹ וְנַפְשׁוֹ לְהַדְרִיךְ בְּנֵי אָדָם לְלִמּוּד הַמּוּסָר כוּ'. הָאָדָם הַמְעוֹרֵר לָזֶה. יִהְיֶה לוֹ חֵלֶק נָכוֹן בְּכָל אֲשֶׁר יִוָּלֵד מִזֶּה. לְהִתְעַדֵּן בְּעֵדֶן נִצְחִי אֲשֶׁר עַיִן לֹא רָאַתְהוּ כוּ'. וְכֵן כָּתַב בְּמִכְתָּב אֶחָד וְזֶה לְשׁוֹנוֹ. מִי הָאִישׁ הֶחָפֵץ חַיִּים. לִהְיוֹת מִמְּזַכֵּי הָרַבִּים אֲשֶׁר כַּכּוֹכָבִים יַזְהִירוּ. וְצִדְקָתָם לְעוֹלָם לֹא תִּמָּחֶה. יַחֲטֹף הַמִּצְוָה הַלָּזֶה בִּזְמַנָּהּ כוּ':
<b>מֵעַתָּה</b> נוּכַל לְהַשְׂכִּיל וּלְהִתְבּוֹנֵן. כַּמָּה תַּקִּיף חֵילָא דְּאִילָנָא. הוּא אדמו"ר הַגָּאוֹן הֶחָסִיד קְדוֹשׁ יִשְׂרָאֵל זצוק"ל. מַה גָּדוֹל וּמַה נּוֹרָא זְכוּתוֹ. כִּי מִלְּבַד גֹּדֶל צִדְקָתוֹ וַחֲסִידוּתוֹ. הִנֵּה מִי זָכָה וְזִכָּה אֶת הָרַבִּים יוֹתֵר מִמֶּנּוּ. לְהַדְרִיךְ בְּנֵי אָדָם לְלִמּוּד הַמּוּסָר. כִּי הֲלֹא הוּא הָרֹאשׁ. אֲשֶׁר מִנְּעוּרָיו הֵחֵל לִקְרֹא בְּקוֹל גָּדוֹל בְּשֵׁם לִמּוּד הַיִּרְאָה וְהַמּוּסָר. כִּי מִמֶּנָּה תּוֹצְאוֹת חַיִּים חַיֵּי הַנֶּפֶשׁ. וְעַד הַיּוֹם אֲנַחְנוּ לְאוֹרוֹ אָנוּ הוֹלְכִים. וְכָל כִּשְׁרוֹן הַמַּעֲשֶׂה אֲשֶׁר נוֹלַד מִלִּמּוּד הַמּוּסָר עַד הַיּוֹם. הִנֵּה יֵשׁ לוֹ חֵלֶק וְנַחֲלָה בָּזֶה. וְכֵן יִהְיֶה עַד עוֹלָם:
<b>וְהִנֵּה</b> אדמו"ר זצוק"ל אָמַר פַּעַם אַחַת לִפְנֵי תַּלְמִידָיו. עַל דְּבַר לִמּוּד הַמּוּסָר אֲשֶׁר פִּרְסֵם בָּעוֹלָם. כִּי מָקוֹם הִנִּיחוּ לוֹ מִן הַשָּׁמַיִם לְהִתְגַּדֵּר בָּזֶה. וְכַמְבֹאָר בְּדִבְרֵי חֲכָמֵינוּ זַ"ל בְּחֻלִּין דַּף ו' וְכִתֵּת נְחַשׁ הַנְּחֹשֶׁת כוּ' אֶפְשָׁר בָּא אָסָא וְלֹא בִּעֲרוֹ כוּ' אֶלָּא מָקוֹם הִנִּיחוּ לוֹ כוּ':
<b>וִיהִי</b> רָצוֹן מִלִּפְנֵי אָבִינוּ שֶׁבַּשָּׁמַיִם. כִּי הַמַּעְיָן אֲשֶׁר יָצָא מִתַּחַת הַקֹּדֶשׁ. קְדוֹשׁ יִשְׂרָאֵל זצוק"ל. לֹא יִפָּסֵק. וְלֹא יְכַזְּבוּ מֵימָיו. וְיִהְיֶה לְנַחַל שׁוֹטֵף יִרְאַת ה' יִתְבָּרַךְ שְׁמוֹ. בָּרְחוֹבוֹת פַּלְגֵי מַיִם:
<b>תַּמּוּ</b> דְּבָרַי אֲשֶׁר קְרָאתִיו בְּשֵׁם <b>שַׁעֲרֵי אוֹר </b>זֶה הַשַּׁעַר לַה' יָבוֹאוּ בוֹ יִשְׁרֵי לֵב יֵלְכוּ הָלְאָה וְיָאִירוּ עֵינֵיהֶם <b>מֵאוֹר יִשְׂרָאֵל</b> וּקְדוֹשׁוֹ:
אֵלֶּה דִּבְרֵי תַּלְמִידוֹ הַכּוֹתֵב <b>יִצְחָק </b>בְּהָרַב מוהר"ש <b>בְּלַאזֶער.</b>





Chapter 1

<b>חֲמִשָּׁה מִכְתָּבִים הָרִאשׁוֹנִים. הֵם אֲשֶׁר כָּתַב אדמו"ר זצוק"ל בִּתְחִלַּת בּוֹאוֹ מִוִּילְנָא לְקָאוְונָא בִּשְׁנַת תר"ט. לְתַלְמִידָיו וּמְקֹרָבָיו בָּעִיר וִילְנָא</b>
<small>יְדִידַי הַנֶּאֱהָבִים אַתְחִיל לְדַבֵּר</small>
<b>אֶת</b> מְגַמַּת רְצוֹנִי אֲשֶׁר הִצַּעְתִּי לִפְנֵיכֶם תָּמִיד. לִתֵּן לְבַבְכֶם עֲלֵיהֶם וּלְהִתְבּוֹנֵן בָּם בִּינָה, אִם אֱמֶת יֶהְגֶּה חִכִּי? כִּמְעַט רֶגַע הָיָה נִכְנַס דְּבָרַי בְּאָזְנֵיכֶם. וְעוֹד מְעַט קָט וְאֵינֶנָּה. בְּאֹזֶן אַחַת בָּאוּ וּבְאֹזֶן אַחֶרֶת הָלְכוּ — אֵין זֹאת כִּי אִם הַחִסָּרוֹן הַמֻּרְגָּל שֶׁלֹּא לָתֵת לֵב בְּעִנְיָנִים הַנּוֹגְעִים בְּיִרְאָה וּמוּסָר, כִּי אִם לְהִתְנַהֵג בָּהֶם אַחַר הַתַּאֲוָה הַחָפְשִׁית לְפִי נְטִיַּת הָרָצוֹן כְּמַעֲשֵׂה הַבְּהֵמָה. הֲלֹא תִּרְאוּ בְּהַמִּנְהָג הַיָּדוּעַ הַמְשׁוֹטֵט עַל פְּנֵי תֵּבֵל. לָתֵת עִיּוּן וְהִתְבּוֹנְנוּת בְּכָל הָעִנְיָנִים הַגַּשְׁמִיִּים. הַסּוֹחֵר בְּמַרְכֻּלְתּוֹ כַּמָּה הִתְבּוֹנְנוּת יִשְׁתַּמֵּשׁ טֶרֶם יְבַצֵּעַ הָעֵסֶק. אִם לַעֲשׂוֹת אוֹ לַחֲדֹל. יַחְשֹׁב בְּנַפְשׁוֹ וְיִתְיָעֵץ עִם רֵעָיו הַנֶּאֱמָנִים לוֹ. יָתוּר עַל הַפְּרָטִים, יְבַקֵּשׁ מְקוֹם הַטָּעוּת, עַד יוֹצִיא הַדָּבָר לָאוֹר לְפִי כֹּחוֹ. כֵּן בְּלִמּוּד הַתּוֹרָה הַקְּדוֹשָׁה כָּל אֶחָד לְפִי עֶרְכּוֹ. יְעַיֵּן וְיִתְבּוֹנֵן בָּהּ לְגַלּוֹת מַטְמוֹנֶיהָ, וּלְחַדֵּשׁ חִדּוּשִׁים וּלְפָרֵק הַוָּיוֹת, לֹא יְדַלֵּג בִּסְקִירָה אַחַת, לְהַחְלִיט הַדָּבָר הֶחְלֵט פְּסוּקָה:
<b>לֹא</b> כֵן בְּדַרְכֵי הַמּוּסָר, אֲשֶׁר הַהִתְבּוֹנְנוּת בָּהּ הַחִפּוּשׂ בְּכָל דַּרְכֵי וּמַעֲשֵׂה הָאָדָם, לְהִשָּׁמֵר מִנְּטִיַּת הָרָצוֹן, וּמֵהַיֵּצֶר הַמַּפְרִיעַ וּמוֹנֵעַ כָּל דָּבָר טוֹב וּמְעֻלֶּה, הַהֶכְרֵחִי וּמְחֻיָּב לְהַשָּׂגַת הַיִּרְאָה, וְלֹא תָקוּם הַמּוּסָר וְהַהַנְהָגָה טוֹבָה בְּלֹא תַּחְבּוּלוֹת גְּדוֹלוֹת, לֶאֱסֹר כְּלֵי הַמֹּחַ לָזֶה עַד שֶׁיַּעֲשֶׂה רֹשֶׁם חָזָק בַּלֵּב לָתֵת עֹז וְתַעֲצוּמוֹת לַאֲבָרִים הַחִיצוֹנִים: לְהוֹצִיא לַפֹּעַל הָעִנְיַן הַמְעֻלֶּה, בַּל יַעַצְרוּהוּ תַּאֲוַת הַגּוּפָנִיּוּת הַפְּחוּתָה, הַקִּנְאָה וְהַכָּבוֹד הַבְּזוּיִים. וּבְכָל זֶה עַצְלוּת הָאָדָם רַבָּה בָּזֶה, לְמַעֲמָסָה תִּהְיֶה לוֹ אִם יִפְנֶה אֶת עַצְמוֹ זְמָן קָצָר לָזֶה. עַד אֲשֶׁר גַּם לְבִטּוּל הַזְּמָן יֵחָשֵׁב לוֹ:
<b>עַתָּה</b> מַה לַּעֲשׂוֹת. הַמִּלְחָמָה נְכוֹנָה, הַיֵּצֶר מְאָרֵב, הַתַּאֲוָה מְשׁוֹטֶטֶת, הַמִּדּוֹת מְרַגְּשׁוֹת, כְּלֵי הַמִּלְחָמָה אַיִן. הֲיַעֲשֶׂה כְּלִי לְמַעֲשֵׂהוּ בִּלְתִּי פּוֹעֵל נִרְצֶה לָזֶה. כֵּן אֵין תִּקְוָה לְהִנָּצֵל מִמּוֹקְשֵׁי מָוֶת בִּלְתִּי אִם נַחְזִיק בִּכְלֵי הַמִּלְחָמָה, עִנְיְנֵי הַיִּרְאָה וְהַמּוּסָר:
<b>וְלָזֹאת</b> אַחַת דִּבַּרְתִּי כֹּה תַּעֲשׂוּ וְטוֹב לָכֶם — הָאִישׁ הַמֻּטְרָד בְּכָל אֲשֶׁר יִפְנֶה יַרְשִׁיעַ. עֲסָקָיו הוֹלְכִים קְדוֹרַנִּית, כֹּחוֹ וְשִׂכְלוֹ נְבוּכִים נְתוּנִים בְּמַאֲסָרֵי הַדְּאָגָה וְהַבִּלְבּוּל. הַמְכַלֶּה אֶת כָּל כֹּחַ הָאֱנוֹשִׁי, וְהָיָה כִּי יִקְרָב אֵלָיו אִישׁ לֵאמֹר הֲלֹא חָזִיתִי לְךָ אוֹר, אִם תַּעֲשֶׂה אֶת הַדָּבָר הַזֶּה לְפִי הַהַשְׁעָרָה הַנְּכוֹנָה, תּוּכַל לְהַרְוִיחַ אֶלֶף אֲלָפִים דִּינָרֵי זָהָב, לֹא יַטְרִידוּךָ הָעִנְיָן הַרְבֵּה מִתַּהֲלוּכוֹתֶיךָ וַעֲסָקֶיךָ וְלֹא תִּצְטָרֵךְ לְבַלּוֹת זְמָן הַרְבֵּה עַל זֶה — בְּוַדַּאי יִתֵּן לֵב נָבוֹן לָזֶה בְּרֹב עֹז וְתַעֲצוּמוֹת. כָּל כֹּחוֹת הַתְּבוּנָה יַצִּיק עַד אֲשֶׁר יְשָׁרֵשׁ הַדָּבָר בִּלְבָבוֹ דָּבָר נָכוֹן וּמְקֻיָּם. לְהַפְרִישׁ מְעַט זְמָן לָזֶה בְּהִתְבּוֹנְנוּת רְחָבָה, לְבַקֵּשׁ לוֹ רֵעִים כִּלְבָבוֹ אֲשֶׁר יַעַזְרוּ אוֹתוֹ לָזֶה, לֹא יָחוּשׁ עַל מְעַט בִּטּוּל הַכָּבוֹד וְהַסַּבְלָנוּת.
<b>כֵּן</b> אֲנַחְנוּ אֵלֶּה הַיּוֹם, מְעֻנִּים אֲנַחְנוּ בְּעִנּוּי נֶפֶשׁ, עֲוֹנוֹתֵינוּ עָבְרוּ רָאשֵׁינוּ אִישׁ אִישׁ לְפִי עֶרְכּוֹ — הַרְחֵק מְאֹד נַעֲמֹד מֵהַמֶּרְכָּז אֲשֶׁר לְזֶה נִבְרָא, וּמֵהַתַּכְלִית אֲשֶׁר בָּא לָעוֹלָם הַגַּשְׁמִי הַלָּזֶה לְהָכִין לוֹ לְאַחֲרִיתוֹ. וְעַתָּה רָאִינוּ אוֹר בָּהִיר מִתְנוֹצֵץ לְזַכּוֹת אֶת הָרַבִּים, לְחַזֵּק יָדַיִם רָפוֹת בְּלִמּוּד הַמּוּסָרִי, לָתֵת עֵצָה וְתַחְבּוּלָה לַעֲשׂוֹת מִנְהָג נָכוֹן בָּזֶה עַד אֲשֶׁר יִשְׁלֹט הַגַּאֲוָה הַמְרַחֶפֶת בָּעִנְיָן הַלֵּזוּ. לֵאמֹר וּלְהִתְפָּאֵר הַרְאִיתֶם הָאִישׁ הַלָּזֶה, כַּמָּה יָדוֹ תַּקִּיפָה בְּחָכְמַת הַיִּרְאָה וְהַמּוּסָר, אֲשֶׁר מִתּוֹךְ שֶׁלֹּא לִשְׁמָהּ יָבֹא לִשְׁמָהּ. אִם יַצְלִיחַ ד' אֶת דַּרְכֵּינוּ, אֵין עֲרוֹךְ לְהַנּוֹלָד כַּמָּה יִגְדַּל עֶרְכּוֹ, וּבָזֹאת נִבָּנֶה גַּם אֲנַחְנוּ מָה, וְאִם מְעָט וְאִם הַרְבֵּה נֹאכָל.
<b>לְזֹאת</b> תִּקְבְּעוּ עֵת מוֹעֵד בְשַׁבָּת קֹדֶשׁ לְהִתְאַסֵּף יַחַד בְּשָׁעָה מְיֻחָד, לְהִתְבּוֹנֵן בִּינָה אֵיךְ לְהַמְשִׁיךְ הָאֵיכוּת. גְּדוֹלֵי הָעִיר אֲשֶׁר אַחֲרֵיהֶם הַרְבֵּה יָרוּצוּ לְלִמּוּד הַמּוּסָרִי, תְּדַבְּרוּ דְּבָרִים בְּנַחַת וּבְיִשּׁוּב הַדַּעַת בְּלֹא שְׂחוֹק וְהִתּוּל, תַּעֲרִיכוּ מַעֲלוֹת הָאִישׁ וְחֶסְרוֹנוֹ, וּבָמֶה יִוָּסֵר וּבָמֶה יֵאָסֶר לָזֶה, אַל תַּחְלִיטוּ הַדָּבָר בִּסְקִירָה אַחַת. תְּחַלְּקוּ אֶת הָעֲבוֹדָה לְכֻלְּכֶם בִּמְעָט זְמָן וּבְלִי כֹּבֶד הָעֲבוֹדָה, וְקֹבֶץ עַל יָד יִרְבֶּה אָכֵן בְּדַעַת שְׁקֵטָה בְּיִשׁוּב נָבוֹן וְנָכוֹן, אִישׁ אֶת רֵעֵהוּ יְחַזֵּק וְאֶת שְׁטוּת לְבָבוֹ יַרְפֶּה, אֶת עַצְלוּת הֶרְגֵּלוֹ יְבַטֵּל, בְּדֶרֶךְ אֶרֶץ וּבְנַחַת לִשְׁמֹר כָּל אֶחָד כְּבוֹד חֲבֵרוֹ בְּנַחַת וּבְסַבְלָנוּת, לֵילֵךְ אַחַר רַבִּים בְּלֹא עִקְּשׁוּת וּמַחְלֹקֶת, וּבָזֶה יְכוֹנֵן הַמּוּסָר בְּנַפְשֵׁיכֶם עַל נָכוֹן כְּנַפְשֵׁיכֶם:

Chapter 2

<b>אַחַי</b> וְרֵעַי, הֵן מִלְּפָנִים אוֹתָהּ גִּלִּיתִי, כִּי הָאִישׁ הַמְעֻנֶּה וְהַמְדֻכֶּה בְּהַבְלֵי הַתֵּבֵל הַלָּזֶה, פַּרְנָסָתוֹ דְּחוּקָה עֲמָלוֹ רַבָּה, אֵינוֹ מוֹצֵא קוֹרַת רוּחַ בְּכָל עִנְיָנָיו כַּאֲשֶׁר יִתְעוֹרֵר בְּקִרְבּוֹ אֵיזֶה דֶּרֶךְ נָכוֹן לְפָנָיו, אֲשֶׁר הַתִּקְוָה רַבָּה כי מְקוֹם מוֹצָא לְפָנָיו, לְהַשְׁקִיט בָּזֶה מֵהַרַעְיוֹן רוּחַ אֲשֶׁר עָלָיו — בְּוַדַּאי לֹא יָנוּחַ וְלֹא יִשְׁקֹט, עַד אֲשֶׁר יָקִים מְזִמּוֹת לְבָבוֹ יָתֵד נֶאֱמָן בַּל יִמּוֹט, כִּי מִי הוּא פֶּתִי אֲשֶׁר בַּחֲשֵׁכִים יְהַלֵּךְ, וּלְפָנָיו יִתְנוֹצֵץ אוֹר בָּהִיר, וְלֹא יָחִישׁ מַעֲשֵׂהוּ לְהִתְקָרֵב אֵלָיו:
<b>כֵּן</b> אֲנַחְנוּ אֵלֶּה הַיּוֹם, בְּתַהֲלוּכוֹת עִסְקֵי נַפְשׁוֹתֵינוּ, לְהָכִין צֵידָה לְאַחֲרִיתֵנוּ, לָסוּר מִשְּׁאוֹל מַטָּה מֵרַעְיוֹן רוּחַ וּמִבֹּשֶׁת פָּנִים, בָּעוֹלָם הַנִּצְחִי לָעַד בַּל יִמּוֹט, מְעֻנִּים אֲנַחְנוּ בְּתַאֲווֹת הַמְדֻמּוֹת, הַכָּבוֹד הַמּוֹצִיא אֶת הָאָדָם מִן הָעוֹלָם מְלַפְּפֵינוּ, וְאַחֲרָיו נֵלֵךְ וּבְעִקְּבוֹתָיו נֵצֵא, מְבַלְבֵּל מֹחֵנוּ וּמְכַלֶּה כֹּחֵנוּ לְהָכִין דֵּי סִפּוּקוֹ, מְבַטֵּל אוֹתָנוּ מִן הַתּוֹרָה, אֲשֶׁר הִיא חַיֵּינוּ וְאֹרֶךְ יָמֵינוּ בָּזֶה וּבָבָּא, עוֹשֵׁק מִמֶּנּוּ הַמִּצְווֹת וְכָל מִדָּה יְקָרָה, יְנַהֲלֵנוּ לַעֲווֹנוֹת וּפְשָׁעִים אֲשֶׁר לַשָׁמַיִם יַגִּיעוּ, אָנָה נָנוּס לְעֶזְרָה וְאֶל מִי נִפְנֶה, אִם לֹא אֶל לִמּוּד הַמּוּסָרִי, הַמְיַסֶּרֶת הָאָדָם לִזְכֹּר אַחֲרִיתוֹ, כִּי לֹא לָעַד יִחְיֶה בָּעוֹלָם הַשָּׁפֵל הַלָּזֶה רַק גֵּרִים אֲנַחְנוּ בְּחַיֵּינוּ הַלָּזֶה, לַעֲסֹק בַּעֲבוֹדָתֵינוּ הַמֻטֶּלֶת עָלֵינוּ, לְמַעַן יְשֻׁלָּם שְׂכָרֵנוּ בְּמְקוֹמֵנוּ הָאֲמִיתִי, עַתָּה מָה כָּבוֹד נִנְחָל בְּעוֹלָם הַנָּכְרִי הַלָּזֶה, אֲשֶׁר כְּצֵל יַעֲבֹר וְלֹא יְשׁוּרֵנּוּ עוֹד:
<b>הֵן</b> אֵלֶּה קְצוֹת דַּרְכֵי הַמּוּסָר, אוֹר בָּהִיר הוּא וַאֲנַחְנוּ בַּחֲשֵׁכִים נְהַלֵּךְ אַחֲרֵי רְצוֹנֵנוּ הַגּוּפָנִים הַשְּׁפָלִים וְהַנִּבְזִים, אֵיךְ לֹא נָחִישׁ מַעֲשֵׂינוּ לְהִתְקָרֵב אֶל לִמּוּד הַלָּזֶה, לַעֲשׂוֹת לוֹ יְסוֹדוֹת נֶאֱמָנוֹת בַּל יִמּוֹט, לְבַל יַעֲבֹר עָלָיו מִקְרֶה רָעָה חַס וְחָלִילָה, לְהַשְׁבִּית הָרַעֲיוֹן הַנִּשְׂגַּב הַלָּזֶה, לְזֹאת מְאֹד נָכוֹן הַדָּבָר לְחַזְּקוֹ בְּמַסְמוֹרִים נְטוּעִים, לִקְבֹּעַ עִתִּים סְדוּרִים לְזֶה בַּכֹּל בֵּין מִנְחָה לְמַעֲרִיב, וְאִישׁ אֶת רֵעֵהוּ יְחַזֵּק וִיזָרֵז לַעֲשׂוֹת תַּחְבּוּלוֹת לִהְיוֹת הַמּוֹעֵד נָכוֹן לָזֶה לְבַל יֶחֱסַר, וְאִם יִפָּקֵד אִישׁ אוֹ אוּלַי יִהְיֶה לְשָׂטָן לְזֶה חַס וְחָלִילָה, אָז מֵהַנָּכוֹן לְפַקֵּחַ עַל זֶה הַדָּבָר, לְבַקֵּשׁ עֵצָה וְתַחְבּוּלָה לִסְבּוֹל סִכְלוּתוֹ וּלְפַתּוֹת לְבָבוֹ בִּדְבָרִים רַכִּים, כָּל אֶחָד לְפִי דַּרְכּוֹ וְשִׂכְלוֹ, וּבָזֹאת יִוָּסֵד הַמּוּסָרִי בְּיָתֵד נֶאֱמָן:
<b>לְהַרְגִּיל</b> בַּחָכְמָה הַלֵּזוּ, אֲשֶׁר דְּרָכֶיהָ יִפָּרְדוּ לִשְׁנֵי רָאשִׁים, הָאֶחָד לְהַלְהִיב הַנְּפָשׁוֹת בְּזִכּוּךְ הָרַעֲיוֹן, בְּלִמּוּדִים הַנִּשְׂגָּבִים הַלָּלוּ, לִלְמֹד בִּשְׂפָתַיִם דּוֹלְקִים, בְּרַעֲיוֹן נָכוֹן, בְּצִיּוּר רָחָב לְהַרְחִיב כָּל דָּבָר, וּלְקָרְבָהּ בְּדִמְיוֹנוֹת קְרוֹבִים, עַד אֲשֶׁר יִתְלַהֵב הַלֵּב אִם מְעַט אִם הַרְבֵּה, אֲשֶׁר תּוּכַל תֵּת כֹּחָהּ לְהָכִין הָאֲבָרִים, לְהוֹצִיא כָּל מַעֲשֶׂה הַטּוֹב לְמַעֲנֵהוּ, אִם בְּרָצוֹן אוֹ בְּחָזְקָה:
<b>וְהַשֵּׁנִי</b> הִיא חָכְמַת הָעוֹלָם, לִהְיוֹת רוֹאֶה אֶת הַנּוֹלָדוֹת, לְפַקֵּחַ מֵרֹאשׁ טֶרֶם יָבוֹאוּ יְמֵי הָרָעָה, לְהָכִין עֵצָה וְתַחְבּוּלָה, אֵיךְ לְנַהֵל עַצְמוֹ וַאֲחֵרִים, וּלְהַקְטִין הַדָּבָר לְהָקֵל הַנִּסָּיוֹן, עֲד אֲשֶׁר תִּגְדַּל הַיִּרְאָה מֵהַתַּאֲוָה, וְזֶה כָּל הָאָדָם לְהַגְבִּיר הַיִּרְאָה וּלְהַחְלִישׁ הַתַּאֲוָה בְּמוּסָרִי וְחָכְמָה, לְזֹאת מַה נֶּהֱדַר הוּא, אִם יִהְיֶה לָנוּ נוֹשֵׂא עַל מַה יִּסוֹב הַלִּמּוּד וְהַהֶרְגֵּל בְּמוּסָרִי וּבְחָכְמָה, נוֹשֵׂא הַלָּזֶה לְקָרֵב הַלְּבָבוֹת לְלִמּוּד הַמּוּסָרִי, בְּמוּסָרִי יוּסַד וּבְסַבְלָנוּת יְחֻזַּק, וּבְחָכְמָה יָצִיץ צִיץ וְיִגְדַּל פֶּרַח:
<b>וּבָזֹאת</b> אִם נִהְיֶה לְאַנְשֵׁי חַיִל, לְבַל נִקְפֹּץ לִכְעֹס עַל רֵעֵינוּ, מַדּוּעַ אָטוּם לְבָבוֹ מִלְּהָבִין מַה טִּיבוֹ שֶׁל הַלִּמּוּד הַלָּזֶה, בְּאָמְרֵנוּ הֲלֹא גַּם בָּנוּ הַסִּכְלוּת גּוֹבְרוֹת בְּעִנְיָנִים רַבִּים, בְּזֹאת נְחַקֶּה בְּלִבֵּנוּ נַרְגִּיל עַצְמֵנוּ בְּמִדַּת הַסַּבְלָנוּת וּבְשִׁפְלוּת הָרוּחַ, שֶׁלֹּא נַגְבִּיהַּ עַצְמֵנוּ עַל אֲחֵרִים:
<b>עַמְקוּת</b> הָרַעֲיוֹן לְהָכִין עֵצָה וְתַחְבּוּלָה, אֵיךְ לְיַסְּרוֹ בִּדְבָרִים נְכוֹחִים, לְקָרְבוֹ אֶל אָבִינוּ שֶׁבַּשָּׁמַיִם, תּוֹסִיף תֵּת כֹּחַ לְעַצְמֵנוּ, לְהִתְעוֹרֵר לְיַסֵּר אֶת עַצְמֵנוּ בְּעִנְיָנִים רַבִּים, לְקָרֵב נַפְשׁוֹתֵינוּ אֶל עֲבוֹדָה אֲשֶׁר נִבְרֵאנוּ לְזֶה לְטוֹב לָנוּ:
<b>וּבְיוֹתֵר</b> כַּאֲשֶׁר נְסַפֵּר מְלַאכְתֵּנוּ לִגְבָרִים, לִהְיוֹת כָּל אֶחָד שׁוֹרֵר בְּעִנְיָנוֹ הַמְסֻגָּל. זֶה יְיַסְּרֵהוּ בִּלְשׁוֹן לִמּוּדִים, וְזֶה יְקָרְבֵהוּ בְּפָנִים הַמְאִירוֹת, זֶה יְחַזְּקֵהוּ בְּהִתְלַהֲבוּת לְבָבוֹ הַטָּהוֹר, וְזֶה יַאַסְרֵהוּ בְּתַחְבּוּלוֹתָיו הַצּוֹדְקִים וּבַחָכְמָה הַנִּדְרָשָׁה, מַה נּוֹרָא הַהֶרְגֶּל הַזֶּה לְהָקִים כָּל לִמּוּד וְכָל מִדָּה נְכוֹנָה לְסַלֵּק נִסְיוֹנוֹת רַבּוֹת הַמִּתְרַגְּשׁוֹת עַל הָאָדָם, עִנְיְנֵי פִּקּוּחַ נְפָשׁוֹת וְכַדּוֹמֶה, אֲשֶׁר בְּפֶתַע פִּתְאֹם יִרְשַׁע הָאָדָם לְמַכְבִּיר וּבְאֵין תְּקוּמָה חַס וְחָלִילָה, אָכֵן אִם נַרְגִּיל עַצְמֵנוּ לִהְיוֹת עִנְיָנֵינוּ נִפְעָלִים עַל יְדֵי רַבִּים, אִישׁ כְּפִי דַּרְכּוֹ וְעִנְיָנוֹ, מַה נָּקֵל לְהָקִים כָּל דָּבָר בִּיגִיעָה מֻעֶטֶת וּבְהוֹצָאָה קְטָנָה, לְהַחֲיוֹת נְפָשׁוֹת רַבּוֹת, וּלְקַיֵּם עוֹלָם מָלֵא, חָכְמַת הָעוֹלָם לְהָקֵל הַנִּסָּיוֹן וּלְהַקְטִין הַדָּבָר, עַד אֲשֶׁר תִּגְבַּר הַיִּרְאָה, צְרִיכָה בֵּאוּר רָחָב בְּדִמְיוֹנוֹת רַבּוֹת, לֹא נִמְצָא עִנְיָנָם בְּסִפְרֵי הַמּוּסָר, כֵּן אִישׁ אִישׁ בִּתְבוּנָתוֹ יִדְלֶנָּה, אִם תִּתְּנוּ לֵב נִסָּיוֹן לָזֶה, בְּלֹא נֶדֶר אִם יִרְצֶה הַשֵּׁם עוֹד נְדַבֵּר מִזֶּה:

Chapter 3

<b>יְדִידַי!</b> הִנֵּה אָנֹכִי חָשַׁבְתִּי לְמִשְׁפָּט, כִּי דְּבָרַי הָרִאשׁוֹנִים יַסְפִּיקוּ לְמַדַּי לְעוֹרֵר לְבַבְכֶם אֶל חִזּוּק לִמּוּד הַלָּזֶה הוּא לִמּוּד הַמּוּסָרִי, אֲשֶׁר לֹא כְּכָל הַלִּמּוּדִים לִמּוּד הַמּוּסָרִי הַלָּזֶה, אֵין לְךָ לִמּוּד אֲשֶׁר יַקִּיף חִיּוּבוֹ עַל כָּל הַנְּפָשׁוֹת, הַנָּשִׁים פְּטוּרוֹת מִתַּלְמוּד תּוֹרָה, קְשֵׁי יוֹם וְחַסְרֵי דַּעַת בִּמְצוּקוֹת רָעוֹת חַס וְחָלִילָה יֵשׁ מָקוֹם הַרְבֵּה לְפָטְרָם, אִישׁ אִישׁ לְפִי עִנְיָנוֹ יְשׁוֹלֵל מֵחִיּוּבָם, לֹא רְאִי זֶה כִּרְאִי זֶה, כָּל אֲשֶׁר יַרְחִיב לָאָדָם, כֵּן יִגְדַּל הַחִיּוּב וְכֵן יִרְבֶּה:
<b>לֹא</b> כֵן לִמּוּד הַלָּזֶה הוּא חִיּוּב מֻקָּף לְכָל הַנְּפָשׁוֹת אַחַת לֹא נֶעְדָּר, כִּי הַמִּלְחָמָה פְּרוּשָׂה עַל כָּל הַחַיִּים הַמְדַבְּרִים, הִיא מִלְחֶמֶת הַיֵּצֶר וְתַחְבּוּלוֹתָיו, תַּאֲוַת הָאָדָם וַעֲלִילוֹתָיו, אֲשֶׁר הֵמָּה יִלְכְּדוּהוּ בְּמִכְמָרֵיהֶם, לְבַל יִהְיֶה לוֹ תְּקוּמָה חַס וְחָלִילָה, אֲשֶׁר כִּמְעַט קָט יִפְשָׁע הָאָדָם לְמַרְבֵּה בְּאֵין מַעֲצוֹר לְרוּחוֹ, לְהוֹצִיא כָּל מִפְעָל רָע וְנִתְעָב לְעֵינֵי הַשֶּׁמֶשׁ, אוֹי! מַה נַּעֲשֶׂה לְיוֹם פְּקוּדָה, כִּי יִפְקֹד ד' הַמִּשְׁפָּט עַל כָּל הַחַיִּים, מַעֲשֵׂה הָאָדָם וְתַחְבּוּלוֹתָיו, בְּמָה נֶאֱזֹר עֹז וְתַעֲצוּמוֹת, לַעֲמֹד נֶגֶד הַמִּלְחָמָה הַחֲזָקָה הַלֵּזוּ, אִם לֹא בְּלִמּוּד הַלָּזֶה לִמּוּד הַמּוּסָרִי, לְזַכֵּךְ מְעַט הָרַעְיוֹן, לְהַלְהִיב מַה הַלֵּב, וְלָתֵת אַחֲרִיתֵנוּ עַל לִבֵּנוּ, לְמַעַן לִהְיוֹת לָנוּ לְאוֹר מֵאִיר, אֲשֶׁר הָאֵבָרִים הַחִיצוֹנִים לְאוֹרָם יְהַלֵּכוּ, וּבִגְבוּרָתָם יַעֲשׂוּ מִלְחַמְתָּם לְמַעַן הָאֱמֶת וְהַצֶּדֶק, כִּי זֶה כָּל פְּרִי מְגַמַּתֵנוּ, רַק עַל הָאֵבָרִים הַחִצּוֹנִים לְשָׁמְרָם מִכָּל נֶגַע רַע וּמַחֲלָה, הֵן בְּמִדּוֹת וְהֵן בְּדִינִים, אֲשֶׁר לֹא יֵאָסְרוּ כִּי אִם בְּחָזְקָה וּבְהֶרְגֵּל רַב:
<b>אָכֵן</b> מִי יַאַסְרֵם, מִי יִכְבְּשֵׁם, מִי יְזַרְזֵם לְכָל טוֹב וּמוֹעִיל, אִם לֹא לִמּוּד הַמּוּסָרִי, לְשַׁבֵּר הַלֵּב וּלְטָהֳרָה מְעַט מִזֻּהַמְתָהּ, לְעוֹרֵר הַדַּעַת הַנָּכוֹן אֶל הַמִּלְחָמָה הַלֵּזוּ, הִיא כְּבִישַׁת הָאֵבָרִים בְּחָזְקָה, לְהִשָּׁמֵר מִכָּל נֶגַע וָחֳלִי רָע, וּבְזֹאת כָּל אֲשֶׁר יֵצֶר לְהָאָדָם עוֹד תִּרְבֶּה עָלָיו הַמִּלְחָמָה, וְיֻגְדַּל הַחִיּוּב בְּלִמּוּד הַמּוּסָרִי הַלָּזֶה, וְהֵן עַתָּה הַיָּמִים לֹא טוֹבִים, הַמִּלְחָמָה מִתְגַּבֶּרֶת, כֵּן גָּדְלָה הַחִיּוּב:
<b>וְהִנֵּה</b> כַּאֲשֶׁר לָקְחָה אָזְנִי, נִרְפִּים אַתֶּם נִרְפִּים בָּזֶה, לְזֹאת אָמַרְתִּי הֲלֹא חָכְמַת הַמּוּסָר, הִיא רַק הַרְחָבַת הַדְּבָרִים הַפְּשׁוּטִים וְהַנִּגְלִים, וְזֹאת אֵין טוֹב רַק לְהַרְחִיב מַה הַדִּבּוּר בְּעִנְיַן הַמִּכְתָּב הָרִאשׁוֹן:
<b>כַּאֲשֶׁר</b> נַשְׁקִיף עַל רְצוֹנֵנוּ וּמַאֲוַיֵּנוּ, הָעוֹלֶה עַל כָּל הִיא תַּאֲוַת הַחַיִּים הַמְדֻמִּים הַלָּזֶה, הָרָצוֹן הַלָּזֶה תָּקוּעַ בְּעֹמֶק לְבָבֵנוּ יָתֵד נֶאֱמָן, וְכָל אֲשֶׁר לָנוּ נָתֹן נִתֵּן בְּעַד נַפְשֵׁנוּ, מְסֻפָּקִים אֲנַחְנוּ לֹא נֵדַע עֵת אַחֲרִיתֵנוּ, אֵין לָנוּ לְהִשָּׁעֵן בָּזֶה אֶלָּא עַל אָבִינוּ שֶׁבַּשָּׁמַיִם, הָרוֹצֶה לְחַיּוֹתֵנוּ לְמַעַן נַעֲבֹד אוֹתוֹ בֶּאֱמֶת וּבְאֱמוּנָה, וְאִם לְקִבּוּל שְׂכָרֵנוּ בָּעוֹלָם הַהֲבָלִי הַלָּזֶה, אִם לֹא מָצָאנוּ חֵן בְּעֵינָיו. וְעַתָּה אִם נְחַפֵּשׂ מַצָּבֵנוּ רְחוֹקִים אֲנַחְנוּ מְאֹד מִמֶּרְכַּז הַחַיִּים, עֲבוֹדָתֵנוּ לֹא לַה' הִיא, רֹב הָעִתִּים בַּחֲשֵׁכָה נְהַלֵּךְ, לְמַלֹּאֹת בִּטְנֵנוּ, לִרְווֹת תַּאֲוָתֵנוּ הַשְּׁפָלִים וְהַנִּבְזִים, וְנוֹסָף לָזֶה בְּחַטָּאִים וּפְשָׁעִים לְמַעְלָה רֹאשׁ, הַמְעָט אֲשֶׁר נִצְדַקְנוּ שְׁבוּרִים הֵמָּה כְּשִׁבְרֵי נָבָל, בְּלִי רְאוֹת וּבְלִי דַּעַת דֶּרֶךְ הַנָּכוֹן וְהַיָּשָׁר:
<b>וְלָזֹאת</b> אֵין נַחַת מוֹצֵא לַה' יִתְבָּרַךְ מִחַיּוּתֵנוּ, כִּי הַכֹּל הוֹלֵךְ אַחַר הָרֹב, וְאִם לְקַבֵּל שָׂכָר מְעָט צִדְקוֹתֵנוּ, כְּדַי בִּזָּיוֹן וָקֶצֶף, מִי יוֹדֵעַ מַעֲמָדֵינוּ בָּזֶה, אוּלַי עֲוֹנוֹתֵינוּ עָלְתָה יוֹתֵר מִידֵי צִדְקוֹתֵינוּ, כִּי חֶסְרוֹנוֹתֵינוּ בְּתַאֲווֹת הַמְדֻמּוֹת אֲשֶׁר יֶחְסַר לָנוּ, הוּא נוֹבֵעַ רַק מִרִגְשַׁת חֶפְצַת רְצוֹנֵינוּ, וְאִם נָשׁוּבָה אָחוֹר עַל כַּמָּה מַדְרֵגוֹת פְּחוּתוֹת מֵאִתָּנוּ, מִי יוֹדֵעַ אִם לֹא עָלָה הַרְבֵּה יוֹתֵר מִדַּאי עַל כָּל צִדְקוֹתֵינוּ, וְכָל חַיּוּתֵינוּ הוּא רַחֲמֵי שָׁמַיִם, וּבְנֵס אֲנַחְנוּ עוֹמְדִים, וְאוּלַי לָאו כָּל יוֹמָא מִתְרָחֵשׁ נִיסָא, וְלָזֹאת אִם נַעֲמִיק בְּדָבָר הַרְבֵּה בְּהִתְבּוֹנְנוּת רָב, אֲשֶׁר בְּכָל רֶגַע מָאן דְּלָא יָלִיף קְטָלָא חַיָּב, וְאֵין לְךָ שָׁעָה שֶׁאֵין הַמָּוֶת עוֹמֵד חַס וְחָלִילָה לְנֶגֶד עֵינֵינוּ — בְּמַה נִּמְצָא תְּרוּפָה לְתַאֲוָתֵינוּ הַלָּזוּ הִיא תַּאֲוַת הַחַיִּים, הַבּוֹעֶרֶת בְּקִרְבֵּנוּ כְּאֵשׁ בּוֹעֶרֶת לְעוֹרֵר רַחֲמֵי שָׁמַיִם, אִם לֹא שֶׁנִּמְסֹר עַצְמֵנוּ לִצְבֹּר אִם מְעָט וְאִם הַרְבֵּה, וְאֵל כַּבִּיר לֹא יִמְאָס וּבְצֶלֶם נִחְיֶה, וּבִזְכוּתָם נַעֲמֹד לְאֹרֶךְ יָמִים:
<b>וּמַה</b> נַּעֲשֶׂה כִּי דַּלִּים אֲנַחְנוּ, מוֹצָא לַכֶּסֶף אֵין לְהַחְזִיק הַתּוֹרָה וְלוֹמְדֶיהָ — וְלָזֹאת נְחַפֵּשׂ דְּבָרִים לְחַזֵּק יָדַיִם רָפוֹת, לְעוֹרְרָם בְּדַעַת וּבִתְבוּנָה אֶל הַלִּמּוּד הַמּוּסָרִי, הַמְעֻתָּדָה לְכָל מַרְפֵּא לְחוֹלֵי הַנֶּפֶשׁ, לִלְמֹד וּלְלַמֵּד לִשְׁמֹר וְלַעֲשוֹת כְּכָל הָאָמוּר בָּהּ, לְמַעַן תִּהְיֶה תִּקְוָה טוֹבָה לְאַחֲרִיתֵנוּ, כִּי כָּל אֲשֶׁר יְחֻבָּר אֶל הַחַיִּים יֵשׁ בִּטָּחוֹן, אִם בְּמוּסָרִי יְהַלֵּךְ לְהִתְהַפֵּךְ מֵרַע לְטוֹב, וּלְהוֹצִיא יָקָר מִזּוֹלֵל, וְד' הַטּוֹב יְחַזֵּק לְבָבֵנוּ, אִם נִהְיֶה מִמְּזַכֵּי הָרַבִּים אֲשֶׁר אֵין חֵטְא בָּא עַל יָדָם:
<b>עַתָּה</b> נִרְאֶה נָא בְּעַיִן חוֹדֶרֶת, הַיְהַלֵּךְ אִישׁ וְרַגְלַיִם אֵין לוֹ? הֲיַשְׁקִיף אִישׁ וְעֵינַיִם אֵין לוֹ? כֵּן לֹא יִכּוֹן הַתּוֹרָה וְהָעֲבוֹדָה, אֶל הָאָדָם הַנֶּחְלָה בְּתַחֲלוּאֵי הַיֵּצֶר, אִם לֹא בְּלִמּוּד הַמּוּסָרִי:
<b>עַתָּה</b> נַחְפְּשָׂה דְּרָכֵינוּ וְנַחְקֹרָה, חוֹלִים אֲנַחְנוּ מִכָּל צַד וּפִנָּה, הַתַּאֲוָה וְהַכָּבוֹד יְסוֹכְכֵנוּ, הַגֶּזֶל וְהָעַוְלָה יְסוֹבְבוּנוּ, הַגַּאֲוָה וְהַכַּעַס, הַקִּנְאָה וְהַקַּפְדָנוּת, הֵם דְּרָכֵינוּ, הַלָּשׁוֹן יִשְׁלֹט בָּנוּ בְּאֵין מַעֲצוֹר, וּמַדּוּעַ לֹא נָנוּס אֶל בֵּית הָרוֹפְאִים, אוּלַי נִמְצָא אֵיזֶה מָזוֹר וּתְרוּפָה לְמַכָּתֵינוּ, כִּי מִי פֶּתִי חֲסַר לֵב אֲשֶׁר לֹא יְבַקֵּשׁ מָזוֹר לְמַחֲלָתוֹ, אֵין זֹאת כִּי אִם עֲצַת הַיֵּצֶר הַמְלֻמָּד בְּמִלְחְמוֹתָיו, כִּי אִישׁ מִלְחָמָה מִנְּעוּרָיו הוּא, לֹא יַעַצְרוּהוּ טִרְדֵי הַבְלֵי הַזְּמָן כָּמוֹנוּ, וְכָל מְגַמּוֹתָיו הוּא רַק לְהַסִּיר מִלְּפָנֵינוּ כְּלֵי מִלְחַמְתֵינוּ, הוּא לִמּוּד הַמּוּסָרִי, וּבָזֶה יֶאֱסֹר אוֹתָנוּ לְפָנָיו וְאֵין מוֹשִׁיעַ:
<b>לְזֹאת</b> מִמֶּנוּ נִלְמֹד וְאֶת דְּרָכָיו נִקַּח לָנוּ לְמוֹפֵת, לְהַחְזִיק בְּמוּסָר וְלֹא נֵרֵף, לְגַדְּלוֹ וּלְהַאֲדִירוֹ לְהַלְבִּישׁוֹ בְּמַלְבּוּשֵׁי הַתַּאֲוָה הַמְדֻמָּה לְמַעַן יִשְׁלֹט בּוֹ הַשֶּׁלֹּא לִשְׁמָהּ, אֲשֶׁר מִמֶּנָהּ יָבֹא הַלִּשְׁמָהּ הַצְּרוּפָה, וְכָל אֲשֶׁר יְכַבֵּד עִנְיָנוֹ, אוֹת הִיא כִּי לֹא דָּבָר רֵק הוּא לְחַיּוֹתֵינוּ כַּיּוֹם הַזֶּה, לְמַעַן נְלַמֵּד עַצְמֵנוּ לִכְבֹּשׁ תַּאֲווֹתֵינוּ, וּלְאַהֲבַת רֵעֵנוּ לְהַטּוֹתָם אֶל דַּרְכֵי ד' וְתוֹרָתוֹ, בְּצֶדֶק מִשְׁפָּט וּמֵישָׁרִים וְכָל מִדָּה יְקָרָה, וּבָזֶה נִמְצָא חֵן וְשֵׂכֶל טוֹב בְּעֵינֵי אֱלֹקִים וַאֲנָשִׁים:
<b>אַתֶּם</b> רֵעַי חֲנוּנִי נָא בָּזֹאת, לְהוֹדִיעֵנִי מִי וָמִי הַהוֹלְכִים לְתוּמָם, וּמִי הֵמָּה הַנִּרְפִּים, יְדִידָם דּוֹרֵשׁ שְׁלוֹמָם וְטוֹבָתָם:

Chapter 4

<b>אַתֶּם</b> יְדִידַי! הִנְּנִי בָּא לְמַלֹאֹת הַבְטָחַתִי מִכְּבָר. לְהַרְחִיב הַדִּבּוּר בְּחָכְמַת הָעוֹלָם מִילֵי דְּעַלְמָא הַנִּצְרְכָה לְחָכְמַת הַמּוּסָר. וּבִלְעָדָהּ תִּכְבַּד הָעֲבוֹדָה לֹא נוֹדָע שַׁחֲרָהּ. כִּי תַּחֲלוּאֵי הַנֶּפֶשׁ הַתַּאֲוָה וְהַטָּעוּת הֵמָּה בְּעוֹכְרֶיהָ. הַתַּאֲוָה בּוֹעֶרֶת וְהַנְּטִיָּה דּוֹלֶקֶת, לְטַהֵר אֶת הַשֶּׁרֶץ אֲשֶׁר טָמֵא טָמֵא יִקָּרֵא. בְּעֵת מְצוֹא לָתֵת דִּין וְחֶשְׁבּוֹן עַל פְּרִי מַעַלְלֵי אִישׁ. לְשַׁלֵּם לְאִישׁ כְּדַרְכּוֹ. וּכִגְמֹל יָדָיו יַעֲשֶׂה לוֹ, כִּי הֲגַם שֶׁהַתּוֹרָה מְסוּרָה לִבְנֵי אָדָם לַחֲתֹךְ עִנְיָנָהּ כְּפִי מַטְרַת שֵׂכֶל אֱנוֹשִׁי, לֹא נִכְבְּשָׁה הִיא לַעֲשׂוֹת בָּהּ כְּחֶפְצֵנוּ עַל פִּי תַּהֲלוּכוֹת רְצוֹנֵנוּ, פִּגּוּל הוּא לֹא יִרְצֶה לְהָשִׁיב תְּשׁוּבָה לְשׁוֹאֲלֵנוּ צֶדֶק וּלְשָׁפְטֵנוּ מֵישָׁרִים:
<b>לְזֹאת</b> מַה נּוֹאַלְנוּ בְּכָל דְּרָכֵינוּ. מִי יוֹרֵנוּ דֶּרֶךְ הַיְשָׁרָה, הַתַּאֲוָה וְהַכָּבוֹד הַקִּנְאָה וְהַנִּצָּחוֹן, פּוֹרְשׂוֹת כַּנְפֵיהֶם בְּכָל כְּלֵי מוֹחוֹתֵינוּ וּבְכָל מוֹסָדֵי שִׂכְלֵנוּ, אָכֵן הַיִּרְאָה עַל הַכֹּל שׁוֹלֶטֶת. עַל הַתַּאֲוָה אֲשֶׁר תְּאַסְרֶיהָ בְּחֵיל יָדָהּ. לְבַל תַּעֲבֹר גְּבוּלֶיהָ רַק לְהִשְׁתַּמֵּשׁ הַהֶכְרֵחִי הַמֻּתֶּרֶת. וּבְהַנְּטִיָּה תִּזְרֹק חֶצְיָה עַל פְּנֵי הָאָדָם לְהַפְחִידוֹ בְּכָל דְּבָרָיו לְהִסְתַּכֵּל אָנֶה וָאָנָה עַד אֲשֶׁר מִמֵּילָא יִזְרֶה אֶת הַמּוֹץ וּבְרוּחַ יִדְפֶנּוּ. אוּלָם אִם אֶל הַיִּרְאָה נָשִׂים פָּנֵינוּ לִהְיוֹת לִיסוֹד מוֹסָד וּלְאֶבֶן בֹּחָן בְּכָל מִפְעָלֵנוּ לֹא נְטַפֵּל לָהּ דָּבָר אַחֵר. הֲלֹא מֵרָחוֹק תַּעֲמֹד עֲבוֹדָתֵינוּ, כִּי רָאִינוּ אִם לֹא שָׁמַעְנוּ וְהַנִּסָּיוֹן יוֹרֶה, כִּי מַה מְּאֹד תִּכְבַּד עַל הָאָדָם שֶׁנִּקְבַּע בִּלְבָבוֹ יָתֵד נֶאֱמָן, לִהְיוֹת יִרְאַת ה' פְּרוּשָׂה עַל עִקְשַּׁת עָרְפּוֹ הַקָּשָׁה. וְאִם יַעֲמֹל בָּהּ דֵּי סִפּוּקוֹ, עוֹד לֹא תְּשׁוֹטֵט בְּרַעְיוֹנוֹ אַף אֶפֶס קָצֵהוּ לְעֻמַּת הַתַּאֲוָה הַגּוֹבֶרֶת וּמַה תּוּכַל תֵּת כֹּחָהּ לְעֻמַּת הַנְּטִיָּה הַמְבַלְבֶּלֶת וְרוֹקֶדֶת בָּנוּ, וְכִשְׂחוֹק הוּא לְהָקִים כָּל מְזִימָתָהּ.
<b>לְזֹאת</b> כָּל עֻמַּת שֶׁיַּעֲמֹל הָאָדָם לְהָשִׂים הָאֱמֶת לְנֶגֶד עֵינֵינוּ. וְהַתְּמִימוּת נֵר לְרַגְלֵינוּ, לְהַעֲמִיק בָּהּ לִבְלִי נִהְיֶה נְבוֹכִים לְחַפֵּשׂ תָּמִיד אַחַר מַעֲשֵׂינוּ וּפְרִי עֶשְׁתּוֹנוֹתֵינוּ, עַד אֲשֶׁר גָּלָה לְפָנֵינוּ מוֹרָשֵׁי לְבָבֵנוּ, עַד אֲשֶׁר נֵבוֹשׁ וְנִכָּלֵם לְהַחְלִיף שֶׁקֶר בֶּאֱמֶת, וּלְהַלְבִּישָׁהּ מִכְסֶה הַצֶּדֶק בְּמוֹסָדֵי הַפֶּשַׁע לַהֲלֹךְ כְּעִוֵּר בָּאֲפֵלָה אֲשֶׁר לֹא יֵדַע בְּמַה יִּכָּשֵׁל.
<b>כֵּן</b> נָכוֹן הַדָּבָר לְהַעֲמִיק הַתְּבוּנָה בְּתַהֲלוּכוֹת הַתֵּבֵל אֲשֶׁר בְּמִרְמָה יַהֲלֹכוּ, וּפְרִי כָּל אֱנוֹשִׁי לְצוֹדֵד נְפָשׁוֹת בְּחֶרְמוֹ. אִישׁ אִישׁ לְפִי דַּרְכּוֹ, הַכְּסִיל בְּפַעֲמוֹנֵי הַסִּכְלוּת יִתֵּן זָהָב תְּמוּרָתָהּ, הַמִּתְאַוֶּה לְמַאֲכָל וּמִשְׁתֶּה יְצוֹדֵד בְּמִכְמַרְתּוֹ. וּלְכָל אֲשֶׁר יַחְפֹּץ יַטֶּנּוּ בְּחַנְפֵי לַעֲגֵי מָעוֹג. הֶחָפֵץ בַּכָּבוֹד הַמְּדֻמֶּה, חֶפְצוֹ הִיא רִשְׁתּוֹ. וְהַחֲנִיפָה תִּלְכְּדֶנּוּ לְהַעֲנִיק לְכָל אִישׁ מְגַמַּת חֶפְצוֹ אֶת אֲשֶׁר יִהְיֶה לְאֵל יָדָיו לַעֲשׂוֹת, כֵּן כָּל אֱנוֹשׁ בְּדַרְכּוֹ יִלָּכֵד, וְאֶל תְּכוּנַת נַפְשׁוֹ יְצַפֶּנּוּ הָרָמָאִים, לֵידַע וּלְהָבִין בַּמֶה יֵאָסֵר לִפְנֵיהֶם לְמַלֹאֹת דֵּי חֶפְצָם הֵן אֵלֶּה קְצוֹת דַּרְכָּם, וּמִי יְכַלְכֵּל כָּל נְתִיבוֹתֵיהֶם תִּקְצַר הַיְרִיעָה מֵהָכִיל.
<b>גַּם</b> זֹאת תְּכוּנַת הָאָדָם בְּעִסְקֵי הַתֵּבֵל, לְהִתְחַכֵּם לִהְיוֹת רוֹאֶה אֶת הַנּוֹלָד בְּכָל עִנְיָנָיו, לִרְאוֹת לְתַקֵּן כָּל דָּבָר טֶרֶם יָבֹא הָרָעָה כְּפִי אֲשֶׁר יִהְיֶה בְּכֹחוֹ — עִסְקֵי הַתֵּבֵל הֵמָּה יְלַמְּדוּ אֶת הָאָדָם עִנְיָנֶיהָ וְתַהֲלוּכוֹתֶיהָ. וְאִישׁ אִישׁ לְפִי טִבְעוֹ הַמְסֻגֶּלֶת כֵּן תָּקוּם בְּיָדוֹ חָכְמָתָהּ. וְהַמַּכְשֵׁלָה תַּחַת יַד הָאָדָם, וְאִם לֹא יִתֵּן מָקוֹם לִשְׁטוּתוֹ כֵּן תִּגְדַּל חָכְמָתוֹ, וְהַהֶרְגֵּל וְהַנִּסָּיוֹן בְּכָל דָּבָר מוֹשֶׁלֶת, וְלָזֹאת אִם הַתְּמִימוּת תִּהְיֶה חֲזָקָה לְבַל יִמּוֹטוּ רַגְלֵינוּ, מַה טּוֹב אִם נִשְׁתַּמֵּשׁ בְּדַרְכֵי ה' בְּאֵלּוּ הַדְּבָרִים, לְהִתְחַכֵּם לֵידַע טִבְעִי נַפְשֵׁנוּ בַּמֶה נוּכָל לִהְיוֹת נִצַדִּים לְהַטּוֹת לְבָבֵנוּ אֶל עֲבוֹדַת הַקֹּדֶשׁ, לְהָקֵל הַנִּסָּיוֹן. וְהַיִרְאָה תִּתֵּן עֹז וְתַעֲצוּמוֹת, וְהָאֶחָד יְחַזֵּק חֲבֵרוֹ, חָכְמַת הָעוֹלָם תָּקֵל הַמַּשָּׂא וְהַיִּרְאָה תִּסְעָדֵנוּ נִירָא וּנְפָחֵד מִכָּל פֶּגַע רַע וְעָוֹן, וְלָזֹאת מֵרָחוֹק נִבְרַח מִמְּצוּדָה רָעָה.
<b>קָצָר</b> עֵטִי לְהָכִיל מַחְשְׁבוֹתַי, וּבָזֶה תֵּן לְחָכָם וְיֶחְכַּם עוֹד, הָעֵסֶק בְּדַרְכֵי הָעֲבוֹדָה, הֵמָּה יְלַמְּדוּ אֶת הָאָדָם תַּהֲלוּכָתָהּ. וּבְיוֹתֵר אִישׁ אֶת רֵעֵהוּ יְלַמֵּד — וְאֶל הַתְּמִימוּת יְנַהֲלֵנוּ וּבִמְצוּדָה יִתְפְּשֶׂנוּ, לֹא לְמַעַן קְנוֹת כָּבוֹד, רַק לְמַעַן הָאֱמֶת וְהַצֶּדֶק, וְאֶל תְּכוּנַת נַפְשׁוֹ לִצְפּוֹן לְהַטּוֹת אֶת לְבָבוֹ אֶל הַיִּרְאָה וְהַתּוֹרָה! וְהַמַּכְשֵׁלָה תִּהְיֶה נֵר מֵאִיר לַעֲמֹד עַל הָאֱמֶת. אַז יִבְקַע כַּשַּׁחַר צִדְקֵנוּ. אִם נָשׁוּטָה נָא עַל פְּנֵי הַתֵּבֵל לְהָבִין פְּנִיּוֹת הָאָדָם וְשִׁקְרוּתוֹ, אֲשֶׁר בָּרוּר בְּעָלִיל יַעֲמֹד לְפָנֵינוּ. מְצֹרָף אֶל הַתְּמִימוּת הַקְּבוּעָה. זֹאת בְּכֹחָהּ לְגָרֵשׁ כָּל דָּבָר מוּזָר וּמַחְשָׁבָה בִּלְתִּי נְכוֹנָה עִם הַיִּרְאָה הָעוֹזֶרֶת. וְלָזֹאת סוֹף דָּבָר לְהַחְזִיק בְּדַרְכֵי הַמּוּסָר, וּלְהַעֲמִיק וּלְהָבִין אֵיךְ לְהִשְׁתַּמֵּשׁ בְּחָכְמַת הָעוֹלָם, לְחַזֵּק הַמּוּסָרִי וְלֹא לַהֲרֹס חַס וְחָלִילָה, וּבְאֵין תַּחְבּוּלוֹת אֵין חָכְמָה, וּבְאֵין לִמּוּד אֵין חָכְמָה מוֹצֵאת. וְלָזֹאת הַלִּמּוּד יִהְיֶה לְקָרֵב נְפָשׁוֹת אֶל הַמּוּסָרִי וּלְיַסֵּד בְּחָכְמַת הָעוֹלָם עִם הַיִּרְאָה וְתֹקֶף הַתְּמִימוֹת.

Chapter 5

<b>אֲנַחְנוּ</b> בְּרוֹאֵי ה' יִתְבָּרַךְ מְחַכֵּי חַסְדּוֹ מְיַחֲלֵי רַחֲמָיו. בַּמֶה נִזְכֶּה בְּעֵינֵי אֲדוֹנֵנוּ, וּבַמֶּה נִמְצָא חֵן לְפָנָיו יִתְבָּרַךְ שְׁמוֹ. אִם לֹא בִּהְתְדַמּוֹת מְעַט בִּדְרָכָיו. וּבְמִדַּת טוּבוֹ הַפְּרוּשָׂה עַל כָּל הַנִּבְרָאִים, מִבְּלִי סִבָּה קְדוּמָה לָזֶה, רַק רַחֲמִים פְּשׁוּטִים בְּאֵין מְעוֹרֵר, כֵּן אֲנַחְנוּ נֶחָלֵץ חוּשִׁים לְעֶזְרַת הַחֲלָשִׁים מִבְּלִי מְבַקֵּשׁ וּמִבְּלִי מְעוֹרֵר. אָכֵן מַה כֹּחֵנוּ, עֶזְרָתֵינוּ לְהֶבֶל דָּמָה הָרַע נִפְרָץ, וְהָרְשָׁעָה גָּבְרָה, אֵין מָנוֹס וְאֵין מִפְלָט אִם לֹא בַּמַּחְתֶּרֶת נָבוֹאָהּ לְהָפֵר עֲצַת מְרֵעִים, וּבְהַשְׂכֵּל נְבַצֵּעַ מַאֲוָיֵנוּ לִכְבֹּשׁ הָרָשָׁע, בְּמַאֲסָר הַצֶּדֶק, בְּכַבְלֵי הַמִּדּוֹת, וּבִרְחִיקַת הַתַּאֲווֹת, זֹאת יְסוֹד הַדָּבָר לִבְנוֹת עַלָיו דַּיֵּק, אָכֵן מִי יָכִין חֹמֶר וּלְבֵנִים מִי יוֹצִיא הַדָּבָר לְמַעֲשֵׂהוּ יָשָׁר בָּאָדָם אֵין. גַּם דַּעַת וּתְבוּנָה חָסְרוּ, וּבְזֹאת נָשׁוּבָה לְאָחוֹר הָכִי אֵין יְרֵאִים בְּיִשְׂרָאֵל. מַדּוּעַ רַחֲקָה מָזוֹר וּתְרוּפָה, יִרְאֵי ה' הֵמָּה יִלְבְּשׁוּ עֹז לִכְבֹּשׁ אֶת הָרֶשַׁע בִּמְצוּדַת תַּאֲווֹתָיו. וּמַה יַּעַצְרֵם מוּכָנִים הֵמָּה לְכָל חֵפֶץ לְבָבָם לְהָקִים מְזִימָתָם, הֲכִי הַגֶּשֶׁם יִמְנָעֵם, וְאִם הַבֹּשֶׁת וְהַכְּלִימָה יְבַלְבְּלֵם, הֲיִרְאֵי ה' יִקָּרְאוּ אִם כֹּה דַּרְכֵי הַתּוֹרָה הֲלֹא זֶה רֵאשִׁית דְּבָר ה' לְבַל יֵבֹשׁ מֵהַמַּלְעִיגִים, וְלִזְרוֹת הַלְאָה חֲמוּדֵי תֵּבֵל וַהֲבָלָיו וּבְזֹאת הַתְּבוּנָה וְהַחוּשׁ יִנְגְדּוּ זֶה לָזֶה.
<b>וְלָזֹאת</b> נְבַקֵּשׁ שָׁלוֹם וְנִרְדְּפָה. לָדַעַת מְקוֹר מוֹצָא הַיִּרְאָה, וּמֵאַיִן בָּאָה אִם מֵהַהֶרְגֵּל הַיּוֹמִי, אִם מֵהַלִּמּוּד בְּדַעַת וּבְהַשְׂכֵּל הַחוּשׁ יָעִיד כִּי דַּעַת וּתְבוּנָה אַיִן מָנוֹחַ אֵין לָהּ גַּם חֵלֶק אֵין לָהּ בְּיִרְאַת ה', גַּם מֵרָחוֹק אַל תַּעֲמֹד וְלָזֹאת צָדְקוּ דִּבְרֵי הַחוּשׁ בַּל יְכַזְּבוּ וּמַה יּוֹסִיף תֵּת רַעְיוֹן הַתְּבוּנָה, אִם בִּיסוֹדֵי הַיִּרְאָה לֹא שָׁלַט כֹּחָהּ, אָכֵן מִי לֹא יָבִין כִּי הַחוּשׁ הוּא כְּלִי מוּכָן לְקַבֵּל כָּל הַצּוּרוֹת וּבְשִׁנּוּי הַצּוּרָה יִשְׁתַּנֶּה הַחוּשׁ. אִם בְּתַחְבּוּלוֹת יַעֲשֶׂה לְחַבֵּר הַתְּבוּנָה לְיִרְאָה. גַּם הַחוּשׁ יִשְׁתַּנֶּה, בְּעֵין עוֹזֵר וְסוֹמֵךְ.
<b>וְלָזֹאת</b> רֵאשִׁית מַעֲשֵׂינוּ לְחַזֵּק יָדַיִם רָפוֹת, לְנַהֲלֵם אֶל בֵּית הַסֵּפֶר לִמּוּד הַמּוּסָרִי, בְּהַשְׂכֵּל וַדַעַת, בְּלֵב נָכוֹן, וּבִשְׂפָתַיִם דּוֹלְקִים, וְלַחֲזֹר מַאַמְרֵי חז"ל הַמַּלְהִיבִים לֵב הָאָדָם, אִישׁ אִישׁ דֵּי מַחְסוֹרוֹ אֲשֶׁר יֶחְסַר לוֹ, וְהָיָה אִם יִהְיֶה ה' עִמָּנוּ לְבַצֵּעַ מַעֲשֵׂינוּ, וְיַכָלְנוּ עֲמֹד, וּבְזֹאת מַה נָּכוֹן הַדָּבָר לְכָל אִישׁ אֲשֶׁר קִרְבַת ה' יֶחְפָּצוּן, לִהְיוֹת שׁוֹקֵד עַל הַדָּבָר, לְהַסִּיר וּלְבַטֵּל כָּל מוֹנֵעַ וּמְעַכֵּב בְּתַחְבּוּלוֹת נְכוֹנוֹת וּמוֹעִילוֹת.
<b>אַחַת</b> הִיא הַמְרַפֵּא כָּל נֶגַע וּמַחֲלָה רָעָה, נִגְעֵי הָאֵבָרִים וְהַנְּפָשׁוֹת, אֲשֶׁר גַּם בִּהְיוֹת הַהֶרְגֵּל עוֹזֵר לְיִרְאָה וּלְתוֹרָה, בִּלְעֲדֵי לִמּוּד הַמּוּסָרִי, רַחֲקָה מְאֹד מִמַּטָּרָה הַנִּרְצֵית, הַמִּדּוֹת מְקֻלְקָלוֹת, מִלְחֶמֶת הַיֵּצֶר אֲשֶׁר לָזֶה בָּאנוּ לָעוֹלָם מֵאַיִן תִּמְצָא, רַק אֶל הָרָצוֹן יִפְנוּ כֹּחוֹתֵינוּ. וּמַה נֹּאמַר עַתָּה אֲשֶׁר הַהֶרְגֵּל מִתְנַגֵּד אֶל הַיִּרְאָה, אִם לֹא נִפְנֶה אֶל מָזוֹר הַמּוּסָרִי. אֵין מָקוֹם לַעֲבוֹדַת ה'. וְכִמְעַט יֵאוּשׁ בָּדָבָר:
<b>וּבְזֹאת</b> רְפוּאָה קַלָּה הִיא וּפִרְיָהּ רָב. מִי הָאִישׁ הֶחָפֵץ חַיִּים לִהְיוֹת מִמְּזַכֵּי הָרַבִּים, אֲשֶׁר כַּכּוֹכָבִים יַזְהִירוּ, וְצִדְקָתָם לְעוֹלָם לֹא תִּמְחֶה, לֵאוֹר בְּאוֹר הַחַיִּים, יַחְטֹף הַמִּצְוָה הַלָּזוּ בִּזְמָנָהּ, כִּי מִי יוֹדֵעַ מַה יּוּלָד יוֹם, וְאִם לֹא עַכְשָׁיו אֵימָתַי, וּבָזֶה נִבְנֶה גַּם אֲנַחְנוּ לִלְטֹשׁ הָרַעְיוֹן לִכְבֹּשׁ הַיֵּצֶר וְתַאֲווֹתָיו. וְהָבֵא לְלַמֵּד נִמְצָא לַמֵּד. רֵאשִׁית דָּבָר לְהַכִּיר מַצְפּוּן אֱנוֹשׁ. מְגַמַּתוֹ חֶפְצוֹ וּרְצוֹנוֹ מָה הוּא. וְכַמָּה יִרְחַק מִן מַטְרַת הָאֱמֶת אֲשֶׁר נִבְרָא, בַּמֶה יֶאֱסֹר תַּאֲוָתוֹ לְהַטּוֹתוֹ אֶל הָעֲבוֹדָה הַשְּׁלֵמָה הַלֵּזוּ, יְגִיעַת לִמּוּד הַמּוּסָרִי, לִהְיוֹת לִיסוֹד מוֹסָד לִלְחֹם מִלְחֶמֶת חוֹבָה מִלְחֶמֶת הַיֵּצר, אִם בִּכְפִיַּת הָאֵבָרִים, לַעֲשׂוֹת הֵפֶךְ הָרָצוֹן וְגַם בִּלְטִישַׁת הָרַעְיוֹן, לִכְפּוֹת מְעָט הַלֵּב, אִם בַּחֲזָרַת מַאַמְרֵי חז"ל בְּמָתוּן וּבְעִיּוּן, וְאִם בְּהַעֲמָקַת הַשֵּׂכֶל בְּהַרְחָבַת הָעִנְיָנִים. לְפִי נְטִיַּת הַטֶּבַע וְהֶרְגֵּלוֹ, מַה שֶּׁגָּבוּ הָעִנְיָנִים הָאֵלֶּה. אֲשֶׁר חִיּוּבָם מְצוּדָה עַל כָּל אֲשֶׁר נִשְׁמַת רוּחַ חַיִּים בְּאַפָּיו. לִלְחֹם מִלְחַמְתּוֹ, וּבְיָדוֹ הַבְּחִירָה, לִכְבֹּשׁ הַמִּלְחָמָה לְהַטּוֹת אֵבָרָיו אֶל הַשְּׁלֵמוּת הָאֲמִיתִי.

Chapter 6

<b>הָרַב</b> בַּעַל מְסִילַת יְשָׁרִים בְּהַקְדָּמַת סִפְרוֹ הַנִּכְבָּד, הֵחֵל לֹאמַר כִּי לֹא יִכְתֹּב רַק דְּבָרִים פְּשׁוּטִים וְנוֹדָעִים עַיֵּין שָׁם. אֵין מְסִילַת יְשָׁרִים לְפָנַי כָּעֵת — כֵּן אָנֹכִי לֹא אֶכְתֹּב רַק אֲשֶׁר נֶאֶמְרוּ וְנִשְׁנוּ רַבּוֹת פְּעָמִים, כִּי יוֹם הַכִּפּוּרִים, לְבַד מִצְוָתוֹ הַגְּדוֹלָה, עֲשֵׂה שֶׁיֵּשׁ בָּהּ כָּרֵת וְעוֹד כוּ', הוּא תּוֹעֶלֶת גְּדוֹלָה לְהָאָדָם לְהַצִּילוֹ מִצָּרוֹת רַבּוֹת וְנִשְׂגָּבוֹת, אֲשֶׁר הָאָדָם בְּעַצְמוֹ, הוּא הָאָדָם אֲשֶׁר אֵין בְּיָדֵינוּ לְכַנּוֹתוֹ רַק — אָנֹכִי — אָנֹכִי הַלָּזֶה. הוּא הַמְדַבֵּר, הוּא הַחוֹשֵׁב, הוּא הַמִּתְאַוֶּה, הוּא הַמִּתְעַמֵּל לְהַשִּׂיג תַּאֲוָתוֹ, הוּא מִתְחַבֵּא בְּחֹמֶר הַגּוּפָנִי אֲשֶׁר בְּהִתְבַּטֵּל כֹּחוֹתָיו — הִיא הַמִּיתָה — הָאָנֹכִי הַלָּזֶה הוּא עוֹד בְּחַיּוּתוֹ וְכֹחוֹתָיו, מֻפְשָׁט מֵעוֹלַם הַגַּשְׁמִי הוּא הִתְקַשְּׁרוּת הַנֶּפֶשׁ, הוּא הָאָנֹכִי עִם הַחֹמֶר הוּא הַגּוּף, בִּתְכוּנָה אֲשֶׁר הָאָנֹכִי הַלָּזֶה מֻכְשָּׁר לְצַעַר וְעֹנֶג, לְטוֹב לוֹ אוֹ לְרָע לְצַעַר נוֹרָא וְאָיוֹם אוֹ לְעֹנֶג נִפְלָא אֲשֶׁר אֵין עֲרוֹךְ לָהֶם, גְּבוֹהִים לְמַעְלָה הַרְבֵּה נֶגֶד הַצַּעַר וְהַעֹנֶג אֲשֶׁר מֻכְשָּׁר הָאָנֹכִי הַלָּזֶה בָּעוֹלַם הַזֶּה, בִּהְיוֹתוֹ קָשׁוּר עִם הַגּוּף, הַצַּעַר וְהָעֹנֶג הַלָּזֶה תָּלוּי בְּהִתְנַהֲגוּת הָאָדָם הוּא הָאָנֹכִי בָּעוֹלַם הַזֶּה בִּשְׁמִירָתוֹ צִוּוּי ד' יִתְבָּרַךְ שְׁמוֹ, בְּהִתְקַיְּמוֹ צִוּוּיוֹ יִתְבָּרַךְ שְׁמוֹ, יַשִּׂיג הָאָדָם הוּא הָאָנֹכִי עֹנֶג גָּדוֹל וּבְעָבְרוֹ צִוּוּיוֹ יִתְבָּרַךְ שְׁמוֹ יַשִּׂיג צַעַר נוֹרָא:
<b>עַל</b> כָּל מִין עֲבֵרָה נִבְדַּל בְּתַשְׁלוּם גְּמוּל עָנְשָׁהּ בְּאֵיכוּתָהּ מֵחַבֵרְתָּהּ לְפִי מִשְׁפָּטוֹ יִתְבָּרַךְ שְׁמוֹ, בְּכָל פְּרָט הָעֲבֵרָה נִבְדָּלִים בְּנֵי אָדָם זֶה מִזֶּה, בְּקַבָּלַת עָנְשָׁם, לְפִי תְּכוּנָתָם וּמַצָּבָם בָּעוֹלַם הַזֶּה, עָשִׁיר וְעָנִי, חָכָם וְסָכָל, זָרִיז וְעָצֵל בְּטִבְעוֹ, וְכַיּוֹצֵא הַרְבֵּה וְהַרְבֵּה בְּחִינוֹת שׁוֹנוֹת — אוֹתוֹ הָאָדָם עַצְמוֹ — הוּא הָאָנֹכִי פְּרָטִי בְּאוֹתוֹ פְּרָט חֵלֶק מִן הָעֲבֵרָה עַצְמָהּ, נִבְדַּל בְּעָנְשָׁהּ לְפִי הִתְחַלְּפוּת תְּכוּנַת מַצָּבוֹ, מֵעֵת הַמְּנוּחָה, לְעֵת הַטִּרְדָה, מִתְּכוּנַת הַמְּנוּחָה לִתְכוּנַת הַטִּרְדָה, מִתְּכוּנַת שְׁקִיטַת הָרַעְיוֹן לִתְכוּנַת בִּלְבּוּל הָרַעְיוֹן, וְכַיּוֹצֵא בְּחִינוֹת מִתְחַלְּפוֹת הַרְבֵּה, וְכָל אֲשֶׁר תָּקֵל לִפְנֵי הָאָדָם לְהִשָּׁמֵר מֵהָעֲבֵרָה, הֵן שֶׁלֹּא לַעֲשׂוֹת עֲבֵרָה, אוֹ שֶׁלֹּא לְבַטֵּל עֲשִׂיַּת מִצְוָה, כֵּן תִּגְדַּל עָנְשׁוֹ לְמַעְלָה, וּבְכָל בְּחִינָה וּמַדְרֵגָה אֲשֶׁר יִתְחַלֵּק מִכָּבֵד לַקַּל — אֲשֶׁר יֵשׁ כָּבֵד לַקַּל מִמֶּנָּה, וְיֵשׁ קַל לַכָּבֵד מִמֶּנָּה, כֵּן תִּתְחַלֵּק הָעֳנָשִׁים, מִצַּעַר גָּדוֹל לְצַעַר קָטָן, הַגָּדוֹל נֶגֶד הַקָּטָן מִמֶּנּוּ, הַקָּטָן נֶגֶד הַגָּדוֹל מִמֶּנּוּ:
<b>וְכַאֲשֶׁר</b> יַשְׁקִיף הָאָדָם בְּעֵין בִּינָתוֹ, אוֹ בִּדְרִישָׁה מֵאַחֵר הַמֵּבִין יוֹתֵר מִמֶּנּוּ, עַל פְּרַט הָעֲבֵרָה הַנִּדְרֶשֶׁת לוֹ, עַד כַּמָּה תַּעֲלֶה חִיּוּב שְׁמִירָתָה עַל פִּי הַתּוֹרָה, אִם שֶׁלֹּא לַעֲשׂוֹת עֲבֵרָה, אוֹ שֶׁלֹּא לְבַטֵּל מִצְוָה, לְפִי מַצַּב הַכְּבֵדוּת לִשְׁמֹר כִּי יֵשׁ חִלּוּק לִדְאוֹרַיְתָא וְרַבָּנָן וְכוּ', וְהוּא מֻשְׂכָּל רִאשׁוֹן מוּבָן מֵעַצְמוֹ, שֶׁהָעֹנֶשׁ יִהְיֶה יוֹתֵר גָּדוֹל מִכְּבִידַת שְׁמִירַת מְנִיעַת הָעֲבֵרָה, וְאַחַר כָּךְ יֵלֵךְ הַלְאָה יִרְאֶה גַּם בְּהַשְׁקָפָה רִאשׁוֹנָה וּבִמְרוּצַת הָרַעְיוֹן, כִּי יֵשׁ הַרְבֵּה בְּחִינוֹת, יוֹתֵר גְּדוֹלִים מִמַּצָּבוֹ עַד מַצַּב הַחִיּוּב לִשְׁמִירָה, לַקַּל נֶגֶד כָּבֵד מִמֶּנָּה, וְעַל פִּי בְּחִינוֹת הַלָּלוּ בְּחִינוֹת רַבּוֹת מִתְחַלְּקוֹת לַחֲלָקִים וּמַדְרֵגוֹת רַבּוֹת מְאֹד, כֵּן יִגְדַּל עָנְשׁוֹ לְמַעְלָה לְמַעְלָה, יֶחֱרַד מְאֹד לֵבַב הָאָדָם הַנִּלְבָּב גַּם בְּלִי עִיּוּן וְהַעְמָקַת הַמּוּסָרִי:
<b>הוּא</b> הַדָּבָר אֲשֶׁר בְּיָדֵינוּ לְהַלְבִּישׁ בְּמַאֲמַר הַכָּתוּב תְּהִלִּים צ"ד אַשְׁרֵי הַגֶּבֶר אֲשֶׁר תְּיַסְּרֶנּוּ וְגוֹ' וּמִתּוֹרָתְךָ תְּלַמְּדֶנּוּ, הַיְנוּ כִּי עַל יְדֵי יִסּוּרֵי עוֹלַם הַזֶּה יִנָּצֵל מֵעֳנָשִׁים קָשִׁים וּמָרִים כַּנִּזְכָּר לְעֵיל, וּמֵאַיִן יִוָּדַע לְהָאָדָם — אִם כִּי יוֹדֵעַ הוּא כִּי עָנֹשׁ יֵעָנֵשׁ, אֲבָל לְכָל הַפָּחוֹת בְּהַשְׁקָפָה כְּלָלִית לֵידַע כִּי עָצוּם וְנוֹרָא הוּא מְאֹד לְהָאָדָם, הוּא הָאָנֹכִי הָעוֹבֵר — הוּא וּמִתּוֹרָתְךָ תְּלַמְּדֵנּוּ כַּנִּזְכָּר לְעֵיל בִּדְבָרִים קְצָרִים מְעַטֵּי הַכָּמוּת, וְרַב הָאֵיכוּת, לַמַּעֲמִיק וּמַעֲמִיק בָּהֶם:
<b>וּבָזֹאת</b> עֲשֶׂרֶת יְמֵי תְּשׁוּבָה יְמֵי מַעֲשֶׂה הֵמָּה, לִרְאוֹת לְהֵטִיב דְּרָכֵינוּ לַשָּׁנָה הַבָּאָה לְשָׁלוֹם, כְּמַאֲמַר חֲכָמֵינוּ זַ"ל בֵּינוֹנִים תְּלוּיִין וְעוֹמְדִין מֵרֹאשׁ הַשָּׁנָה עַד יוֹם הַכִּפּוּרִים זָכוּ כוּ' <small>(רֹאשׁ־הַשָּׁנָה דַּף ט"ז)</small>, וְכַאֲשֶׁר הָאָדָם בָּעוֹלָם הַזֶּה שְׁתֵּי בְּחִינוֹת לְפָנָיו, הָאֶחָד אֵינוֹ בְּיָדוֹ הִיא תְּשׁוּקַת הָאָדָם לִהְיוֹת מָלֵא וְגָדוּשׁ בְּצָרְכֵי הָעוֹלָם הַזֶּה, וְהַשֵּׁנִי הִיא אֲשֶׁר בְּיָדוֹ לְפִי תְּכוּנַת מַצָּבוֹ לְמַלְּאוֹת חֶפְצוֹ וְהִצְטָרְכוּת עוֹלָם הַזֶּה, וְכָל אֲשֶׁר יִקְטַן הָאָדָם בְּמַצָּבוֹ בָּעוֹלָם הַזֶּה עוֹד יוֹתֵר יִתְעַמֵּל לְהַשִּׂיג חֶפְצוֹ, הֶעָנִי הַמַּחֲזִיר עַל הַפְּתָחִים מִתְעַמֵּל יוֹתֵר, וְאֵינֶנּוּ כָּבֵד וּמוּזָר לְפָנָיו טִרְחָתוֹ לְהַשִּׂיג מְעַט כֶּסֶף אוֹ אֹכֶל מִבַּעַל הַבַּיִת, הָאֶבְיוֹן יוֹתֵר מִבֵּינוֹנִי, הַבֵּינוֹנִי יוֹתֵר מֵעָשִׁיר, יַעַן מַה? יַעַן כִּי לְבַד הֶכְרֵחוֹ עוֹד יוֹתֵר יְקַבֵּל צַעַר מִמְּנִיעַת מְעַט הָאֹכֶל כוּ', הָאֶבְיוֹן בִּבְחִינַת צַעֲרוֹ מֵהַנֶּחְסָר לוֹ — הָאֶבְיוֹן יוֹתֵר מִבַּעַל הַבַּיִת כוּ':
<b>כֵּן</b> הָאָדָם בִּבְחִינַת חִיּוּב עֲבוֹדָתוֹ לַד' יִתְבָּרַךְ שְׁמוֹ, שְׁתֵּי בְּחִינוֹת לְפָנָיו אֲשֶׁר שְׁתֵּיהֶם בְּיָדוֹ, הָאֶחָד בְּכָל הָעִתִּים כָּל אֶחָד בִּבְחִירָתוֹ לִהְיוֹת מָלֵא וְגָדוּשׁ בַּעֲבוֹדָתוֹ יִתְבָּרַךְ שְׁמוֹ, וְגַם בַּעֲשֶׂרֶת יְמֵי תְּשׁוּבָה הָאָדָם בְּיָדוֹ לְהִתְחַלֵּף לְאִישׁ אַחֵר, לִהְיוֹת צַדִּיק לַשָּׁנָה הַבָּאָה לְשָׁלוֹם. הַשֵּׁנִי הִיא הַבְּחִינָה לְפִי הַמַּצָּב בַּעֲבוֹדָתוֹ יִתְבָּרַךְ שְׁמוֹ בְּכָל הָעִתִּים, וּבִפְרָט בַּעֲשֶׂרֶת יְמֵי תְּשׁוּבָה הַיְסוֹד הָרָאשִׁי הוּא. לְהַשְׁקִיף וּלְהִתְבּוֹנֵן עַל דְּרָכָיו וְלִרְאוֹת לִשְׁמֹר לְכָל הַפָּחוֹת חֵלֶק הַקַּל מִמֶּנּוּ לְפִי מַצָּבוֹ וְיִרְאָתוֹ, וּבָזֶה יִנָּצֵל מֵחֵלֶק הַיּוֹתֵר חָמוּר בְּאוֹתָהּ הָעֲבֵרָה כַּנִּזְכָּר לְעֵיל:
<b>וְאֶפְתְּחָה</b> בְּמָשָׁל פִּי, בְּהַנּוֹגֵעַ לַלִּמּוּד הַמּוּסָרִי לֵילֵךְ לִפְעָמִים לְבֵית הַמּוּסָר, אֲשֶׁר הוּא דָּבָר נָקֵל, וְלִמּוּד הַיִּרְאָה חוֹבָה עַל הָאָדָם, וְאוּלַי תִּהְיֶה אֵיזֶה נִמְשָׁל לִדְבָרִים אֲחֵרִים הַנּוֹגֵעַ לַעֲבוֹדָתוֹ יִתְבָּרַךְ שְׁמוֹ, הַהִלּוּךְ לְבֵית הַמּוּסָרִי דָּבָר נָקֵל הוּא גַּם לַמֻּטְרָד בַּעֲסָקָיו, בִּפְרָט בְּשַׁבָּת קֹדֶשׁ, אָכֵן יָדוּעַ הוּא כִּי לִמּוּד תּוֹרָה גְּמָרָא אוֹ פּוֹסֵק, הוּא יוֹתֵר גָּדוֹל וְיוֹתֵר חוֹבָה בְּשַׁבָּת קֹדֶשׁ לַטָּרוּד בַּעֲסָקָיו בְּחֹל, וְלָזֹאת טוֹב לְסַנֵּף הַבֵּית־מִדְרָשׁ דִּלְמַטָּה, אוֹ חֶדֶר הַסָּמוּךְ לְלִמּוּד הַגְּמָרָא כַּנִּזְכָּר לְעֵיל, לְמַעַן לֹא תִּהְיֶה הִתְנַגְּדוּת לִמּוּד הַמּוּסָרִי הָרָחוֹק מִבֵּית הַמִּדְרָשׁ הָרָגִיל לְכָל אֶחָד לְלִמּוּד הַגְּמָרָא כַּנִּזְכָּר לְעֵיל הָעִקָּרִית וְהַמּוּסָר טָפֵל אֵלָיו:
<b>לִמּוּד</b> הַמּוּסָרִי חוֹבָה עַל הָאָדָם, וּבְיוֹתֵר לָאָדָם הַטָּרוּד בַּעֲסָקָיו, וּמַחֲלָתוֹ גְּדוֹלָה בַּעֲבוֹדָתוֹ יִתְבָּרַךְ שְׁמוֹ, אָכֵן לֹא דָּבָר קַל הוּא לְהִשְׁתַּמֵּשׁ בִּרְפוּאַת לִמּוּד הַמּוּסָרִי, נֶגֶד מַחֲלָה הָעַזָּה הַנִּצְרֶכֶת רְפוּאוֹת גְּדוֹלוֹת:
<b>כִּי</b> אֲנַחְנוּ רוֹאִים בְּכֹחוֹת הָאָדָם הֵן הַנּוֹגֵעַ לַשֵּׂכֶל, כָּל לִמּוּד בְּרֵאשִׁיתוֹ הוּא בַּמַּצָּב הַבָּרוּר, וּבְכָל זֶה הוֹלֵךְ בִּכְבֵדוּת, הַנַּעַר הַמַּתְחִיל לִלְמֹד עִבְרִית, לֵידַע לְהַגִּיד הַמִּלּוֹת בִּתְחִלָּה, כַּמָּה יִתְעַמֵּל עִמּוֹ מְלַמְּדוֹ לְהָאִיר לְפָנָיו הָאוֹתִיּוֹת, וְאַחַר־כָּךְ לְחַבֵּר תֵּבָה שְׁלֵמָה, בְּכָל זֹאת יִתְנַהֵג הַנַּעַר בִּכְבֵדוּת גָּדוֹל בְּקָרְאוֹ הָאוֹתִיּוֹת וְהַמִּלּוֹת, וְאַחַר־כָּךְ כְּשֶׁיִּקְנֶה הַהֶרְגֵּל הַנִּצְרָךְ לְפִי תְּכוּנָתוֹ יִקְרָא בִּמְרוּצָה בְּלִי הִתְבּוֹנְנוּת כְּלָל, הוּא אֲשֶׁר נִקְרָא אֵצֶל חוֹקְרֵי כֹּחוֹת נַפְשׁוֹת הָאָדָם, כֹּחוֹת מְאִירִים בְּרוּרִים אוֹ כֵּהִים [קְלָארֶע אוּן דּוּנְקֶעלֶע], כֵּן גַּם בְּכֹחוֹת הִתְפַּעֲלוּת הַנַּפְשִׁי, יֶשְׁנָם כֹּחוֹת מְאִירִים [קְלָארֶע] וְכֵהִים [דּוּנְקֶעלֶע], הַכֵּהִים הֵמָּה יוֹתֵר חֲזָקִים וּמוֹצִיאִים פְּעֻלָּתָם בְּהִתְעוֹרְרוּת מְעַט בְּחֹזֶק יָד, אַהֲבַת הָאָדָם לְצֶאֱצָאָיו כֵּהִים הֵמָּה, וְכִמְעַט בְּרֹב הָעִתִּים אֵינָם נִרְגָּשִׁים לְהָאָדָם עַצְמוֹ, וּבְהִתְעוֹרְרוּת קְטַנָּה תִּתְלַהֵב לְאֵשׁ בּוֹעֶרֶת, תַּאֲוַת הָאָדָם הֵמָּה הַכֵּהִים אֲשֶׁר בְּלִי הִתְעוֹרְרוּת מָה, כִּמְעַט אֵינָם נִרְגָּשִׁים, וְלָזֹאת גָּדוֹל כֹּחָם לִמְשֹׁל בָּאָדָם:
<b>לִמּוּד</b> הַמּוּסָרִי יְסוֹדוֹ וְרֵאשִׁיתוֹ בְּחִינַת הַבְּרֵרוֹת בְּהִתְפַּעֲלוּת הַנֶּפֶשׁ, וְלָזֹאת כִּמְעַט בְּרֹב פְּעָמִים אֵין בְּכֹחוֹ לַעֲזֹר נֶגֶד הַתַּאֲוָה בְּחִינַת הַכֵּהֶה [דּוּנְקֶעלֶע] הַחֲזָקָה, אָכֵן כְּמוֹ בַּלִּמּוּד הַשִּׂכְלִי כָּל פַּעַם לִמּוּד הַבָּרוּר עוֹשֶׂה רֹשֶׁם בִּבְחִינַת הַכֵּהֶה, אֲשֶׁר בְּלֹא זֶה לֹא יִצְטָרְכוּ הַלִּמּוּדִים לְהִוָּלֵד בְּחִינַת הַכֵּהֶה הַגְּמוּרָה לֵידַע בִּמְרוּצָה כִּמְעַט בְּלִי הִתְבּוֹנְנוּת. וּבִתְנַאי שֶׁלֹּא יִהְיֶה הֶפְסֵק זְמַן גָּדוֹל בֵּין לִמּוּדֵי הַבָּרוּר, לְמַעַן לֹא יִתְרוֹקֵן וְיִתְבַּטֵּל רֹשֶׁם הַכֵּהֶה, כִּי אָז לִמּוּד פַּעַם הַשֵּׁנִי יִהְיֶה הָרֵאשִׁית, וְכֵן עַד אֵין סוֹף, כֵּן גַּם בְּהִתְפַּעֲלוּת נַפְשִׁי כָּל הִתְפַּעֲלוּת עוֹשָׂה רֹשֶׁם מָה בִּבְחִינַת הַכֵּהֶה, וּכְשֶׁיִּתְחַבְּרוּ הִתְפַּעֲלוּת נַפְשִׁית רַבּוֹת בְּדָבָר אֶחָד, בְּלִי הֶפְסֵק זְמַן גָּדוֹל בֵּינֵיהֶם, דְּהַיְנוּ עַל יְדֵי הִתְעוֹרְרוּת קְטַנּוֹת בֵּינֵיהֶם, כְּמוֹ בַּלִּמּוּד הַשִּׂכְלִי עַל יְדֵי תּוֹרָה מְעַט בֵּין הַלִּמּוּד בְּבֵרוּר, יִוָּלְדוּ כֹּחוֹת נְפָשׁוֹת הַכֵּהִים אֲשֶׁר חֲזָקִים הֵמָּה לְהוֹצִיא פְּעֻלָּתָם:
<b>כֵּן</b> בַּלִּמּוּד הַמּוּסָרִי, אִם יִתֵּן הָאָדָם אֶת נַפְשׁוֹ, לְפִי מַצַּב מַחֲלָתוֹ בַּעֲבוֹדָתוֹ יִתְבָּרַךְ שְׁמוֹ, לְלִמּוּד מוּסָרִי בְּהִתְפַּעֲלוּת הַנֶּפֶשׁ, בְּלִי הֶפְסֵק זְמַן גָּדוֹל בֵּין הַלִּמּוּדִים, וּבְהִתְעוֹרְרוּת מְעַט בֵּין הַלִּמּוּדִים, מִזֶּה יִוָּלֵד כֹּחוֹת הַכֵּהִים לַעֲזֹר נֶגֶד הַתַּאֲוָה הַפְּרוּשָׁה — וְהִנֵּה לֹא דָּבָר קַל הוּא לַטָּרוּד בַּעֲסָקָיו, וּמַחֲלָתוֹ רַבָּה, וְעִתּוֹתָיו קְצָרִים, וּמַה גַּם תּוֹרָתוֹ, קָבַעְתָּ עִתִּים לַתּוֹרָה הִיא הָרִאשׁוֹנָה לְפָנָיו:
<b>אָכֵן</b> לֵילֵךְ בְּשַׁבָּת קֹדֶשׁ לְבֵית הַמּוּסָר, לִלְמֹד מוּסָר בְּהִתְפַּעֲלוּת הַנֶּפֶשׁ [סְנִיף לְלִמּוּד הַגְּמָרָא הָעִקָּרִית הַנִּזְכָּר לְעֵיל] וְגַם לָרוּץ אֵיזֶה פְּעָמִים בַּשָּׁבוּעַ עַל שָׁעָה קַלָּה כִּמְעַט גַּם אֵיזֶה מִינוּטִין, לְמַעַן לֹא יִתְבַּטֵּל הָרוֹשְׁמִים הַכֵּהִים מֵאֹרֶךְ הַזְּמן מִשַּׁבָּת קֹדֶשׁ לְשַׁבָּת קֹדֶשׁ, נָקֵל מְאֹד לַעֲשׂוֹתָהּ וּפִרְיָהּ רַב לְהוֹעִיל לִקְנוֹת בְּחִינַת כֹּחוֹת נֶגֶד הַתַּאֲוָה, לְכָל הַפָּחוֹת לִמְשֹׁל לִהְיוֹת סוּר מֵרָע וַעֲשֵׂה טוֹב בִּבְחִינוֹת הַקַּלּוֹת לִפְנֵי הָאָדָם, אֲשֶׁר הֵמָּה בְּחִינוֹת חֲמוּרוֹת יוֹתֵר וּמַזִּיקוֹת לְהָאָדָם — הוּא הָאָנֹכִי, יוֹתֵר וְיוֹתֵר בְּעוֹלָמוֹ הַחַי הָאֲמִתִּי:
<b>הַטּוֹב</b> לִרְאוֹת שֶׁיִּהְיֶה נָקֵל לָבֹא בְּבֵית הַמּוּסָר בְּכָל מֵעֵת לְעֵת הַיּוֹם וְהַלַּיְלָה בְּאֵין מַפְרִיעַ וְאֵין טִרְחָה, — אֲשֶׁר בְּכָל עֵת שֶׁיִּפֹּל בְּלֵב הָאָדָם לָרוּץ אֶל בֵּית הַמּוּסָר עַל אֵיזֶה מִינוּטִין, לֹא יִהְיֶה לוֹ שׁוּם מַפְרִיעַ מִצַּד בֵּית הַמּוּסָר, זֹאת כִּמְעַט סִבָּה הַטִּבְעִית, אֲשֶׁר לִמּוּד הַמּוּסָרִי אֵינוֹ פּוֹעֵל פְּעֻלָּתוֹ הַנִּדְרֶשֶׁת, מִסִּבַּת הֶפְסִיקוֹת זְמַן אָרֹךְ בְּלִי הִתְעוֹרְרוּת קְטַנָּה בֵּינֵיהֶם. כֵּן גַּם יֵשׁ סִבּוֹת רוּחָנִיּוֹת הִיא הָעֲבֵרוֹת, הַמְטַמְטְמוֹת לִבּוֹ שֶׁל אָדָם וְהָיָה לְאֶבֶן חָלִילָה, רְפוּאָתָהּ הָעִקָּרִי לִמּוּד הַתּוֹרָה וְגַם הַתְּפִלָּה בְּהַכְנָעָה, תִּתְאַסְּפוּ נָא בַּעֲשָׂרָה תִּלְמְדוּ קֹדֶם מוּסָר אוֹ יִדְרֹשׁ אֶחָד, וְאַחַר־כָּךְ לְהִתְפַּלֵּל בְּיַחַד עַל יֵצֶר הָרוּחָנִי:
<b>הַחוֹב</b> הַיּוֹתֵר פְּרוּשָׂה עַל הָאָדָם הוּא לִמּוּד תּוֹרָה לִשְׁמָהּ. אוֹ לְכָל הַפָּחוֹת בִּתְכוּנַת עֲשִׂיָּתָהּ לִשְׁמָהּ. כְּמוֹ בְּמִצְוָה שֶׁלֹּא לִשְׁמָהּ, הַאִם מֻתָּר לַעֲשׂוֹת וּלְקַיֵּם בְּלִי תְּכוּנָתָהּ כְּמוֹ לִשְׁמָהּ, כֵּן גַּם בַּתּוֹרָה, וּמַה שֶּׁמִּנְהָגָן שֶׁל יִשְׂרָאֵל לִלְמֹד שֶׁלֹּא כְּדֶרֶךְ שֶׁלּוֹמְדִין לִשְׁמָהּ, כְּמוֹ הָעִקָּר לֵידַע דִּינֵי אֹרַח חַיִּים הַנִּצְרָכִים, אֲשֶׁר זֶהוּ הַחוֹב הָרִאשׁוֹן לַנַּעַר וְלָאַבְרֵךְ, הוּא כִּי הַיְסוֹד הָרִאשׁוֹן הוּא יְכֹלֶת הַלִּמּוּד, אֲשֶׁר לָזֶה מְסֻגָּל מְאֹד כְּפִי הַמִּנְהָג, וְאֵין לְהַאֲרִיךְ בָּזֶה כָּעֵת, רַק רָמַזְתִּי מְעַט לְמַעַן לֹא יִטְעֶה הַקּוֹרֵא בִּדְבָרַי:
<b>הַלִּמּוּד</b> בַּתּוֹרָה אֲשֶׁר יִקָּרֵא לִמּוּד, הוּא לִלְמֹד בַּחֲרִיפוּת הַדַּעַת [גִּיפְטִיג] כָּל אֶחָד מַחֲזִיק בְּכָל עֹז סְבָרָתוֹ. הֲלִשְׁמָהּ הִיא שְׁקִיטַת הָרוּחַ, אִם כִּדְבָרָיו וְאִם כִּדְבָרֵי חֲבֵרוֹ לִהְיוֹת שָׁוֶה בְּעֵינָיו. וְהֵמָּה כִּמְעַט דְּבָרִים מִתְנַגְּדִים זֶה לָזֶה, לָזֹאת הוֹרוּנוּ חֲכָמֵינוּ זַ"ל אֵיךְ לְהִתְנַהֵג, כְּמַאֲמָרָם קִדּוּשִׁים <small>(דַּף ל')</small> אֲפִלּוּ הָאָב וּבְנוֹ הָרַב וְתַלְמִידוֹ שֶׁעוֹסְקִין בַּתּוֹרָה בְּשַׁעַר אֶחָד, נַעֲשִׂים אוֹיְבִים זֶה אֶת זֶה, וְאֵינָם זָזִים מִשָּׁם עַד שֶׁנַּעֲשִׂים אוֹהֲבִים זֶה אֶת זֶה, שֶׁנֶּאֱמַר וְאֶת וָהָב בְּסוּפָה כוּ' עַיֵּן שָׁם, הָאֵיבָה בָּרִאשׁוֹנָה הִיא בְּחִינַת הַלִּמּוּד בַּחֲרִיפוּת הַדַּעַת [גִּיפְטִיג] כַּנִּזְכָּר לְעֵיל, וְהָאַהֲבָה בְּסוֹפָהּ הִיא בְּחִינַת הַלִּשְׁמָהּ, לְבַטֵּל כָּל אֶחָד דַּעְתּוֹ לֵילֵךְ אַחַר הָרֹב אוֹ הַגָּדוֹל, אוֹ לַעֲמֹד כָּל אֶחָד בְּדַעְתּוֹ כְּמוֹ עָשׂוּ בֵּית שַׁמַּאי כְּדִבְרֵיהֶם כוּ' <small>(יְבָמוֹת דַּף י"ד)</small>, עַל פִּי הַגְּדָרִים הַמְבֹאָרִים בַּגְּמָרָא וּפוֹסְקִים בָּזֶה. אָכֵן בְּהַנְהָגַת חִבָּה וְרֵעוּת, הִיא בְּחִינַת הַלִּשְׁמָהּ, לְקַיֵּם הָאֱמֶת, הִיא בְּחִינַת הַלִּמּוּד, לְהַגִּיד וּלְחַזֵּק כָּל אֶחָד סְבָרָתוֹ הַנִּרְאֶה נָכוֹן בְּעֵינָיו, וְהַשָּׁלוֹם הִיא בְּחִינַת הַלִּשְׁמָהּ אָהֲבוּ, <small>(יְבָמוֹת שָׁם ע"ב)</small> :
<b>כֵּן</b> גַּם בְּכָל עִיּוּן הַשַּׁיָּךְ לַעֲבוֹדָתוֹ יִתְבָּרַךְ שְׁמוֹ, כְּמוֹ בַּמְפַקְּחִים עַל לִמּוּד לִבְנֵי עֲנִיִּים תּוֹרָה, הָעִיּוּן הִיא בְּחִינַת הַתּוֹרָה, כִּי מַה הִיא הַתּוֹרָה, הַלִּמּוּד לֵידַע אֵיךְ רְצוֹנוֹ יִתְבָּרַךְ שְׁמוֹ, כֵּן בְּכָל הָעִיּוּנִים אֲשֶׁר הֵמָּה הָעִיּוּן אֵיךְ רְצוֹנוֹ יִתְבָּרַךְ שְׁמוֹ לְהִתְנַהֵג בַּמִּצְוָה הַזֹּאת, הֵמָּה עֲנָפִים מִבְּחִינַת הַתּוֹרָה, וּצְרִיכָה לִהְיוֹת בָּרִאשׁוֹנָה בַּחֲרִיפַת הַדַּעַת, וְהַסּוֹף הַלִּשְׁמָהּ לְבַטֵּל כָּל אֶחָד דַּעְתּוֹ בְּשָׁלוֹם וְרֵעוּת לְהִתְנַהֵג אַחַר הָרֹב כַּנִּזְכָּר לְעֵיל — הָעִיּוּן אֵיךְ לְהִתְנַהֵג בְּסִדְרֵי הָעִנְיָנִים הַשַּׁיָּכִים לַעֲבוֹדָתוֹ יִתְבָּרַךְ שְׁמוֹ, נָקֵל בְּחִינַת הַלִּשְׁמָהּ לִשְׁמֹר, וְצָרִיךְ הָאָדָם לְהַרְגִּיל אֶת עַצְמוֹ לִרְאוֹת שֶׁיִּהְיֶה בִּבְחִינַת לִשְׁמָהּ — הַנִּסָּיוֹן יוֹרֶנּוּ כִּי בְּלִמּוּד הַתּוֹרָה, הַחִסָּרוֹן יוֹתֵר גָּדוֹל אִם יֶחְסַר מַה בִּבְחִינַת הַלִּמּוּד מִן בְּחִינַת הַלִּשְׁמָהּ, וְצָרִיךְ הָאָדָם לִנְטוֹת יוֹתֵר אַחַר בְּחִינַת הַלִּמּוּד, וּבִשְׁאָר הָעִיּוּנִים הַחִסָּרוֹן יוֹתֵר גָּדוֹל חֶסְרוֹן בְּחִינַת לִשְׁמָהּ, וְצָרִיךְ הָאָדָם לִנְטוֹת אַחַר בְּחִינַת לִשְׁמָהּ — לָזֹאת יָשִׂים הָאָדָם לִבּוֹ וְנַפְשׁוֹ לִרְאוֹת שֶׁיִּהְיוּ הָעִיּוּנִים בַּעֲבוֹדָתוֹ יִתְבָּרַךְ שְׁמוֹ בִּבְחִינַת לִשְׁמָהּ, הַדָּבָר נָקֵל לְקַיְּמָהּ, וּבְחֶסְרוֹן בְּחִינַת לִשְׁמָהּ, הָעֲבֵרָה גְּדוֹלָה וְנִשָּׂאָה, כִּי יִוָּלֵד חָלִילָה לְהוֹצִיא מִשְׁפָּט מְעֻקָּל בְּהַנְהָגָה נֶגֶד רְצוֹנוֹ יִתְבָּרַךְ שְׁמוֹ:
<b>עֲבוֹדָתוֹ</b> יִתְבָּרַךְ שְׁמוֹ הַיּוֹתֵר כְּבֵדָה עַל הָאָדָם הִיא מַשָּׂא וּמַתָּן בֶּאֱמוּנָה, אֲשֶׁר עָלָיו שׁוֹאֲלִין לְהָאָדָם — הוּא הָאָנֹכִי — בָּרִאשׁוֹנָה בְּבוֹאוֹ לָדוּן עַל הַנְהָגָתוֹ <small>(שַׁבָּת דַּף ל"א)</small>, הַדַּעַת נוֹטָה כִּי אִם יַעֲבֹר הָאָדָם בְּמִין הָעֲבֵרָה בִּבְחִינַת הַקַּלָּה, אֲשֶׁר לְבַד עָנְשָׁהּ הֶחָמוּר יוֹתֵר מֵעֲבֵרָה בִּבְחִינַת הַכְּבֵדוֹת, — גַּם כֵּן עֲשִׂיַּת הָעֲבֵרָה הָעַצְמָהּ בִּבְחִינַת הַכְּבֵדוּת, יִכָּנֵס עַל יְדֵי זֶה מַה בִּבְחִינַת הַקַּלּוֹת, כִּי גַּם אִלּוּ הָיְתָה קַל לְפָנָיו הָיָה עוֹבְרָהּ. וְכֵן בַּעֲשִׂיַּת הַטּוֹב כָּל מַה שֶּׁכָּבֵד יוֹתֵר עַל הָאָדָם לְקַיְּמָהּ יִגְדַּל שְׂכָרוֹ כְּמַאֲמָרָם זַ"ל לְפוּם צַעֲרָא אַגְרָא, וּבָזֹאת בַּעֲשׂוֹתוֹ אוֹתָהּ הַמִּצְוָה בִּבְחִינַת הַקַּלּוֹת, יִכָּנֵס גַּם כֵּן בִּבְחִינַת הַכְּבֵדוּת כִּי גַּם אִם הָיָה כָּבֵד לְפָנָיו הָיָה מְקַיְּמָהּ:
<b>אוּלַי</b> לָזֶה רָמְזוּ רַבּוֹתֵינוּ זַ"ל <small>(סֻכָּה דַּף נ"ג)</small> לֶעָתִיד לָבֹא מְבִיאוֹ הַקָּדוֹשׁ־בָּרוּךְ־הוּא לַיֵּצֶר הָרָע כוּ' צַדִּיקִים נִדְמֶה לָהֶם כְּהַר גָּבוֹהַּ וּרְשָׁעִים נִדְמֶה לָהֶם כְּחוּט הַשְּׂעָרָה כוּ' עַיֵּן שָׁם, כִּי הַצַּדִּיק הַמְקַיֵּם גַּם בִּבְחִינַת הַכְּבֵדוּת, מַרְאִים לָהֶם שֶׁגַּם הַבְּחִינוֹת הַקַּלּוֹת, בַּבְּחִינוֹת הַכְּבֵדוֹת יִכָּנְסוּ. וְהָרָשָׁע הָעוֹבֵר גַּם בַּבְּחִינוֹת הַקַּלּוֹת, מַרְאִים לוֹ שֶׁגַּם בְּחִינַת הַכְּבֵדוֹת בִּבְחִינַת הַקַּלּוֹת יִכָּנְסוּ מַה — לָזֹאת יְחַפֵּשׂ לְקַיֵּם מַשָּׂא וּמַתָּן בֶּאֱמוּנָה לְכָל הַפָּחוֹת בַּבְּחִינוֹת הַקַּלּוֹת:
<b>אָכֵן</b> שִׁגְגַת תַּלְמוּד כוּ' הַטּוֹב לִקְבֹּעַ שִׁעוּר לְלִמּוּד חֹשֶׁן מִשְׁפָּט, וְיָבוֹאוּ בַּעֲלֵי בָּתִּים לִפְעָמִים זֶה וְלִפְעָמִים זֶה, כִּי כָּל סָעִיף כִּמְעַט נָקֵל לְהַסְבִּירוֹ בִּפְנֵי עַצְמוֹ, וְהַבַּעֲלֵי בָּתִּים יְעַיְּנוּ אֵיךְ יִהְיֶה הַדִּין שַׁיָּךְ כָּעֵת, כִּי הָעֲסָקִים נִשְׁתַּנּוּ וְזֶה כִּמְעַט הַתְחָלַת יְדִיעַת הַלִּמּוּד בְּחֹשֶׁן מִשְׁפָּט, לֵידַע וּלְהָבִין אֵיךְ הֵם שַׁיָּכִים כָּעֵת, וּבָזֶה יִהְיֶה בְּיַד בַּעֲלֵי בָּתִּים לִדְרֹשׁ וְלַחֲקֹר אֵצֶל תּוֹפְשֵׂי הַתּוֹרָה, אֵיךְ לְקַיֵּם אֶת אֲשֶׁר יִקְרֶה לִפְנֵיהֶם לְכָל הַפָּחוֹת בַּבְּחִינוֹת הַקַּלּוֹת, אִישׁ לְפִי מַצָּבוֹ וְיִרְאָתוֹ:
<b>וּבָזֹאת</b> כַּפָּרַת עֲו‍ֹנוֹת בְּיוֹם הַכִּפּוּרִים הַתָּלוּי בִּתְשׁוּבָה, הִיא עֲזִיבַת הַחֵטְא תִּכְבַּד מְאֹד, אַל יִרֶף הָאָדָם לַעֲשׂוֹת הֲכָנָה לְיוֹם הַכִּפּוּרִים לְכָל הַפָּחוֹת בַּבְּחִינוֹת הַקַּלּוֹת, הַיְנוּ לַעֲסֹק בַּעֲשֶׂרֶת יְמֵי תְּשׁוּבָה בְּעִנְיְנֵי הַתְּשׁוּבָה לְכָל הַפָּחוֹת בַּבְּחִינוֹת הַקַּלּוֹת, לֵילֵךְ לְבֵית הַמּוּסָר בַּלַּיְלָה בְּעֵת פָּנוּי מֵעֲסָקָיו, לִלְמֹד מוּסָר בְּהִתְפַּעֲלוּת הַנֶּפֶשׁ כִּמְעַט בְּכָל לַיְלָה, אֲשֶׁר יִוָּלֵד מִזֶּה אֵיזֶה בְּחִינַת כֵּהֶה [דּוּנְקֶעלֶע] לְקַבָּלַת לִמּוּד הַמּוּסָר בְּלֹא נֶדֶר לְכָל הַפָּחוֹת בְּשַׁבָּת קֹדֶשׁ [סְנִיף לְלִמּוּד הַגְּמָרָא כַּנִּזְכָּר לְעֵיל] וְלָרוּץ אֵיזֶה פְּעָמִים בְּשָׁבוּעַ. לְכָל הַפָּחוֹת עַל אֵיזֶה מִינוּטִין, לְמַעַן לֹא יַשְׁבִּית רֹשֶׁם הַכֵּהֶה הֶפְסֵק הַזְּמַן כַּנִּזְכָּר לְעֵיל, וּלְהַרְגִּיל אֶת עַצְמוֹ לְהַשְׁקִיף עַל דְּרָכָיו, לְהַרְגִּישׁ לְהַבְחִין בֵּין קַל לְכָבֵד, אֲשֶׁר לְכָל הַפָּחוֹת יַעַזְרֵהוּ הַמּוּסָרִי, לִשְׁמֹר הַתּוֹרָה וְהַמִּצְוָה בַּבְּחִינוֹת הַקַּלּוֹת, וְיָבֹא לִבְחִינַת בַּעַל תְּשׁוּבָה בְּיוֹם הַכִּפּוּרִים הַבָּא עָלֵינוּ לְטוֹבָה, לְכָל הַפָּחוֹת בְּקַבָּלַת עֲזִיבַת הַחֵטְא בַּבְּחִינוֹת הַקַּלּוֹת, וּבָזֶה הַבָּא לְטַהֵר יְסַיְּעֵהוּ הַקָּדוֹשׁ־בָּרוּךְ־הוּא לֵילֵךְ מִדַּרְגָּא לְדַרְגָּא לְקַיֵּם הַתּוֹרָה וְהַמִּצְוָה, גַּם בַּבְּחִינוֹת הַכְּבֵדוֹת לְטוֹב לְהָאָדָם — הוּא — הָאָנֹכִי — בְּעוֹלָמוֹ הַנִּצְחִי:

Chapter 7

<b>כָּל</b> הַדְּבָרִים שֶׁבָּעוֹלָם מֻרְכָּבִים הֵמָּה בִּיצִיאָתָם לָאוֹר מִסִּבָּה וּמְסוֹבֵב, הַשָּׂגַת הַתְּבוּאָה מֵהַשָּׂדֶה הִיא מְסוֹבֶבֶת, מִסִּבּוֹת רַבּוֹת הַקּוֹדֶמֶת לָהּ זְרִיעָה חֲרִישָׁה כו' — קִנְיַן הַכֶּסֶף לְהָאָדָם הוּא מְסוֹבָב מִסִּבּוֹת שׁוֹנוֹת, מִסַּחַר שְׂכִירוּת וְכַיּוֹצֵא — כָּל סִבָּה הִיא מְסוֹבֶבֶת מִסִּבָּה הַקּוֹדֶמֶת לָהּ — הַזְּרִיעָה בַּשָּׂדֶה הִיא הַסִּבָּה הָרִאשׁוֹנָה לִצְמִיחַת הַתְּבוּאָה, וְהִיא מְסוֹבֶבֶת מִן הָאָדָם הַזּוֹרֵעַ, וּזְרִיעַת הָאָדָם מְסוֹבֶבֶת מִסִּבַּת חֶפְצוֹ, אִם לְהַשִּׂיג הַתְּבוּאָה, אוֹ לְהַשָּׂגַת שְׂכִירוּת בְּעַד זְרִיעָתוֹ וְכַיּוֹצֵא, סוֹף דָּבָר אֵין מְסוֹבָב בְּלִי סִבָּה לְהִוָּלֵד הַמְסוֹבֵב, וְאֵין סִבָּה אֲשֶׁר אֵינֶנָּה נוֹלֶדֶת מִסִּבָּה הַמְסַבַּבְתָּהּ, עַד הַסִּבָּה הָרִאשׁוֹנָה סִבָּה עַצְמִית הִיא הָאֱלֹקִית:
<b>בְּעִנְיְנֵי</b> תַּהְלוּכוֹת הָאָדָם. לְצָרְכֵי גּוּפוֹ וְנַפְשׁוֹ הָאַרְצִי, הַשָּׂגַת מָמוֹן, הַשָּׂגַת כָּבוֹד וְכַיּוֹצֵא, סִבָּתָם הָרִאשׁוֹנָה (לְעֵינֵי בָּשָׂר לֹא בְּשִׂכְלִי כִּי הַכֹּל הוֹלֵךְ מִסִּבָּה הָרִאשׁוֹנָה הָאֲמִתִּית) הוּא חָפֵץ רְצוֹנוֹ אֲשֶׁר יֵלֵךְ וְיִוָּלֵד מֵעַצְמוֹ, וּמִזֹּאת יִתְגַּלְגְּלוּ אַחַר־כָּךְ מְסוֹבָבִים אֲשֶׁר הֵמָּה סִבּוֹת לַמְסוֹבָבִים, עַד אֲשֶׁר יֵצֵא חֵפֶץ רְצוֹנוֹ לָאוֹר, אוֹ עַל יְדֵי אָדָם אַחֵר הַמְעוֹרְרוֹ אִם מִכְּפִיָּה אוֹ עַל יְדֵי פִּתּוּי. לְהָעִיר חֶפְצוֹ וּרְצוֹנוֹ, וְהִיא הַסִּבָּה הָרִאשׁוֹנָה (לְעֵינֵי בָּשָׂר) לְהָאָדָם. אֲשֶׁר תִּוָּלֵד וּתְסוֹבָב מֵאָדָם אַחֵר, אֲשֶׁר לוֹ יֵשׁ סִבּוֹת אֲשֶׁר הֵבִיאוּ לָזֶה, לְעוֹרֵר סִבָּה רִאשׁוֹנָה לְזוּלָתוֹ:
<b>עַתָּה</b> נָשׁוּב וְנִרְאֶה, מַה תִּהְיֶה סִבָּה הָרִאשׁוֹנָה שֶׁיִּתְעוֹרֵר הָאָדָם לְפַקֵּחַ עַל מַעֲשָׂיו, וּלְהִתְבּוֹנֵן בְּמוּסָר בְּחֹדֶשׁ אֱלוּל (הָעִנְיָן הַלָּזֶה שַׁיָּךְ גַּם לְכָל הַשָּׁנָה מַה שֶּׁנּוֹגֵעַ לַעֲבוֹדָתוֹ יִתְבָּרַךְ שְׁמוֹ) הֲלֹא אֵין חֵפֶץ טִבְעִי לָזֶה כְּמוֹ בְּעִנְיְנֵי הָאַרְצִי — רַבּוֹתֵינוּ הַקַּדְמוֹנִים נוֹחָם עֵדֶן חָרְדוּ עַל הַדָּבָר, סָמְכוּ עַל פִּרְקֵי דְּרַבִּי אֱלִיעֶזֶר וְהִתְקִינוּ לִתְקֹעַ שׁוֹפָר בֶּאֱלוּל, וְהִיא הָיְתָה הַסִּבָּה הָרִאשׁוֹנָה לְעוֹרֵר הָאָדָם מִשְּׁנָתוֹ וּמֵהַבְלֵי טִרְדוֹתָיו לְפַקֵּחַ עַל מַעֲשָׂיו, כְּמַאֲמַר הַכָּתוּב <small>(עָמוֹס ג')</small> אִם יִתָּקַע שׁוֹפָר בָּעִיר וְהָעָם לֹא יֶחֱרָדוּ:
<b>אָכֵן</b> נוֹדַע כִּי מְסוֹבָב לֹא יִוָּלֵד אִם לֹא מִסִּבָּה הַדּוֹמָה לוֹ, מְסוֹבָב כָּבֵד לֹא יֵצֵא מִסִּבָּה קַלָּה:
<b>וּבָזֹאת</b> הַדָּבָר הַזֶּה תְּקִיעַת הַשּׁוֹפָר הָיְתָה סִבָּה הָרִאשׁוֹנָה לְהָאָדָם הַשָּׁקוּעַ מִבַּיִת וּמִחוּץ בַּעֲבוֹדָתוֹ יִתְבָּרַךְ שְׁמוֹ, וְסִבָּה קַלָּה תְּעוֹרְרֵהוּ לְפַקֵּחַ עַל עַצְמוֹ בִּבְחִינָה יוֹתֵר נַעֲלָה — אֲבָל מַה נֹּאמַר וּנְדַבֵּר, וּמַה לַּעֲשׂוֹת עַתָּה אֲשֶׁר מְשֻׁקָּעִים אֲנַחְנוּ מִבַּיִת וְחוּץ בְּהַבְלֵי טִרְדַת הַתֵּבֵל, וְהַלֵּב מְטֻמְטָם וְקָשֶׁה כְּצוּר הַחַלָּמִישׁ, הַאִם הַהִתְעוֹרְרוּת הַקַּלָּה לְפָנֵינוּ תַּעֲשֶׂה רֹשֶׁם בָּאֶבֶן הַחֲזָקָה:
<b>אָכֵן</b> אִם לֹא נִמְשֹׁךְ חַבְלֵי הַיֵּצֶר עַל עַצְמֵנוּ, בְּלִי דַּעַת לַהֲפֹךְ אוֹר לְחֹשֶׁךְ, לֵאמֹר עַל הַקַּל כִּי כָּבֵד הוּא — הַדָּבָר נִרְאֶה בַּעֲלִיל, כִּי לֵילֵךְ לִפְעָמִים בְּבֵית הַמּוּסָר בֶּאֱלוּל, הוּא דָּבָר קַל מְאֹד, וְעִם גֹּדֶל הַטִּרְדָה יֵשׁ זְמַן לָזֶה בְּלִי עָמָל בַּיּוֹם אוֹ בַּלַּיְלָה, אֲשֶׁר תַּסְפִּיק לְפָנֵינוּ סִבַּת תְּקִיעַת הַשּׁוֹפָר, וְכַאֲשֶׁר יֵלֵךְ הָאָדָם אֶל בֵּית הַמּוּסָר הִיא סִבָּה גְּדוֹלָה וְנוֹרָאָה אֲשֶׁר בְּיָדָהּ לְהוֹצִיא מְסוֹבָבִים קָשִׁים וּכְבֵדִים:
<b>הוּא</b> מַאֲמַר חֲזַ"ל קִדּוּשִׁין <small>(דַּף ל')</small> אִם פָּגַע בְּךָ מְנֻוָּל זֶה מְשָׁכֵהוּ לְבֵית הַמִּדְרָשׁ, בָּתֵּי מִדְרָשׁ שׁוֹנוֹת יֵשׁ לִפְעָמִים, בֵּית הַמִּדְרָשׁ זֶה עָסְקוּ בְּעִנְיָנִים הַשַּׁיָּכִים לְמַשָּׂא וּמַתָּן בֶּאֱמוּנָה, בֵּית הַמִּדְרָשׁ אַחֵר עָסְקוּ בָּעִנְיָנִים הַנּוֹגְעִים בַּאֲכִילַת כַּשְׁרוּת וְכַיּוֹצֵא — רְפוּאַת הַתּוֹרָה לְהַיֵּצֶר הִיא כְּלָלִי וּפְרָטִי, כְּלָלֵי תּוֹרָה בְּעִידָנָא דְּעָסִיק בָּהּ מַגְנָא וּמַצְּלָא, פְּרָטִי וְהִיא הָרִאשׁוֹנָה וְכִמְעַט הָעִקָּרִית הִיא לְמַשָּׂא וּמַתָּן בֶּאֱמוּנָה הַתּוֹרָה הַשַּׁיָּךְ לָהּ, לַעֲמַל פִּינוּ תּוֹרָה הַשַּׁיָּךְ לָהּ, וּבְכָל פְּרָט אֲשֶׁר יִפְגַּע הַמְנֻוָּל לְהָאָדָם יֵלֵךְ לְבֵית הַמִּדְרָשׁ הַשַּׁיָּךְ לַפְּרָט הַלָּזֶה — וְלָזֹאת נִצְרָךְ לַלִּמּוּד הַמּוּסָרִי הַנִּדְרֶשֶׁת מְאֹד בֶּאֱלוּל. אֲשֶׁר פִּרְיוֹ שְׁתַּיִם הֵנָּה:
<b>הָאַחַת</b> גּוּפָנִי אֲשֶׁר הָאָדָם הוּא וּבְנֵי בֵּיתוֹ הַתְּלוּיִם עָלָיו בְּסַכָּנָה גְּדוֹלָה. לְעֵת דִּין הַגָּדוֹל, הִיא עֵת תְּקִיעַת שׁוֹפָר בְּרֹאשׁ הַשָּׁנָה, אֲשֶׁר הָאָדָם נִזְכָּר וְנִשְׁפָּט עַל מַעֲשָׂיו. וְהוּא בָּעֵת הַלָּזֶה נִדְמֶה לְכֹהֵן גָּדוֹל בְּעֵת שֶׁנִּכְנָס לְבֵית קָדְשֵׁי הַקָּדָשִׁים, כְּמַאֲמַר חֲכָמֵינוּ זַ"ל <small>(רֹאשׁ הַשָּׁנָה דַּף כ"ו)</small> שׁוֹפָר בְּרֹאשׁ הַשָּׁנָה כֵּיוָן דִּלְזִכָּרוֹן הוּא כִּבְפָנִים דָּמִי עַיֵּן שָׁם:
<b>וּמַה</b> יֶּחֱרַד לֵב הָאָדָם הָאוֹהֵב אֶת עַצְמוֹ וְאֶת בְּנֵי בֵּיתוֹ הַתְּלוּיִם עָלָיו (וְאִם כִּי עֵינֵי בָּשָׂר רוֹאוֹת אֲשֶׁר בְּנֵי אָדָם יָצְאוּ לְצֶדֶק בְּלִי הֲכָנוֹת וְהִתְעוֹרְרוּת הַיִּרְאָה וְהַמּוּסָר) לְהֵטִיב דַּרְכּוֹ, וּלְכָל הַפָּחוֹת לִשְׁבֹּר רוּחוֹ בְּשִׁבְרוֹן לֵבָב, אֲשֶׁר הוּא יְסוֹד הָרָאשִׁי, לִהְיוֹת מָגֵן עַל הַסַּכָּנָה הַגְּדוֹלָה הַמְרַחֶפֶת, כְּמַאֲמַר חֲכָמֵינוּ זַ"ל רֹאשׁ הַשָּׁנָה <small>(דַּף ט"ז)</small> כָּל שָׁנָה שָׁרְשָׁהּ בִּתְחִלָּתָהּ כוּ', הוּא שִׁבְרוֹן הַלֵּבָב וּכְמַאֲמָרָם זַ"ל שָׁם <small>(דַּף כ"ו)</small> בְּרֹאשׁ הַשָּׁנָה כַּמָּה דְּכַיִיף אִינַשׁ דַּעְתֵּיהּ טְפֵי מַעֲלֵי עַיֵּן שָׁם:
<b>הֲלֹא</b> לַכֹּל עֵת <small>(קֹהֶלֶת ג')</small> וְהָאָדָם לֹא יֵדַע אֶת עִתּוֹ כוּ', לְעֵת רָעָה כְּשֶׁפִּתְאוֹם תִּפֹּל עָלָיו <small>(שָׁם ט')</small> בְּלִי הֲכָנָה הַדְּרוּשָׁה לְהָכִין מָגֵן וְצִנָּה, לְהִשָּׁמֵר מֵהַפַּח הוּא יוֹם הַדִּין הַנּוֹרָא, כַּאֲשֶׁר גַּם עֵינֵי בָּשָׂר רוֹאוֹת כִּי כִּמְעַט בְּכָל רֹאשׁ הַשָּׁנָה נִדּוֹנִים רַחְמָנָא לִצְּלַן גַּם הַבַּחוּרִים לְמִיתָה חַס וְשָׁלוֹם, אֲשֶׁר שְׁאָר אֲנָשִׁים כְּגִילָם נִצּוֹלוּ, וְהוּא הַדָּבָר כִּי הַקָּדוֹשׁ־בָּרוּךְ־הוּא מַאֲרִיךְ אַף עַד עֵת הַקְּצוּבָה לְפָנָיו אֲשֶׁר לְכָל אָדָם עִתּוֹ לְבַדּוֹ:
<b>וְכַאֲשֶׁר</b> כֹּחַ הַצִּיּוּר מוֹעִיל לְמוּסָר, יְצַיֵּר הָאָדָם בְּעַצְמוֹ אִלּוּ הָיָה כֹּהֵן גָּדוֹל וְהָיָה צָרִיךְ לִכָּנֵס בְּיוֹם הַכִּפּוּרִים לְבֵית קָדְשֵׁי הַקָּדָשִׁים, הָיָה חָרֵד מְאֹד לְנַפְשׁוֹ בַּל יִפְגָּעֵהוּ רָעָה חָלִילָה, כֵּן יֶחֱזַק אֱמוּנָתוֹ אֱמוּנַת חֲכָמִים רַבּוֹתֵינוּ חַכְמֵי הַתַּלְמוּד זַ"ל, אֲשֶׁר פָּסְקוּ וְחָדְלוּ שׁוֹפָר שֶׁל פָּרָה, מִשּׁוּם אֵין קָטֵיגוֹר נַעֲשֶׂה סָנֵיגוֹר, הֲגַם שֶׁבְּבֵית הַכְּנֶסֶת הַמְקֻדָּשׁ בְּבִגְדֵי זָהָב נִכְנָסִים, אָכֵן שׁוֹפָר כֵּיוָן דִּלְזִכָּרוֹן אָתִי, וְהָאָדָם נִזְכָּר וְנִשְׁפָּט עַל כָּל מַעֲשָׂיו, כְּכֹהֵן גָּדוֹל הַנִּכְנָס לְקָדְשֵׁי הַקָּדָשִׁים דָּמִי, וְהַדְּבָרִים כַּהֲוָיָתָן, וּמְאֹד מְאֹד יֶחֱרַד לֵב הָאָדָם, הַמַּעֲמִיק בַּדָּבָר הַנּוֹרָא הַלָּזֶה:
<b>הַשֵּׁנִית</b> הִיא נַפְשִׁי — יֵדַע הָאָדָם כִּי הַקָּדוֹשׁ־בָּרוּךְ־הוּא מַאֲרִיךְ אַפּוֹ וְגַבֵּי דִּילֵיהּ, וְהָאָדָם בְּעַצְמוֹ הָעוֹשֶׂה דָּבָר נֶגֶד דַּעַת הַתּוֹרָה, אֲשֶׁר זֶה נֶגֶד רְצוֹנוֹ יִתְבָּרַךְ שְׁמוֹ עָנֹשׁ יֵעָנֵשׁ, כִּי גּוּף הָאָדָם אֵינוֹ רַק הַלְּבוּשׁ, וְכֹחַ הָאָדָם הַמַּרְגֶּשֶׁת נֹעַם וְצַעַר, הִיא הַחַיָּה גַּם אַחַר פְּשִׁיטַת הַלְּבוּשׁ, וּמְסֻגֶּלֶת לְהַשָּׂגַת נֹעַם וָצַעַר, וּמִן קִיּוּם תּוֹרָה וּמִצְו‍ֹת יִהְיֶה לְהָאָדָם בְּעַצְמוֹ הַמְקַיֵּם, עֹנֶג גָּדוֹל לְמַעְלָה לְמַעְלָה לְהַפְלִיא, וּמֵעֲשִׂיַּת עֲבֵרָה אוֹ בִּטּוּל תּוֹרָה וּמִצְו‍ֹת, יִהְיֶה לְהָאָדָם בְּעַצְמוֹ הָעוֹבֵר, צַעַר גָּדוֹל וְנוֹרָא, אֲשֶׁר יִנְהַם בְּאַחֲרִיתוֹ בְּאֵין מִפְלָט, אִם לֹא יָכִין מָנוֹס לוֹ, בְּעֵת נָשְׂאוֹ הַלְּבוּשׁ הִיא הִתְקַשְּׁרוּת הַנַּפְשִׁי עִם הַחָמְרִי:
<b>יוֹם</b> הַכִּפּוּרִים דָּבָר טוֹב לִמְאֹד, יוֹם סְלִיחָה וְכַפָּרָה, לֹא הָיוּ יָמִים טוֹבִים לְיִשְׂרָאֵל כְּיוֹם הַכִּפּוּרִים <small>(סוֹף תַּעֲנִית)</small> אֵין לָנוּ דָּבָר טוֹב מִמֶּנּוּ, אִם הָיִינוּ עוֹשִׂים הַהֲכָנָה הָרְאוּיָה לְתִקּוּן דְּרָכֵינוּ, כִּי יוֹם הַכִּפּוּרִים מְכַפֵּר עִם הַתְּשׁוּבָה הִיא עֲזִיבַת הַחֵטְא — אָכֵן גַּם הַמְעַט טוֹב מְאֹד, אֵין עֲרֹךְ לָהּ בְּעִנְיְנֵי הַתֵּבֵל, לִרְאוֹת לְכָל הַפָּחוֹת שֶׁתִּהְיֶה אֵיזֶה קַבָּלָה עַל לְהַבָּא בְּיוֹם הַכִּפּוּרִים:
<b>וְאֵין</b> לָנוּ מִסְּחֹר הַנּוֹשֵׂא פְּרִי רֶוַח, כְּמוֹ לַעֲשׂוֹת הֲכָנָה בַּלִּמּוּד הַמּוּסָרִי, וּלְהִתְבּוֹנֵן לְהֵטִיב דְּרָכָיו, עַד אֲשֶׁר יָבֹא לְאֵיזֶה קַבָּלָה לְהַבָּא בְּיוֹם הַכִּפּורִים, וּבְכָל בְּחִינָה קְטַנָּה שֶׁבַּקְּטַנּוֹת, אֲשֶׁר יָכִין הָאָדָם אֶת עַצְמוֹ, לְהַגְדִּיל בְּחִינַת יוֹם הַכִּפּוּרִים שֶׁלּוֹ, אֵין עֲרֹךְ וְאֵין דֵּי בָּאֵר הַצְלָחַת נַפְשׁוֹ לְהִנָּצֵל מִצָּרוֹת רַבּוֹת וּנְצוּרוֹת וְאֵין לָנוּ רֶוַח גָּדוֹל מִזֶּה:
<b>בָּזֹאת</b> יָשִׂים הָאָדָם לִבּוֹ וְנַפְשׁוֹ, לְהַרְכִּיב שְׁנֵי הָעִנְיָנִים, וּלְחַבְּרָם בְּהִתְקַשְּׁרוּת הַגּוּף וָנֶפֶשׁ, בִּתְחִלָּה יִשְׁבֹּר לְבָבוֹ מֵאֵימַת דִּין הַגּוּפָנִי כִּי נוֹרָא הוּא, וְחַיָּיו וְחַיֵּי בְּנֵי בֵּיתוֹ וּצְרָכָיו תָּלוּי בָּזֶה, וּמִזֶּה יָבוֹא לְתַקֵּן דְּרָכָיו, וְיִהְיֶה לְהוֹעִיל לְיוֹם הַכִּפּוּרִים, אָכֵן הַמְנֻוָּל הוּא הַיֵּצֶר הַשּׂוֹנֵא וְאוֹרֵב לָאָדָם לְטַמְטֵם לְבָבוֹ, אִם פָּגַע בְּךָ מָשְׁכֵהוּ לְבֵית הַמִּדְרָשׁ הַשַּׁיָּךְ לָזֶה הוּא בֵּית הַמּוּסָר, אִם אֶבֶן הוּא עַל יְדֵי לִמּוּד הַמּוּסָר (הִיא הַתּוֹרָה לְטִמְטוּם הַלֵּב) נִמּוֹחַ כַּנִּזְכָּר לְעֵיל:
<b>בְּכָל</b> הַשָּׁנָה סִבָּה הָרִאשׁוֹנָה, הִיא הַיִּרְאָה הַנָּטוּעַ בְּלֵב אִישׁ הַמַּאֲמִין וְיוֹדֵעַ בִּכְלָל, כִּי רַע וָמַר תִּהְיֶה אַחֲרִיתוֹ, בְּעָזְבוֹ תּוֹרַת וּמִצְוַת ד' יִתְבָּרַךְ שְׁמוֹ, אָכֵן הַתַּאֲוָה בְּעָכְרַתּוּ, יַרְגִּיל הָאָדָם אֶת עַצְמוֹ בְּלִמּוּד פּוֹסְקִים [לֹא לְבַטֵּל שִׁעוּרָיו הַקְּבוּעִים לוֹ כִּי לֹא לִסְתֹּר אִינַשׁ בֵּי כְּנִישְׁתָּא כוּ' בָּבָא בַּתְרָא דַּף ג'] וּבְהַגִּיעוֹ לְדִין הַשַּׁיָּךְ לוֹ יִלְמֹד מִמְּקוֹרוֹ, וְיַעֲמִיק הֵיטֵב לְפִי כֹּחוֹת תְּבוּנָתוֹ, וְדָבָר זֶה עוֹשֶׂה קִנְיָן בְּנַפְשׁוֹ לְשָׁמְרָהּ, כִּמְעַט יוֹתֵר מֵהִתְבּוֹנְנוּת הַיִּרְאָה, אָכֵן גַּם מֵהִתְבּוֹנְנוּת הַיִּרְאָה אַל יֶחְדַּל, וְאִם אֵין תּוֹרָה אֵין יִרְאָה, וְאִם אֵין יִרְאָה אֵין תּוֹרָה <small>(אָבוֹת)</small> :
<b>וּלְחֹלִי</b> הַיֵּאוּשׁ בִּרְאוֹתוֹ כִּי הַתַּאֲוָה גְּדוֹלָה לְפָנָיו, וְאֵין לְךָ מַחֲלָה כְּמוֹ הַיֵּאוּשׁ — יֵדַע הָאָדָם כִּי כָּל עֲבֵרָה תִּתְחַלֵּק לִבְחִינוֹת שׁוֹנוֹת, יֵשׁ אֲשֶׁר כָּבֵד לְפָנָיו לִשְׁמֹר מִמֶּנָּה, וְיֵשׁ בְּאוֹתָהּ עֲבֵרָה עַצְמָהּ, אֲשֶׁר יָקֵל לְפָנָיו בְּעִתִּים שׁוֹנוֹת, אוֹ בְּמַצָּבִים שׁוֹנִים כְּמוֹ בְּבִטּוּל תּוֹרָה, הַבְּחִינָה שׁוֹנָה מִשַּׁבָּת לְחֹל, מֵעֵת הַטִּרְדָה לָעֵת הַפְּנוּיָה, מִמַּצָּב דַּעַת הַנִּטְרֶדֶת, לְמַצַּב דַּעַת הַצְּלוּלָה וְכַיּוֹצֵא — וּבְכָל פְּרָטֵי הָעֲבֵרוֹת הָעֲבֵרָה הָאַחַת, תִּתְחַלֵּק לִבְחִינוֹת שׁוֹנוֹת לְפִי מַצַּב הָאָדָם וּתְכוּנָתוֹ. לֹא כָּל הָעִתִּים שָׁוֶה, וְלֹא כָּל הַתְּכוּנוֹת שָׁווֹת, וְכָל אֲשֶׁר יֵקַל לִפְנֵי הָאָדָם בְּאֵיזֶה בְּחִינָה לְהִשָּׁמֵר מֵהָעֲבֵרָה, תִּגְדַּל עָנְשׁוֹ לְמַעְלָה לְמַעְלָה, כְּמַאֲמַר חֲכָמֵינוּ זַ"ל מְנָחוֹת <small>(דַּף מ"ג)</small> גָּדוֹל עָנְשׁוֹ שֶׁל לָבָן יוֹתֵר מֵעָנְשׁוֹ שֶׁל תְּכֵלֶת כו' עַיֵּן שָׁם:
<b>וְלָזֹאת</b> יַרְגִּיל הָאָדָם אֶת עַצְמוֹ לְקַיֵּם מַאֲמַר הַכָּתוּב מִשְׁלֵי אִם תְּבַקְּשֶׁנָּה כַכֶּסֶף וְגוֹ', לְהַשְׁקִיף עַל תַּהֲלוּכוֹת צָרְכֵי הַגּוּף וְלִיקַּח מִמֶּנּוּ מָשָׁל וּמְלִיצָה לְנַפְשׁוֹ, הֲלֹא בְּצָרְכֵי הַגּוּף, אֵיךְ יַעֲמֹל הָאָדָם הַקְּשֵׁה יוֹם, לְהַשִּׂיג מָה לְצָרְכֵי גּוּפוֹ אִם כִּי מִצְעַר הִיא, וְאֵיךְ לֹא יִכְבַּד לִפְנֵי הָאָדָם לְהִתְעַמֵּל בְּעֵת דַּכְּאוֹ בְּיִסּוּרִים רַחֲמָנָא לִצְּלַן, לְחַפֵּשׂ וְלִרְאוֹת לְהָקֵל מַחֲלָתוֹ, וּמַדּוּעַ לֹא נַעֲשֶׂה כֹּה לְנַפְשֵׁנוּ, לִרְאוֹת לְכָל הַפָּחוֹת לְקַיֵּם הַמִּצְו‍ֹת הַקַּלּוֹת לְפָנֵינוּ לְקַיְּמָם, וּלְהִשָּׁמֵר מֵהָעֲבֵרָה בַּבְּחִינָה הַקַּלָּה, אֲשֶׁר תַּצִּילֶנּוּ מִיִּסּוּרִים קָשִׁים וּמָרִים רַחֲמָנָא לִצְּלַן, וּבָזֶה אֵין מָקוֹם לְיֵאוּשׁ לִפְנֵי הָאָדָם, אִם יָשִׂים לִבּוֹ וְנַפְשׁוֹ לְהַשְׁגִּיחַ בְּהַנְהָגַת צָרְכֵי הַגּוּף, לְהִשְׁתַּמֵּשׁ בָּהּ בְּצָרְכֵי הַנֶּפֶשׁ, אָכֵן מֵהַתְּשׁוּקָה וְהַחִפּוּשׂ לְקַיֵּם הַמִּצְו‍ֹת בִּשְׁלֵמוּתָם, הֵן לִמּוּד הַתּוֹרָה וְכַיּוֹצֵא, וּלְהִשָּׁמֵר מֵהָעֲבֵרוֹת לְגַמְרֵי אַל יַנִּיחַ יָדוֹ:
<b>כֵּן</b> גַּם בֶּאֱלוּל אִם כִּי הָעֵת קָצָר, יִרְאֶה לִלְמֹד הַסֵּפֶר הַקָּצָר כְּמוֹ שַׁעֲרֵי תְּשׁוּבָה לְרַבֵּנוּ יוֹנָה וְכַיּוֹצֵא, הַמְדַבֵּר כִּמְעַט מִכָּל שָׁרְשֵׁי מִצְו‍ֹת וַעֲבֵרוֹת, וּבְהַגִּיעוֹ לְדָבָר הַשַּׁיָּךְ יוֹתֵר לוֹ. יִרְאָה לִלְמֹד בְּהַעֲמָקָה. לְפִי כֹּחוֹת תְּבוּנָתוֹ וּלְפִי מַצַּב עֵת הַקָּצָר. וְיִרְאֶה לְחַלֵּק לִבְחִינוֹת שׁוֹנוֹת כַּנִּזְכָּר לְעֵיל, וּמִזֶּה הַתִּקְוָה לָבֹא לְאֵיזֶה בְּחִינָה בְּהָעֲבֵרָה הַלָּזוֹ בְּיוֹם הַכִּפּוּרִים לְבַעַל תְּשׁוּבָה גָּמוּר, לְקַבָּלַת עֲזִיבַת הַחֵטְא, בַּבְּחִינָה הַקַּלָּה לְפָנָיו קַבָּלָה אֲמִתִּית אֲשֶׁר אֵין עֲרֹךְ לְגֹדֶל מַעֲלָתָהּ לְטוֹב לוֹ בָּזֶה וּבַבָּא:
<b>כִּי</b> אֲנַחְנוּ רוֹאִים בְּחוּשׁ, מַה שֶּׁהוּא כִּמְעַט טִבְעִי לְהָאָדָם לְשָׁמְרָהּ, יָקֵל לְפָנָיו לְקַיְּמָהּ גַּם אִם תִּכְבַּד לְפָנָיו, וּבָזֶה הַמְּקוֹמוֹת שׁוֹנוֹת, בִּמְדִינָתֵנוּ יֵקַל לְהָאָדָם שְׁמִירַת שַׁבָּת, וְיַעֲמֹד כִּמְעַט בְּנִסְיוֹנוֹת, וּבְאַשְׁכְּנַז לְהָפִיק שְׁמִירַת הַשַּׁבָּת יוֹתֵר כָּבֵד לִשְׁמֹר כִּמְעַט מִכָּל עֲבוֹדַת ד' יִתְבָּרַךְ שְׁמוֹ, וְלָזֹאת הַלִּמּוּד בְּעִיּוּן וּבְהַעֲמָקָה עוֹשֶׂה רֹשֶׁם גָּדוֹל בְּנֶפֶשׁ הָאָדָם, עַד אֲשֶׁר יִהְיֶה מֻטְבָּע בְּנַפְשׁוֹ, וְיִשְׁמֹר כִּמְעַט בְּלִי שׁוּם מוּסָר, וְיַעֲמֹד גַּם בַּנִּסָּיוֹן, לִמּוּד הַתּוֹרָה בְּעִיּוּן וּבְהַעֲמָקָה בַּדִּין הַנִּצְרָךְ לְהָאָדָם, הוּא הַיְסוֹד לִשְׁמִירָתָהּ:

Chapter 8

<b>מִדְרַשׁ</b> רַבָּה וַיִּקְרָא פָּרָשָׁה ב' חֲדָשִׁים גַּם יְשָׁנִים דּוֹדִי צָפַנְתִּי לְךָ, אַבְרָהָם יִצְחָק וְיַעֲקֹב יְשָׁנִים, עַמְרָם בֶּן קְהָת וְכָל הַכְּשֵׁרִים שֶׁהָיוּ בְּמִצְרַיִם חֲדָשִׁים, חֲבוּרָתוֹ שֶׁל מֹשֶׁה וַחֲבוּרָתוֹ שֶׁל יְהוֹשֻׁעַ, וַחֲבוּרָתוֹ שֶׁל דָּוִד וְשֶׁל חִזְקִיָּה יְשָׁנִים, חֲבוּרָתוֹ שֶׁל עֶזְרָא וְשֶׁל הִלֵּל וְשֶׁל רַבִּי יוֹחָנָן בֶּן זַכַּאי, וְשֶׁל רַבִּי מֵאִיר וַחֲבֵרָיו חֲדָשִׁים, וַעֲלֵיהֶם הוּא אוֹמֵר חֲדָשִׁים גַּם יְשָׁנִים. <small>(פְּסָחִים דַּף קט"ז)</small> רַבָּן גַּמְלִיאֵל הָיָה אוֹמֵר כָּל שֶׁלֹּא אָמַר שְׁלֹשָׁה דְּבָרִים אֵלּוּ בְּפֶסַח לֹא יָצָא יְדֵי חוֹבָתוֹ, וְאֵלּוּ הֵן פֶּסַח מַצָּה וּמָרוֹר, וּפֵרֵשׁ רַשְׁבַּ"ם שֶׁלֹּא פֵּרֵשׁ טַעֲמָן, וּבָזֹאת בַּמִּצְו‍ֹת הַלָּלוּ בְּוַדַּאי הָרְשׁוּת נְתוּנָה לָתוּר וְלַחֲקֹר בְּטַעֲמֵיהֶן, וְיֵשׁ לְעַיֵּן מַדּוּעַ סִדְּרָן מָרוֹר אַחַר מַצָּה, הֲלֹא הַמַּעֲשֶׂה הָיְתָה בְּהִפּוּךְ וּלְפִי הַטַּעַם סִבַּת מָרוֹר קוֹדֵם:
<b>רַבּוֹתֵינוּ</b> זַ"ל אָמְרוּ בְּקִדּוּשִׁין <small>(דַּף מ')</small> לְעוֹלָם יִרְאֶה אָדָם עַצְמוֹ, כְּאִלּוּ חֶצְיוֹ חַיָּב וְחֶצְיוֹ זַכַּאי, וְלִפְעָמִים יִרְאֶה הָאָדָם בַּעֲלִיל שֶׁאֵינוֹ כֵן הֵן לְטוֹב וְכוּ', אָכֵן הָרַמְבַּ"ם זַ"ל כָּתַב בְּהִלְכוֹת תְּשׁוּבָה פֶּרֶק ג', כָּל אֶחָד וְאֶחָד מִבְּנֵי הָאָדָם יֵשׁ לוֹ זְכֻיּוֹת וַעֲו‍ֹנוֹת מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו צַדִּיק, וּמִי שֶׁעֲו‍ֹנוֹתָיו יְתֵרוֹת עַל זְכֻיּוֹתָיו רָשָׁע כוּ', וְשִׁקּוּל זֶה אֵינוֹ לְפִי מִנְיַן הַזְּכֻיּוֹת וְהָעֲו‍ֹנוֹת, אֶלָּא לְפִי גָּדְלָם, יֵשׁ זְכוּת שֶׁהוּא נֶגֶד כַּמָּה עֲו‍ֹנוֹת כוּ', וְיֵשׁ עוֹד שֶׁהוּא נֶגֶד כַּמָּה זְכֻיּוֹת כוּ', וְאֵין שׁוֹקְלִין אֶלָּא בְּדַעְתּוֹ שֶׁל אֵל דֵּעוֹת, וְהוּא הַיּוֹדֵעַ אֵיךְ עוֹרְכִין הַזְּכֻיּוֹת נֶגֶד הָעֲו‍ֹנוֹת עַד כָּאן לְשׁוֹנוֹ עַיֵּן שָׁם:
<b>בְּוַדַּאי</b> יֵשׁ בַּדָּבָר בְּחִינוֹת רַבּוֹת, מַה שֶּׁמַּגְדִּיל עֶרֶךְ הַזְּכֻיּוֹת וְהָעֲו‍ֹנוֹת, וּנְבָאֵר מְעַט בְּחִינָה אַחַת. כִּי נוֹדַע כִּי הַמִּצְו‍ֹת נֶעֱרָכוֹת נֶגֶד צַעַר קִיּוּמָם, כְּמַאֲמַר רַבּוֹתֵינוּ זַ"ל לְפוּם צַעֲרָא אַגְרָא, וְלָזֹאת לִפְעָמִים הָאָדָם עוֹשֶׂה מִצְוָה אַחַת בִּשְׁנֵי עִתִּים, הַשָּׁוִים בִּתְמוּנַת חָמְרָם, וּבְכָל זֶה בִּבְחִינַת צַעַר קִיּוּמָם, יֵשׁ בֵּינֵיהֶם הֶפְרֵשׁ כַּמָּה אֲלָפִים בְּחִינוֹת, כִּי כָּל דָּבָר תִּתְחַלֵּק לַחֲלָקִים דַּקִּים וְרַבִּים, כִּי בְּחִינַת הַצַּעַר תִּתְחַלֵּף לְפִי צוּרַת עֲשִׂיָּתָם, לְמָשָׁל מִי שֶׁלָּמַד בְּעֵת אַחַת שָׁעָה אַחַת. וְדַעְתּוֹ הָיְתָה אָז צְלוּלָה לַלִּמּוּד, טִבְעוֹ לֹא הָיְתָה מִתְנַגֶּדֶת לָזֶה, לֹא הִרְגִּישׁ צַעַר בְּנַפְשׁוֹ אוֹ לְכָל הַפָּחוֹת מְעַט בְּעֵת לִמּוּדוֹ, וּבְעֵת אַחֶרֶת הָיָה הַדָּבָר בְּהִפּוּךְ, כְּנֶטֶל הַחוֹל הָיְתָה עַל נַפְשׁוֹ הַלִּמּוּד, צַעֲרוֹ הָיָה לְמַכְבִּיר, הֲלֹא הַחָמְרִי שָׁוִים לִמּוּד שָׁעָה אַחַת, אָכֵן הַצּוּרָה נִשְׁתַּנָּה הַרְבֵּה לְמַעְלָה רֹאשׁ, וְכַיּוֹצֵא בְּכָל הַדְּבָרִים, אֵין שָׁעָה דּוֹמֶה לַחֲבֵרוֹ בִּבְחִינַת צוּרָתוֹ. וְלָזֹאת גַּם מַעֲשָׂיו גַּם אִם יְקַיֵּם בְּאֵין שִׁנּוּי בְּחָמְרָם, בְּכָל זֹאת בִּבְחִינַת צוּרָתָם הַהֶפְרֵשׁ בֵּינֵיהֶם מֶרְחָק רַב:
<b>וְכֵן</b> בְּעִנְיַן הָעֲבֵרוֹת תִּתְחַלֵּף עָנְשָׁם לְפִי גֶּדֶר עֶרֶךְ צַעַר מְנִיעַת הָעֲבֵרָה, וְכָל אֲשֶׁר תִּפְחַת בְּצַעֲרָהּ כֵּן גַּם עָנְשָׁהּ גָּדוֹל כְּמַאֲמַר רַבּוֹתֵינוּ זַ"ל מְנָחוֹת <small>(דַּף מ"ג)</small> תַּנְיָא הָיָה רַבִּי מֵאִיר אוֹמֵר גָּדוֹל עָנְשׁוֹ שֶׁל לָבָן יוֹתֵר מֵעָנְשׁוֹ שֶׁל תְּכֵלֶת מָשָׁל כוּ' עַיֵּן שָׁם, וְלָזֹאת גַּם בְּעִנְיַן הָעֲבֵרוֹת, הֲגַם שֶׁעַל כָּל עֲבֵרָה עָנֹשׁ יֵעָנֵשׁ הָאָדָם, אִם בָּזֶה אוֹ בַּבָּא, מִכָּל מָקוֹם תִּתְחַלֵּף הָעֹנֶשׁ לְפִי צוּרָתוֹ, וְאוֹתָהּ הָעֲבֵרָה עַצְמָהּ כְּשֶׁיַּעֲשֶׂנָּה הָאָדָם, בְּעֵת אֲשֶׁר נָקֵל לְפָנָיו לְהִנָּזֵר מֵהָעֲבֵרָה כֵּן עָנְשָׁהּ תִּגְדַּל, וּלְפִי זֶה גַּם בְּעִנְיַן הָעֲבֵרוֹת, יַעֲשֶׂה הָאָדָם לִפְעָמִים עֲבֵרָה אַחַת בִּשְׁנֵי עִתִּים שָׁוִים בִּבְחִינַת חָמְרָם, וְעִם כָּל זֶה תִּתְחַלֵּף עָנְשָׁם בְּכַמָּה אֲלָפִים בְּחִינוֹת, לְפִי עֶרֶךְ הַהִתְחַלְּקוּת בְּצוּרַת הַנְּזִירָה מֵהָעֲבֵרָה אֵיךְ הָיְתָה:
<b>וּמִזֶּה</b> יִתְבּוֹנֵן הָאָדָם, אִם יִתֵּן לִבּוֹ לְדָבָר לְהַעֲמִיק בָּהּ הֵיטֵב — כַּמָּה גָּדְלָה אֵיכוּת הָעֹנֶשׁ עַל עֲבֵרוֹת, אִם בַּעֲשׂוֹת מַה שֶּׁאָסְרָה תּוֹרָה, אוֹ בְּהִמָּנַע עֲשׂוֹת מַה שֶּׁצִּוְּתָה הַתּוֹרָה לַעֲשׂוֹת, כְּשֶׁיִּתְבּוֹנֵן בַּתּוֹרָה עַל פִּי הַדִּין הַמְּסוּרָה לָנוּ מֵהַגְּמָרָא וּפוֹסְקִים, עַד הֵיכָן חִיּוּבָהּ מַגַּעַת לְקַיְּמָהּ, אִם בַּעֲשׂוֹת אוֹ בְּלִי לַעֲשׂוֹת, לְהִתְנַגֵּד אֶל הַצַּעַר אֲשֶׁר יִוָּלֵד בְּקִיּוּמָהּ, וְאִם יַעֲבֹר אָז עָנֹשׁ יֵעָנֵשׁ בְּוַדַּאי בְּעֹנֶשׁ יוֹתֵר גָּדוֹל, נֶגֶד הַצַּעַר שֶׁהָיָה לוֹ אִם הָיָה מְקַיֵּם, כִּי זֶה גֶּדֶר חֲלִיפַת הָעֹנֶשׁ לְהַזְהִיר הָאָדָם לְהִשָּׁמֵר עֲבוּר זֶה מֵאֵת אֲשֶׁר נִצְטַוָּה, שֶׁיִּהְיֶה הַרְבֵּה יוֹתֵר מֵהַצַּעַר שְׁמִירַת הַצִּוּוּי, וְאַחַר כָּךְ יַשְׁקִיף לְמַטָּה כַּמָּה וְכַמָּה אֲלָפִים בְּחִינוֹת תִּמְעַט צַעֲרוֹ בִּשְׁמִירַת הַדָּבָר, וְעַל פִּי זֶה תִּכְפַּל אֶלֶף אֲלָפִים פְּעָמִים עָנְשׁוֹ:
<b>דְּבָרִים</b> הַלָּלוּ יַכּוּ שֹׁרֶשׁ בְּלֵב הָאָדָם, אִם יָשִׂים לִבּוֹ לְהַעֲמִיק בְּלִמּוּד הַתּוֹרָה אִישׁ לְפִי עֶרְכּוֹ, לֵידַע הַחִיּוּב לְהִתְנַגֵּד אֶל הַצַּעַר, וּבִפְרָט בַּדְּבָרִים הַשַּׁיָּכִים לוֹ, כִּי כִּמְעַט לְכָל אִישׁ שַׁיָּכִים יוֹתֵר חִיּוּבִים פְּרָטִים לְפִי תְּכוּנָתוֹ וּמַצָּבוֹ, יֵשׁ אֲשֶׁר הַהֶכְרֵחַ לְהַעֲמִיק יוֹתֵר בְּהִלְכוֹת תַּלְמוּד תּוֹרָה, וְיֵשׁ בְּהִלְכוֹת רִבִּית, וְיֵשׁ בְּהִלְכוֹת אוֹנָאָה וְכַיּוֹצֵא:
<b>מַה</b> מְּאֹד עַתִּיקִין הַדְּבָרִים הַלָּלוּ בַּעֲשֶׂרֶת יְמֵי תְּשׁוּבָה, לִמְצֹא דֶּרֶךְ קְצָת לַעֲזִיבַת הַחֵטְא, אֲשֶׁר הִיא הַיְסוֹד הָרָאשִׁי אֶבֶן הַפִּנָּה, וְכָבֵד לִמְצֹא דֶּרֶךְ בַּדְּבָרִים הָרְגִילִים, אָכֵן כְּשֶׁיִּתְבּוֹנֵן הָאָדָם הֵיטֵב עִנְיָנָיו בְּכָל פְּרָטֵיהֶם, בְּגֶדֶר הַקַּלּוֹת וְהַכְּבֵדוֹת נָקֵל לְפָנָיו לְקַבֵּל עַל עַצְמוֹ קַבָּלָה שֶׁל קַיָּמָא, לִשְׁמֹר אוֹתוֹ בְּגֶדֶר הַקַּלּוֹת לְפָנָיו, אֲשֶׁר לְמִין בִּפְנֵי עַצְמוֹ יֵחָשֵׁב, וּבָזֶה יִגָּזֵר כִּמְעַט מֵרֹב עֲו‍ֹנוֹתָיו בְּנָקֵל, כִּי הָעֲבֵרוֹת בְּאֹפֶן הַקַּלּוֹת, הֵמָּה הַרְבֵּה יוֹתֵר בְּאֵיכוּתָן כַּנִּזְכָּר לְעֵיל:
<b>נִמְצָא</b> לְפִי זֶה בִּכְלָל נוּכַל לְחַלֵּק הַמִּצְו‍ֹת וְהָעֲבֵרוֹת, בְּגֶדֶר הַקַּלּוֹת וְהַכְּבֵדוֹת, וּבֵינֵיהֶם פְּרָטִים רַבִּים כַּנִּזְכָּר לְעֵיל, אֲשֶׁר לִפְעָמִים יִטְעֶה הָאָדָם בָּזֶה, בְּסָבְרוֹ כִּי הַדָּבָר אֶצְלוֹ בְּגֶדֶר הַכְּבֵדוֹת, אֲשֶׁר זֹאת טוֹב לְהָאָדָם בְּאֹפֶן מִצְוָה לְהַגְדִּיל שְׂכָרוֹ, וּבְאֹפֶן עֲבֵרָה לְמַעֵט עָנְשׁוֹ, וְאֵינֶנּוּ כֵּן כִּי לִפְעָמִים הַדָבָר כָּבֵד לְהָאָדָם, לֹא מִפְּאַת מַצַּב טִבְעַת לֵידָתוֹ, רַק מִפְּאַת שֶׁהִמְשִׁיךְ עָלָיו הַיֵּצֶר, וְנַעֲשָׂה הַדָּבָר כָּבֵד לְפָנָיו, אוֹ שֶׁהִמְשִׁיךְ הַיֵּצֶר בְּדָבָר אַחֵר, אֲשֶׁר נוֹלְדָה מִמֶּנָּה הַכְּבֵדוּת גַּם בַּדָּבָר הַלָּזוֹ, כִּי הַכֹּחוֹת בְּהָאָדָם מְשֻׁלָּבִים הֵמָּה וּתְלוּיִים זֶה בָּזֶה, וְאָז לֹא יֵחָשֵׁב לְהָאָדָם בְּמַצַּב הַכְּבֵדוּת רַק גֶּדֶר הַקַּלּוֹת, כֵּיוָן שֶׁבִּבְחִירָתוֹ הִמְשִׁיךְ עָלָיו הָרָעָה:
<b>וְכֵן</b> לְטוֹב. לִפְעָמִים יֵקַל עַל הָאָדָם עֲשׂוֹת מִצְוָה לֹא בַּעֲבוּר טוֹב מִזְגּוֹ מִלֵּידָתוֹ וְכַיּוֹצֵא, רַק בַּמֶּה שֶׁקָּנָה הַיִּרְאָה וְהַמּוּסָר וְהַהֶרְגֵּל בַּדָּבָר הַלָּזֶה אוֹ בְּדָבָר מְשֻׁלָּב לָזֶה, וְאָז יַחֲשֹׁב לְהָאָדָם בְּגֶדֶר הַכְּבֵדוּת הֲגַם שֶׁנָּקֵל לְפָנָיו וּשְׂכָרוֹ מְרֻבֶּה יוֹתֵר, וְלָזֹאת אֵיכוּת הַמִּצְוָה וְהָעֲבֵרָה, אִם יִכָּנְסוּ בְּגֶדֶר הַכְּבֵדוֹת אוֹ הַקַּלּוֹת, וְאֵיךְ וּמַה בִּפְרָט, בַּל יִוָּדַע לְאִישׁ אֶל נָכוֹן, וְצָדְקוּ דִּבְרֵי הָרַמְבַּ"ם שֶׁה' יִתְבָּרַךְ שְׁמוֹ הוּא יוֹדֵעַ אֵיךְ עוֹרְכִין הַמִּצְו‍ֹת וְהָעֲבֵרוֹת:
<b>וְנוּכַל</b> לְהַעֲמִיס הַדָּבָר בְּדִבְרֵי רַבּוֹתֵינוּ זַ"ל בְּסֻכָּה <small>(דַּף נ"ג)</small> לֶעָתִיד לָבֹא מְבִיאוֹ הַקָּדוֹשׁ־בָּרוּךְ־הוּא לַיֵּצֶר הָרָע כוּ' צַדִּיקִים נִדְמֶה לָהֶם כְּהַר, וּרְשָׁעִים נִדְמֶה לָהֶם כְּחוּט הַשְּׂעָרָה כוּ' עַיֵּן שָׁם, וְהַדָּבָר מַפְלִיא יַעַן מַה הַהִשְׁתַּנּוּת הַלָּזֶה, אָכֵן הוּא הַדָּבָר אֲשֶׁר דִּבַּרְנוּ כִּי הָרְשָׁעִים שֶׁהִמְשִׁיכוּ עֲלֵיהֶן הַיֵּצֶר, בְּוַדַּאי הָיָה קָשֶׁה לָהֶם לִמְאֹד לִכְבֹּשׁ אֶת יִצְרָם, וְסוֹבְרִים הֵמָּה הֲגַם שֶׁבְּוַדַּאי יֵעָנְשׁוּ, אָכֵן רַק בְּגֶדֶר הַכְּבֵדוֹת, וּבֶאֱמֶת הַדָּבָר אֵינוֹ כֵן, כֵּיוָן שֶׁבִּבְחִירָתָם הִמְשִׁיכוּ עֲלֵיהֶן הַיֵּצֶר, וּמִזֶּה נַעֲשָׂה הַדָּבָר כָּבֵד לִפְנֵיהֶם, וְלָזֹאת מַרְאִין לָהֶם שֶׁהַיֵּצֶר הָרָע אֶצְלָם בִּבְחִינַת חוּט הַשְּׂעָרָה, הֵפֶךְ דִּמְיוֹנָם:
<b>וְכֵן</b> צַדִּיקִים אֲשֶׁר מֵהַרְגִּילָם נַעֲשָׂה אֶצְלָם עֲבוֹדָתוֹ יִתְבָּרַךְ שְׁמוֹ לְתַעֲנוּג, סְבוּרִים לְקַבֵּל שָׂכָר רַק בְּגֶדֶר הַקַּלּוֹת, וְהַדָּבָר אֵינוֹ כֵן כֵּיוָן שֶׁמִּבְּחִירָתָם וּמִצִּדָּם נוֹלַד, הַקַּלּוֹת לִכְבֵדוֹת יֵחָשֵׁב וּשְׂכָרָם מְרֻבֶּה, לָזֹאת מַרְאִים לָהֶם כְּהַר:
<b>וּמַה</b> מְּאֹד יֶחֱרַד לֵב הָאָדָם, בְּהִתְבּוֹנְנוֹ הֵיטֵב עַל מַצָּבוֹ וּתְכוּנָתוֹ, מִי יוֹדֵעַ כַּמָּה אֲלָפִים בְּחִינוֹת יֵחָשֵׁב לוֹ לְאָחוֹר לִבְחִינַת הַקַּלּוֹת, מִפְּאַת שֶׁהִמְשִׁיךְ בִּבְחִירָתוֹ עָלָיו הַכְּבֵדוֹת כַּנִּזְכָּר לְעֵיל, וְעָנְשׁוֹ יוֹתֵר וְיוֹתֵר הַרְבֵּה מֵאֵת אֲשֶׁר יְדַמֶּה, עַל פִּי הַדְּבָרִים הַלָּלוּ נוּכַל לָתֵת צִיּוּר לְהַמִשְׁנָה בְּאָבוֹת, עַל כָּרְחֲךָ אַתָּה עֲתִיד לִתֵּן דִּין וְחֶשְׁבּוֹן, הַיְנוּ דִּין כְּפִי מַצַּב הָאָדָם, חֶשְׁבּוֹן מַה שֶּׁהָיָה מַצָּבוֹ אִם לֹא הִמְשִׁיךְ עָלָיו הַיֵּצֶר, וְהָיָה הַדָּבָר נָקֵל עָלָיו הַרְבֵּה:
<b>נִמְצָא</b> לְפִי זֶה מַה שֶּׁמַּגְדִּיל בְּחִינַת הַמִּצְו‍ֹת הַיְנוּ בְּחִינַת הַכְּבֵדוּת, מְמַעֵט בְּחִינַת הָעֲבֵרוֹת, וּמִצְוָה אַחַת תֶּעֱרַךְ נֶגֶד כַּמָּה עֲבֵרוֹת בַּבְּחִינָה הַלָּזוֹ, לָזֹאת בְּמִצְרַיִם שֶׁהָיָה בִּבְחִינַת הַכְּבֵדוּת לְמַעְלָה רֹאשׁ, הָיוּ בְּמַדְרֵגָה נִשְׂגָּבָה וְזָכוּ לְנִסִּים וְנִפְלָאוֹת, הוּא מַאֲמַר הַכָּתוּב וַתַּעַל שַׁוְעָתָם גוֹ' מִן הָעֲבוֹדָה, הַיְנוּ מִפְּנֵי מַה נִּתְקַבְּלָה תְּפִלָּתָם אֲשֶׁר הִיא מַדְרֵגָה נִשָּׂאָה, יַעַן הָיְתָה מִן הָעֲבוֹדָה, וְעָלוּ הַמִּצְו‍ֹת בְּאֵיכוּתָן עַל הָעֲבֵרוֹת, הֲגַם שֶׁהָיוּ מְעַטִּים בְּמִסְפָּר:
<b>וּבָזֹאת</b> מַצָּה הִיא הַגְּאֻלָּה הַמְסוֹבָב, מָרוֹר הַשִּׁעְבּוּד סִבָּה, וְזֹאת מוּבָן הֲגַם שֶׁבְּמַעֲשֵׂה הַסִּבָּה קוֹדֶמֶת לַמְסוֹבָב, אָכֵן בְּסִפּוּר הַדָּבָר הוּא לְהֵפֶךְ, בִּתְחִלָּה מְסַפְּרִין הַמְסוֹבָב וְאַחַר כָּךְ סִבָּתָהּ. לָזֹאת מַצָּה וְאַחַר־כָּךְ מָרוֹר. וְהִנֵּה בְּמִצְרַיִם הָיוּ בִּבְחִינַת הַכְּבֵדוּת נֶגֶד הָאָבוֹת, וְכֵן בְּבַיִת שֵׁנִי נֶגֶד הָרִאשׁוֹן, לָזֹאת הֵמָּה בְּחִינוֹת חֲדָשׁוֹת בְּחִינָה נַעֲלָה, זֶהוּ חֲדָשִׁים גַּם יְשָׁנִים:
<b>וּבָזֹאת</b> גַּם אֲנַחְנוּ נֹאמַר, לִמּוּד הַמּוּסָרִי קַלָּה הִיא מִפְּאַת עַצְמְהּ לִלְמֹד לִפְעָמִים עֵת סִדּוּרָהּ, בְּהִתְפַּעֲלוּת הַנֶּפֶשׁ, אָכֵן חֲדָשָׁה הִיא, לָזֹאת תִּכָּנֵס בִּבְחִינַת הַכְּבֵדוּת, הֵאָחֲזוּ בָּהּ וְאַל תַּרְפּוּהָ וּשְׂכַרְכֶם מְרֻבֶּה, תּוֹדִיעוּנִי נָא אִם הַגִּיעֲכֶם דְּבָרִי, וְתִתְבָּרְכוּ בְּשָׁנָה טוֹבָה כְּנַפְשְׁכֶם הַטּוֹב וְנֶפֶשׁ יְדִידְכֶם דוֹרֵשׁ שְׁלוֹמְכֶם <b>יִשְׂרָאֵל</b>, עֶרֶב רֹאשׁ הַשָּׁנָה תר"ך:

Chapter 9

<b>אָמְרוּ</b> רַבּוֹתֵינוּ זַ"ל הַכֹּל בִּידֵי שָׁמַיִם חוּץ מִיִּרְאַת שָׁמַיִם, שֶׁהִיא תְּלוּיָה בְּדַעַת וּרְשׁוּת הָאָדָם לִקְנוֹתָהּ, כְּמַאֲמַר הַכָּתוּב וְעַתָּה יִשְׂרָאֵל כוּ' כִּי אִם לְיִרְאָה — הַיִּרְאָה עֹז לָהּ בְּכֹחָהּ לֶאֱסֹר עֲבוֹתוֹת הַתַּאֲוָה, בַּל יִפְרְצוּ פֶּרֶץ לַחֲטֹא וְאָשַׁם, מַה נּוֹרָא חִיּוּבָהּ עַל בֶּן תְּמוּתָה, כִּי ד' יָבִיא בְּמִשְׁפָּט אֶת כָּל הַמִּפְעָל, וְסוֹף דָּבָר הַכֹּל נִשְׁמָע אֶת כָּל מַעֲשֵׂה הָאָדָם, אֵין דָּבָר נִפְקָד לָתֵת דִּין וְחֶשְׁבּוֹן, וְכִגְמוּל יָדָיו יֵעָשֶׂה לוֹ בָּעֳנָשִׁים רָעִים וּמָרִים, מַה טּוֹב כִּי יִתְחַמֵּם לֵב הָאָדָם בְּעוֹדוֹ בְּאִבּוֹ בַּחַיִּים חַיּוּתוֹ לִזְכֹּר אַחֲרִיתוֹ —:
<b>עַתָּה</b> מַה הִיא הַיִּרְאָה וּמַה קְּנִיָּתָהּ — אַחַת הִיא, הַרְחָבַת הַדְּבָרִים הַנּוֹדָעִים לַכֹּל, יִרְאַת הָעֹנֶשׁ הַנּוֹגֵעַ לַגְּוִיָּה וְנֶפֶשׁ הַגְבֵּהַּ לְמַעְלָה מִכָּל יִסּוּרֵי תֵּבֵל — אָכֵן לֹא בִּידִיעָתָם יִוָּסֵר הָאָדָם, כְּמַאֲמַר רַבּוֹתֵינוּ זַ"ל בְּשַׁבָּת <small>(דַּף ל"א)</small> יוֹדְעִין רְשָׁעִים שֶׁדַּרְכָּם לְמִיתָה כוּ' שֶׁמָּא תֹּאמַר שְׁכוּחָה הִיא מֵהֶן תַּלְמוּד לוֹמַר וְאַחֲרֵיהֶם בְּפִיהֶם יִרְצוּ סֶלָה עַיֵּן שָׁם, וְרַק בְּהַרְחָבָה בְּהִתְפַּעֲלוּת הַנֶּפֶשׁ תִּוָּסֵר, לְהַרְחִיב הָרַעְיוֹן בְּצִיּוּרֵי חוּשִׁי, לְעוֹרֵר הַנֶּפֶשׁ בְּרִגְשַׁת הָאֵבָרִים, לִמְשֹׁךְ בְּקִרְבָּהּ דְּבָרִים הַנּוֹדָעִים, עָנְשֵׁי הַגְּוִיָּה וְהַנֶּפֶשׁ אֲשֶׁר לֹא לַזָּר יָקוּמוּ, כִּי אִם לְהָאָדָם עַצְמוֹ הָעוֹשֶׂה הָעֲבֵרָה, הוּא בְּעַצְמוֹ יֵעָנֵשׁ בְּעֹנֶשׁ מַר בְּאֵין מְנַחֵם:
<b>בְּזֹאת</b> — נַחֲזִיק טוֹבָה לְרַבּוֹתֵינוּ עֵינֵי הָעֵדָה, אֲשֶׁר הִרְחִיבוּ דִּבְרֵיהֶם בְּדִבְרֵי הַמּוּסָר, לְפַתֵּחַ שַׁדְמַת לֵבַב הָאֶבֶן, וַאֲנַן מַה נַּעֲנֵי אַבַּתְרַיְהֶן, לִלְמֹד וְלֶהֱגוֹת בָּהֶן, לְהוֹסִיף לֶקַח וּתְבוּנָה, בְּצִיּוּרֵי הַפְּרָטִי אֲשֶׁר לְכָל אֶחָד בְּבַיִת מְיֻחָד, בְּאֵין שָׂטָן וְאֵין פֶּגַע, לִתְנוּעַת רִגְשַׁת הָאֵבָרִים הַנִּצְרָכִים לָעִיּוּן הַגָּדוֹל הַלָּזֶה:

Chapter 10

<b>מִכְתַּב</b> כְּבוֹדָם רָאִיתִי, וְשָׂמַח לְבָבִי בְּצִפִּיתִי רוֹדְפֵי צֶדֶק קִרְבַת ה' יֶחְפְּצוּן, וְנַפְשִׁי תִּלְבַּשׁ גִּילָה בְּאֵין תַּאֲוָתִי חוֹצֶצֶת, וּמַה יְעַוֵּר שִׂכְלִי — מִי יִתֵּן וְהָיָה זֶה לְבָבֵנוּ לְעַצְמֵנוּ לִשְׂמֹחַ בְּיִרְאַת ה' בְּאֵין שִׂטְנַת הַתַּאֲוָה — אַל יֶחֶרְדוּ מִקּוֹל הֲמֻלָּה וְאַל יֵחַתּוּ — יַחֲזִיקוּ בְּעֵץ הַחַיִּים הוּא לִמּוּד הַמּוּסָרִי, הַמְחַיֶּה הַשֵּׂכֶל לְבַל יִטְבַּע בְּכֹחוֹת הַתַּאֲו‍ֹת הָרוֹגֶלֶת:
<b>לוֹמֵד</b> הַמּוּסָר חַי חַי יִקָּרֵא, בְּגֶדְרוֹ כָּל חַי מַרְגִּישׁ, לָשׂוּם לַלֵּב לֵידַע חֶסְרוֹנוֹתָיו לְהִשְׁתּוֹקֵק לְתִקּוּנָם — לֹא יִפֹּל בְּרֶשֶׁת הַיֵּצֶר לְהַלְעִיג עַל יִרְאַת ה', לִהְיוֹת לִסְטִים לְקַפֵּחַ נְפָשׁוֹת מֵעֲבוֹדָתוֹ יִתְבָּרַךְ שְׁמוֹ, גַּם בְּאֵין תַּאֲוָה מוֹצֵאת — עַיִן רוֹאָה אֶת הַחַטָּאת אֲשֶׁר לַשָּׁמַיִם יַגִּיעַ, וְהַלֵּב חוֹמֵד לְהַחֲזִיק בַּמּוּסָר לְמַעַן סוּר מִשְּׁאוֹל מַטָּה — לְעֻמָּתָם בָּרוּךְ יֹאמַר לְקָרֵב נְפָשׁוֹת לְיִרְאַת ד', הֶעָמָל מוּעָט וְהַשָּׂכָר הַרְבֵּה מִמַּצְדִּיקֵי הָרַבִּים אֲשֶׁר כַּכּוֹכָבִים יַזְהִירוּ:
<b>אַל</b> יִפֹּל לֵב הָאָדָם בְּלָמְדוֹ מוּסָר וְאֵינֶנּוּ מִתְפַּעֵל, וְאֵין רֹשֶׁם בְּנַפְשׁוֹ מוֹצֵאת לְשַׁנּוֹת דַּרְכּוֹ — יֵדַע נֶאֱמָנָה אִם כִּי לֹא נִגְלֶה לְעֵינֵי בָּשָׂר הָרֹשֶׁם, עֵינֵי הַשֵּׂכֶל רוֹאוֹת, בִּרְבוֹת הָעִתִּים, בְּרִבּוּי הַלִּמּוּד, מֵהִתְקַבְּצוּת הָרְשִׁימוֹת הַנֶּעְלָמוֹת, לָאָדָם אַחֵר יֵהָפֵךְ, וְתַאֲוָתוֹ נֶאֶסְרָה לְבַל תִּפְרֹץ הַרְבֵּה, וְיֵשׁ אֲשֶׁר תִּבָּטֵל, וְהַנִּסָּיוֹן יָעִיד בְּהַשְׁקָפָה קַלָּה, עַל לוֹמֵד מוּסָר אִם מְעַט כוּ', בְּיֶתֶר שְׂאֵת יַעֲלֶה עַל בְּנֵי גִּילוֹ בְּרַעְיוֹנוֹ וְכָל הַנְהָגָתוֹ:
<b>הוּא</b> הַדָּבָר נוּכַל לְהַעֲמִיס בְּדִבְרֵי חֲזַ"ל, בְּאָבוֹת דְּרַבִּי נָתָן פֶּרֶק ו' וְזֶה לְשׁוֹנוֹ. מֶה הָיְתָה תְּחִלָּתוֹ שֶׁל רַבִּי עֲקִיבָא, אָמְרוּ בֶּן אַרְבָּעִים שָׁנָה הָיָה וְלֹא שָׁנָה כְּלוּם, פַּעַם אַחַת הָיָה עוֹמֵד עַל פִּי הַבְּאֵר, אָמַר מִי חָקַק אֶבֶן זוֹ, אָמְרוּ לוֹ הַמַּיִם שֶׁתָּדִיר נוֹפְלִים עָלֶיהָ בְּכָל יוֹם. אָמְרוּ לוֹ עֲקִיבָא, אִי אַתָּה קוֹרֵא אֲבָנִים שָׁחֲקוּ מַיִם, מִיָּד הָיָה דָּן רַבִּי עֲקִיבָא קַל וָחֹמֶר בְּעַצְמוֹ, מָה רַךְ פָּסַל אֶת הַקָּשֶׁה, דִּבְרֵי תּוֹרָה שֶׁקָּשֶׁה כְּבַרְזֶל, עַל אַחַת כַּמָּה וְכַמָּה שֶׁיַּחְקְקוּ אֶת לִבִּי שֶׁהוּא בָּשָׂר וָדָם, מִיָּד חָזַר לִלְמֹד תּוֹרָה כוּ' עַיֵּן שָׁם, כִּי רַבִּי עֲקִיבָא בִּתְחִלַּת לִמּוּדוֹ, בְּאֵין רֹשֶׁם מוֹצֵאת אֶצְלוֹ, אָמַר נוֹאָשׁ לְנַפְשׁוֹ, וְהֶרְאוּ לוֹ סְתִירַת הַדָּבָר מִשְּׁפִיכַת הַמַּיִם עַל הָאֶבֶן, אֲשֶׁר לֹא יִרְאֶה מְאוּמָה הִשְׁתַּנּוּת בְּהָאֶבֶן, וְעִם כָּל זֶה הַמֶּחְקָרִים בְּשִׂכְלָם גּוֹזְרִים, כִּי נַעֲשָׂה רֹשֶׁם נֶעְלָם מֵהֶרְגֵּשׁ אֱנוֹשִׁי, הִיא הַסִּבָּה לַחֲקִיקַת הָאֶבֶן, מֵרִבּוּי הַמַּיִם בִּרְבוֹת הַיָּמִים, מֵהִתְקַבְּצוּת הָרְשִׁימוֹת הַבְּלִי נִרְגָּשׁוֹת:
<b>בָּזֹאת</b> — הָאָדָם אֲשֶׁר לֹא נִטְבַּע טְבִיעָה מִיתִית בְּרִגְשַׁת הַתַּאֲוָה, וְשִׂכְלוֹ חַי לְבַקֵּשׁ מָנוֹחַ לְנַפְשׁוֹ לְחַיֵּי עַד, וְלִבּוֹ כְּלֵב הָאֶבֶן, מַיִם הַרְבֵּה יִשְׁפֹּךְ עַל נַפְשׁוֹ, הוּא לִמּוּד הַמּוּסָרִי, וּרְשִׁימוֹת נֶעְלָמוֹת בְּקִרְבּוֹ יִוָּלְדוּ, לְנַהֲלֵהוּ לְדֶרֶךְ הַחַיִּים, הוּא לִמּוּד הַתּוֹרָה הַשְּׁקוּלָה כְּנֶגֶד כָּל הָעוֹלָם, וּמִצְו‍ֹתֶיהָ שֶׁל תּוֹרָה <small>(יְרוּשַׁלְמִי פֵּאָה פֶּרֶק א')</small> וּמְשׁוּלָה לְמַיִם, וּמַיִם הַמְתוּקִים הָאֵלֶּה, יַחְקְקוּ אֶת לְבָבוֹ לְשָׁמְרוֹ מִכָּל רַע וּלְשַׁנּוֹת דַּרְכּוֹ לְטוֹבָה:

Chapter 11

<small>כְּבוֹד יְדִידַי וְרֵעַי נֵרְכֶם יָאִיר, אִישׁ לְפִי מַהֲלָלוֹ יְהֻלַּל, וִיקַבְּלוּ בִּרְכָתָם מֵאֵת ה' יִתְבָּרַךְ שְׁמוֹ כְּנַפְשָׁם לְטוֹב.</small>
<b>הִנֵּה</b> טוֹבָה תּוֹכַחַת מְגֻלָּה, הַיּוֹצֵא מֵאַהֲבָה מְסֻתֶּרֶת, בָּאתִי לְהוֹכִיחַ אֶתְכֶם, וּלְזָרֵז אֶת כְּבוֹדְכֶם הָרָמָה, שֶׁתִּרְאוּ לְהִתְאַמֵּץ בְּכָל עֹז, אִישׁ לְפִי שִׂכְלוֹ וְעִנְיָנוֹ, לְחַזֵּק לִמּוּד הַמּוּסָרִי בְּכָל תֹּקֶף וָעֹז, וְהָעִקָּר לְהַטּוֹת לֵבַב גְּדוֹלֵי הָעָם, אֲשֶׁר בֵּית יִשְׂרָאֵל יָצוּפוּ עֲלֵיהֶם וְסָרִים לְמִשְׁמַעְתָּם, שֶׁהֵמָּה יִתְּנוּ הִשְׁתַּדְּלוּתָם בָּזֶה, כְּפִי אֲשֶׁר יִהְיֶה לְאֵל יָדָם, דָּבָר קַל הוּא אִם תִּתְּנוּ לֵב לָזֶה, לַעֲשׂוֹת הַדָּבָר בְּהַשֵּׂכֶל לְמַעַן הָאֱמֶת, לְהַשִּׂיג מֵהֶם מִכְתָּבִים רְאוּיִם וַהֲגוּנִים:
<b>אַל</b> יֵקַל נָא בְּעֵינֵיכֶם הַדָּבָר לְזַכּוֹת אֶת הָרַבִּים, לְעוֹרְרָם אֶל הַמִּלְחָמָה הַחֲזָקָה, הִיא מִלְחֶמֶת הַיֵּצֶר, אֲשֶׁר לֹא תָּקוּם וְלֹא תִּהְיֶה בְּלִי לִמּוּד הַמּוּסָרִי כָּרָאוּי, וְכָל הַתּוֹרָה וְהָעֲבוֹדָה זוּלַת הַיִּרְאָה, הוּא רַק מִצְוַת אֲנָשִׁים מְלֻמָּדָה, אֲשֶׁר לָזֹאת רוּחַ קַלָּה תֶּהְדְּפֶנּוּ, כְּמַאֲמַר חֲכָמֵינוּ זַ"ל כָּל שֶׁיִּרְאַת חֶטְאוֹ כוּ' חָכְמָתוֹ מִתְקַיֶּמֶת:
<b>אִי</b> לָזֹאת מִי לֹא יָבִין הַהֶכְרֵחַ הַגָּדוֹל לְלִמּוּד הַמּוּסָרִי בְּעִתּוֹתֵינוּ אֵלֶּה, אֲשֶׁר הַפַּרְנָסָה דְּחוּקָה וְהָעֲבוֹדָה מִתְמַעֶטֶת, וּמִי יִתְמֹךְ גּוֹרָלָהּ, מִי יִגְדֹּר פִּרְצוֹתֶיהָ, אִם לֹא לִמּוּד הַמּוּסָרִי, הַמְטַהֶרֶת כָּל תַּחֲלוּאֵי הַנֶּפֶשׁ לַמַּעֲמִיקִים בָּהּ כָּרָאוּי:
<b>לָזֹאת</b> אַשְׁרֵיכֶם, אֲשֶׁר בָּאתָה מִצְוָה רַבָּה הַלָּזוֹ לְיֶדְכֶם, מַתָּנָה גְּדוֹלָה הִיא מֵאֵת ד' יִתְבָּרַךְ שְׁמוֹ, תְּקַבְּלוּהָ בְּאַהֲבָה וְתַעֲשׂוּ בְּנֶפֶשׁ חֲפֵצָה, בְּכָל עֹז וְתַעֲצוּמוֹת, וּתְקַבְּלוּ שְׂכַר כֻּלָּם בָּזֶה וּבַבָּא כְּנַפְשׁוֹתֵיכֶם וּכְנֶפֶשׁ יְדִידְכֶם דּוֹרֵשׁ טוֹבַתְכֶם. <b>יִשְׂרָאֵל</b>:

Chapter 12

<b>הִנְּנִי</b> בָּא לְמַלְּאוֹת דְּבָרִי אֲשֶׁר נִדְבַּרְנוּ טֶרֶם נְסִיעָתִי, וּלְעוֹרֵר עַל דְּבַר חִזּוּק בֵּית הַמִּדְרָשׁ לְהַרְחִיב תּוֹרָה, אֵין עַל עָפָר מָשְׁלָה, אָכֵן גַּם הַיִּרְאָה וְלִמּוּד הַמּוּסָר רֵאשִׁיתָהּ, כַּאֲשֶׁר הֶאֱרִיכוּ רַבּוֹתֵינוּ נוֹחֵי נֶפֶשׁ זי"ע הֲלֹא בְּסִפְרֵיהֶם, וּבְאֵין מָקוֹם פָּסוּ שׁוֹחֲרֶיהָ, לָזֹאת בִּהְיוֹת יְמִינְכֶם פְּשׁוּטָה, לְהַחֲזִיק בְּעֵץ הַחַיִּים, אִכְלוּ וִחְיוּ לְעוֹלָם, לְהַרְחִיב מָקוֹם לַתּוֹרָה וְלַתְּעוּדָה, תְּנוּ נָא יָד, לִתְמֹךְ אֲחוֹתָהּ הַצְּעִירָה הַנּוֹפֶלֶת, אֲשֶׁר מֵעָפָר תִּשַׁח אֲמָרֶיהָ לֵאמֹר, סִמְּכוּנִי נָא סִמְּכוּנִי בְּמָקוֹם צַר:
<b>וְהָיָה</b> הָאִישׁ רַךְ הַלֵּבָב, אֲשֶׁר יָנוּעַ לְבָבוֹ וְיָסוּר שָׁמָּה לְהָבִיא מִנְחָה טְהוֹרָה, לִשְׁפֹּךְ נַפְשׁוֹ אֶל ד' יִתְבָּרַךְ שְׁמוֹ, בִּשְׁבִירַת הַלֵּבָב אֲשֶׁר לֹא יִבְזֶה, אָז אֶשָּׂא רֹאשׁ וְאֵדַע כִּי נִשְׁרַשׁ זֶרַע לְצֶדֶק, אוֹ אָז יִכָּנַע לְבָבוֹ לְהֵטִיב מְעַט דְּרָכָיו וּלְיַשֵּׁר מַעֲלָלָיו, הֲלֹא הִצְלִיחַ דַּרְכִּי לְהוֹצִיא פְּרִי יָקָר לְמַעֲנֵהוּ — שִׁמְעוּ נָא לְקוֹלָהּ וְיִשְׁמַע אֲלֵיכֶם ד', לְהַצְלִיחֲכֶם בְּכָל אֲשֶׁר תִּפְנוּ לְטוֹבָה, וַתְּרוּ נָא וְאַל תַּעַמְדוּ עַל הַמִּקָּח. הָקֵלּוּ נָא בְּהַפְּרָטִים, כִּי דּוֹרְשָׁיו מוּעָטִים וְחַלָּשִׁים, פֶּן תִּדְחָקוּן וְיִנָּזוֹרוּ הָלְאָה — אַמְּצוּ בִּרְכַּיִם כּוֹשְׁלוֹת, וְחַזְּקוּ יָדַיִם רָפוֹת, לְיִרְאָה אֶת ד' וְלַהֲלֹךְ בִּדְרָכָיו לְטוֹב כָּל הַיָּמִים:
יְדִידְכֶם הַמְבָרְכֶם לְשָׁנָה טוֹבָה
דוֹרֵשׁ שְׁלוֹמְכֵם בְּכָבוֹד

Chapter 13

<small>מעמיל שְׁנַת תר"ך כוּ'.</small>
<b>רָאִיתִי</b> דְּבָרָיו, הַרְבֵּה עָשׂוּ וְלֹא עָלְתָה בְּיָדָם, וְגָרְמוּ חִלּוּל הַשֵּׁם, וְיָרֵאתִי לְהַלְבִּישׁ אֶת עַצְמִי, בְּאִצְטָלָא שֶׁאֵינָהּ רְאוּיָה לִי עַד כָּאן לְשׁוֹנוֹ — עַל סוֹף דְּבָרָיו אֶתְוַכַּח, כִּי נָפַל בְּטָעוּת הָעוֹלָם לְהַחֲזִיק לִמּוּד הַמּוּסָר בְּבַיִת מְיֻחָד לָזֶה, לְאֵיזֶה מַדְרֵגָה אוֹ לְמִדַּת חֲסִידוּת, בָּזֹאת כַּאֲשֶׁר יִרְאוּ אֶחָד הוֹלֵךְ לְבֵית הַמּוּסָר, יִרְמְזוּן עָלָיו בְּעֵינֵיהֶם, מִי הוּא זֶה אֲשֶׁר מְלָאוֹ לִבּוֹ לַעֲשׂוֹת וּלְהַחֲזִיק בַּמַּדְרֵגָה, וִידַקְדְּקוּ עַל הַנְהָגָתוֹ, הָאִישׁ כָּזֶה יַעֲשֶׂה כָּכָה:
<b>לֹא</b> כֵן אָחִי הַדָּבָר, אֵין זֶה מַעֲלָה וְלֹא מַדְרֵגָה רַק הֶכְרֵחִי — לָאִישׁ הַחוֹלֶה נָגוּעַ בַּעֲו‍ֹנוֹת וּפְשָׁעִים, אֲשֶׁר מָרָה תִּהְיֶה בָּאַחֲרוֹנָה, לֵילֵךְ שָׁמָּה לִשְׁפֹּךְ נַפְשׁוֹ בְּלִמּוּד הַמּוּסָר, אוּלַי תַּצִּילֵהוּ מְעַט מִצָּרָתוֹ, תַּכְנִיעַ מַה יִּצְרוֹ, לְבַל יֵלֵךְ שׁוֹבָב בְּדֶרֶךְ לִבּוֹ, וּבֶאֱמֶת אֵין מָקוֹם לָחוּשׁ לְחִלּוּל ה', אֵין כָּאן מְקוֹמוֹ, כִּי גֶּדֶר שְׁמִירַת חִלּוּל ה', לְהַחֲזִיק יוֹתֵר בִּשְׁמִירַת הַתּוֹרָה וְהַמִּצְוָה, לֹא לְמַעֲטָהּ, הִיא רַק תַּאֲוָה מַה שֶּׁהָאָדָם אֵינוֹ רוֹצֶה שֶׁיִּלְעֲגוּ עָלָיו חֲבֵרָיו, פּוֹשֶׁטֶת טְלָפֶיהָ לְהַלְבִּישָׁהּ בִּמְעִיל הַצֶּדֶק:
<b>מַה</b> יִּתֵּן וּמַה יּוֹסִיף דְּבָרִים, אִם הָאָדָם יִשְׁכַּח אַחֲרִיתוֹ, לְבַל לְחַפֵּשׂ אֵיזֶה תְּעָלָה לְנַפְשׁוֹ אִם מְעַט כוּ'. בְּצָרְכֵי הַגּוּפָנִי וּבְחָלְיוֹ, הָאָדָם מְחַפֵּשׂ בְּכָל עֹז, אֶת אֲשֶׁר יִהְיֶה לְאֵל יָדוֹ, לְכַל הַפָּחוֹת לְהָקֵל מַה עָנְיוֹ וּמְרוּדוֹ וּמַחֲלָתוֹ, וּמַדּוּעַ לֹא יַעֲשֶׂה הָאָדָם כֹּה לְנַפְשׁוֹ — הַחוֹלֶה לֹא יִתְבַּיֵּשׁ עֲשׂוֹת דְּבָרִים, אֲשֶׁר אֵינָם לְפִי כְּבוֹדוֹ, וּמַדּוּעַ לְנַפְשׁוֹ יָצִיץ וְיַשְׁגִּיחַ עַל דִּבְרַת הָאָדָם, אֲשֶׁר אֵינָם יוֹדְעִים מְאוּמָה מַה הוּא — הוּא רַק טִפּוּל הָאָדָם, בְּטִרְדַּת רַעְיוֹנוֹ לְמַעְלָה רֹאשׁ, לְהַרְבּוֹת צָרְכֵי הַגּוּפָנִי, אֲשֶׁר תְּטַמְטֵם אֶת לֵב הָאָדָם, מִבְּלִי לְהַשְׁגִּיחַ עַל תַּכְלִיתוֹ הַנִּצְחִי:
<b>אַחַת</b> הִיא לְהָאָדָם, בִּפְרָט לְהֶעָמוּס בְּמַשָּׂא וּמַתָּן, לַעֲשׂוֹת חֹק חָזָק לֵילֵךְ לְבֵית הַמּוּסָר, לִשְׁפֹּךְ נַפְשׁוֹ וְרוּחוֹ, וְכָל הָרוּחוֹת שֶׁבָּעוֹלָם לֹא יִנָּזְרֶנּוּ אָחוֹר מְאוּמָה מִזֶּה, אָז חַי יִקָּרֵא, לֹא מֵת חַס וְשָׁלוֹם שֶׁאֵינוֹ מַרְגִּישׁ מְאוּמָה, וְכָל אֲשֶׁר אֶל הַחַיִּים יְחֻבַּר יֵשׁ בִּטָּחוֹן:

Chapter 14

<small>ב"ה. רְאֵה — בְּרָכָה.</small>
<b>מִלְּפָנִים</b> כַּאֲשֶׁר יָדַעְתִּי — כָּל אִישׁ אֲחָזוֹ פַּלָּצוּת, מִקּוֹל הַקּוֹרֵא קָדוֹשׁ אֱלוּל. הַחֲרָדָה הַלָּזוֹ נָשְׂאָה פִּרְיָהּ לְהִתְקָרֵב לַעֲבוֹדָתוֹ יִתְבָּרַךְ שְׁמוֹ, אִישׁ לְפִי עֶרְכּוֹ — אָכֵן לֹא לְפִי מֻשְׂכָּל הָרִאשׁוֹן, אֲשֶׁר לְהָאִישׁ אֲשֶׁר בְּכָל הַשָּׁנָה נִתְרַחֵק מֵעֲבוֹדָתוֹ יִתְבָּרַךְ שְׁמוֹ, תִּלְבְּשֶׁנּוּ הַפַּחַד וְהַדְּאָגָה יוֹתֵר מֵאֵימַת הַדִּין. אֲשֶׁר רַק הַתּוֹרָה וְהַמַּעֲשִׂים טוֹבִים הֵמָּה הַתְּרִיס מֵהַפֻּרְעָנוּת רַחֲמָנָא לִצְּלַן, וְנַהֲפֹךְ הָיְתָה, שִׁנּוּי הַמַּעֲשֶׂה לְטוֹבָה, הַתְרָאָה בְּכִפְלַיִם, בְּהָאִישׁ אֲשֶׁר כָּל הַשָּׁנָה אָחַז דַּרְכּוֹ בַּקֹּדֶשׁ — לְפִי עֶרְכּוֹ — מֵהָאִישׁ אֲשֶׁר כָּל הַשָּׁנָה הָלַךְ חֲשָׁכִים בְּאֵין נֹגַהּ — לְפִי עֶרְכּוֹ:
<b>סִבַּת</b> הִתְחַלְּפוּת הַלָּזֶה, שׁוֹנוֹת הֵנָּה גַּשְׁמִיּוּת וְרוּחָנִיּוּת, קֹטֶב סִבַּת הַגַּשְׁמִיּוּת, הוּא מֵהַהֶרְגֵּל הַשּׁוֹלֵט עַל כָּל הֵן לְטוֹב כו' וְכַיּוֹצֵא, סִבַּת הָרוּחָנִיּוּת פְּשׁוּטָה הִיא, כִּי הָאָדָם בְּחֶטְאוֹ, מַמְשִׁיךְ עָלָיו רוּחַ הַטֻּמְאָה, הַמְעַכֵּר רוּחוֹ וּמְבַלְבֵּל שִׂכְלוֹ, כְּמַאֲמַר חֲכָמֵינוּ זַ"ל אֵין אָדָם עוֹבֵר עֲבֵרָה אֶלָּא אִם כֵּן נִכְנְסָה בּוֹ רוּחַ שְׁטוּת, הַיְנוּ נֶגֶד דַּרְכֵי הַשֵּׂכֶל:
<b>וּמִי</b> שֶׁעָסַק מְעַט בְּלִמּוּד הַמּוּסָרִי, רָאָה בְּחוּשׁ כִּי סִבַּת הָרוּחָנִי, עוֹמֶדֶת לְפָנָיו לְשָׂטָן לְטַמְטֵם לִבּוֹ, נֶגֶד תַּהֲלוּכוֹת הַשֵּׂכֶל לְפִי יוֹדְעוֹ אֱמוּנָתוֹ כַּנִּזְכָּר לְעֵיל, וּבְוַדַּאי גַּם דַּרְכֵי הַתֵּבֵל וְהִפּוּכָהּ שׁוֹלֶטֶת בַּדָּבָר, וְלָזֹאת עַתָּה לְבַד סִבַּת הַגַּשְׁמִיּוּת הִיא הַהִתְדַּמּוּת, אֲשֶׁר הָאָדָם הָעִקָּר הוּא רַק כְּקוֹף לַעֲשׂוֹת כְּמַעֲשֵׂה אֲחֵרִים בְּמַלְבּוּשִׁים וְכַיּוֹצֵא:
<b>בָּזֹאת,</b> כַּאֲשֶׁר סָפוּ תַּמּוּ גְּדוֹלֵי הַיְרֵאִים, אֲשֶׁר חֶרְדָתָם מֵאֵימַת הַמִּשְׁפָּט הַתְרָאָה עַל פְּנֵיהֶם, וְעָשְׂתָה רֹשֶׁם בְּלֵב הַסָּרִים אַחֲרֵיהֶם, אִם אֵין שֹׁרֶשׁ מֵאַיִן יָבוֹאוּ עָלִין — אֶבֶן סִבַּת הָרוּחָנִיּוּת הִיא סִבָּה הָעִקָּרִית, לְפִי הָרְאוּת — אֲשֶׁר חֶרְדַת הָאֱלוּל כִּמְעַט נִכְבְּתָה רַחֲמָנָא לִצְּלַן — אָכֵן כַּאֲשֶׁר נַפְשִׁיט מֵעָלֵינוּ לְפִי שָׁעָה, מַלְבּוּשִׁים הַנִּגְאָלוֹת וְנִלְבֹּשׁ מַחֲלָצוֹת, נִרְאֶה בַּעֲלִיל כִּי יֵשׁ לִפְחֹד וְלִרְתֹּת עַתָּה כָּל אֶחָד לְפִי עֶרְכּוֹ, בְּכִפְלֵי כִּפְלֵי כִּפְלַיִם מֵאֵת אֲשֶׁר לְפָנִים — וּבִכְלָל — מַה לַּעֲשׂוֹת? הַפְּרָטִים רַבִּים הֵמָּה אִישׁ לְפִי מַצָּבוֹ וּתְכוּנָתוֹ:
<b>אָכֵן</b> בִּכְלָל נוֹדַע אִם כִּי הַנִּסָּיוֹן יוֹרֶנּוּ, לִהְיוֹת עוֹבֵד ה' יִתְבָּרַךְ שְׁמוֹ גַּם בְּמַדְרֵגָה נִשָּׂאָה, בְּלִי לִמּוּד הַמּוּסָרִי. אָכֵן הַהִתְהַפְּכוּת מֵרַע לְטוֹב בְּלִי מוּסָרִי. (אִם מוּסָר שְׁמֵימִי כוּ' הַמְשַׁבֶּרֶת לִבּוֹ שֶׁל אָדָם וְהוֹפְכַתּוּ לְטוֹב אִם הַיְסוֹד הוּא לִמּוּד הַמּוּסָרִי) הִיא כְּמוֹ בַּקָּשַׁת הָרְאִיָּה בְּלִי עַיִן וּשְׁמִיעָה בְּלִי אֹזֶן — וְלָזֹאת כָּתְבוּ הַפּוֹסְקִים אֲשֶׁר בַּיָּמִים הַנּוֹרָאִים הַלָּלוּ — עֵת הַהֲכָנָה לָבֹא אֶל הַמִּשְׁפָּט בְּרֹאשׁ הַשָּׁנָה, וּבְיוֹתֵר הַהֲכָנָה עַל יוֹם הַכִּפּוּרִים, אֲשֶׁר אֵין דַּי בָּאֵר הָעֵסֶק הַגָּדוֹל לִפְנֵי הָאָדָם, לְהָכִין אֶת עַצְמוֹ לִפְנֵי בּוֹאוֹ:
<b>כִּי</b> אִי אֶפְשָׁר לְתָאֵר אֶת גֹּדֶל הַהֶבְדֵּל, לְהִנָּצֵל מִפֻּרְעָנוּת גְּדוֹלוֹת רַחֲמָנָא לִצְּלַן בָּעוֹלָם הָאֲמִתִּי, כַּאֲשֶׁר יַגְדִּיל אֶצְלוֹ בְּחִינַת יוֹם הַכִּפּוּרִים מְעַט גָּבוֹהַּ יוֹתֵר בְּמַדְרֵגַת הַתְּשׁוּבָה, יִקְבַּע כָּל אֶחָד עֵת לִלְמֹד בְּסִפְרֵי הַיְרֵאִים:
<b>אָכֵן</b> מַה לַּעֲשׂוֹת לְכֹתֶל בַּרְזֶל הַמַּפְסִיק — הִיא רוּחַ הַטֻּמְאָה הַמְלַפֶּפֶת וּמְעַכֶּרֶת רוּחַ הָאָדָם, לִבְלִי תַּעֲשֶׂינָה יָדָיו תּוּשִׁיָּה, לָתֵת פְּרִי מִלִּמּוּד הַמּוּסָר, לְהֵטִיב דַּרְכֵי הָאָדָם לְקָרְבוֹ לַעֲבוֹדָתוֹ יִתְבָּרַךְ שְׁמוֹ. —
<b>אַחַת</b> הִיא — אֲשֶׁר גַּם הַנִּסָּיוֹן יוֹרֶנּוּ — הִיא לִשְׁפֹּךְ הַנֶּפֶשׁ אֶל ד' יִתְבָּרַךְ שְׁמוֹ בַּעֲשָׂרָה, אֶל מֶרְכָּז הַלָּזֶה לָקוֹב חוֹר קָטָן בְּכֹתֶל הַבַּרְזֶל הַלָּזֶה, דָּבָר קָטָן וְנִקְלֶה הוּא וּפִרְיוֹ רַב:
<b>וְכַאֲשֶׁר</b> אָנֹכִי כָּעֵת אִישׁ נוֹדֵד מִמְּקוֹמוֹ, אֵין בְּיָדִי לְהַשִּׂיג לָזֶה עֲשָׂרָה, בָּזֹאת הִנְּנִי לְהַזְכִּיר אֶת כְּבוֹדְכֶם, וּלְזָרֵזְכֶם בְּעֵת אֲשֶׁר מָצוּי לָכֶם וְעוֹדְכֶם בְּיֶדְכֶם <small>(שַׁבָּת דַּף קנ"א)</small> לְהִתְאַסֵּף בַּעֲשָׂרָה כַּנִּזְכָּר לְעֵיל, וְאוּלַי אִבָּנֶה גַּם אָנֹכִי בִּתְפִלָּתִי בְּיָחִיד בְּלִי נֶדֶר, אֲשֶׁר הִיא לְפָנַי הַרְבֵּה נֶגֶד כוּ', וְלֹא הִסְכַּנְתִּי מֵעוֹדִי בָּזֶה בִּיחִידוּת, אֲבָל מַה לְּפָנַי לַעֲשׂוֹת כָּעֵת — יְדִידְכֶם יִשְׂרָאֵל. מוֹצָאֵי שַׁבָּת קֹדֶשׁ:

Chapter 15

<small>ב"ה. כְּבוֹד כוּ' יִתְבָּרְכוּ לִגְמַר חֲתִימָה טוֹבָה.</small>
<b>אִם</b> כִּי לְמַצַּב בְּרִיאוּתִי דִּבְרֵי לֵעוֹ, כַּאֲשֶׁר אָמַרְתִּי לִכְבוֹדָם, בְּכָל זֶה לְשִׂמְחַת לְבָבִי, כִּי הִגִּיעַנִי מִכְתָּב כִּי הֻסְכַּם לִבְנוֹת כוּ'. אֲשֶׁר הַדָּבָר נוֹגֵעַ גַּם לְדִידִי, לֹא נְגִיעָה גּוּפָנִית רַק נַפְשִׁית — נִתְעוֹרֵר בִּלְבָבִי לִכְתֹּב בִּקְצָרָה דָּבָר בְּעִתּוֹ:
<b>הֵן</b> יְסוֹד יְמֵי הַתְּשׁוּבָה, קַבָּלַת עֲזִיבַת הַחֵטְא, וְהִיא הַקָּשָׁה מִכָּל הָעֲבוֹדוֹת שֶׁבְּיוֹם הַכִּפּוּרִים הַבָּא עָלֵינוּ לְטוֹבָה, וְהַכְּבֵדָה מִכֹּל הִיא עֲו‍ֹן גָּזֵל, אֲשֶׁר קֻפָּה מְלֵאָה עֲו‍ֹנוֹת מִי מְקַטְרֵג בָּרֹאשׁ גָּזֵל, וְהָאָדָם צָרִיךְ לְחַפֵּשׂ לַעֲשׂוֹת תְּשׁוּבָה לְכָל הַפָּחוֹת, בַּחֵלֶק הַיּוֹתֵר חָמוּר, וְהוּא לְפִי הַנּוֹשֵׂא וְהַנָּשׂוּא, לְפִי הַנּוֹשֵׂא הוּא כָּל מַה שֶּׁנָּקֵל לְפִי שֶׁהָאָדָם לְהִשָּׁמֵר מֵעֲבֵרָה הוּא יוֹתֵר חָמוּר, וְעָנְשׁוֹ גָּדוֹל יוֹתֵר, כְּמַאֲמָרָם זַ"ל מְנָחוֹת דַּף מ"ג קָשֶׁה עָנְשׁוֹ שֶׁל לָבָן יוֹתֵר מֵעָנְשׁוֹ שֶׁל תְּכֵלֶת כוּ' עַיֵּן שָׁם — לְפִי הַנָּשׂוּא קָשֶׁה יוֹתֵר גָּזֵל מֵהֶעָנִי כוּ': —
<b>וּמַה</b> מְּאֹד כָּבֵד לִפְנֵי הָאָדָם לִמְצֹא דֶּרֶךְ בָּזֶה, וְאוֹי לְאוֹתָהּ בּוּשָׁה כוּ' אֲשֶׁר בְּעָו‍ֹן גָּדוֹל כָּזֶה, לֹא יְקַיֵּם הָאָדָם לְכָל הַפָּחוֹת חֵלֶק מָה בְּקַבָּלָה גְּמוּרָה עַל הֶעָתִיד, לָזֹאת מַה טּוֹב אֲשֶׁר בָּא לְפָנֵינוּ תִּקּוּן חֲשַׁשׁ גָּזֵל, אֲשֶׁר נִקְבְּצוּ בּוֹ שְׁנֵי הָעִנְיָנִים בְּיַחַד, מִצַּד הַנּוֹשֵׂא לֹא קָשָׁה הִיא כוּ' בִּנְיַן הַבַּיִת כוּ', וּמִצַּד הַנָּשׂוּא אוּלַי יִמָּצֵא גַּם אֶחָד אֲשֶׁר יִהְיֶה בִּרְצוֹנוֹ לִשְׁפֹּךְ נַפְשׁוֹ כוּ', וְלֹא יַעֲלֶה בְּיָדוֹ חָלִילָה בִּשְׁלֵמוּת אִם הָיוּ כוּ' — אֵין לִפְטֹר בָּזֶה רַק כָּל אֶחָד לְפִי מַצָּבוֹ וְעִנְיָנוֹ, הַהֶכְרֵחַ לְחַפֵּשׂ דְּרָכִים, אֵיךְ לְקַיֵּם קַבָּלַת עֲזִיבַת הַחֵטְא, בַּעֲו‍ֹן גָּזֵל לְכָל הַפָּחוֹת בַּחֵלֶק הַיּוֹתֵר חָמוּר לְפִי הַנּוֹשֵׂא וְהַנָּשׂוּא כַּנִּזְכָּר לְעֵיל:
<b>וְכֵן</b> בִּשְׁאָרֵי עֲבֵרוֹת, כְּמוֹ בִּטּוּל תּוֹרָה הַחֲמוּרָה מִכֹּל. כַּמְבֹאָר בְּשַׁעֲרֵי תְּשׁוּבָה בְּשֵׁם הַסִּפְרֵי עַיֵּן שָׁם, אֲשֶׁר חֵלֶק הַיּוֹתֵר חָמוּר בֶּעָו‍ֹן הַגָּדוֹל הַלָּזֶה, הוּא לְפִי הַנּוֹשֵׂא וְהַנָּשׂוּא, לְפִי הַנּוֹשֵׂא כָּל מַה שֶּׁיּוֹתֵר נָקֵל לְהָאָדָם לִלְמֹד לְפִי הָעֵת כְּמוֹ בְּשַׁבָּת כוּ', לְפִי הַמַּצָּב עֵת הַפְּנוּיָה כוּ' הָעֹנֶשׁ יוֹתֵר גָּדוֹל — לְפִי הַנָּשׂוּא עֹנֶשׁ בִּטּוּל הַלִּמּוּד הַנִּצְרָךְ לְהָאָדָם לְמַעֲשֶׂה, אִם לֵידַע בְּעַצְמוֹ מִזֶּה אֵיךְ לַעֲשׂוֹת, אוֹ לֵידַע עַל יְדֵי זֶה אֵיךְ לִשְׁאֹל מִגָּדוֹל מִמֶּנּוּ אֵיךְ לַעֲשׂוֹת כוּ', וְכֵן בְּכָל הַתּוֹרָה וְהַמִּצְוָה זֶה הַכְּלָל לְכָל פְּרָט בִּטּוּל הַתּוֹרָה וְהַמִּצְוָה, אִם בְּמַעֲשֶׂה אִם בְּשֵׁב וְאַל תַּעֲשֶׂה, יֵעָנֵשׁ הָאָדָם בְּעָבְרוֹ עֲלֵיהֶם, אָכֵן מַה שֶּׁיּוֹתֵר נָקֵל לִפְנֵי הָאָדָם לְקַיֵּם, יֵעָנֵשׁ יוֹתֵר וְיוֹתֵר:
<b>וְהָאָדָם</b> צָרִיךְ לְחַפֵּשׂ דְּרָכָיו לַעֲשׂוֹת קַבָּלָה חֲזָקָה, כִּמְעַט בְּכָל פְּרָטֵי עִנְיָנָיו, לְהִשָּׁמֵר לְכָל הַפָּחוֹת אֶת אֲשֶׁר נָקֵל לְפָנָיו בְּכָל פְּרָטֵי הַתּוֹרָה וְהַמִּצְוָה, וּבָזֶה יֵשׁ דֶּרֶךְ אֲשֶׁר יְקַיֵּם מִצְוַת הַתְּשׁוּבָה בְּרֹב חֶלְקֵי עֲו‍ֹנוֹתָיו, כִּי הָרִבּוּי בְּהָעֲו‍ֹנוֹת אֵינָם הוֹלְכִים אַחַר הַכַּמּוּת — לְפִי הַמִּנְיָן — רַק לְפִי הָאֵיכוּת, (עַיֵּן רַמְבַּ"ם הִלְכוֹת תְּשׁוּבָה פ"ג) הַיְנוּ מַה שֶּׁנָּקֵל לִפְנֵי הָאָדָם לְקַיֵּם, עֲבֵרָה אַחַת חָמוּר יוֹתֵר מִכַּמָּה עֲבֵרוֹת אֲשֶׁר כָּבֵד לְפָנָיו, וְכֵן בְּאוֹתָהּ עֲבֵרָה עַצְמָהּ חֵלֶק קָטָן מִמֶּנָּה הַנָּקֵל לִפְנֵי הָאָדָם לְקַיֵּם, יוֹתֵר חָמוּר וְעָנְשָׁהּ גָּדוֹל מֵהַרְבֵּה חֲלָקִים אֲשֶׁר בְּהָעֲבֵרָה אֲשֶׁר כָּבֵד לְקַיֵּם:
<b>כְּמוֹ</b> בְּמִצְוַת לִמּוּד הַתּוֹרָה, נָקֵל מְאֹד לָאָדָם גַּם מִי שֶׁהוּא שַׁכְחָן גָּדוֹל, לַחֲזֹר הַרְבֵּה פְּעָמִים עַל לְשׁוֹן זַארְגָאן (מוּטְטֶער שְׁפְּרָאךְ) לְאַט לְאַט לִמּוּדוֹ בַּגְּמָרָא וְכַיּוֹצֵא, כִּמְעַט רַק יְדִיעַת הַשֵּׂכֶל לְבַד — בְּלִי יְדִיעַת הַתַּנָּא וְהָאָמוֹרָא כַּנִּזְכָּר לְעֵיל, וְלַחֲשֹׁב בָּהֶם בְּעֵת הִלּוּכוֹ בַּשּׁוּק בְּמָקוֹם נָקִי, בְּעֵת יָשְׁבוֹ בָּעֲגָלָה כוּ', וְגַם כִּמְעַט בְּאֶמְצַע עִסְקוֹ כַּנִּזְכָּר לְעֵיל, וְדָבָר זֶה נָקֵל יוֹתֵר לְאִישׁ סוֹחֵר, מֵהָאִישׁ הַיּוֹשֵׁב עַל הַתּוֹרָה, אֲשֶׁר אֵין עִתּוֹתָיו בְּיָדוֹ לַחֲזֹר הַרְבֵּה לֵידַע בְּעַל פֶּה, לְמַעַן לֹא יְבַטְּלֶנּוּ הַרְבֵה מִלִּמּוּדוֹ הָעִקָּרִית. לֹא כֵן אִישׁ הַסּוֹחֵר, אֲשֶׁר אִם יַחֲזֹר רַק אֵיזֶה פְּעָמִים עַל הַדַּף בְּלָמְדוֹ בַּשָּׁעָה הַפְּנוּיָה לְפָנָיו, כִּמְעַט רֹב הַיּוֹם לְפָנָיו לַחֲזֹר כַּמָּה פְּעָמִים בְּמַחֲשַׁבְתּוֹ:
<b>וְצָרִיךְ</b> אִישׁ הַטָּרוּד לְהִתְחַזֵּק מְאֹד בַּדָּבָר הַגָּדוֹל הַלָּזֶה, אֲשֶׁר נָקֵל הִיא מְאֹד לְפִי הַטֶּעאָרִי (מַחֲשֶׁבֶת הַדַּעַת), לִרְאוֹת שֶׁיִּהְיֶה נָקֵל לְפָנָיו גַּם הַפְּרַאקְטִישׁ (הַמַּעֲשֶׂה), וְאַל יִפְתֶּה בִּשְׁטוּת יִצְרוֹ כִּי כְּבֵדָה הִיא! לְאַט לְאַט יִרְאֶה לֵידַע בְּעַל פֶּה, תּוֹרָה בִּלְשׁוֹן זַרְגָּאן שֵׂכֶל הַתּוֹרָה, אֲשֶׁר הוּא נָקֵל מְאֹד גַּם לְשַׁכְחָן גָּדוֹל, וּבְיוֹתֵר לְאִישׁ טָרוּד אֲשֶׁר עִתּוֹתָיו בְּיָדוֹ לַחֲזֹר בַּהֶם בְּמַחֲשַׁבְתּוֹ, גַּם לְפִי טִרְדָּתוֹ הָעֲצוּמָה:
<b>וְהַטּוֹב</b> לִלְמֹד עַל זֶה סִפְרֵי מוּסָר, הַמְדַבְּרִים בְּגֹדֶל עֲו‍ֹן בִּטּוּל תּוֹרָה, לַעֲשׂוֹת חִזּוּק בְּנַפְשׁוֹ, לִבְלִי לֵילֵךְ זְמַן גָּדוֹל בָּטֵל מֵהַתּוֹרָה, אֲשֶׁר הִיא חַיֵּי הָאָדָם — יְדִידָם <b>יִשְׂרָאֵל</b> — אוֹר ח' תִּשְׁרֵי תרל"ז:

Chapter 16

<b>בָּאוּ</b> יְמֵי הָרָעָה אֵלּוּ יְמֵי הַזִּקְנָה, רַעְיוֹנַי בִּלְתִּי מְסֻדָּרִים, כָּבֵד לְפָנַי לָתֵת לֵב לְהָשִׁיב בִּשְׁאֵלָה כְּבֵדָה, לְבַעֵר הַיֵּצֶר אֲשֶׁר נוֹצַרְנוּ לִלְחֹם מִלְחַמְתּוֹ, אֵין סֵדֶר בַּמִּלְחָמָה, וְאֵין בִּטָּחוֹן, הַרְבּוֹת בְּמוּסָר בְּעֵת מְצוֹא — יָמִים הַמְקֻדָּשִׁים לָהּ שׁוּמָה מִסִּפְרֵי הַפּוֹסְקִים, בִּהְיוֹת הָאָדָם מֵעֻתָּד לְמִשְׁפָּט אִם לְחַיִּים כוּ':—
<b>וּבַמֶּה</b> יִתְרַצֶּה הָעֶבֶד אֶל אֲדוֹנָיו, אִם לֹא בְּלֵב נִשְׁבָּר, אֲשֶׁר הָאֱלֹהִים לֹא תִּבְזֶה, הַנוֹדָע מִמְּקוֹר שְׁקִידָה הַגְּדוֹלָה בְּסִפְרֵי הַיְרֵאִים, בִּשְׁפִיכַת הַנֶּפֶשׁ לַד' יִתְבָּרַךְ שְׁמוֹ — אִם כֹּה יַעֲשֶׂה הָאָדָם וָחַי, גַּם לְאַחַר עֲבוֹר יְמֵי הַמִּשְׁפָּט, עוֹד רִשְׁמֵי הַמּוּסָר יִדֻפְּקוּ — חִיּוּב לִמּוּדָהּ תִּבְעַר בְּלֵב נִלְבָּב, לְהַחֲזִיק בָּהּ בְּאֵין רִפְיוֹן — יְדִידָם הַמְבָרְכָם לְשָׁנָה טוֹבָה:
<b>דָּבָר</b> הַמַּחֲזִיק בְּקִרְבָּהּ הַרְבֵּה מִיסוֹד הָאֵשׁ, הֲגַם כִּי הָאֵשׁ אֵינוֹ נִכָּר, אַךְ עַל יְדֵי נִיצוֹץ אֵשׁ תִּתְלַקַּח וְתִתְלַהֵב, כֵּן הֲגַם כִי אֵין מַצָּבִי עַתָּה לְהַאֲרִיךְ בִּדְבָרִים, בְּכָל זֹאת הַתִּקְוָה כִּי בִּדְבָרִים קְצָרִים, יַזְכִּירוּ וְיִתְעוֹרְרוּ, אֶת אֲשֶׁר דָּרַשְׁתִּי לִפְנֵי כְּבוֹדְכֶם מִכְּבָר, אֲשֶׁר בֶּטַח נִכְנְסוּ הַדְּבָרִים בְּעֹמֶק לְבָבָם, לֵילֵךְ לְבֵית הַמּוּסָר וּבִפְרָט בַּעֲשֶׂרֶת יְמֵי תְּשׁוּבָה, לִלְמֹד מוּסָר בְּהִתְפַּעֲלוּת הַנֶּפֶשׁ, וְגַם הַתְּפִלָּה אֲשֶׁר יוֹתֵר טוֹב בַּעֲשָׂרָה (עַיֵּן תַּעֲנִית ח' כָּאן בְּצִבּוּר וְכוּ') וְהַהִתְעוֹרְרוּת הַפְּנִימִי יִתְגַּבְּרוּ עַל כָּל הַהִתְנַגְּדוּת:—

Chapter 17

<b>גֶּדֶר</b> הָאָדָם לִהְיוֹת תַּהֲלוּכָתוֹ וְעִנְיָנָיו אַחַר הַשֵּׂכֶל הַנָּכוֹן, וּבָזֹאת נִבְדָּל מִן בַּעֲלֵי חַיִּים אֲשֶׁר תַּהֲלוּכָתָם אַחַר טִבְעָם וּמִזְגָּם, וְזֶה הוּא כְּבִישַׁת הַיֵּצֶר, לִבְלִי הָלוֹךְ אַחַר נְטִיַּת הַטֶּבַע אִם רַע חַס וְשָׁלוֹם, כִּי הָאָדָם בְּכֹחוֹ בְּמֶמְשֶׁלֶת שִׂכְלוֹ לִשְׁלֹט עַל אֵבָרָיו כִּרְצוֹן חָכְמָתוֹ, וְזֶה הוּא גְּבוּרָתוֹ, כְּמַאֲמָרָם זַ"ל אֵיזֶהוּ גִּבּוֹר הַכּוֹבֵשׁ אֶת יִצְרוֹ, וְיֵשׁ בָּזֶה שְׁתֵּי בְּחִינוֹת, הָאֶחָד לַעֲצֹר טִבְעוֹ לִבְלִי עֲשׂוֹת רַע, וְהַשֵּׁנִי לַהֲפֹךְ טִבְעוֹ לַעֲשׂוֹת הַטּוֹב, וְהַבְּחִינָה הַשְּׁנִיָּה קָשָׁה מִן הָרִאשׁוֹנָה, כִּי כָּבֵד יוֹתֵר לְשַׁנּוֹת אֶת טִבְעוֹ, מִלַּעֲצֹר בְּעַד טִבְעוֹ, וְהָאָדָם צָרִיךְ לֵילֵךְ בְּהַדְרָגָה, בִּתְחִלָּה לִהְיוֹת סָר מֵרָע, הִיא הַבְּחִינָה הָאַחַת, וְאַחַר כָּךְ עֲשֵׂה טוֹב הִיא הַבְּחִינָה הַשְּׁנִיָּה:
<b>וּבָזֶה</b> יֵשׁ לְבָאֵר הַמִּשְׁנָה בְּאָבוֹת פֶּרֶק ב' הֱוֵי מְחַשֵּׁב הֶפְסֵד מִצְוָה כְּנֶגֶד שְׂכָרָהּ, וּשְׂכַר עֲבֵרָה כְּנֶגֶד הֶפְסֵדָהּ, אֲשֶׁר לִכְאוֹרָה יִפָּלֵא הֲלֹא גַּם עַל מְנִיעַת הַמִּצְוָה עָנֹשׁ יֵעָנֵשׁ הָאָדָם, אִם בָּעוֹלָם הַזֶּה כְּמַאֲמָרָם זַ"ל בִּמְנָחוֹת דַּף מ"א בִּזְמַן דְּאִיכָּא רִתְחָא עָנְשִׁינַן אַעֲשֵׂה, אִם בָּעוֹלָם הַנִּצְחִי, כְּמַאֲמַר הַכָּתוּב גַּם מִתְרַפֶּה בִּמְלַאכְתּוֹ אָח הוּא לְבַעַל מַשְׁחִית, וְגַם עַל מְנִיעַת הָרָע יֵשׁ קִבּוּל שָׂכָר, כְּמַאֲמָרָם זַ"ל בְּקִדּוּשִׁין דַּף ל"ט, יָשַׁב וְלֹא עָבַר עֲבֵרָה נוֹתְנִין לוֹ שָׂכָר כְּעוֹשֶׂה מִצְוָה, וְאִם כֵּן לָמָּה חִלְּקָה הַמִּשְׁנָה, לַחֲשֹׁב עַל מִצְוָה שְׂכָרָהּ וְעַל עֲבֵרָה עָנְשָׁהּ:—
<b>אָכֵן</b> עַל פִּי הַנִּזְכָּר לְעֵיל יֵשׁ לוֹמַר שֶׁהַמִּשְׁנָה אָחֲזָה בְּכָל אֶחָד הַבְּחִינָה הַגְּדוֹלָה, כִּי נוֹדַע כִּי לְפִי גֹּדֶל צַעַר הַמִּצְוָה יֻגְדַּל שְׂכָרָהּ כְּמַאֲמָרָם זַ"ל בְּאָבוֹת, לְפוּם צַעֲרָא אַגְרָא, וְכָל אֲשֶׁר תִּקְטַן צַעַר עֲשִׂיַּת הַמִּצְוָה יֻגְדַּל עֹנֶשׁ בִּטּוּלָהּ, כְּמַאֲמָרָם זַ"ל בִּמְנָחוֹת דַּף מ"ג קָשֶׁה עָנְשָׁהּ שֶׁל לָבָן יוֹתֵר מֵעָנְשָׁהּ שֶׁל תְּכֵלֶת כוּ', לִהְיוֹת צַעַר הַנַּחַת הַלָּבָן קְטַנָּה מִצַּעַר הַנַּחַת הַתְּכֵלֶת הַיְקָרָה בְּדָמִים, וְכֵן לְעִנְיַן הָעֲבֵרָה, כָּל אֲשֶׁר תִּקְטַן צַעַר מְנִיעַת עֲשִׂיַּת הָעֲבֵרָה, כֵּן יֻגְדַּל עֹנֶשׁ עֲשִׂיָּתָהּ, וְכָל אֲשֶׁר יִקְשֶׁה לִפְנֵי הָאָדָם לִפְרֹשׁ מִן הָעֲבֵרָה, כֵּן תֻּגְדַּל שְׂכָרָהּ אִם יִכְבֹּשׁ יִצְרוֹ לְבַל לְהִתְגָּאֵל בְּתַאֲוָתוֹ:
<b>וְהִנֵּה</b> בְּסוּר מֵרַע הַבְּחִינָה הָאַחַת, תִּגְדַּל הָעֹנֶשׁ בַּעֲשִׂיָּתָהּ, בְּעֶרֶךְ בְּחִינָה הַשְּׁנִיָּה עֹנֶשׁ מְנִיעַת עֲשֵׂה טוֹב, לִהְיוֹתָהּ קַלָּה מִבְּחִינָה הַשְּׁנִיָּה. וּבַשָּׂכָר הוּא לְהֵפֶךְ, שְׂכַר הַבְּחִינָה הַשְּׁנִיָּה הִיא עֲשִׂיַּת הַטּוֹב, גָּדְלָה מִשְּׂכַר בְּחִינָה הָאַחַת מְנִיעַת הָרָע, לִהְיוֹתָהּ קָשָׁה מִבְּחִינָה הָאַחַת, וְלָזֶה אָחֲזָה הַמִּשְׁנָה בְּכָל אַחַת, הַדָּבָר הַיּוֹתֵר גָּדוֹל מֵחֲבֶרְתָּהּ, הַיְנוּ בַּעֲשִׂיַּת הַמִּצְוָה שְׂכָרָהּ לִהְיוֹתָהּ בַּמַּדְרֵגָה הַגָּבוֹהַּ, וּבַעֲשִׂיַּת הָרָע הָעֹנֶשׁ הִיא הַמַּדְרֵגָה הַגָּבוֹהַּ, וּלְפִי זֶה יֶשְׁנוֹ שְׁתֵּי מַדְרֵגוֹת בַּשָּׂכָר וְכֵן בָּעֹנֶשׁ:
<b>וּבָזֹאת</b> הֲלֹא נוֹדַע. כִּי אָדָם לְעָמָל יוּלַד, לִלְחֹם מִלְחֶמֶת מִצְוָה, וְהַחוֹבָה עָלָיו לְהִתְיַגֵּעַ בַּעֲבוֹדַת ד', לֹא רַק לִשְׁמֹר מַה שֶּׁטִּבְעוֹ מַנִּיחוֹ מֵעַצְמוֹ, וּמַה שֶּׁהוּא קְצָת כְּבֵדוּת לְהַזְנִיחַ, כִּי בָּזֶה הָאֹפֶן אֵין הָאָדָם עוֹבֵד ה' רַק הַטֶּבַע עוֹשֶׂה שֶׁלָּהּ, וְיוּכַל לְהִקָּרֵא חָלִילָה פּוֹרֵק עֹל, כַּאֲשֶׁר לֹא יִתֵּן שׁוּם יְגִיעָה לַעֲבוֹדַת ד' יִתְבָּרַךְ שְׁמוֹ, רַק לִשְׁמֹר מַה שֶּׁאֵין עָלָיו עֹל, וְזֹאת הוּא הַיְסוֹד מֵעֲבוֹדַת הָאָדָם לְבוֹרְאוֹ יִתְבָּרַךְ שְׁמוֹ, לִשְׁמֹר וְלַעֲשׂוֹת, גַּם מַה שֶּׁאֵין לִבּוֹ חָפֵץ, כִּי אִם לֹא יָשִׂים הָאָדָם לִבּוֹ וְנַפְשׁוֹ, לַעֲשׂוֹת נֶגֶד רְצוֹן לְבָבוֹ, הֲרֵי הוּא עָלוּל לְכָל עֲבֵרוֹת שֶׁבַּתּוֹרָה רַחֲמָנָא לִצְּלַן, גַּם אוֹתָן שֶׁאֵינוֹ עוֹבֵר עֲלֵיהֶן מִצַּד הֶרְגֵּלוֹ וְטִבְעוֹ:
<b>כִּי</b> הַהֶרְגֵּל וְהַטֶּבַע מִתְחַלְּפִים מִסִּבּוֹת צְדָדִיּוֹת כַּאֲשֶׁר יְאַלְּצֵם כֹּחַ אַחֵר הַמְנַגֵּד לָזוֹ, כַּדּוֹמֶה הָאִישׁ הַמַּתְמִיד בְּלִמּוּדוֹ מִצַּד הֶרְגֵּלוֹ וְטִבְעוֹ, וְיֵשׁ לוֹ כֹּחַ נִסְתָּר הַמִּשְׁתּוֹקֵק לְכֶסֶף, וְהַכֹּחַ אֵינוֹ נִכָּר, יַעַן כִּי אֵין לוֹ דֶּרֶךְ לָזֶה, כִּי מַצָּבוֹ וְתַהֲלוּכָתוֹ אֵינוֹ דֶּרֶךְ הַמִּסְחוֹר, וְלֹא רָאָה כֶּסֶף מִיָּמָיו, מִמֵּילָא אֵין לְהַכֹּחַ נוֹשֵׂא בַּמֶּה לְהֵאָחֵז, כִּי הַכֹּחוֹת שֶׁבָּאָדָם כָּל זְמַן שֶׁאֵין לָהֶם דָּבָר חוּשִׁי בַּמֶּה לְהֵאָחֵז, נִסְתָּרִים הֵמָּה בִּפְנִימִיּוּת הַנֶּפֶשׁ, בַּל יִרְאוּ הַחוּצָה גַּם בַּל נוֹדָעוּ:
<b>אָכֵן</b> כַּאֲשֶׁר יִהְיֶה אֵיזֶה סִבָּה שֶׁיִּצְטָרֵךְ לֶאֱחֹז מַה בְּמִסְחוֹר לְטֶרֶף בֵּיתוֹ וְכַיּוֹצֵא, יוּכַל לְהִתְפָּרֵץ כֹּחַ הַלָּזֶה בְּקֶשֶׁת הַכֶּסֶף, עַד אֲשֶׁר יַזְנִיחַ כִּמְעַט תַּלְמוּדוֹ לְגַמְרֵי מֵחֲמַת הַכֹּחַ הַלָּזֶה, אֲשֶׁר לֹא הָיָה מַאֲמִין עַל עַצְמוֹ בְּשׁוּם אֹפֶן אֵיךְ יוּכַל לִהְיוֹת שֶׁיַּזְנִיחַ כָּל כָּךְ לִמּוּדוֹ, וְכֵן בְכָל הַכֹּחוֹת וְהָעִנְיָנִים הַטּוֹבִים שֶׁבָּאָדָם, יוּכְלוּ לִהְיוֹת מוּפָרִים מִכֹּחוֹת מִתְנַגְּדִים אֲשֶׁר בְּסִבָּה קְטַנָּה יִתְעוֹרְרוּ בְּחָזְקָה לְהָפֵר כָּל נֶתַח טוֹב:
<b>לָזֹאת</b> גַּם אִם הָעֲבֵרוֹת הָרְגִילוֹת אֲשֶׁר נַעֲשִׂים כְּהֶתֵּר רַחֲמָנָא לִצְּלַן. לֹא יְעוֹרְרוּ אֶת נֶפֶשׁ הָאָדָם לַעֲסֹק בְּלִמּוּד יִרְאַת שָׁמַיִם (לִזְכֹּר אַחֲרִיתוֹ יְמֵי הַחֹשֶׁךְ כִּי הַרְבֵּה יִהְיוּ, וְעַל כָּל עֲבֵרָה בִּפְרָט, עָנֹשׁ יֵעָנֵשׁ בָּעֳנָשִׁים קָשִׁים וּמָרִים רַחֲמָנָא לִצְּלַן כְּמַאֲמָרָם זַ"ל, כָּל הָאוֹמֵר הַקָּדוֹשׁ־בָּרוּךְ־הוּא וַתְּרָן הוּא יִוָּתְרוּ חַיּוֹהוּ אֶלָּא מַאֲרִיךְ אַפּוֹ וְגַבֵּי דִּילֵיהּ, וּמִי יוֹדֵעַ עַד כַּמָּה תִּגְדַּל הָעֹנֶשׁ אֲשֶׁר שׁוּם אַחֵר לֹא יִסְבֹּל רַק הָאָדָם לְבַדּוֹ הָעוֹשֶׂה הָעֲבֵרוֹת) לִהְיוֹתָם נַעֲשִׂים כְּהֶתֵּר. אֵין רוֹאֶה וְאֵין מַרְגִּישׁ הָאָדָם בָּהֶם:
<b>אַךְ</b> זֶה יוּכַל לְעוֹרֵר לְהָאָדָם, בְּהִתְבּוֹנְנוֹ חִלּוּפֵי הַזְּמַן וּמִקְרֵי הָעִתִּים אֲשֶׁר עִם דָּבָר קָטָן יוּכַל הַטֶּבַע לְהִשְׁתַּנּוֹת וְלִפֹּל בַּעֲבֵרוֹת רָמוֹת, אֲשֶׁר הַהֶרְגֵּשׁ עֲדַיִן בְּתָקְפּוֹ כִּי עֲבֵרוֹת הֵמָּה, וְיִרְאָתָם מְרַחֶפֶת עַל פָּנָיו, לָזֹאת יַקְדִּים הָאָדָם רְפוּאָה לְעַצְמוֹ לַעֲסֹק בְּלִמּוּד הַיִּרְאָה וְהַמּוּסָר לְהָעִיר וּלְעוֹרֵר אֶת רוּחוֹ שֶׁיּוּכַל לַעֲשׂוֹת נֶגֶד רְצוֹנוֹ:

Chapter 18

<b>מָה</b> אוֹסִיף עַל דְּבָרַי. אֲשֶׁר נִדְבַּרְנוּ בִּהְיוֹת כְּבוֹד תּוֹרָתוֹ אֶצְלִי. וְהוּא — הַמַּעֲשֶׂה קוֹדֵם לַמַּחֲשָׁבָה. הַלִּמּוּד קֹדֶם לַמַּעֲשֶׂה. קְנִיַּת דַּרְכֵי הַלִּמּוּד. הוּא הַפֶּתַח לְהִכָּנֵס בְּדַרְכֵי עֲבוֹדָתוֹ יִתְבָּרַךְ שְׁמוֹ. מֵעֵת חֲתִימַת הַתַּלְמוּד נִנְעֲלוּ דַּרְכֵי הַתּוֹרָה לְהָבִין וּלְהוֹרוֹת מִכִּתְבֵי הַקֹּדֶשׁ עַל פִּי הַמִּדּוֹת הַמְּסוּרוֹת מִסִּינַי. וְרַק אֶל הַתַּלְמוּד עֵינֵינוּ צוֹפִיּוֹת לִשְׁאֹב מִמֶּנָּה תּוֹרַת ה' וּדְרָכָיו. וְגַם הָאָדָם הַגָּדוֹל בַּעֲנָקִים. אֵין בְּיָדוֹ רַק לְחַפֵּשׂ וּלְגַלּוֹת תַּעֲלוּמוֹת סִתְרָה. וְעַל הַתַּלְמוּד אֵין לְהוֹסִיף וְאֵין לִגְרֹעַ מְאוּמָה:—
<b>לָזֹאת</b> הַתַּלְמוּד אֶצְלֵנוּ כְּמוֹ בְּחִינַת מִקְרָא בִּימֵי חֲכָמֵינוּ זַ"ל. וְלִמּוּד הַמִּקְרָא אֶצְלֵנוּ כְּמוֹ בְּחִינַת א"ב בִּימֵי חֲכָמֵינוּ זַ"ל לָבֹא עַל יָדוֹ לְלִמּוּד הַתַּלְמוּד. וְסִפְרֵי גְּדוֹלֵי הַפּוֹסְקִים רִאשׁוֹנִים וְאַחֲרוֹנִים. הוּא כְּמוֹ בְּחִינַת מִשְׁנָה בִּימֵי חֲכָמֵינוּ זַ"ל. אֲשֶׁר בְּיַד הָאָדָם הָרָאוּי וּמֻכְשָׁר לְכָךְ. לַחֲלֹק וּלְשַׁנּוֹת עַל פִּי תְּנָאִים הָרְצוּיִם לְהַכְרִיעַ אִם יִמָּצֵא פּוֹסֵק לִסְמֹךְ עָלָיו. וְאוּלַי לְאָדָם גָּדוֹל גַּם לַחֲלֹק כְּמוֹ רַב תַּנָּא וּפָלִיג כוּ' — וְאַחַר הַבְּקִיאוּת הַנּוֹרָאָה בְּתַלְמוּד בַּבְלִי וִירוּשַׁלְמִי כוּ'. וְהַיְדִיעָה הַנְּכוֹנָה בִּגְדוֹלֵי הַפּוֹסְקִים כוּ'. וִידִיעַת לִמּוּד הַתּוֹסָפוֹת עַל כֻּלָּנָה. אָז יָבֹא הָאָדָם לְלִמּוּד הַתַּלְמוּד) הִיא כְּמוֹ בְּחִינַת הַתַּלְמוּד בִּימֵי חֲכָמֵינוּ זַ"ל) הוּא הָעִיּוּן הַנָּכוֹן לִשְׁאֹב יְסוֹדוֹת הַתַּלְמוּד בִּפְרָטָיו מִמְּקוֹמוֹת הַמְפֻזָּרִים וּלְהָבִין וּלְהוֹרוֹת כַּדָּת. וְזֶה הוּא בְּחִינַת תּוֹרַת אֱמֶת הַנִּקְנֶה בַּמִּקְרָא (הִיא הַבְּקִיאוּת בְּשַׁ"ס וִירוּשַׁלְמִי כוּ') וּבַמִּשְׁנָה (הִיא הַיְדִיעָה בְּחִבּוּרֵי גְּדוֹלֵי הָרִאשׁוֹנִים וְהָאַחֲרוֹנִים כוּ') וְזֹאת הִיא שִׁמּוּשׁ תַּלְמִידֵי חֲכָמִים. וְקָרָא וְשָׁנָה וְלֹא שִׁמֵּשׁ תַּלְמִידֵי חֲכָמִים הֲרֵי זֶה עַם הָאָרֶץ:—
<b>וְעַל</b> כָּל אֵלֶּה חִדּוּד הַשֵּׂכֶל. וְהַהִתְבּוֹנְנוּת דַּרְכֵי הַמִּדּוֹת לֵידַע דַּרְכֵי הַנְּטִיָּה לְמַעַן יֵלֵךְ הַשֵּׂכֶל יָשָׁר דַּרְכּוֹ. וְיִרְאַת ד' הִיא אוֹצָרוֹ. לְקַבֵּל עֹל הַיְגִיעָה. לְהַעֲמִיק בְּתוֹרַת ה' יִתְבָּרַךְ שְׁמוֹ. גַּם בְּדִבּוּק חֲבֵרִים וּבְפִלְפּוּל הַתַּלְמִידִים בְּשׁוּבָה וָנַחַת:
<b>עַתָּה</b> בָּרוּךְ ד' עֶלֶם רַךְ כְּמִי"ב. יֵדַע וְיָבִין דַּרְכּוֹ עַל מַה הַטִּבְעוֹ. וְעַל מַה יָּסֹבּוּ דַּלְתֵי רַעְיוֹנָיו וּמַאֲוָיו. יִתֵּן הַשֵּׁם יִתְבָּרַךְ וְיַעֲלֶה לַגֶּפֶן אַדֶּרֶת כְּנַפְשׁוֹ הַטּוֹב וְנֶפֶשׁ תִּדְרְשֶׁנּוּ. יְדִידוֹ <b>יִשְׂרָאֵל</b>:

Chapter 19

<b>יִקְרָתוֹ</b> מִן י"א דָּנָא נָכוֹן הִגִּיעַנִי הַיּוֹם. נִמְצֵאתִי נָכוֹן לִכְתֹּב לִכְבוֹד תּוֹרָתוֹ לִבְלִי לְאַחֵר מִפְּנֵי הַכָּבוֹד. כִּי לֹא הֵשַׁבְתִּי עַל מִכְתָּבָיו הַקּוֹדְמִים. רָאִיתִי אֹמֶץ תְּשׁוּקָתוֹ לְהִתְרָאוֹת אִתִּי וְהַדִּין עִמּוֹ כְּמַאֲמַר הַכָּתוּב בִּישִׁישִׁים חָכְמָה:—
<b>וַאֲפָרֵשׁ</b> שִׂיחָתִי. הַחָכְמוֹת וְהַמַּדָּעִים הֵמָּה טֶעהָארִי (עִיּוּן). וּפְרַאקְטִיק (חִנּוּךְ הַמַּעֲשֶׂה). הַחָכְמוֹת אֲשֶׁר יְסוֹדָתָם הַמּוֹפֵת וְהָרְאָיוֹת הַיְסוֹד בָּהֶם הָעִיּוּן. אוּלָם אֶת אֲשֶׁר נוֹפְלִים רַק תַּחַת הַהַשְׁעָרָה הַנְּכוֹנָה. הַיְסוֹד בָּהֶם חִנּוּךְ הַמַּעֲשֶׂה. הַטֶּעהָארִי (עִיּוּן) אֵינָהּ נוֹפֶלֶת תַּחַת הַשְּׁנַיִם כִּי יֵשׁ קַנְקָן חָדָשׁ כוּ'. וְשֵׂכֶל צָעִיר הַיָּמִים תְּבָרֵר יוֹתֵר. מִזָּקֵן חָלוּשׁ הַדַּעַת וְהַתְּבוּנָה. אָכֵן הַפְּרַאקְטִיק (חִנּוּךְ הַמַּעֲשֶׂה). בְּיָמִים יָבוֹאוּ וּבְזִקְנָה תִּתְכּוֹנֵן. תְּבוּנָה (שֵׁם חָכְמָה) נוֹפֵל עַל הַהַשְׁעָרָה הַנְּכוֹנָה לָזֶה אָמַר הַכָּתוּב בִּישִׁישִׁים כוּ':—
<b>וְהִנֵּה</b> לִמּוּד הַתּוֹרָה הַיְסוֹד הוּא (הַטֶּעהָארִי). הַחֲרִיפוּת וְהַבְּקִיאוּת וְהָעִיּוּן הַיָּשָׁר. לְבָרֵר דָּבָר עַל אָפְנָיו בְּדַרְכֵי הַהוֹכָחוֹת וְהָרְאָיוֹת לְרַגְלֵי דַּרְכֵי הַתּוֹרָה וְתַהֲלוּכוֹתֶיהָ. כְּפִי אֲשֶׁר הוֹרוּנוּ גְּדוֹלֵי הָרִאשׁוֹנִים וְהָאַחֲרוֹנִים זַ"ל. אָכֵן הַמּוּסָרִי וְדַרְכֵי הַמִּדּוֹת. הַיְסוֹד בָּהֶם הַפְּרַאקְטִיק — וּבָזֹאת כְּבוֹד תּוֹרָתוֹ שׁוֹאֵל מִמֶּנִּי כַּהֹגֶן וְאָנֹכִי נִצָּב מִנֶּגֶד — מַה זֶּה וְלָמָּה?
<b>אָכֵן</b> הוּא הַדָּבָר אֲשֶׁר דִּבַּרְתִּי. בַּמּוּסָרִי וְדַרְכֵי הַמִּדּוֹת הַיְסוֹד בָּהֶם הַפְּרַאקְטִיק. (נִסָּיוֹן אִישׁ פְּרָטִי אֲשֶׁר הֻסְכַּן בִּימֵי חֶלְדּוֹ. אֵין דֶּרֶךְ כְּבוּשָׁה לְמוּסָרִים לִפְנֵי אָדָם גָּדוֹל כמי"ב) וְכִמְעַט קָרוֹב לְהֶפְסֵד חָלִילָה. כִּי כָּל אָדָם וּבִפְרָט אָדָם גָּדוֹל הוּא עוֹלָם בִּפְנֵי עַצְמוֹ לְפִי כֹּחוֹתָיו כֹּחוֹת נֶפֶשׁ שִׂכְלוֹ כוּ'. תְּכוּנַת מִדּוֹתָיו וְהִתְפַּעֲלוּתוֹ כוּ' מַצַּב עִנְיָנוֹ כוּ':
<b>וְהִנֵּה</b> בִּדְבַר רְפוּאַת הַגּוּף אֲשֶׁר הַפְּרַאקְטִיק גָּדְלָה לִמְאֹד. הַנּוֹלְדָה מִפְּרַאקְטִישׁ חָכְמַת הַטֶּעהָארִי הַנִּפְלָאָה חָכְמַת הָרְפוּאָה הָרְחָבָה. אָכֵן בִּרְפוּאַת הַנֶּפֶשׁ אֶצְלֵנוּ. אֲשֶׁר אֵין בָּהֶם פְּרַאקִישׁ מֵאִישׁ לְרֵעֵהוּ לֵידַע וּלְהוֹדִיעַ. הַחָכְמָה מֵאַיִן תִּמָּצֵא לְהָשִׁיב לַשּׁוֹאֵל עַל אָפְנָיו. יְהִי נָא כְּבוֹד תּוֹרָתוֹ שָׁקוּט בִּמְעוֹנוֹ בִּמְנוּחַת נַפְשׁוֹ. אָנֹכִי בְּדַעְתִּי לִהְיוֹת אִם יִרְצֶה ה' כוּ'. אָז נִתְרָאֶה אִם יִרְצֶה ה' בְּלֹא נֶדֶר לָשׂוּם רַעְיוֹנֵינוּ בִּדְבַר תַּהֲלוּכוֹת כְּבוֹד תּוֹרָתוֹ וּמַאֲוָיו. עַל מַה צְּפוּנָה עִיּוּנָיו בִּדְבַר תַּהֲלוּכוֹת הַמּוּסָרִי וְהַמִּדּוֹת. לְפִי דְּרָכָיו וְדַרְכֵי הַזְּמַן לְטוֹב לְפִי הַשְׁעָרָה הַנְּכוֹחָה. וְה' יִתְבָּרַךְ שְׁמוֹ יִהְיֶה בְּעֶזְרָתֵנוּ לְטוֹב וּמֵטִיב. יְדִידוֹ דּוֹרֵשׁ שְׁלוֹמוֹ <b>יִשְׂרָאֵל</b>:

Chapter 20

<b>יִקְרַת</b> מִכְתַּב כְּבוֹד תּוֹרָתוֹ מִן כ"ב שְׁבָט נָכוֹן הִגִּיעַנִי. אָנֹכִי נָחוּץ לְהָשִׁיב לִכְבוֹד תּוֹרָתוֹ. כְּבָר כָּתַבְתִּי כִּי בְּדַרְכֵי תַּהֲלוּכוֹת הַמּוּסָרִי הַיְסוֹד הַפְּרַאקְטִישׁ. וְאֵין לָתֵת גָּדֵר נָכוֹן בָּזֶה כְּמוֹ בְּתַהֲלוּכוֹת הַמִּסְחָר. וּבִפְרָט לְאָדָם גָּדוֹל כמי"ב. כָּבֵד הַדָּבָר לִמְאֹד (וְאוּלַי קָרוֹב לְהֶפְסֵד חַס וְחָלִילָה) לִכְתֹּב בָּזֶה אֶת אֲשֶׁר יְנַקְּרוּ בְּמַשְׂכִּיּוֹת לֵבָב אִישׁ פְּרָטִי:
<b>וּבִכְלָל</b> בְּכֹחוֹת נֶפֶשׁ הָאָדָם. אֵין לְדַמּוֹת מִלְּתָא לְמִלְּתָא. יֵשׁ אֲשֶׁר בְּדָבָר אֶחָד נָקֵל לְפָנָיו. וּבְדָבָר אַחֵר כָּבֵד לְפָנָיו הַרְבֵּה לְהַשִּׂיגוֹ. וּבְדָבָר הַקָּשֶׁה הַהֶכְרֵחַ לְהִתְגּוֹלֵל בְּנַחַת. וּלְהַשִּׂיגוֹ בְּרֹב זְמַן וְעִידָן. עִם הַתְּשׁוּקָה לְהַשִּׂיגוֹ בִּמְהֵרָה. וְהֵן שְׁנֵי כֹּחוֹת מִתְנַגְּדוֹת. אֲשֶׁר צָרִיךְ הָאָדָם לִנְגֹּעַ בִּשְׁנֵיהֶם. כִּי אִם יֶחְדַּל הַתְּשׁוּקָה תִּתְרַפֶּה הַמְּלָאכָה. וְאִם תֶּחֱזַק הַתְּשׁוּקָה בְּיוֹתֵר לִהְיוֹת אָץ. תִּשְׁבַּת כִּמְעַט הָעֲבוֹדָה וְלֹא תִּשָּׂא פְּרִי חָלִילָה. הָאָדָם הַנִּלְבָּב הַמַּשְׁקִיף עַל עַצְמוֹ. יָבִין בִּכְלָל אֵיךְ לְתַוֵּךְ בֵּינֵיהֶם בְּלִי גָּדֵר מֻגְבָּל:—
<b>עֵסֶק</b> הַמִּדּוֹת מֻכְרָח מְאֹד וְצָרִיךְ זְמַן וְעִידָן לָזֶה (לְמִי אֲשֶׁר בְּטִבְעוֹ אֵינוֹ מְסֻגָּל כָּל כָּךְ) הַפְּרַאקְטִישׁ יוֹרֶנּוּ כִּי כִּמְעַט לִמּוּד הַמִּדּוֹת תָּלוּי בְּמִלֵּי דְּעַלְמָא הַמִּתְנַגֵּד לִפְרִישׁוּת. (אוּלַי זֹאת הַסִּבָּה אֲשֶׁר מֵחִפּוּשׂ הַמִּדּוֹת נִרְפֶּה אֶצְלוֹ הַחִיּוּב מִבְּלִי לֵילֵךְ בָּטֵל כוּ' אֲשֶׁר זָכַר כְּבוֹד תּוֹרָתוֹ בְּמִכְתָּבוֹ):
<b>וְאִם</b> כִּי כָּבֵד לְפָנַי הַדָּבָר לִכְתֹּב לִכְבוֹד תּוֹרָתוֹ. כַּאֲשֶׁר הִזְכַּרְתִּי בְּרֵאשִׁית דְּבָרַי. בְּכָל זֹאת אֲדַבְּרָה בִּקְצָרָה. הַיְסוֹד הַלִּמּוּד וְכַאֲשֶׁר הִזְכַּרְתִּיו בִּהְיוֹתוֹ פֹּה. לָתוּר הַמֶּרְכָּז בְּקִיאוּת הַנִּפְלָאָה לְבָרֵר כָּל סְבָרָא מִכָּל דִּבְרֵי חֲכָמֵינוּ זַ"ל וּגְדוֹלֵי הַמְחַבְּרִים. עִם תְּקִיפַת הַדַּעַת. וְגַם הִפְחִידָה בָּזֶה בְּלִי יְסוֹד וְגָדֵר מֻגְבָּל. וְגַם שְׁמִירַת הַבְּרִיאוּת (בְּלִי הַפְלָגָה רַק לֶאֱכֹל וְלִישֹׁן כָּרָאוּי) וְגַם בְּלִי לַעֲזֹב דַּרְכֵי הָעוֹלָם בִּכְתִיבַת הַתְּשׁוּבוֹת כַּנָּהוּג. (אָכֵן בְּכָל זֹאת עִיּוּן הַדִּין כָּרָאוּי לְדַרְכֵי ד' יִתְבָּרַךְ שְׁמוֹ):
<b>גַּם</b> הָעִיּוּן מְעַט בְּמוּסָרֵי הַפְּרִישׁוּת. וְעִיּוּן הַמִּדּוֹת בְּדֶרֶךְ מִלֵּי דְּעַלְמָא. הַמִּתְנַגְּדִים זֶה לָזֶה בְּלִי גָּדֵר מֻגְבָּל. אֲרִיכוּת הַזְּמַן תִּתֵּן עֻזָּהּ לִפְנֵי כְּבוֹד תּוֹרָתוֹ אֵיךְ לַהֲקִימָם — לֶחֱזוֹת בְּמִדּוֹת בְּנֵי אָדָם וְדַרְכֵי תַּהֲלוּכוֹתֵיהֶם בְּעַיִן יָפָה. וְלָתוּר עַל מִדּוֹתָיו בִּפְרָט. וְאָז בְּאֹרֶךְ הַזְּמַן יִרְאֶה אֶל מַה יִּפְנֶה יְסוֹד עֲמָלוֹ בְּהַנּוֹגֵעַ לְמִדּוֹת לְפִי הִצְטָרְכוּת הַתּוֹעֶלֶת לְטוֹב וּמֵטִיב. יָשִׂים מְעַט עִיּוּנוֹ כוּ':
<b>וּבִכְלָל</b> יָשִׂים מְעַט עִיּוּנוֹ בְּחָכְמַת תַּהֲלוּכוֹת עִם בְּנֵי אָדָם. בַּמֶּה יְזַכֶּה אֶת אָרְחוֹ לְמַעַן תִּמְצָא יָדוֹ לְהַשְׁפִּיעַ עַל זוּלָתוֹ. הַסִּבּוֹת הַמַּגִּיעוֹת אוֹתוֹ לְמַדְרֵגָה זוֹ. וְהַמְּנִיעוֹת הַמּוֹנְעוֹת אוֹתוֹ מִמֶּנָּה — וְעִם כָּל זֶה הַיְסוֹד הַלִּמּוּד כוּ'. אִישׁ עוֹל יָמִים הַמְצֻיָּן בְּכִשְׁרוֹנָיו מִבְּנֵי גִּילוֹ. הַחוֹבָה עָלָיו לְהִתְחַשֵּׁב לְגֶבֶר בְּגוּבְרִין מִצַּד אֶחָד. לְמַעַן יִמְצָא אֶת לְבָבוֹ לְהַשְׁפִּיעַ לְהוֹעִיל. וּבְיוֹתֵר לְהַחֲזִיק אֶת עַצְמוֹ מִצַּד אַחֵר לְצָעִיר יָמִים. לְהִתְלַמֵּד לִהְיוֹת מֻכְשָׁר לֶעָתִיד לְהוֹעִיל לָרַבִּים לְפִי הָעֵת וְהַזְּמַן לָכֵן כו'. וְהָעִקָּר בְּלִי שׁוּם קַפְדָנוּת. וְכֵן לְמַעֵט בְּדַעְתֵּנוּ מִלַּעֲמֹד עַל דַּעְתּוֹ. וּלְהַרְגִּיל אֶת עַצְמוֹ בְּנַחַת אֲשֶׁר הַזְּמַן תִּתֵּן פִּרְיוֹ בְּעֶזְרַת ה'. יְדִידוֹ דּוֹרֵשׁ שְׁלוֹמוֹ <b>יִשְׂרָאֵל</b> :

Chapter 21

<b>יְדִידַי</b> מַה מְּאֹד נִפְלֵאתִי עֲלֵיכֶם עַל מְנִיעַת מִכְתַּבְכֶם אֵלַי. וְלֹא הוֹדַעְתּוּנִי מְאוּמָה מֵהַלִּמּוּד לְמַעֲשֶׂה. אֲשֶׁר הִטְרַחְתִּי עִמָּכֶם הַרְבֵּה אֵיךְ הוּא אֶצְלְכֶם. וְאַתֶּם יְדַעְתֶּם כִּי לִבִּי הוֹמֶה עַל זֶה. לִתְקֹעַ אֶת הַדָּבָר הַנִּצְרָךְ הַלָּזֶה. הַלִּמּוּד לְמַעֲשֶׂה בְּלֵב יִרְאֵי ד'. מִכְּבָר דָּרַשְׁתִּי מֵאֵת יְדִידִי ר"ג נ"י. לְהוֹדִיעֵנִי מִזֶּה וְלֹא עֲנָנִי מְאוּמָה. עַתָּה הִסְכַּלְתֶּם עֲשׂוֹ. וְכָעֵת בַּקָּשָׁתִי שְׁטוּחָה לִפְנֵיכֶם לַהֲשִׁיבֵנִי בְּפָאסְט הַחוֹזֶרֶת אֶת הַדָּבָר בָּאֵר הֵיטֵב. אוֹדִיעֲכֶם כִּי לְפִי הַנִּרְאֶה נִצְרָךְ לֵידַע לְמִצְוַת הֲשָׁבַת אֲבֵדָה אֵיזֶה הָיָה מִיּוֹרֶה דֵּעָה וְאַצִּיג דָּבָר אֶחָד לְדוּגְמָא כוּ' כוּ':
<b>הוּא</b> הַדָּבָר אֲשֶׁר דִּבַּרְתִּי עִמָּכֶם. שֶׁלִּשְׁמִירַת הַדִּין לִהְיוֹת סוּר מֵרַע. אֲשֶׁר הוּא הַחִיּוּב הַקּוֹדֵם בַּעֲבוֹדַת ה'. צָרִיךְ לִרְאוֹת לֵידַע מַאי דְּאֶפְשָׁר. וּלְתַקֵּן מַאי דְּאֶפְשָׁר בְּהֶקְדֵּם. עַד אֲשֶׁר לֹא נִלְכַּד בְּחַבְלֵי הַנִּסְיוֹנוֹת. אֲשֶׁר אֲנַחְנוּ מִתְפַּלְּלִים עַל זֶה בְּכָל יוֹם. אֵיךְ נָעֵז פָּנֵינוּ לְבַקֵּשׁ מֵאֵת ד'. וַאֲנַחְנוּ בְּעַצְמֵנוּ לֹא נִיגַע לְהָסִיר הַמִּכְשׁוֹלוֹת. הַמְיֹעָדִים לִלְמֹד וּלְלַמֵּד לִמּוּד לְמַעֲשֶׂה. אֲשֶׁר זֶה הוּא עִקַּר גְּדֻלַּת הַתַּלְמוּד מִמַּעֲשֶׂה. שֶׁתַּלְמוּד מֵבִיא לִידֵי מַעֲשֶׂה. מֵהָרָאוּי הָיָה לְהַאֲרִיךְ יוֹתֵר. אָכֵן אֲיַחֵל לְמִכְתָּבָם בְּפָּאסְט הַמֻּקְדָּם. דַּקְדְּקוּ בְּמִכְתָּבִי וְתַקְּנוּ הַשְּׁגִיאוֹת שֶׁבּוֹ וְיִהְיֶה אֱלֹהִים עִמָּכֶם. כְּנַפְשֵׁיכֶם וּכְנֶפֶשׁ יְדִידְכֶם מְצַפֶּה לְמִכְתָּבָם. <b>יִשְׂרָאֵל</b> בְּהָרַב מהרז"ו נ"י:

Chapter 22

<small>מִכְתַּב כְּבוֹד תּוֹרָתוֹ מִן חֹדֶשׁ דְּנָא הִגִּיעַנִי כָּעֵת. וְהִנְּנִי נָחוּץ לִכְתֹּב אֵלָיו כִּמְבֻקָּשָׁתוֹ:</small>
<b>זֶה</b> כָּל הָאָדָם לִהְיוֹת מוֹשֵׁל בְּרוּחוֹ, לְהַטּוֹתָה לְחֶפְצוֹ אֶל אֲשֶׁר יִשְׁאַל רוּחַ מַצָּבוֹ — אִם לְעַצֵּב לְהִתְמַרְמֵר עַל עֲבוֹדָתוֹ יִתְבָּרַךְ שְׁמוֹ כִּי חָלְפָה. כִּי בַּמֵּתִים חָפְשִׁי — אִם לִמְנוּחַת הַשְׁקָטַת הַנֶּפֶשׁ, עַל אִישׁ יָשָׁר הוֹלֵךְ לְדַרְכּוֹ וּלְבֵית עוֹלָמוֹ הַנִּצְחִי, אֲשֶׁר זֶה תִּקְוַת כָּל אֱנוֹשׁ עַל פְּנֵי הָאֲדָמָה, וְזֶה פְּרִי תַּכְלִיתוֹ וּמְתוּקָה שְׁנַת הָעוֹבֵד כוּ'.
לוּלֵי דִּבְרֵי חֲכָמֵינוּ זַ"ל הַחֲזָקִים לְאַשֵּׁר וּלְקַיֵּם אֶת כָּל אֲשֶׁר הוֹרוּנוּ, הָיָה הַדַּעַת נוֹתֵן, לִהְיוֹת כְּצוּר נִצָּב נֶגֶד חֵפֶץ הַטִּבְעִי חַיֵּי אֹשֶׁר הָעוֹלָם הַזֶּה מִלְּהִתְאוֹנֵן עַל פְּרִידַת אָדָם הַנַּעֲלֶה, רְכוּשׁוֹ בְּיָדוֹ — וּמִי יוֹדֵעַ אַחֲרִיתוֹ מִלְחַמְתּוֹ אִם הָיָה חַי — אָכֵן אַחַר דִּבְרֵי חֲכָמֵינוּ זַ"ל לְהַלֵּךְ לִמְצֹא דֶּרֶךְ, אֵיךְ לְהָקִים דְּאָגָה וְיָגוֹן בַּלֵּב: —
<b>וְלָזֹאת</b> לְכָל עֵת, וּלְכָל חֵפֶץ זְמַן — כָּעֵת אֲשֶׁר הַמַּחֲלָה הַלָּזוֹ נִרְאֲתָה בָּאָרֶץ רַחֲמָנָא לִצְּלַן גַּם בַּפֶּה — זֹאת תּוֹרַת הָאָדָם, וְזֶה שֵׂכֶל הַיָּשָׁר, לִבְלִי לִפְחֹד מִמֶּנָּה מְאוּמָה, כִּי מַה הוּא חַיֵּי הָאָדָם בְּכָל הָאֳפָנִים, כִּי מִי יוֹדֵעַ אִם יִכְשַׁר דַּרְכּוֹ, וְגַם לִשְׁמֹר הַהַנְהָגָה אֶת אֲשֶׁר יוֹרוּנוּ חַכְמֵי הָרוֹפְאִים, אֲשֶׁר לְאוֹר דִּבְרֵיהֶם נֵלֵךְ גַּם עַל פִּי הַדָּת, וּלְהָקִים עַל חַיֵּי עוֹלָם הַזֶּה לְטוֹב וּמֵטִיב.
וְהַנִּסָּיוֹן הוֹרָנוּ בְּיָמִים חוֹלְפִים אֲשֶׁר גָּבְרָה רַחֲמָנָא לִצְּלַן הַמַּחֲלָה לִמְאֹד, כִּי כָּל אֲשֶׁר נָשָׂא שִׁכְמוֹ לִסְבֹּל עֹל הַנְהָגַת הָרוֹפְאִים בַּאֲכִילָתוֹ כוּ' כְּחָכָם וְלֹא כִּכְסִיל, לֹא נִרְאָה בּוֹ נֶגַע וּמַחֲלָה רַחֲמָנָא לִצְּלַן, וְלָזֹאת כַּאֲשֶׁר כָּל הַנְהָגַת הַדָּת נִשְׁתַּנָּה עַל פִּי הַדִּין בָּעֵת הַלָּזוֹ — אֵין לְרַבּוֹת בִּמְרִירוּת בַּיָּמִים הַקְּדוֹשִׁים, וְעֵת לִשְׁמֹר וְלַעֲבֹד אֶת ה' בְּחֶדְוָה וְהִיא הַמָּעוֹז.
כֵּן אֵין לִדְאֹג וְאֵין לְהִתְאוֹנֵן עַל נֶפֶשׁ יְקָרָה, כִּי נִפְטְרָה מִצָּרָתָה חַיֵּי הַהֶבֶל, לָבוֹא לִמְחוֹז דַּרְכָּהּ הַנְּכוֹחָה תְּהֵא נַפְשׁוֹ צְרוּרָה בִּצְרוֹר הַחַיִּים.
יְנַחֵם ד' יִתְבָּרַךְ שְׁמוֹ אֶת כְּבוֹד כוּ'.
תִּתְבָּרְכוּ בִּרְכַּת מַזָּל טוֹב וּבְרָכָה שְׁנוֹת חַיִּים וְשָׁלוֹם:

Chapter 23

גַּם זֶה מָצָאתִי בִּכְתַב יָדוֹ הַקְּדוֹשָׁה.
<b>בַּגְּמָרָא</b> שַׁבָּת דַּף כ"א, מַאי חֲנֻכָּה דְּתָנוּ רַבָּנָן בְּכ"ה בְּכִסְלֵו יוֹמֵי דַּחֲנֻכָּה כוּ' נַעֲשָׂה בּוֹ נֵס כוּ'. לְשָׁנָה אַחֶרֶת קְבָעוּם וַעֲשָׂאוּם יָמִים טוֹבִים בְּהַלֵּל וְהוֹדָאָה עַיֵּן שָׁם. וְיֵשׁ לְהָבִין הָא דְּלֹא עֲשָׂאוֹ גַּם בְּמִשְׁתֶּה כְּמוֹ בְּפוּרִים, הֲלֹא גַּם הָכָא הָיָה נֵס בַּגּוּף. כְּמַאֲמַר הַתְּפִלָּה מָסַרְתָּ גִּבּוֹרִים כוּ' וְרַבִּים כוּ'.
הָעִנְיָן יֵשׁ לְהַסְבִּיר בְּהֶקְדֵּם מַאֲמָרָם זַ"ל בַּגְּמָרָא מוֹעֵד קָטָן דַּף כ"ה, מִפְּנֵי מָה בָּנָיו וּבְנוֹתָיו שֶׁל אָדָם מֵתִין כְּשֶׁהֵן קְטַנִּים כוּ'. מִפְּנֵי שֶׁלֹּא בָּכָה וְהִתְאַבֵּל עַל אָדָם כָּשֵׁר כוּ'. וְיֵשׁ לְהַסְבִיר הַמִּדָּה כְּנֶגֶד מִדָּה, בְּהֶקְדֵּם מַאֲמָר בְּיַלְקוּט תְּהִלִּים תש"י.
כְּשֶׁנָּתַן הַקָּדוֹשׁ־בָּרוּךְ־הוּא תּוֹרָה לְיִשְׂרָאֵל הָיָה קוֹלוֹ הוֹלֵךְ כוּ' וְכָל מַלְכֵי הָעוֹלָם כוּ' נִתְקַבְּצוּ אֵצֶל בִּלְעָם אָמְרוּ לוֹ מַה קּוֹל הֶהָמוֹן הַזֶּה שֶׁשָּׁמַעְנוּ כוּ' אָמַר לָהֶם כוּ' אֶלָּא חֶמְדָה טוֹבָה יֵשׁ לוֹ בְּבֵית גְּנָזָיו כו' וְנוֹתְנָה לְעַמּוֹ שֶׁנֶּאֱמַר ד' עֹז לְעַמּוֹ יִתֵּן. עָנוּ כֻּלָּם וְאָמְרוּ ד' עֹז כוּ' ד' יְבָרֵךְ אֶת עַמּוֹ בַּשָּׁלוֹם. לְהַסְבִּיר הַדָּבָר נַקְדִּים מַה שֶׁבְּפָרָשַׁת רְאֵה בְּחַג הַשָּׁבוּעוֹת מְסַיֵּם וְזָכַרְתָּ כוּ' אֶת הַחֻקִּים הָאֵלֶּה, וְלֹא בְּפֶסַח וְסֻכּוֹת:
<b>וְיֵשׁ</b> לְבָאֵר הָעִנְיָן כִּי נוֹדַע הַפְּלוּגְתָא בְּעֵרוּבִין דַּף י"ג שֶׁבֵּין בֵּית שַׁמַּאי וּבֵית הִלֵּל. אִם נוֹחַ לוֹ לָאָדָם שֶׁנִּבְרָא יוֹתֵר מִשֶּׁלֹּא נִבְרָא. נִמְנוּ וְגָמְרוּ נוֹחַ לוֹ לָאָדָם שֶׁלֹּא נִבְרָא יוֹתֵר מִשֶּׁנִּבְרָא כוּ'. כִּי הֲגַם שֶׁבִּבְרִיאַת הָאָדָם יֵשׁ רֶוַח הַרְבֵּה אִם מַצְדִּיק מַעֲשָׂיו. אָכֵן הַהֶזֵּק מָצוּי לִמְאֹד כַּאֲשֶׁר עֵינֵינוּ רוֹאוֹת כִּי הָרֹב נִכְשָׁלִים בַּעֲבֵרוֹת, וְלָזֹאת לְפִי שֶׁכָּל הָאָדָם נוֹחַ לוֹ לָאָדָם שֶׁלֹּא נִבְרָא כוּ', כֵּן בְּמַתַּן תּוֹרָה הָיָה בְּרִיאָה חֲדָשָׁה, לְקַיֵּם תַּרְיַ"ג מִצְו‍ֹת אֲשֶׁר אֵין עֲרֹךְ לְמַתַּן שְׂכָרָן. אָכֵן לְעֻמַּת זֶה בְּקַבָּלַת הַתּוֹרָה הַהֶזֵּק מָצוּי, לְהֵעָנֵשׁ עַל תּוֹרָה גְּדוֹלָה כָּזֹאת, לָזֹאת הָעוֹבְדֵי כּוֹכָבִים לֹא רָצוּ לְהִכָּנֵס בְּסַכָּנָה, וְרַק יִשְׂרָאֵל הָלְכוּ בְּתֹם, (עַיֵּן שַׁבָּת דַּף פ"ח תֻּמַּת גוֹ'), לְקַיֵּם רְצוֹן הַשֵּׁם יִתְבָּרַךְ, כְּמוֹ שֶׁהָיָה רְצוֹנוֹ יִתְבָּרַךְ שְׁמוֹ בִּבְרִיאַת הָאָדָם שֶׁהוּא נֶגֶד שִׂכְלֵנוּ כַּנִּזְכָּר לְעֵיל:
<b>וְהִנֵּה</b> הָעֳנָשִׁים הֵמָּה בָּעוֹלָם הַנִּצְחִי וְגַם בָּעוֹלָם הַזֶּה, אֶלָּא שֶׁלְּעָנְשֵׁי עוֹלָם הַזֶּה יֵשׁ תַּקָּנָה כְּמַאֲמָרָם זַ"ל בִּפְסָחִים וּבְיַלְקוּט הוֹשֵׁעַ ב' תק"כ. גָּדוֹל הַשָּׁלוֹם כוּ' אֵינוֹ יָכוֹל לִשְׁלֹט בָּהֶם כוּ'. וְהָעִקָּר מַה שֶּׁפָּחֲדוּ הָעוֹבְדֵי כּוֹכָבִים הוּא מִפֻּרְעָנוּת הָעוֹלָם הַזֶּה, כִּי עוֹלָם הַבָּא אֵינוֹ נִכְנָס בַּלֵּב בִּמְהֵרָה, לָזֹאת כַּאֲשֶׁר שָׁמְעוּ שֶׁקִּבְּלוּ יִשְׂרָאֵל אֶת הַתּוֹרָה, עָנוּ כֻּלָּם ד' יְבָרֵךְ אֶת עַמּוֹ בַּשָּׁלוֹם, שֶׁיִּנָּצְלוּ מִפֻּרְעָנוּת הָעוֹלָם הַזֶּה:
<b>וְלָזֹאת</b> לְפִי שֵׂכֶל הָאָדָם. אֵין מָקוֹם לִשְׂמֹחַ בְּשָׁבוּעוֹת עַל קַבָּלַת הַתּוֹרָה, וְרַק הוּא חֹק, לָכֵן כְּתִיב בָּהּ וְשָׁמַרְתָּ וְעָשִׂיתָ אֵת הַחֻקִּים כוּ' מַה שֶּׁאֵין כֵּן בְּפֶסַח וְסֻכּוֹת הַשֵּׂכֶל נוֹתֵן לִשְׂמֹחַ עַל הַנֵּס — וּבָזֹאת מַה שֶּׁהָאָדָם רוֹצֶה לִחְיוֹת הִיא רַק תַּאֲוָה גּוּפָנִית, כִּי לְפִי שֵׂכֶל הָאֲמִתִּי נוֹחַ לוֹ לָאָדָם שֶׁלֹּא נִבְרָא, וְיוֹתֵר טוֹב לָמוּת חַס וְשָׁלוֹם לְמַעַן לֹא יְקֻלְקַל עוֹד בַּעֲבֵרוֹת, אָכֵן יֵשׁ מָקוֹם גַּם בַּשֵּׂכֶל לִרְצוֹן הַחַיִּים. לְתַקֵּן הֶעָבָר אֲשֶׁר אֵין זְמַנָּהּ רַק בַּחַיִּים. אָכֵן בְּאָדָם כָּשֵׁר שֶׁלֹּא נִכְשַׁל בַּעֲבֵרוֹת, וְכֵן בִּקְטַנִּים הַמָּוֶת חַס וְחָלִילָה יוֹתֵר טוֹב לְפִי שֵׂכֶל הָאֱנוֹשִׁי.
אָכֵן הַשֵּׁם יִתְבָּרַךְ רוֹצֶה בַּחַיִּים כְּמוֹ שֶׁבָּרָא הָאָדָם, הֲגַם כִּי נוֹחַ לוֹ שֶׁלֹּא נִבְרָא, וְלָזֹאת הַמִּצְוָה לִבְכּוֹת עַל אָדָם כָּשֵׁר, וְזֶהוּ הַמִּדָּה כְּנֶגֶד מִדָּה, כְּשֶׁלֹּא בָּכָה עַל אָדָם כָּשֵׁר, וְהָלַךְ אַחַר שֵׂכֶל הָאֱנוֹשִׁי, בָּנָיו מֵתִים חַס וְחָלִילָה כְּשֶׁהֵם קְטַנִּים לְטוֹב לָהֶם לְפִי שֵׂכֶל הָאֱנוֹשִׁי:
<b>וְהִנֵּה</b> יִסּוּרִים גַּם לְפִי שֵׂכֶל הָאֱנוֹשִׁי אֵינֶנָּה טוֹבָה, כִּי הָאָדָם מְחֻיָּב גַּם בְּיִסּוּרִין עַל שְׁמִירַת הַתּוֹרָה, וְהַנִּסָּיוֹן רַבָּה זֶהוּ מַאֲמָרָם זַ"ל בָּבָא בַּתְרָא דַּף ח' רָעָב כוּ' שֶׁבִי כוּ' קָשֶׁה כַּנִּזְכָּר לְעֵיל, וְלָזֹאת בְּפוּרִים הַנֵּס לְנַפְשֵׁי לְהַמְדַבֵּק שִׂכְלוֹ בְּד' יִתְבָּרַךְ שְׁמוֹ, כִּי רְצוֹנוֹ בְּחַיֵּי הָאָדָם, אוֹ הִדָּבֵק בַּגּוּפָנִי, כִּי תַּאֲוַת הַחַיִּים גָּדְלָה לִמְאֹד, אֲבָל לְהַמְמֻצָּע לֹא הָוֵי נֵס כָּל כָּךְ, זֶהוּ שַׂק וָאֵפֶר יֻצַּע לָרַבִּים דַּיְקָא, לֹא לְכֻלָּם, וְלָזֹאת בְּפוּרִים הַמִּצְוָה בִּמְגִלָּה הִיא נַפְשִׁי, וּבְמִשְׁתֶּה הִיא גּוּפָנִי. אֲבָל בַּחֲנֻכָּה רַק לְהַלֵּל, הִיא נַפְשִׁי, כִּי הָיוּ כּוֹבְשִׁים אוֹתָם לַעֲבָדִים כַּנִּזְכָּר לְעֵיל:

Chapter 24

שְׁנֵי מִכְתָּבִים הָאֵלּוּ הֵם מֵרַבּוֹ שֶׁל אדמו"ר זצוק"ל. כְּבוֹד קְדֻשַּׁת הַגָּאוֹן הֶחָסִיד קְדוֹשׁ ה' מְכֻבָּד מָרָנָא יוֹסֵף זוּנְדִיל מִסַּאלַאנְט זצוק"ל. אֲשֶׁר כָּתַב מֵעִיר הַקֹּדֶשׁ יְרוּשָׁלַיִם תִּבָּנֶה וְתִכּוֹנֵן בִּמְהֵרָה. לִבְנוֹ יְחִידוֹ אֲשֶׁר נָסַע בִּשְׁלִיחוּת מִצְוָה שֶׁל בִּקּוּר חוֹלִים וּפִקּוּחַ נֶפֶשׁ. בְּעַד אֲחוֹתוֹ אֲשֶׁר הָיְתָה עֲצוּרָה בָּעִיר וַויְן:
<small>ב"ה כ"ד כִּסְלֵו תרח"י.</small>
<b>אָמַר הַכּוֹתֵב</b> בְּנִי שָׁלוֹם, שָׁלַחְתִּי לְךָ מְלִיצוֹת כְּמוֹ שֶׁבִּקַּשְׁתָּ, אָמְנָם אַל תִּבְטַח, זֶהוּ רַק שֶׁלֹּא יָבֹא עֶזְרְךָ בְּנֵס נִגְלֶה, אָמְנָם הָעִקָּר לִבְטֹחַ בַּה' בְּכָל לְבָבְךָ, וְאֶל בִּינָתְךָ אַל תִּשָּׁעֵן, וְלֹא תַּעֲשֶׂה יוֹתֵר הִשְׁתַּדְּלוּת, שֶׁלֹּא תַּחֲשֹׁב כֹּחִי וְעֹצֶם יָדִי הָיָה לִי לִישׁוּעָה, כְּמוֹ שֶׁכָּתוּב אַל תִּבְטְחוּ בִּנְדִיבִים כוּ', אַשְׁרֵי כוּ' שִׂבְרוֹ עַל ה', אֲקַוֶּה אֶל ה' שֶׁיִּזְדַּמֵּן לְךָ מָעוֹת בְּרֶוַח עַל הוֹצָאוֹתֵיכֶם דְּשָׁם וְעַל הוֹצָאוֹת הַחֲזָרָה, הַרְבֵּה סִבּוֹת וּשְׁלוּחִים לַמָּקוֹם, הֵן לְגַלְגֵּל זְכוּת עַל יְדֵי זַכָּאִים, כְּמוֹ שֶׁכָּתוּב בָּבָא בַּתְרָא י' הָיָה רַבִּי מֵאִיר אוֹמֵר כוּ', הֵן עַל אֵיזוֹ אֳפָנִים, וְתַחֲזֹר תָּמִיד פְּסוּקֵי הַהַשְׁגָּחָה וּבִטָּחוֹן וִישׁוּעָה, כְּמוֹ קַוֵּה אֶל ה', חִזְקוּ וְאִמְצוּ כוּ', עֵינַי תָּמִיד אֶל ה' כִּי הוּא יוֹצִיא מֵרֶשֶׁת רַגְלַי וְכַדּוֹמֶה, עֶזְרָה בְּצָרוֹת נִמְצָא מְאֹד, וְאָז תֵּלֵךְ לָבֶטַח וּתְשׁוּעַת ה' כְּהֶרֶף עַיִן:
<b>כַּיָּדוּעַ</b> שֶׁהַבּוֹרֵא יִתְבָּרַךְ שְׁמוֹ מַשְׁגִּיחַ בְּכָל רֶגַע עַל כָּל אָדָם בִּפְרָטִיּוּת עִנְיָנָיו, וּכְמוֹ שֶׁהָאָדָם פּוֹנֶה לִבּוֹ לַה', כֵּן ה' פּוֹנֶה לְהַשְׁגִּיחַ עָלָיו כְּמוֹ שֶׁנֶּאֱמַר ה' צִלְךָ, וְאִם פּוֹנֶה יוֹתֵר גַּם ה' מַשְׁגִּיחַ עָלָיו יוֹתֵר, כְּמוֹ שֶׁנֶּאֱמַר בַּמִּדְרָשׁ ה' צִלְךָ מַה הַצֵּל הַזֶּה כְּשֶׁאַתָּה מַרְאֶה אוֹתוֹ אֶצְבַּע אַחַת הוּא מַרְאֶה אוֹתְךָ אֶצְבַּע אַחַת, וְאִם כָּל הַיָּד מַרְאֶה כְּנֶגְדְּךָ כָּל הַיָּד, כֵּן הַקָּדוֹשׁ־בָּרוּךְ־הוּא כְּדֶרֶךְ שֶׁבָּא הָאָדָם לִרְאוֹת כָּךְ בָּא לֵרָאוֹת עַיֵּן נֶפֶשׁ הַחַיִּים, וּכְשֶׁבָּא עֹנֶשׁ עַל הָאָדָם אֵינוֹ יוֹדֵעַ בַּמֶּה לִתְלוֹת תְּחִלָּה, כִּי אָמְרוּ חֲכָמֵינוּ זַ"ל <small>(יוֹמָא ל"ח ב')</small> הַשּׁוֹכֵחַ דָּבָר אֶחָד מִתַּלְמוּדוֹ גּוֹרֵם גָּלוּת לְבָנָיו, וּמִכָּל שֶׁכֵּן מִי יֹאמַר זִכִּיתִי לִבִּי שֶׁעֲו‍ֹנוֹתֵינוּ רַבּוּ לְמַעְלָה רֹאשׁ כוּ', וּבִפְרָט עַל בִּטּוּל תּוֹרָה, שֶׁאָמְרוּ בְּסִפְרֵי כְּשֵׁם שֶׁתַּלְמוּד תּוֹרָה גָּדוֹל כֵּן בִּטּוּל תּוֹרָה גָּדוֹל מִכָּל עֲו‍ֹנוֹת, וְאָמְרוּ גָּלוּת מְכַפֶּרֶת עָו‍ֹן וּבִפְרָט גָּלוּת לִדְפֹּק עַל פִּתְחֵי נְדִיבִים בְּבוּשָׁה וּכְלִמָּה וּבִזָּיוֹן, וְתָשִׂים עַל לִבְּךָ כָּל מַה שֶּׁאַתָּה סוֹבֵל יוֹתֵר כְּלִמָּה, הוּא יוֹתֵר כַּפָּרַת עָו‍ֹן:
<b>עַל</b> כֵּן קַבֵּל עָלֶיךָ בְּאַהֲבָה, וּשְׂמַח בָּהֶם יוֹתֵר מֵעַל כָּל הוֹן, כְּמוֹ שֶׁאָמְרוּ בְּרָכוֹת ה' יָכוֹל אֲפִלּוּ לֹא קִבְּלָם מֵאַהֲבָה כוּ', וְאִם קִבְּלָם מַה שְּׂכָרוֹ יִרְאֶה זֶרַע יַאֲרִיךְ יָמִים כוּ', וּבִפְרָט שֶׁאַתָּה הוֹלֵךְ בְּדֶרֶךְ מִצְוָה בִּקּוּר חוֹלִים וּגְמִילוּת חֲסָדִים שֶׁאִי אֶפְשָׁר בְּאַחֵר, וְנֶחֱשָׁב לְךָ כְּאִלּוּ אַתָּה מְקַיֵּם וְהָגִיתָ בּוֹ, כְּמוֹ שֶׁאָמְרוּ בְּמוֹעֵד קָטָן ט' ב' וְנִפְסַק בְּיוֹרֶה דֵּעָה רמ"ו סָעִיף ח', עַל כֵּן אַל תִּהְיֶה עָצֵב רַק תִּהְיֶה שָׂמֵחַ וְטוֹב לֵב, וּכְשֶׁתּוֹדִיעֵנִי שֶׁאֵין אַתָּה מֵצֵר וְדוֹאֵג רַק שָׂמֵחַ, אָז אֶשְׂמַח גַּם אֲנִי, וְאֵין לָנוּ לְהִשָּׁעֵן אֶלָּא עַל אָבִינוּ שֶׁבַּשָּׁמַיִם, כִּי אִם הוֹגָה וְרַחֵם כְּרֹב חֲסָדָיו, וְלֹא יִזְנַח לְעוֹלָם ה', טוֹב ה' לְקוֹוָיו, <b>אָבִיךָ זוּנְדִּיל מִסַּאלַאנְט</b>:

Chapter 25

<small>ב"ה כ"ד נִיסָן.</small>
<b>אָמַר הַכּוֹתֵב</b> בְּנִי הִשָּׁמֵר לְךָ פֶּן כְּשֶׁתִּרְאֶה אֲרִיכוּת גָּלוּתְךָ וּבִזְיוֹנוֹתֶיךָ, כֵּיוָן שֶׁנִּצְרָךְ אָדָם לַבְּרִיּוֹת פָּנָיו מִשְׁתַּנּוֹת כִּכְרוּם, וְתִתְחָרֵט בִּלְבָבְךָ, וּמִכָּל שֶׁכֵּן שֶׁלֹּא תּוֹצִיא מִפִּיךָ שֶׁאִם הָיִיתִי יוֹדֵעַ זֹאת, לֹא עָשִׂיתִי מִצְוָה זֹאת, כִּי אָמְרוּ רַבּוֹתֵינוּ זַ"ל כְּשֶׁאָדָם מִתְחָרֵט עַל הַמִּצְוָה מְאַבֵּד שְׂכָרוֹ, [יְרוּשַׁלְמִי פֵּאָה פֶּרֶק א' עַיֵּן שָׁם] עַיֵּן קִדּוּשִׁין מ' ע"ב אָמַר רֵישׁ לָקִישׁ בַּתּוֹהֵא עַל הָרִאשׁוֹנוֹת, זֹאת תִּהְיֶה נֶחָמָתְךָ. <b>(א)</b> שֶׁאַתָּה עוֹסֵק בְּבִקּוּר חוֹלִים וּגְמִילוּת חֲסָדִים שֶׁאִי אֶפְשָׁר בְּאַחֵר, שֶׁעַל זֶה אָמְרוּ בְּמוֹעֵד קָטָן ט' ב' שֶׁמְּבַטְּלִין תַּלְמוּד תּוֹרָה לַעֲשׂוֹת הַמִּצְוָה, עַיֵּן רַשִׁ"י דִּבּוּר הַמַּתְחִיל חֶפְצוֹ וְתוֹסָפוֹת דִּבּוּר הַמַּתְחִיל כָּאן, וְאִם כֵּן בְּשָׁעָה שֶׁאֵין לְךָ פְּנַאי לִלְמֹד נֶחֱשָׁב לְךָ יוֹתֵר מִלִּמּוּד. <b>(ב) </b>שֶׁהַרְבֵּה בְּנֵי אָדָם הוֹלְכִים בַּדֶּרֶךְ לְמֵרָחוֹק לִסְחוֹרָה, וְאֵינָם חוֹשְׁשִׁים לְטִרְדוֹת הַדֶּרֶךְ וְגֶשֶׁם וְשֶׁלֶג וְקֹר וְחֹם, בִּשְׁבִיל סְפֵק רֶוַח אוֹ הֶפְסֵד, וְאַתָּה שְׂכָרְךָ בְּוַדַּאי קָצוּב מֵרַבּוֹתֵינוּ זַ"ל, כָּל שֶׁהַקָּדוֹשׁ־בָּרוּךְ־הוּא חָפֵץ בּוֹ כוּ', וְאִם קִבְּלוֹ מֵאַהֲבָה יִרְאֶה זֶרַע יַאֲרִיךְ יָמִים וְתַלְמוּדוֹ מִתְקַיֵּם בְּיָדוֹ:
<b>וְשָׁמַעְתִּי</b> מִפִּי קָדְשׁוֹ שֶׁל אדמו"ר רשכבה"ג מוהר"ח זַ"ל, אִם יְבֻטַּל חַס וְשָׁלוֹם דָּבָר אֶחָד מִן הַגְּמָרָא צָרִיךְ לֵיחָרֵב כָּל הָעוֹלָם, וְכָל שֶׁהַגָּלוּת וּבִזְיוֹנוֹת יוֹתֵר, וְהוּא מְקַבֵּל בְּאַהֲבָה בְּיֶתֶר שְׂאֵת וּבְשִׂמְחָה רַבָּה, שְׂכָרוֹ גַּם כֵּן מְרֻבֶּה בְּהַרְבֵּה זֶרַע וּבְיוֹתֵר אֲרִיכוּת יָמִים וְקִיּוּם תַּלְמוּדוֹ:
<b>וְהִנֵּה</b> כֻּלָּם מִתְאַוִּים לִזְכּוֹת לְאֵלּוּ הַשְּׁלֹשָׁה דְּבָרִים, שֶׁזֶּהוּ הַצְלָחַת הָאָדָם בָּזֶה וּבַבָּא, אֲבָל לֹא כָּל אָדָם זוֹכֶה לָזֶה רַק אַחַר יְגִיעוֹת הַרְבֵּה בְּמָמוֹן רַב, וְאֶת אֲשֶׁר יֶאֱהַב ה'. יוֹכִיחֵנוּ בְּיִסּוּרִים אוֹ בְּגָלוּת אוֹ בְּבִזְיוֹנוֹת, וּכְשֶׁמְּקַבֵּל בְּאַהֲבָה זוֹכֶה לָזֶה בִּזְמַן מוּעָט:
<b>עַל</b> כֵּן בְּכָל פַּעַם שֶׁיַּעֲלֶה עַל לִבְּךָ אֲרִיכוּת הַגָּלוּת וּסְבִילַת צַעַר וּבִזְיוֹנוֹת, תָּשִׂים עַל לִבְּךָ שֶׁשְּׂכָרְךָ הַרְבֵּה מְאֹד. <b>(ג)</b> כְּשֶׁמְּקַבֵּל בְּאַהֲבָה וְשָׂמֵחַ בָּזֶה עוֹבֵד לְהַבּוֹרֵא יתְבָּרַךְ שְׁמוֹ, כְּמוֹ שֶׁכָּתַב בְּשֻׁלְחָן עָרוּךְ אֹרַח חַיִּים סִימָן רל"א סָעִיף ג' עַיֵּן שָׁם, וּכְשֶׁתָּבֹא לְאֵיזֶה מְקוֹמָן תְּבַקֵּשׁ שֶׁיֵּלְכוּ עֲבוּרְךָ שְׁנֵי אֲנָשִׁים וְיוֹתֵר לֹא תִּשְׁתַּדֵּל, כְּמוֹ שֶׁכָּתַב בְּחוֹבוֹת הַלְּבָבוֹת מִי שֶׁבּוֹטֵחַ בַּה' וּבְזוּלָתוֹ אֵין בִּטְחוֹנוֹ שָׁלֵם, וְנֶאֱמַר גֹּל עַל ה' דַּרְכֶּךָ וּבְטַח עָלָיו (וְלֹא עָלָיו וְעַל זוּלָתוֹ) וְהוּא יַעֲשֶׂה (וְלֹא זוּלָתוֹ) כְּמוֹ שֶׁנֶּאֱמַר וּמוֹשִׁיעַ אֵין זוּלָתִי:
<b>וְהִנֵּה</b> הָאָדָם יוּכַל לְהַכִּיר יוֹתֵר חַסְדֵי ה', אֲשֶׁר עוֹשֶׂה עִמּוֹ בְּכָל פַּעַם, כְּשֶׁהוּא בְּשִׁפְלוּת מִמִּי שֶׁהוּא בִּגְדֻלָּה, כִּי כַּמָּה חֲסָדִים עוֹשֶׂה ה' עִמָּנוּ וְעִם בָּתֵי שָׁם וְעַמְּךָ, בְּכָל מִדְרַךְ כַּף רַגְלֶיךָ, לֹא כַּעֲו‍ֹנוֹתֵינוּ גָּמַל עָלֵינוּ, רַק בִּזְכוּת אֲבוֹתֵינוּ וִירוּשָׁלַיִם גָּבַר חֲסָדָיו עָלֵינוּ, עַד הֵנָּה עֲזָרוּנוּ רַחֲמָיו וְלֹא עֲזָבוּנוּ חֲסָדָיו, כִּי הַרְבֵּה אֲשֶׁר בָּאוּ לְמִדָּה זוֹ שֶׁקָטְנָם עָבִים מִמָּתְנֵינוּ, גְּדוֹלִים וְטוֹבִים מִמֶּנּוּ בְּכָל מִלֵּי דְּמֵיטַב, וְלֹא מְקַבְּלִים אוֹתָם בְּסֵבֶר פָּנִים יָפוֹת כָּל כָךְ כְּמוֹ שֶׁמְּקַבְּלִים אוֹתְךָ, עַד שֶׁכַּמָּה גְּדוֹלִים וְרַבָּנִים כָּתְבוּ אֵלַי שֶׁהָיָה לָהֶם זְכִיָּה שֶׁרָאוּךָ, וְשָׂמַחְתִּי כִּי מִסְּתָמָא יֵשׁ לְךָ מְעַט עֲנָוָה וְשִׁפְלוּת, כְּמוֹ שֶׁנֶּאֱמַר וְלַעֲנָוִים יִתֵּן חֵן וְלִפְנֵי כָּבוֹד עֲנָוָה, עַל כֵּן בְּהַעֲלוֹת עַל לִבְּךָ צַעַרְךָ וּכְלִמָּתְךָ וְאֹרֶךְ גָּלוּתְךָ תִּתְנַחֵם בָּזֶה וְתִהְיֶה שָׂשׂ וְשָׂמֵחַ, קַוֵּה אֶל ה' וְיוֹשַׁע לְךָ בְּכָל עִנְיְנֵיכֶם, הַשְׁלֵךְ עַל ה' יְהָבְךָ כוּ'. וּתְשׁוּעַת ה' כְּהֶרֶף עַיִן, כְּמוֹ שֶׁנֶּאֱמַר רוֹצֶה ה' כוּ' אֶת הַמְיַחֲלִים לְחַסְדּוֹ, <b>אָבִיךָ זוּנְדִּיל מִסַּלַאנְט</b>:

Chapter 26

<b>בַּגְּמָרָא</b> בְּרָכוֹת דַּף י"ח הֵבִיאוּ בָּרַיְתָא וְזֶה לְשׁוֹנָהּ. תַּנְיָא מַעֲשֶׂה בְּחָסִיד אֶחָד. שֶׁנָּתַן דִּינָר לְעָנִי בְּעֶרֶב רֹאשׁ הַשָּׁנָה בִּשְׁנַת בַּצֹּרֶת. וְהִקְנִיטַתּוּ אִשְׁתּוֹ וְהָלַךְ וְלָן בְּבֵית הַקְּבָרוֹת. וְשָׁמַע שְׁתֵּי רוּחוֹת שֶׁמְּסַפְּרוֹת זוֹ לָזוֹ כוּ' בּוֹאִי וְנָשׁוּט בָּעוֹלָם כוּ' עַיֵּן שָׁם. הַדָּבָר מַפְלִיא מְאֹד. מַה לֶּחָסִיד לָלוּן בַּלַּיְלָה בְּבֵית הַקְּבָרוֹת בִּמְקוֹם טֻמְאָה. וְעַיֵּן בְּמַהַרְשָׁ"א בְּחִדּוּשֵׁי אַגָּדוֹת. שֶׁהֵבִיא שֶׁכְּבָר נִתְקַשָּׁה בְּזֶה בְּסֵפֶר עֵין יַעֲקֹב. וְעַיֵּן שָׁם שֶׁזֶּה הֱבִיאוֹ לִשְׁלֹל הַדָּבָר מִפְּשָׁטֵיהּ וְכָתַב שֶׁבְּוַדַּאי הַנָּכוֹן כְּדִבְרֵי הָרִיטְבָּ"א שֶׁדָּבָר זֶה הָיָה בַּחֲלוֹם וְהֶאֱרִיךְ בָּזֶה עַיֵּן שָׁם:
<b>אוּלָם</b> שָׁמַעְנוּ מִפֶּה קָדוֹשׁ אדמו"ר הַגָּאוֹן הֶחָסִיד זצוק"ל. שֶׁאָמַר עַל זֶה בֵּאוּר אֲמִתִּי נִפְלָא עַל פִּי דֶּרֶךְ הַמּוּסָר. שֶׁהַמַּעֲשֶׂה הוּא כִּפְשָׁטֵיהּ בְּהָקִיץ. לֹא בְּחָזוֹן וְלֹא בַּחֲלוֹם. כִּי הִנֵּה הַלָּשׁוֹן וְהִקְנִיטַתּוּ אִשְׁתּוֹ. מוֹרֶה בַּעֲלִיל שֶׁהֶחָסִיד הַזֶּה הָיָה לוֹ הֶרְגֵּשׁ. וְנִתְפַּעֵל מִמַּה שֶּׁהִרְגִּיזָה אוֹתוֹ. וְהִרְגִּישׁ בִּלְבָבוֹ צַעַר וּקְפִידָא. אוֹ גַּם כַּעַס עִנְיָנוֹ. וְכַמְבֹאָר בְּשַׁבָּת דַּף ל'. תָּנוּ רַבָּנָן לְעוֹלָם יְהֵא אָדָם עִנְוְתָן כְּהִלֵּל. וְאַל יְהֵא קַפְדָן כְּשַׁמַּאי. מַעֲשֶׂה בִּשְׁנֵי בְּנֵי אָדָם שֶׁהִמְרוּ זֶה אֶת זֶה. אָמְרוּ כָּל מִי שֶׁיֵּלֵךְ וְיַקְנִיט אֶת הִלֵּל יִטֹּל אַרְבַּע מֵאוֹת זוּז. אָמַר אֶחָד מֵהֶן אֲנִי אַקְנִיטֶנּוּ כוּ'. הָלַךְ וְעָבַר עַל פֶּתַח בֵּיתוֹ. אָמַר מִי כָּאן הִלֵּל מִי כָּאן הִלֵּל כו'. אָמַר לוֹ אַתָּה הוּא הִלֵּל שֶׁקּוֹרִין אוֹתְךָ נְשִׂיא יִשְׂרָאֵל כוּ' לֹא יִרְבּוּ כְּמוֹתְךָ בְּיִשְׂרָאֵל כוּ'. אָמַר לוֹ הֱוֵי זָהִיר בְּרוּחֲךָ. כְּדַאי הוּא הִלֵּל שֶׁתְּאַבֵּד עַל יָדוֹ אַרְבַּע מֵאוֹת זוּז וְאַרְבַּע מֵאוֹת זוּז וְהִלֵּל לֹא יַקְפִּיד עַיֵּן שָׁם. הֲרֵי שֶׁהַלָּשׁוֹן יַקְנִיט הוּא לְהָבִיא לְמִי שֶׁמַּקְנִיטִים אוֹתוֹ לִידֵי קְפִידָא וָכַעַס. אוּלָם לֹא עָלְתָה בְּיַד הָאִישׁ לְהַקְנִיט אֶת הִלֵּל. כִּי הִלֵּל מִגֹּדֶל עִנְוְתָנוּתוֹ לֹא נִתְפַּעֵל כְּלָל. מִכָּל דִּבְרֵי נִרְגָּן וּבוּז שֶׁל הָאִישׁ. וְלֹא הִרְגִּישׁ וְלֹא בָּא לִידֵי קְפִידָא כְּלָל:
<b>עַל</b> כָּל פָּנִים בְּכָאן שֶׁאָמְרוּ וְהִקְנִיטַתּוּ אִשְׁתּוֹ. מְבֹאָר בַּעֲלִיל שֶׁהֶחָסִיד נִתְפַּעֵל מִדְּבָרֶיהָ מִמַּה שֶּׁהִקְנִיטָה אוֹתוֹ. ובָא לִידֵי קְפִידָא אוֹ גַּם כַּעַס. נִמְצָא שֶׁנִּכְשַׁל הֶחָסִיד הַזֶּה בְּרִפְיוֹן מִדַּת הָעֲנָוָה. כִּי אֵין זֶה מִדַּרְכֵי הַחֲסִידִים הָעֲנָוִים וְהַשְּׁפָלִים בְּדַעְתָּן. לִהְיוֹת מַקְנִיטִים וּמַרְגִּיזִים אוֹתָם. כִּי מִדֶּרֶךְ הָעֲנָוָה הָאֲמִתִּית הוּא. שֶׁלֹּא לְהַרְגִּישׁ כְּלָל מִשּׁוּם דִּבְרֵי נִרְגָּן וְקִנְטוּר. וְלֹא יָנוּחַ שֵׁבֶט הַקְּפִידָא בְּגוֹרַל הָעֲנָוָה בְּשׁוּם עִנְיָן בָּעוֹלָם. וּכְמוֹ שֶׁסִּפְּרוּ בַּגְּמָרָא עַל הִלֵּל. כִּי מִגֹּדֶל עִנְוְתָנוּתוֹ לֹא הִקְפִּיד עַל הָאִישׁ שֶׁרָצָה לְהַקְנִיט אוֹתוֹ. וְכֵן אָמְרוּ חֲזַ"ל בְּסוֹטָה דַּף מ' אָמַר רַבִּי אֲבָהוּ מֵרֵישׁ הֲוָה אֲמִינָא עִנְוְתָנָא אֲנָא. כֵּיוָן דַּחֲזִינָא לֵיהּ לְרַבִּי אַבָא דְּמִן עַכּוֹ. דְּאָמַר אִיהוּ חַד טַעֲמָא. וְאָמַר אַמוֹרֵיהּ חַד טַעֲמָא וְלֹא קָפִיד. אֲמִינָא לָאו עִנְוְתָנָא אֲנָא. הֲרֵי כִּי יְסוֹד הָעֲנָוָה הוּא. שֶׁלֹּא לְהַקְפִּיד כְּלָל עַל שׁוּם דָּבָר בָּעוֹלָם:
<b>וְלָזֶה</b> כַּאֲשֶׁר הִרְגִּישׁ הֶחָסִיד שֶׁנִּתְפַּעֵל מִמַּה שֶּׁהִקְנִיטַתּוּ אִשְׁתּוֹ וּבָא לִידֵי קְפִידָא. וְנִכְשַׁל בְּמִדַּת הָעֲנָוָה. רָצָה לַעֲשׂוֹת תְּשׁוּבָה וּלְהַשְׁלִים נַפְשׁוֹ בְּמִדַּת הָעֲנָוָה בְּתַכְלִית. וְהִנֵּה יָדוּעַ כִּי יְסוֹד דַּרְכֵי הַתְּשׁוּבָה הוּא. עֲזִיבַת הַחֵטְא וְקַבָּלָה עַל לְהַבָּא. אָמְנָם אֵינוֹ דּוֹמֶה הַתְּשׁוּבָה בְּדַרְכֵי הַמִּדּוֹת. לִשְׁאָר עֲבֵרוֹת וּמִצְו‍ֹת מַעֲשִׂיּוֹת. אֲשֶׁר בְּקַל יוּכַל הָאָדָם לְקַבֵּל עַל עַצְמוֹ לִהְיוֹת זָהִיר בְּמִצְוָה. וְלִפְרֹשׁ מִן הַחֵטְא. לֹא כֵן בְּדַרְכֵי הַמִּדּוֹת. אֲשֶׁר שָׁרְשָׁם הוּא בִּפְנִימִיּוּת הַלֵּב. וְנִדְרַשׁ עַל זֶה עָמָל וְהִתְבּוֹנְנוּת רַב. לַעֲקֹר מִשֹּׁרֶשׁ אֵיזֶה מִדָּה שֶׁאֵינֶנָּה רְצוּיָה:
<b>וְהִנֵּה</b> בְּדַרְכֵי קְנִיַּת הָעֲנָוָה. שָׁנִינוּ בְּאָבוֹת פֶּרֶק ד' רַבִּי לֵוִיטַס אִישׁ יַבְנֶה אוֹמֵר מְאֹד מְאֹד הֱוֵי שְׁפַל רוּחַ שֶׁתִּקְוַת אֱנוֹשׁ רִמָּה. וְעַיֵּן לְהָרַמְבַּ"ם שָׁם בְּפֵרוּשׁ הַמִּשְׁנָה שֶׁכָּתַב זֶה לְשׁוֹנוֹ. רוֹצֶה לוֹמַר שֶׁאַתָּה צָרִיךְ לְהַכְרִיחַ נַפְשְׁךָ עַד שֶׁתַּרְחִיק מִמֶּנָּה הַגַּאֲוָה. בְּחָשְׁבְךָ בְּאַחֲרִית הַגּוּף וְהוּא שׁוּבוֹ רִמָּה עַיֵּן שָׁם. הֲרֵי שֶׁדֶּרֶךְ קְנִיַּת הָעֲנָוָה הוּא. הַהִתְבּוֹנְנוּת בְּאַחֲרִית הָאָדָם. כִּי סוֹפוֹ רִמָּה וְתוֹלֵעָה. וְכֵן כָּתַב בְּסֵפֶר מְסִלַּת יְשָׁרִים פֶּרֶק כ"ג בְּדַרְכֵי קְנִיַּת הָעֲנָוָה. שֶׁהוּא הַהִתְבּוֹנְנוּת עַל עִנְיָנִים שׁוֹנִים כוּ'. כִּי בִּהְיוֹת הָאָדָם מִסְתַּכֵּל בִּפְחִיתוּת חָמְרוֹ כוּ'. וּכְשֶׁיַּחֲשֹׁב כְּמוֹ כֵן שֶׁבְּסוֹף כָּל גְּדֻלָּתוֹ יָשׁוּב לְעָפָר מַאֲכָל לְתוֹלַעַת. כָּל שֶׁכֵּן שֶׁיִּכָּנַע גְּאוֹנוֹ. כִּי מַה טּוּבוֹ וּמַה גְּדֻלָּתוֹ וְאַחֲרִיתוֹ בּוּשָׁה וּכְלִמָּה עַיֵּן שָׁם:
<b>וְעַל</b> כֵּן הֶחָסִיד הַזֶּה שֶׁנִּכְשַׁל בְּרִפְיוֹן מִדַּת הָעֲנָוָה. וְרָצָה לָשׁוּב בִּתְשׁוּבָה וּלְהַשְׁלִים נַפְשׁוֹ בְּמִדַּת הָעֲנָוָה בְּתַכְלִית. הָיָה עָלָיו לְהִתְבּוֹנֵן בְּדַרְכֵי הַמּוּסָר. בִּפְחִיתוּת וְשִׁפְלוּת הָאָדָם. שֶׁתִּקְוַת אֱנוֹשׁ רִמָּה כַּנִּזְכָּר לְעֵיל. וְהִנֵּה בְּעֵת אַחֵר הָיָה אֶפְשָׁרִיּוֹת לִהְיוֹת עָמֵל בְּדַרְכֵי הִתְבּוֹנְנוּת הַנִּזְכָּר לְעֵיל בְּהֶמְשֵׁךְ זְמַן מָה. אוּלָם כַּאֲשֶׁר הָעֵת הָיָה עֶרֶב רֹאשׁ הַשָּׁנָה. רָצָה לַעֲשׂוֹת תְּשׁוּבָה שְׁלֵמָה וּלְמַהֵר לְהַשְׁלִים נַפְשׁוֹ בְּמִדַּת הָעֲנָוָה. עוֹד בַּלַּיְלָה הַזֶּה. טֶרֶם קוּמוֹ לַבֹּקֶר מִשְׁפָּט בְּיוֹם הַדִּין הַנּוֹרָא. עַל כֵּן רָאָה לְהִשְׁתַּמֵּשׁ בָּאֶמְצָעִים הַיּוֹתֵר חֲזָקִים. לְהַגְבִּיר דַּרְכֵי הַהִתְבּוֹנְנוּת מִשִּׁפְלוּת וּפְחִיתוּת הָאָדָם. שֶׁיַּעֲשֶׂה רֹשֶׁם וְיִפְעֹל כָּל עֹז עַל לוּחַ לְבָבוֹ:
<b>וְעַל</b> כֵּן הָלַךְ וְלָן בְּבֵית הַקְּבָרוֹת. בֵּית מוֹעֵד לְכָל חַי וְסוֹף כָּל הָאָדָם. אֲשֶׁר שָׁם הוּא מֻכְשָׁר בְּיוֹתֵר לְהִתְפַּעֵל מַהֵר מִדַּרְכֵי הַהִתְבּוֹנְנוּת הַנִּזְכָּר לְעֵיל. שֶׁתִּקְוַת אֱנוֹשׁ רִמָּה וְאַחֲרִיתוֹ בּוּשָׁה וּכְלִמָּה. וְלִקְנוֹת מַהֵר עֲנָוָה וְשִׁפְלוּת הָרוּחַ בְּתַכְלִית. וּמֵעַתָּה לֹא יִפָּלֵא אֵפוֹא מַה שֶּׁהָלַךְ וְלָן בְבֵית הַקְּבָרוֹת. כִּי כָּל מַה שֶּׁהָיָה נָחוּץ לָהֶם לַעֲבוֹדַת ד' יִתְבָּרַךְ שְׁמוֹ. וּבִפְרָט לְדַרְכֵי הַתְּשׁוּבָה. לֹא יִבָּצֵר מֵהֶם כָּל עֵצָה וְכָל תַּחְבּוּלָה שֶׁבָּעוֹלָם:

Chapter 27

<b>בַּגְּמָרָא</b> שַׁבָּת דַּף ל"א זֶה לְשׁוֹנָהּ, אָמַר רָבָא בְּשָׁעָה שֶׁמַּכְנִיסִין אָדָם לַדִּין, אוֹמְרִים לוֹ נָשָׂאתָ וְנָתַתָּ בֶּאֱמוּנָה. קָבַעְתָּ עִתִּים לַתּוֹרָה כוּ', צִפִּיתָ לִישׁוּעָה פִּלְפַּלְתָּ בַּחָכְמָה, הֵבַנְתָּ דָּבָר מִתּוֹךְ דָּבָר, וַאֲפִלּוּ הָכֵי אִי יִרְאַת ה' אוֹצָרוֹ אִין אִי לֹא לֹא, מָשָׁל לְאָדָם שֶׁאָמַר לִשְׁלוּחוֹ. הַעֲלֵה לִי כּוֹר חִטִּים לַעֲלִיָּה, הָלַךְ וְהֶעֱלָה לוֹ, אָמַר לוֹ עֵרַבְתָּ לִי בָּהֶן קַב חֻמְטִין, אָמַר לוֹ לָאו אָמַר לוֹ מוּטָב אִם לֹא הֶעֱלִיתָה עַד כָּאן לְשׁוֹן הַגְּמָרָא, וּפֵרֵשׁ רַשִׁ"י קַב חֻמְטִין אֶרֶץ מְלֵחָה וּמְשַׁמֶּרֶת אֶת הַפֵּרוֹת מֵהַתְלִיעַ עַיֵּן שָׁם:
<b>וְהִנֵּה</b> לְפִי סִגְנוֹן הַמָּשָׁל שֶׁאָמַר לוֹ מוּטָב אִם לֹא הֶעֱלִיתָ, נִרְאֶה בְּהַנִּמְשָׁל דְּאִם אֵין יִרְאַת ד' אוֹצָרוֹ, מוּטָב לוֹ שֶׁלֹּא לָמַד כְּלָל, יִפָּלֵא מְאֹד כִּי לֹא מַשְׁמַע כֵּן בְּכָל הַשַּׁ"ס, וְאַף שֶׁאָמְרוּ חֲכָמֵינוּ זַ"ל בִּבְרָכוֹת דַּף י"ז, דְּכָל הָעוֹשֶׂה שֶׁלֹּא לִשְׁמָהּ נוֹחַ לוֹ שֶׁלֹּא נִבְרָא, כְּבָר פֵּרְשׁוּ שָׁם הַתּוֹסָפוֹת, דְּהַיְנוּ שֶׁאֵינוֹ לוֹמֵד אֶלָּא לְקַנְטֵר חֲבֵרָיו עַיֵּן שָׁם, וְאַף גַּם זֶה הֲרֵי אָמְרוּ רַק נוֹחַ לוֹ שֶׁלֹּא נִבְרָא וְלֹא בָּא לָעוֹלָם כְּלָל, אוּלָם מֵאַחַר שֶׁנִּבְרָא אֵינוֹ בֶּן חוֹרִין לְהִבָּטֵל מִשּׁוּם מִצְוָה, וְחָלִילָה לוֹמַר כִּי כָּל מִי שֶׁאֵין בּוֹ יִרְאַת שָׁמַיִם, מוּטָב שֶׁלֹּא יִלְמֹד כְּלָל:
<b>הִנֵּה</b> בְּמִצְוַת תַּלְמוּד תּוֹרָה יֵשׁ בָּזֶה שְׁנֵי עִנְיָנִים, אֶחָד לִמּוּד הַתּוֹרָה, שֵׁנִי יְדִיעוֹת הַתּוֹרָה, מִצְוַת לִמּוּד הַתּוֹרָה הוּא מִן הַכָּתוּב וְהָגִיתָ בּוֹ יוֹמָם וָלַיְלָה, וּכְמוֹ שֶׁכָּתַב הָרַמְבַּ"ם וְהַטּוּר וְשֻׁלְחָן עָרוּךְ בְּרֵישׁ הִלְכוֹת תַּלְמוּד תּוֹרָה וְזֶה לְשׁוֹנוֹ, כָּל אָדָם מִיִּשְׂרָאֵל חַיָּב בְּתַלְמוּד תּוֹרָה כוּ' שֶׁנֶּאֱמַר וְהָגִיתָ בּוֹ יוֹמָם וָלַיְלָה עַיֵּן שָׁם, וְהִנֵּה לְמִצְוָה זוֹ שֶׁל לִמּוּד הַתּוֹרָה, כָּל מַה שֶּׁלּוֹמֵד מְקַיֵּם הַמִּצְוַת עֲשֵׂה וְהָגִיתָ בּוֹ יוֹמָם וָלַיְלָה, הֵן מִקְרָא אוֹ מִשְׁנָה גְּמָרָא הֲלָכוֹת וְאַגָּדוֹת שֶׁכֻּלָּן נִתְּנוּ לְמֹשֶׁה מִסִּינַי, וּכְמוֹ שֶׁהֶאֱרִיךְ בָּזֶה בְּסֵפֶר נֶפֶשׁ הַחַיִּים שַׁעַר ד' פֶּרֶק ו' עַיֵּן שָׁם, וְאַף שֶׁלֹּא יוּכַל לִפְסֹק דִּין מִתּוֹךְ מִקְרָא אוֹ מִשְׁנָה וְכָל שֶׁכֵּן מִן אַגָּדָה, בְּכָל זֹאת יוֹצֵא יְדֵי מִצְוַת לִמּוּד הַתּוֹרָה:
<b>אוּלָם</b> הַגֶּדֶר הַשֵּׁנִי בְּמִצְוַת תַּלְמוּד תּוֹרָה, הוּא יְדִיעוֹת הַתּוֹרָה, וְהוּא מַה שֶּׁאָמְרוּ חֲכָמֵינוּ זַ"ל בְּקִדּוּשִׁין דַּף ל', וְשִׁנַּנְתָּם שֶׁיֵּהוּ דִּבְרֵי תּוֹרָה מְחֻדָּדִים בְּפִיךָ, שֶׁאִם יִשְׁאַל לְךָ אָדָם דָּבָר, אַל תְּגַמְגֵּם וְתֹאמַר לוֹ אֶלָּא אֱמֹר לוֹ מִיָּד, שֶׁנֶּאֱמַר אֱמֹר לַחָכְמָה אֲחוֹתִי אַתְּ, וְאוֹמֵר קָשְׁרֵם עַל לוּחַ לִבֶּךָ כוּ', וְאוֹמֵר חִצֶּיךָ שְׁנוּנִים כוּ', וּפֵרֵשׁ רַשִׁ"י יְהוּ מְחֻדָּדִים בְּפִיךָ, חֲזֹר עֲלֵיהֶם וּבְדֹק בְּעָמְקָם, שֶׁאִם יִשְׁאַלְךָ אָדָם לֹא תִּצְטָרֵךְ לְגַמְגֵּם כוּ', אֱמֹר לַחָכְמָה אֲחוֹתִי אַתְּ שֶׁתְּהֵא בָּקִי בָּהּ כַּאֲחוֹתְךָ שֶׁאֲסוּרָה לְךָ עַיֵּן שָׁם:
<b>יְסוֹד</b> הַמִּצְוָה הַזֹּאת כּוֹלֵל שְׁנֵי פְּרָטִים, אֶחָד הַיְדִיעָה לִרְכֹּשׁ לוֹ הַבְּקִיאוּת בְּכָל חֶלְקֵי הַתּוֹרָה, שֶׁיִּהְיֶה תַּלְמוּדוֹ שָׁגוּר בְּפִיו, שֵׁנִי הוּא הַיְכֹלֶת, לְהִתְחַכֵּם בַּתּוֹרָה לְחַדֵּד הַשֵּׂכֶל לְשַׁנְּנוֹ וּלְהֵישִׁירוֹ שֶׁיּוּכַל לִישָּׂא וְלִיתֵּן בְּמִלְחַמְתָּהּ שֶׁל תּוֹרָה, וְלַעֲקֹר הָרִים בְּפִלְפּוּלוֹ, וּשְׁתֵּי אֵלֶּה כִּנּוּ חֲכָמֵינוּ זַ"ל בְּשֵׁם סִינַי וְעוֹקֵר הָרִים, וְזֶהוּ נִכְלָל גַּם בַּכָּתוּב שֶׁהֵבִיאוּ חֲכָמֵינוּ זַ"ל בַּגְּמָרָא קִדּוּשִׁין הַנִּזְכָּר לְעֵיל, כָּתְבֵם עַל לוּחַ לִבֶּךָ, זֶהוּ יְסוֹד הַבְּקִיאוּת, חִצֶּיךָ שְׁנוּנִים, זֶהוּ הַפִּלְפּוּל וְהַחֲרִיפוּת, וְהִנֵּה לִיסוֹד יְדִיעַת הַתּוֹרָה הוּא דַּוְקָא לִמּוּד הַגְּמָרָא וְהַפּוֹסְקִים, וְאֵינוֹ יוֹצֵא בְּלִמּוּד אַחֵר כַּמּוּבָן, וְגַם סֵדֶר הַלִּמּוּד יִהְיֶה בְּעִנְיָן שֶׁיַּגִּיעַ לְמַטְּרָתוֹ, כִּי לֹא כָּל הַמְּקוֹמוֹת שָׁווֹת, וּכְבָר אָמְרוּ חֲכָמֵינוּ זַ"ל בְּשִׁלְהֵי בָּבָא בַּתְרָא דַּף קע"ה, אָמַר רַבִּי יִשְׁמָעֵאל הָרוֹצֶה שֶׁיַּחְכִּים יַעֲסֹק בְּדִינֵי מָמוֹנוֹת כוּ' עַיֵּן שָׁם:
<b>תַּכְלִית</b> הַמִּצְוָה שֶׁל יְדִיעַת הַתּוֹרָה, הוּא לֵידַע דִּינֵי הַתּוֹרָה וּמִשְׁפָּטֶיהָ עַל בּוּרְיָן שֶׁיִּהְיֶה לוֹ הֲלָכָה בְּרוּרָה בְּכָל מָקוֹם, אֵיךְ לִשְׁמֹר וּלְקַיֵּם אֶת כָּל הַתּוֹרָה וְהַמִּצְוָה וְעַיֵּן לְהָרַמְבַּ"ם וְהַטּוּר וְשֻׁלְחָן עָרוּךְ בְּהִלְכוֹת תַּלְמוּד תּוֹרָה, וְזֶה לְשׁוֹנוֹ וְחַיָּב לְשַׁלֵּשׁ אֶת זִמּוּן לְמִידָתוֹ שְׁלִישׁ בַּתּוֹרָה שֶׁבִּכְתָב כוּ', וּשְׁלִישׁ יָבִין וְיַשְׂכִּיל כוּ', וְיוֹצִיא דָּבָר מִדָּבָר וִידַמֶּה דָּבָר לְדָבָר כוּ' עַד שֶׁיֵּדַע כו', וְהֵיאַךְ יוֹצִיא הָאִסּוּר וְהַמֻּתָּר כוּ', וְעִנְיָן זֶה הוּא הַנִּקְרָא גְּמָרָא עַיֵּן שָׁם, וְהִנֵּה כְּכָל אֲשֶׁר יַרְבֶּה לְהִתְחַכֵּם וּלְהִתְעַצֵּם בַּמִּקְצוֹעוֹת הָאֵלּוּ בִּבְקִיאוּת וַחֲרִיפוּת, כֵּן יָבִין וְיַשְׂכִּיל יוֹתֵר בִּידִיעַת מִשְׁפְּטֵי הַתּוֹרָה הֲלָכָה לְמַעֲשֶׂה. לְחַדֵּשׁ דִּינִים מִדַּעְתּוֹ וּלְהַכְרִיעַ בֵּין הַשִּׁיטוֹת, וְסוֹף הַתַּכְלִית הוּא לְהַגִּיעַ לְמַעֲלַת הַהוֹרָאָה בִּבְחִינָה נַעֲלָה, לְהוֹרוֹת הוֹרָאָה לְעַצְמוֹ וְלַאֲחֵרִים, וּכְמוֹ שֶׁאָמְרוּ שֶׁאִם יִשְׁאַלְךָ אָדָם כוּ':
<b>וְהִנֵּה</b> יֵשׁ יִרְאֵי ד' טוֹעִין וְחוֹשְׁבִין, כִּי עִקַּר נְחִיצַת שֶׁל יְכֹלֶת הַלִּמּוּד, הוּא רַק לְמִי שֶׁרוֹצֶה לְהַגִּיעַ לְהוֹרָאָה לְהוֹרוֹת הוֹרָאָה לָרַבִּים. אוּלָם מִי שֶׁהוּא בּוֹדֵד בְּמוֹעֲדוֹ, יוּכַל לִהְיוֹת עוֹבֵד אֶת ד' יִתְבָּרַךְ שְׁמוֹ וּלְקַיֵּם אֶת כָּל דִּבְרֵי הַתּוֹרָה וְהַמִּצְוָה, גַּם שֶׁלֹּא יִהְיֶה גָּדוֹל בַּתּוֹרָה כָּל כָּךְ, אוּלָם בֶּאֱמֶת הוּא טָעוּת, כִּי גַּם כָּל אָדָם לְעַצְמוֹ, מִי שֶׁרוֹצֶה לֵילֵךְ בְּדַרְכֵי ד' יִתְבָּרַךְ שְׁמוֹ, וְלָשׂוּם דְּרָכָיו עַל פִּי דֶּרֶךְ הַתּוֹרָה, כָּל מַה שֶּׁיּוֹסִיף דַּעַת וְיִתְחַכֵּם יוֹתֵר, כֵּן יוּכַל לְקַיֵּם הַתּוֹרָה וְהַמִּצְוָה בְּיִתְרוֹן הֶכְשֵׁר. גַּם הָאָדָם לְעַצְמוֹ צָרִיךְ לִהְיוֹת בָּקִי בְּכָל הַתּוֹרָה, וְלִהְיוֹת לוֹ לֵב נָבוֹן וְשֵׂכֶל חָרוּץ, לְמַעַן שֶׁיּוּכַל לִשְׁמֹר וּלְקַיֵּם אֶת הַתּוֹרָה, עַל פִּי גִּדְרֵי מִשְׁפָּטֶיהָ, גַּם חֵלֶק הַתּוֹרָה שֶׁל חֹשֶׁן מִשְׁפָּט וְאֶבֶן הָעֶזֶר צָרִיךְ לִהְיוֹת שְׁגוּרִים בְּפִיו לְעַצְמוֹ לְמַעֲשֶׂה, וְאדמו"ר זצוק"ל הֶרְאָה לָנוּ כַּמָּה דּוּגְמָאוֹת בָּזֶה:
<b>וְכַאֲשֶׁר</b> נַשְׂכִּיל בִּינָה נִמְצָא כִּי יֵשׁ דְּבָרִים שֶׁהֻתַּר לְמַלְּאוֹת הַמַּטָּרָה שֶׁל מִצְוַת יְדִיעַת הַתּוֹרָה, מַה שֶּׁלֹּא הָיָה עִנְיָן לְמִצְוַת לִמּוּד הַתּוֹרָה וּכְמוֹ בִּטּוּל הַזְּמַן. כִּי לְשֵׁם יְדִיעוֹת הַתּוֹרָה שֶׁהוּא יְכֹלֶת הַלִּמּוּד, רַשַּׁאי לְבַטֵּל זְמַן לֵילֵךְ מֵעִיר לְעִיר, גַּם לְהַרְחִיק נְדוֹד לְחַפֵּשׂ אַחַר רַב גָּדוֹל לְבַקֵּשׁ תּוֹרָה מִפִּיו, וּלְקַבֵּל מִמֶּנּוּ דַּרְכֵי הַלִּמּוּד וְהָעִיּוּן. וְכֵן לְבַלּוֹת זְמַן עַל עִתּוֹת מְנוּחָה וְשֵׁנָה, מַה שֶּׁנָּחוּץ לוֹ לְפִי טִבְעוֹ. שֶׁיִּהְיֶה אַחַר כָּךְ דַּעְתּוֹ צְלוּלָה עָלָיו בְּיוֹתֵר לְהָבִין וּלְהַשְׂכִּיל בְּעֹמֶק הָעִיּוּן, אֲשֶׁר כָּל זֶה לֹא הָיָה עִנְיָן לְמִצְוַת לִמּוּד הַתּוֹרָה בִּלְבַד כַּמּוּבָן:
<b>וְכֵן</b> גַּם גּוּף הָעִנְיָן שֶׁל הַפִּלְפּוּל וְהַחִדּוּד, הוּא רַק לְשֵׁם יְכֹלֶת הַלִּמּוּד שֶׁל יְדִיעוֹת הַתּוֹרָה, וּכְבָר הִתִּירוּ חֲכָמֵינוּ זַ"ל לוֹמַר לִפְעָמִים לִפְנֵי הַתַּלְמִידִים דָּבָר שֶׁאֵינוֹ לְפִי הָאֱמֶת, כְּדֵי לְחַדֵּד אֶת הַתַּלְמִידִים שֶׁיִּתְּנוּ לֵב לְהָשִׁיב, וְכַמְבֹאָר בְּנִדָּה דַּף מ"ה וְאַף רַבִּי עֲקִיבָא לֹא אֲמָרָהּ אֶלָּא לְחַדֵּד בָּהּ אֶת הַתַּלְמִידִים, וְכָל זֶה אֵינוֹ עִנְיָן לְמִצְוַת לִמּוּד הַתּוֹרָה לְבַד:
<b>וְהִנֵּה</b> עֶצֶם מִצְוַת לִמּוּד הַתּוֹרָה לְבַד, הִיא כִּשְׁאָר כָּל הַמִּצְו‍ֹת, וְאֵין לָהּ יִחוּס כְּלָל לְיִרְאַת ד', כִּי כָּל שָׁעָה וְכָל רֶגַע שֶׁהוּא לוֹמֵד הוּא מְקַיֵּם מִצְוַת עֲשֵׂה שֶׁל וְהָגִיתָ כוּ', וּכְמוֹ שֶׁאֵין יִחוּס לִשְׁאָר מִצְו‍ֹת כְּמוֹ שׁוֹפָר סֻכָּה וְלוּלָב לְיִרְאַת ד' יִתְבָּרַךְ שְׁמוֹ:
<b>אָכֵן</b> לְגֶדֶר הַלִּמּוּד לְמַלְּאוֹת הַמִּצְוָה שֶׁל יְדִיעַת הַתּוֹרָה, וְהוּא לְהָבִין וּלְהַשְׂכִּיל וּלְהִשְׁתַּלֵּם בְּחָכְמַת הַתּוֹרָה, אֲשֶׁר הַיְסוֹד בָּהּ לֵידַע מִשְׁפְּטֵי הַתּוֹרָה לְהַגִּיעַ לְמַדְרֵגַת הַהוֹרָאָה, לְהוֹרוֹת בֵּין דָּם לְדָם וּבֵין דִּין לְדִין, לָזֶה מֻכְרָח וְנָחוּץ דַּוְקָא שֶׁיִּהְיֶה יִרְאַת ד' אוֹצָרוֹ, כִּי בְּלֹא יִרְאַת ד' תּוּכַל לִהְיוֹת חָכְמָתוֹ לוֹ לְפוּקָה וּלְמִכְשׁוֹל עָו‍ֹן, הִנֵּה מַה שֶּׁנּוֹגֵעַ לְעַצְמוֹ, כְּבָר אָמְרוּ חֲכָמֵינוּ זַ"ל בְּשַׁבָּת דַּף ל"א כָּל אָדָם שֶׁיֵּשׁ בּוֹ תּוֹרָה וְאֵין בּוֹ יִרְאַת שָׁמַיִם דּוֹמֶה לְגִזְבָּר כוּ' בְּהֵי עַיִל עַיֵּן שָׁם וּפֵרֵשׁ רַשִׁ"י יִרְאַת שָׁמַיִם דּוֹמֶה כוּ', כָּךְ אִם יְרֵא שָׁמַיִם הוּא נַעֲשֶׂה חָרֵד לִשְׁמֹר וְלַעֲשׂוֹת, וְאִם לָאו אֵינוֹ חָשׁ לְתוֹרָתוֹ עַיֵּן שָׁם, וּלְפִי זֶה אִם אֵין יִרְאַת ה' אוֹצָרוֹ, כָּל מַה שֶּׁמַּרְבֶּה לְהִתְחַכֵּם לֵידַע הָאָסוּר וְהַמֻּתָּר וְאֵינוֹ נִזְהָר יִגְדַּל עָנְשׁוֹ:
<b>וּמַה</b> גַּם לְהוֹרוֹת הוֹרָאָה לָרַבִּים, הִנֵּה יִרְאַת ד' מֻכְרָח לוֹ בְּיוֹתֵר, לְמַעַן שֶׁיַּעֲמֹל לְהִשְׁתַּלֵּם כָּל צָרְכּוֹ בְּמִשְׁפַּט הַהוֹרָאָה, אָכֵן בְּלֹא יִרְאַת ד' יוּכַל לִהְיוֹת בִּכְלָל מַה שֶּׁאָמְרוּ חֲכָמֵינוּ זַ"ל בַּגְּמָרָא עֲבוֹדָה זָרָה דַּף י"ט, כִּי רַבִּים חֲלָלִים הִפִּילָה זֶהוּ תַּלְמִיד שֶׁלֹּא הִגִּיעַ לְהוֹרָאָה וּמוֹרֶה, וְכֵן צָרִיךְ לִהְיוֹת מִיִּרְאֵי הוֹרָאָה, וּכְמוֹ שֶׁאָמְרוּ חֲכָמֵינוּ זַ"ל בְּסַנְהֶדְרִין דַּף ז', לְעוֹלָם יִרְאֶה דַּיָּן עַצְמוֹ, כְּאִלּוּ חֶרֶב מֻנַּחַת לוֹ בֵּין יַרְכוֹתָיו, וְגֵיהִנֹּם פְּתוּחָה לוֹ מִתַּחְתָּיו, אִם כֵּן הֲרֵי צָרִיךְ שֶׁיִּהְיֶה פַּחַד אֱלֹקִים לְנֶגֶד עֵינָיו:
<b>וְכֵן</b> לְעִנְיַן מַדְרֵגַת הַהוֹרָאָה צָרִיךְ לִהְיוֹת מֻכְתָּר בִּשְׁלֵמוּת וּמַעֲלוֹת הַמִּדּוֹת, שֶׁיִּהְיֶה מֻשְׁלָל מִכָּל רָצוֹן וּנְגִיעָה עַצְמִית, וּכְמוֹ שֶׁכָּתַב אדמו"ר זצוק"ל בְּהַקְדָּמָה לְסֵפֶר תְּבוּנָה לְעִנְיַן בַּקָּשַׁת הָאֱמֶת, וְזֶה לְשׁוֹנוֹ. הַטָּהֳרָה — הִיא אֲשֶׁר יְכַנּוּהָ הַחֲכָמִים בְּשֵׁם הַכָּרָה מַדָּעִית, וְחַכְמֵי הַמּוּסָר בְּשֵׁם הִתְפַּשְּׁטוּת הַגַּשְׁמִיּוּת, הַיְנוּ שֶׁיִּהְיֶה הַשֵּׂכֶל בּוֹדֵד בְּלִי הַרְכָּבָתוֹ עִם יֶתֶר כֹּחוֹת הַנְּפָשׁוֹת אֲשֶׁר בְּהָאָדָם, כִּי זוּלַת זֹאת נְטִיַּת כֹּחוֹת הַנַּפְשִׁיּוֹת הֵמָּה מְסָכִים מַבְדִּילִים בֵּינוֹ לְבֵין הַכָּרַת הָאֱמֶת כוּ' וְהַנְּטִיָּה תְּעַקְּמָהּ לִצְעֹד בְּדֶרֶךְ עֲקַלְקַלּוֹת:
<b>גַּם</b> כִּי יִהְיֶה שָׁוֶה בְּעֵינָיו, בֵּין אִם כְּבָר הוֹצִיא הַדָבָר מִפִּיו אוֹ לֹא הוֹצִיא, וְכַאֲשֶׁר הָאָדָם עָלוּל לִשְׁגִיאָה לִפְעָמִים, לֹא יִהְיֶה לוֹ שׁוּם נְגִיעָה וְרָצוֹן לְהִתְאַמֵּץ לַעֲמֹד עַל דַּעְתּוֹ, וּלְהַחֲזִיק אֶת דְּבָרָיו, מֵאַחַר שֶׁכְּבָר הוֹצִיא מִפִּיו, וְלֹא יֵבוֹשׁ לַחֲזֹר מִדְּבָרָיו, וּכְמוֹ שֶׁמָּצִינוּ אֲשֶׁר חֲכָמֵינוּ זַ"ל לֹא בּוֹשׁוּ לַחֲזֹר מִדִּבְרֵיהֶם, וְלִדְרֹשׁ בָּרַבִּים בְּרַם דְּבָרִים שֶׁאָמַרְתִּי לִפְנֵיכֶם טָעוּת הֵן בְּיָדִי:
<b>וְכֹה</b> אָמַר אדמו"ר זצוק"ל, מִי לָנוּ גָּדוֹל מִמּוֹרֵנוּ וְרַבֵּנוּ הַגָּאוֹן הֶחָסִיד רשכבה"ג מָרָנָא <b>צְבִי הִירְשׁ בְּרוֹדָא </b>זצוק"ל הגאבד"ק סַאלַאנְט, וְלִפְעָמִים הָיָה פּוֹסֵק שְׁאֵלָה בְּהִלְכוֹת טְרֵפוֹת עַל תַּרְנְגֹלֶת, וְהַשּׁוֹאֵל שָׁב לְבֵיתוֹ עִם הַשְּׁאֵלָה, אִם אַחַר כָּךְ הָיָה נִרְאֶה לִי אֵיזֶה פִּקְפּוּק בְּהוֹרָאָתוֹ, הָיָה מְצַוֶּה לְהָבִיא לְפָנָיו הַשְּׁאֵלָה בַּחֲזָרָה לְעַיֵּן בָּהּ שֵׁנִית:
<b>אָכֵן</b> בְּלֹא יִרְאַת ד' וּשְׁלֵמוּת הַמִּדּוֹת. יוּכַל לִהְיוֹת נֶאֱחָז בַּסְּבָךְ כַּמָּה קִלְקוּלִים וּמִכְשׁוֹלִים, כִּי כַּמָּה נְגִיעוֹת מִדַּרְכֵי הַמִּדּוֹת יוּכְלוּ לִפְעָמִים לְשַׁחֵד אֶת שִׂכְלוֹ וּלְהַטּוֹתוֹ עֲקַלְקַלּוֹת, וְאִם לִפְעָמִים יִשְׁגֶה בַּהוֹרָאָה יֵבוֹשׁ מִלַּחֲזֹר בּוֹ, וְיִתְאַמֵּץ לְהַחֲזִיק אֶת דְּבָרָיו, וְלָכוּף אֶת הָהָר כַּגִּיגִית עַל הוֹרָאָתוֹ, וְלִפְעָמִים גַּם אִם יוֹצִיא מִפִּיו בִּלְבַד, יִתְאַמֵּץ לְהַחֲזִיק אֶת דְּבָרָיו. מִבְּלִי לְהוֹדוֹת עַל הָאֱמֶת:
<b>וְכָל</b> זֶה הוּא עָו‍ֹן גָּדוֹל, כִּי הִנֵּה הַתּוֹרָה כֻּלָּהּ הוּא שֶׁל הַקָּדוֹשׁ־בָּרוּךְ־הוּא, וְכָל הֶעָמָל שֶׁיַּעֲמֹל הָאָדָם לִפְסֹק אֵיזֶה דִּין וּמִשְׁפָּט, אוֹ לְהָבִין וּלְהַשְׂכִּיל בְּאֵיזֶה הֲלָכָה, הוּא רַק לֵידַע וּלְהַשְׂכִּיל לְהַשִּׂיג רְצוֹן ד' יִתְבָּרַךְ שְׁמוֹ בְּדַרְכֵי תּוֹרָתוֹ, כִּי כָּל הַתּוֹרָה הוּא חָכְמָתוֹ וּרְצוֹנוֹ יִתְבָּרַךְ שְׁמוֹ, אוּלָם אִם אֵיזֶה נְגִיעָה תּוֹלִיךְ אוֹתוֹ שׁוֹלָל, וְיִרְצֶה לְהַתְעוֹת אֶת שִׂכְלוֹ לְהַטּוֹת אוֹתוֹ לְחֶפְצוֹ, לִפְסֹק אֵיזֶה דִּין, אוֹ לְפָרֵשׁ אֵיזֶה הֲלָכָה עַל פִּי דַּעְתּוֹ וּרְצוֹנוֹ, אַף כִּי לִבּוֹ יוֹדֵעַ כִּי הָאֱמֶת אֵינוֹ כֵן, הֲרֵי הוּא בּוֹדֶה תּוֹרָה חֲדָשָׁה מִשִּׂכְלוֹ, וְהוּא הֵרוּס יְסוֹדֵי הַדָּת רַחֲמָנָא לִצְּלַן, וְאֵין לְהַאֲרִיךְ בָּזֶה כַּמּוּבָן. וְכֵן בְלֹא יִרְאַת ד' וּשְׁלֵמוּת הַמִּדּוֹת, יֵבוֹשׁ לְהִתְיַשֵּׁב לִפְעָמִים עִם זוּלָתוֹ בְּאֵיזֶה דִּין וְהוֹרָאָה, וְלִפְעָמִים אַף עִם מִי שֶׁגָּדוֹל מִמֶּנּוּ, וְכֵן יִתְעַצֵּל לִפְעָמִים מִלִּהְיוֹת מָתוּן בַּדִּין וְלִטְרֹחַ לְהַעֲמִיק עַד שֶׁיִּהְיֶה בָּרוּר לוֹ הַדָּבָר:
<b>כְּלָלוֹ</b> שֶׁל דָּבָר כִּי לְמַלְּאוֹת הַתַּכְלִית שֶׁל יְדִיעַת הַתּוֹרָה, וְהוּא לֵידַע הֲלָכָה בְּרוּרָה לְהוֹרוֹת לְעַצְמוֹ וְלַאֲחֵרִים, עַל זֶה מֻכְרָח שֶׁיִּהְיֶה יִרְאַת ד' אוֹצָרוֹ, וּבְלֹא זֶה יוּכַל לָבֹא לִידֵי כַּמָּה קִלְקוּלִים וּמִכְשׁוֹלִים רַבִּים, וּלְהַחֲרִיב עוֹלָם מָלֵא:
<b>וְהִנֵּה</b> לְעִנְיַן מִצְוַת לִמּוּד הַתּוֹרָה לְקַיֵּם מִצְוַת עֲשֵׂה שֶׁל וְהָגִיתָ כוּ', הַתַּכְלִית הוּא מִיָּד, כִּי בְּכָל שָׁעָה וָרֶגַע שֶׁהוּא לוֹמֵד הוּא מְקַיֵּם מִצְוַת עֲשֵׂה, אוּלָם דַּרְכֵי הַלִּמּוּד לִידִיעַת הַתּוֹרָה, לְמַלְּאוֹת הַמִּצְוָה שֶׁל וְשִׁנַּנְתָּם שֶׁיִּהְיֶה דִּבְרֵי תּוֹרָה מְחֻדָּדִים בְּפִיו, וְהוּא לְהִשְׁתַּלֵּם בְּחָכְמַת הַתּוֹרָה, לִרְכֹּשׁ לוֹ יְדִיעוֹת וּלְחַדֵּד הַשֵּׂכֶל שֶׁיּוּכַל לְפַלְפֵּל בְּחָכְמָה וְלֵב נָבוֹן לִסְבָרָא יְשָׁרָה, לֹא בְּשָׁעָה אַחַת יִוָּלֵד זֶה הַתַּכְלִית, כִּי אִם בְּהֶמְשֵׁךְ הַזְּמַן בְּהַרְבֵּה יָמִים וְשָׁנִים, וּכְפִי עֲמָלוֹ וִיגִיעָתוֹ כֵּן יַגִּיעַ לַתַּכְלִית הַנִּרְצֶה, נִמְצָא כִּי דַּרְכֵי הַלִּמּוּד וְהֶעָמָל לִידִיעַת הַתּוֹרָה הוּא עַל לְהַבָּא, וְהוּא בְּדִמְיוֹן כְּמִי שֶׁמַּכְנִיס תְּבוּאָה לָאוֹצָר, שֶׁיִּהְיֶה מֻנָּח שָׁם זְמַן רַב, עַד עֵת שֶׁיִּתְיַקֵּר הַתְּבוּאָה וְיִמְצָא פְּרִי רֶוַח הַרְבֵּה, כֵּן הוּא מִי שֶׁעָמֵל בִּידִיעַת הַתּוֹרָה, לֶאֱסֹף וְלִכְנֹס עִנְיַן חָכְמָה וָדַעַת, לְהַכְנִיס בְּאוֹצָרוֹ תָּמִיד, עַד עֵת קֵץ שֶׁיֵּצֵא הַתַּכְלִית:
<b>וּכְבָר</b> נִתְבָּאֵר כִּי הַרְבֵּה דְּבָרִים שֶׁהֻתְּרוּ לְשֵׁם מִצְוָה שֶׁל יְדִיעַת הַתּוֹרָה, מַה שֶּׁלֹּא הָיָה עִנְיָן לְשֵׁם מִצְוַת לִמּוּד הַתּוֹרָה לְבַד, כְּמוֹ יְסוֹד דַּרְכֵי הַפִּלְפּוּל לְחִדּוּדֵי, וְהַרְבֵּה בִּטּוּל הַזְּמַן מַה שֶּׁיּוּכַל לִהְיוֹת מִכֹּחַ דַּרְכֵי יְדִיעַת הַתּוֹרָה כַּנִּזְכָּר לְעֵיל. וְהִנֵּה אִם יִרְאַת ד' הִיא אוֹצָרוֹ. הֲרֵי הִגִּיעַ לַתַּכְלִית הַנִּרְצֶה בִּשְׁלֵמוּת, וּכְדַאי הוּא לְפָנָיו כָּל דְּבַר הַפִּלְפּוּל וְהַחִדּוּד וּבִטּוּל הַזְּמַן, וּבְכֵן יְהִי לִבּוֹ שָׂמֵחַ מִכָּל עֲמָלוֹ לְקַיֵּם מִצְוַת וְשִׁנַּנְתָּם, לֵאמֹר לַחָכְמָה אֲחוֹתִי, וְלִהְיוֹת הֲלָכָה כְּמוֹתוֹ, אוּלָם אִם אֵין יִרְאַת ד' אוֹצָרוֹ, אַף כִּי הוּא יוֹדֵעַ לְהָבִין וּלְהוֹרוֹת, בְּכָל זֹאת לֹא הִגִּיעַ לַתַּכְלִית הַנִּרְצֶה, כִּי חָכְמָתוֹ תּוּכַל לִהְיוֹת לוֹ לְפוּקָה וּלְמִכְשׁוֹל כַּנִּזְכָּר לְעֵיל, אִם־כֵּן לֹא הָיָה כְּדַאי לְפָנָיו כָּל עֵסֶק הַפִּלְפּוּל וְהַחִדּוּד וּבִטּוּל הַזְּמַן, לִהְיוֹת עוֹקֵר הָרִים בְּפִלְפּוּלוֹ, וְהַלְוַאי הָיָה עוֹסֵק בַּתּוֹרָה תָּמִיד רַק לְקַיֵּם הַמִּצְוַת עֲשֵׂה שֶׁל וְהָגִיתָ כוּ':
<b>הוּא</b> מַה שֶּׁאָמְרוּ חֲכָמֵינוּ זַ"ל בְּשָׁעָה שֶׁמַּכְנִיסִין אָדָם לַדִּין, אוֹמְרִים לוֹ קָבַעְתָּ עִתִּים לַתּוֹרָה כוּ', פִּלְפַּלְתָּ בַּחָכְמָה הֵבַנְתָּ דָּבָר מִתּוֹךְ דָּבָר, וַאֲפִלּוּ הָכֵי אִי יִרְאַת הִיא אוֹצָרוֹ אִין אִי לֹא לֹא מָשָׁל כוּ', אָמְנָם לֹא כִּוְּנוּ בָּזֶה עַל עֶצֶם מִצְוַת לִמּוּד הַתּוֹרָה שֶׁל מִצְוַת עֲשֵׂה וְהָגִיתָ כוּ', כִּי אֵין לָהּ יִחוּס עִם יִרְאַת ד' כְּמוֹ שֶׁאֵין עִנְיָן לִשְׁאָר מִצְו‍ֹת עִם יִרְאַת ד' יִתְבָּרַךְ שְׁמוֹ, אוּלָם זֶה סוֹבֵב עַל הַשְּׁאֵלָה פִּלְפַּלְתָּ בַּחָכְמָה הֵבַנְתָּ דָּבָר מִתּוֹךְ דָּבָר, וְעַל זֶה אוֹמֵר אִי יִרְאַת ד' אוֹצָרוֹ אִין אִי לֹא לֹא, כִּי אִם אֵין יִרְאַת ד' אוֹצָרוֹ, לֹא הִגִּיעַ לְהַתַּכְלִית, כִּי חָכְמָתוֹ הוּא לוֹ עוֹד לְמִכְשׁוֹל עָו‍ֹן, אִם־כֵּן מוּטָב שֶׁלֹּא פִּלְפֵּל כְּלָל כַּנִּזְכָּר לְעֵיל:
<b>וְעַל</b> זֶה מְכֻוָּן מְאֹד הַמָּשָׁל לְמִי שֶׁאָמַר לִשְׁלוּחוֹ הַעֲלֵה לִי כּוֹר חִטִּים לַעֲלִיָּה, הָלַךְ וְהֶעֱלָה לוֹ, אָמַר לוֹ עֵרַבְתָּ לִי בָּהֶן קַב חֻמְטִין, אָמַר לוֹ לָאו אָמַר לוֹ מוּטָב אִם לֹא הֶעֱלִיתָ, כִּי הִנֵּה מַה שֶּׁהֶעֱלָה כּוֹר חִטִּים לַעֲלִיָּה, הוּא בְּעַל כָּרְחוֹ לְהַנִּיחַ בָּאוֹצָר עַל זְמַן רַב עַד שֶׁיִּתְיַקֵּר הַתְּבוּאָה אוֹ לִשְׁאָר מַטָּרָה שֶׁיֵּשׁ לוֹ, אוּלָם אִם לֹא עֵרֵב בָּהֶן קַב חֻמְטִין וְאֶפְשָׁר שֶׁהַתְּבוּאָה יַתְלִיעַ. אָמַר מוּטָב שֶׁלֹּא הֶעֱלִיתָ, וְהָיָה אוֹכֵל אוֹתָם אוֹ מוֹכֵר מִיָּד מִשֶּׁיַּתְלִיעַ הַתְּבוּאָה, וְכֵן הַדָּבָר בְּדַרְכֵי הַלִּמּוּד שֶׁל יְדִיעַת הַתּוֹרָה, לְפַלְפֵּל בַּחָכְמָה וּלְהָבִין דָּבָר מִתּוֹךְ דָּבָר. שֶׁהוּא בְּדִמְיוֹן לְהַכְנִיסַ לָאוֹצָר עַל לְהַבָּא כַּנִּזְכָּר לְעֵיל, אוּלָם אִין אֵין יִרְאַת ד' אוֹצָרוֹ, וְחָכְמָתוֹ תּוּכַל לִהְיוֹת לוֹ לְפוּקָה וּלְמִכְשׁוֹל עָו‍ֹן, אִם־כֵּן מוּטָב הָיָה שֶׁלֹּא פִּלְפֵּל וְלֹא הֵבִין דָּבָר מִתּוֹךְ דָּבָר וְלֹא בִּטֵּל שׁוּם זְמַן לְהַכְנִיס לָאוֹצָר כַּנִּזְכָּר לְעֵיל, רַק הָיָה עוֹסֵק בַּתּוֹרָה תָּמִיד בִּפְשׁוּטֵיהּ, לְקַיֵּם הַמִּצְוַת עֲשֵׂה שֶׁל וְהָגִיתָ אֲשֶׁר הַתַּכְלִית הוּא מִיָּד כַּנִּזְכָּר לְעֵיל:
<b>וְזֶהוּ</b> שֶׁשּׁוֹאֲלִין אוֹתוֹ כַּסֵּדֶר, קָבַעְתָּ עִתִּים לַתּוֹרָה, הוּא מִצְוַת לִמּוּד הַתּוֹרָה, פִּלְפַּלְתָּ בַּחָכְמָה הֵבַנְתָּ דָּבָר מִתּוֹךְ דָּבָר, הוּא יְדִיעַת הַתּוֹרָה מֵהַכָּתוּב וְשִׁנַּנְתָּם, וְעַל זֶה אָמַר וַאֲפִלּוּ הָכִי אִי יִרְאַת ד' אוֹצָרוֹ אִין אִי לֹא לֹא מָשָׁל לְאָדָם כוּ' כַּנִּזְכָּר לְעֵיל:

Chapter 28

<b>בַּגְּמָרָא</b> תַּעֲנִית דַּף כ"ה תָּנוּ רַבָּנָן כוּ' שׁוּב מַעֲשֶׂה בְּרַבִּי אֱלִיעֶזֶר שֶׁיָּרַד לִפְנֵי הַתֵּבָה, וְאָמַר עֶשְׂרִים וְאַרְבַּע בְּרָכוֹת וְלֹא נַעֲנָה. יָרַד רַבִּי עֲקִיבָא אַחֲרָיו וְאָמַר אָבִינוּ מַלְכֵּנוּ אֵין לָנוּ מֶלֶךְ אֶלָּא אַתָּה כוּ' וְיָרְדוּ גְּשָׁמִים. הֲוֵי מְרַנְּנֵי רַבָּנָן. יָצְתָה בַּת קוֹל וְאָמְרָה לֹא מִפְּנֵי שֶׁזֶּה גָּדוֹל מִזֶּה, אֶלָּא שֶׁזֶּה מַעֲבִיר עַל מִדּוֹתָיו, וְזֶה אֵינוֹ מַעֲבִיר עַל מִדּוֹתָיו עַד כָּאן לְשׁוֹן הַגְּמָרָא. וְלִכְאוֹרָה יִפָּלֵא מְאֹד. הֲלֹא הַמִּדָּה הַזֹּאת שֶׁל מַעֲבִיר עַל מִדּוֹתָיו בִּלְבַד, תַּסְפִּיק לְהַגְדִּיל מַעֲלַת רַבִּי עֲקִיבָא עַל רַבִּי אֱלִיעֶזֶר. כִּי יָדוּעַ כַּמָּה גָּדוֹל כֹּחַ הַמִּדָּה הַזֹּאת. עַד שֶׁאָמְרוּ חֲכָמֵינוּ זַ"ל בַּגְּמָרָא רֹאשׁ הַשָּׁנָה דַּף י"ז. כָּל הַמַּעֲבִיר עַל מִדּוֹתָיו מַעֲבִירִין לוֹ עַל כָּל פְּשָׁעָיו. שֶׁנֶּאֱמַר נוֹשֵׂא עָו‍ֹן וְעוֹבֵר עַל פֶּשַׁע כוּ' עַיֵּן שָׁם. וְאֵיךְ אָמְרָה הַבַּת קוֹל לֹא מִפְּנֵי שֶׁזֶּה גָּדוֹל מִזֶּה:
<b>וְשָׁמַעְנוּ</b> מִפֶּה קָדוֹשׁ אדמו"ר קְדוֹשׁ יִשְׂרָאֵל זצוק"ל שֶׁאָמַר לְיַשֵּׁב, כִּי הִנֵּה בַּגְּמָרָא שַׁבָּת דַּף ל' אִיתָא, תָּנוּ רַבָּנָן לְעוֹלָם יְהֵא אָדָם עִנְוְתָן כְּהִלֵּל, וְאַל יְהֵא קַפְדָן כְּשַׁמַּאי כוּ', וְעַיֵּן שָׁם בַּגְּמָרָא שֶׁסִּפְּרוּ כַּמָּה מַעֲשִׂיּוֹת מֵעִנְוְתָנוּתוֹ שֶׁל הִלֵּל וְקַפְדָנוּתוֹ שֶׁל שַׁמַּאי עַיֵּן שָׁם, וְהִנֵּה הָעוֹלָם חוֹשְׁבִין כִּי מַעֲלָתוֹ שֶׁל הִלֵּל הָיְתָה גְּדוֹלָה יוֹתֵר מִמַּעֲלַת שַׁמַּאי. כַּיָּדוּעַ כַּמָּה מְשֻׁבָּח מִדַּת הָעֲנָוָה. וְכַמָּה גָּרוּעַ מִדַּת הַקַּפְדָנוּת. וְכַמְבֹאָר בְּכַמָּה מְקוֹמוֹת בַּשַּׁ"ס. וְעַל כֵּן בְּעוֹלָם הָאֱמֶת בְּלִי סָפֵק מַדְרֵגָתוֹ שֶׁל הִלֵּל גָּבוֹהַּ יוֹתֵר מִמַּדְרֵגָתוֹ שֶׁל שַׁמַּאי:
<b>אָכֵן</b> בֶּאֱמֶת זֶהוּ טָעוּת. כִּי הִנֵּה לִכְאוֹרָה יֵשׁ לְהִתְפַּלֵּא וּלְהִשְׁתּוֹמֵם עַל סִבַּת קַפְדָנוּתוֹ שֶׁל שַׁמַּאי. הֲלֹא יָדוּעַ כִּי כָּל בַּעֲלֵי חֲכָמֵינוּ זַ"ל. אַף דּוֹרוֹת הָאַחֲרוֹנִים. וּמַה גַּם דּוֹרוֹת הָרִאשׁוֹנִים הָיוּ דּוֹמִים לְמַלְאֲכֵי הַשָּׁרֵת מַמָּשׁ. וְקִיְּמוּ כָּל הַתּוֹרָה כֻּלָּהּ וְכָל הַמִּדּוֹת טוֹבוֹת שֶׁבָּעוֹלָם, וּמֵעַתָּה מֵאַיִן נוֹלַד סִבַּת קַפְדָנוּתוֹ שֶׁל שַׁמַּאי. הַאִם מֵאֲשֶׁר הָיָה קַפְדָן בְּטֶבַע. אוּלָם הָכֵי יִבָּצֵר מִשַּׁמַּאי לִכְבֹּשׁ אֶת מִדּוֹתָיו וּלְהַטּוֹתָם לְחֶפְצוֹ לְהִשְׁתַּלֵּם בְּמִדַת הָעֲנָוָה:
<b>אוּלָם</b> בֵּאוּר הָעִנְיָן הוּא. כִּי זֶה הָיְתָה מִסִּבַּת מַחֲלֹקֶת שַׁמַּאי וְהִלֵּל בְּדַרְכֵי עֲבוֹדַת ה' יִתְבָּרַךְ שְׁמוֹ, כִּי כְּמוֹ שֶׁנֶּחְלְקוּ שַׁמַּאי וְהִלֵּל בְּכָל הַתּוֹרָה. כֵּן נֶחְלְקוּ בְּדַרְכֵי הָעֲבוֹדָה. אִם לְהִתְנַהֵג בְּמִדַּת הָעֲנָוָה. אוֹ לִכְבוֹד הַתּוֹרָה צָרִיךְ לְהִתְנַהֵג בְּמִדַּת הַקַּפְדָנוּת. שַׁמַּאי הָיָה סָבוּר כִּי עַל פִּי דֶּרֶךְ הַתּוֹרָה, צָרִיךְ אָדָם לְהִתְנַהֵג בְּמִדַת הַקַּפְדָנוּת לִכְבוֹד הַתּוֹרָה. וְהִלֵּל הָיָה סְבִירָא לֵיהּ כִּי לְעוֹלָם צָרִיךְ אָדָם לְהִתְנַהֵג בְּמִדַּת הָעֲנָוָה. וְכָל אֶחָד הֶחֱזִיק בְּדַעְתּוֹ וְהִתְנַהֵג עַל פִּי שִׁיטָתוֹ. אָמְנָם אִם שַׁמַּאי הָיָה סָבוּר כְּהִלֵּל. שֶׁעַל פִּי הַתּוֹרָה צָרִיךְ אָדָם לְהִתְנַהֵג בְּמִדַּת הָעֲנָוָה. גַּם הוּא הָיָה עָנָו כְּהִלֵּל. וְכֵן אִם הִלֵּל הָיָה סְבִירָא לֵיהּ שֶׁעַל פִּי הַתּוֹרָה צָרִיךְ לְהִתְנַהֵג בְּמִדַּת הַקַּפְדָּנוּת גַּם הוּא הָיָה קַפְדָן כְּשַׁמַּאי. אַךְ בְּמִקְרֶה נִהְיְתָה הַדָּבָר. כִּי שַׁמַּאי הָיָה סְבִירָא לֵיהּ שֶׁצָּרִיךְ אָדָם לְהִתְנַהֵג בְּמִדַּת הַקַּפְדָנוּת לִכְבוֹד הַתּוֹרָה. וְהִלֵּל הָיָה סָבוּר לְהִתְנַהֵג בְּמִדַּת הָעֲנָוָה. וְכָל אֶחָד הִתְנַהֵג עַל פִּי שִׁיטָתוֹ כַּנִּזְכָּר לְעֵיל:
<b>וְהִנֵּה</b> בִּיבָמוֹת דַּף י"ג פְּלִיגֵי בֵּית שַׁמַּאי וּבֵית הִלֵּל. אִם צָרַת עֶרְוָה מֻתֶּרֶת לְהִתְיַבֵּם. דְּבֵית שַׁמַּאי מַתִּירִין הַצָּרוֹת לְאַחִים וּבֵית הִלֵּל אוֹסְרִין. וּבַגְּמָרָא שָׁם אָמַר שְׁמוּאֵל כִּי עָשׂוּ בֵּית שַׁמַּאי כְּדִבְרֵיהֶם עַיֵּן שָׁם. וְהַיְנוּ שֶׁהָיוּ נוֹהֲגִין לְיַבֵּם צָרַת עֶרְוָה. וְהִנֵּה אֲנַן קַיְמָא לַן הֲלָכָה כְּבֵית הִלֵּל. וּלְפִי זֶה לְפִי הַהֲלָכָה מִי שֶׁמְּיַבֵּם צָרַת עֶרְוָה. הוּא פּוֹגֵעַ בְּאִסּוּר כָּרֵת שֶׁל אֵשֶׁת אָח. וּבָנָיו הֵם מַמְזֵרִים. וְהִנֵּה מוּבָן מֵאֵלָיו. כִּי בְּכָל זֹאת בֵּית שַׁמַּאי עַצְמָם שֶׁעָשׂוּ כְּדִבְרֵיהֶם וְיִבְּמוּ צָרַת עֶרְוָה. לֹא הָיָה לָהֶם שׁוּם עָו‍ֹן כְּלָל. וְלֹא הָיוּ נִדּוֹנִים כְּפוֹגְעִים בְּאִסּוּר עֶרְוָה בְּשׁוֹגֵג. כִּי פְּסַק הַהֲלָכָה שֶׁפָּסְקוּ חֲכָמֵינוּ זַ"ל אַחַר כָּךְ כְּבֵית הִלֵּל. לֹא הָיָה שַׁיָּךְ לְבֵית שַׁמַּאי עַצְמָם שֶׁאָמְרוּ הֲלָכָה כְּמוֹתֵנוּ. וְעַל פִּי הַתּוֹרָה הָיוּ צְרִיכִים לִנְהֹג כִּסְבָרָתָם. אָמְנָם לֹא זוֹ בִּלְבַד שֶׁלֹּא הָיָה לָהֶם שׁוּם עִנְיָן מֵעֲו‍ֹן שׁוֹגֵג. אָכֵן הִנֵּה בְּלִי סָפֵק אוֹתָן שֶׁעָשׂוּ כְּדִבְרֵיהֶן וְיִבְּמוּ צָרַת עֶרְוָה. עוֹד הִנֵּה שְׂכָרָם אִתָּם, כִּי בְּעוֹלָם הָאֱמֶת הֵם מְקַבְּלִים שָׂכָר בְּעַד מִצְוַת יִבּוּם לְפִי דַּעְתָּם. אָכֵן אַחֲרֵי אֲשֶׁר פָּסְקוּ חֲכָמֵינוּ זַ"ל הֲלָכָה בְּכָל מָקוֹם כְּבֵית הִלֵּל. הִנֵּה עַתָּה מִי שֶׁמְּיַבֵּם צָרַת עֶרְוָה חַיָּב כָּרֵת. וְנִדּוֹן בְּגֵיהִנֹּם כְּכָל חַיָּבֵי כְּרִיתוֹת:
<b>וְכֵן</b> הוּא בְּעִנְיַן הַמַּחֲלֹקֶת שַׁמַּאי וְהִלֵּל. בְּדֶרֶךְ הָעֲבוֹדָה אִם לְהִתְנַהֵג בְּקַפְדָנוּת לִכְבוֹד הַתּוֹרָה. אוֹ לְהִתְנַהֵג בְּמִדַּת הָעֲנָוָה. וְכָל אֶחָד נָהַג כְּפִי שִׁיטָתוֹ. הִנֵּה שַׁמַּאי מְקַבֵּל שָׂכָר בְּעַד קַפְדָנוּתוֹ. כְּמוֹ שֶׁהִלֵּל מְקַבֵּל שָׂכָר בְּעַד מִדַּת עִנְוְתָנוּתוֹ. אַחֲרֵי כִּי שְׁנֵיהֶם הָיוּ עוֹשִׂין רְצוֹנוֹ שֶׁל מָקוֹם עַל פִּי הַתּוֹרָה. נִמְצָא כִּי מַעֲלָתוֹ שֶׁל הִלֵּל לֹא הָיָה גְּדוֹלָה כְּלָל מִמַּעֲלַת שַׁמַּאי. וְשָׁם בְּעוֹלָם הָאֱמֶת הֵמָּה תְּקוּעִים זֶה אֵצֶל זֶה. וּמִתְעַנְּגִים בְּנֹעַם זִיו הָעֶלְיוֹן כָּל אֶחָד בְּעַד הַנְהָגָתוֹ לְפִי שִׁיטָתוֹ. אָכֵן אַחֲרֵי אֲשֶׁר חֲכָמֵינוּ זַ"ל פָּסְקוּ כְּהִלֵּל. וְאָמְרוּ לְעוֹלָם יְהֵא אָדָם עִנְוְתָן כְּהִלֵּל. וְאַל יְהֵא קַפְדָן כְּשַׁמַּאי. הִנֵּה עַתָּה מִי שֶׁמִּתְנַהֵג בְּמִדַּת הַקַּפְדָנוּת. עֲו‍ֹנוֹ גָּדוֹל מְאֹד:
<b>הוּא</b> הַדָּבָר מַה שֶּׁיָּצְתָה בַּת קוֹל וְאָמְרָה לֹא מִפְּנֵי שֶׁזֶּה גָּדוֹל מִזֶּה. אֶלָּא שֶׁזֶּה מַעֲבִיר עַל מִדּוֹתָיו. וְזֶה אֵינוֹ מַעֲבִיר עַל מִדּוֹתָיו. אֲשֶׁר לִכְאוֹרָה יִפָּלֵא מְאֹד. מַה זֶּה בֶּאֱמֶת כִּי רַבִּי אֱלִיעֶזֶר לֹא הָיָה מַעֲבִיר עַל מִדּוֹתָיו. הֲכִי יִפָּלֵא מִמֶּנּוּ לְהַטּוֹת מִדּוֹתָיו לְחֶפְצוֹ וְלִהְיוֹת מַעֲבִיר עַל מִדּוֹתָיו. אוּלָם לְפִי הַנִּזְכָּר לְעֵיל יוּבַן שַׁפִּיר. כִּי הִנֵּה יָדוּעַ כִּי רַבִּי אֱלִיעֶזֶר הָיָה שַׁמּוֹתִי הַיְנוּ מִתַּלְמִידֵי שַׁמַּאי. וְהָיָה סְבִירָא לֵיהּ לַהֲלָכָה כְּשַׁמַּאי שֶׁצָּרִיךְ אָדָם לְהִתְנַהֵג בְּמִדַּת הַקַּפְדָנוּת לִכְבוֹד הַתּוֹרָה. וְעַל כֵּן לֹא הָיָה מַעֲבִיר עַל מִדּוֹתָיו. אוּלָם רַבִּי עֲקִיבָא הָיָה מִתַּלְמִידֵי הִלֵּל. וְהָיָה סְבִירָא לֵיהּ כְּהִלֵּל שֶׁצָּרִיךְ לְהִתְנַהֵג בְּמִדַּת הָעֲנָוָה. וְעַל כֵּן הָיָה מַעֲבִיר עַל מִדּוֹתָיו. נִמְצָא כִּי בֶּאֱמֶת לֹא הָיָה רַבִּי עֲקִיבָא גָּדוֹל מֵרַבִּי אֱלִיעֶזֶר. אַחֲרֵי כִּי כָּל אֶחָד הָיָה מִתְנַהֵג לְפִי שִׁיטָתוֹ כַּאֲשֶׁר נִרְאֶה לוֹ עַל פִּי הַתּוֹרָה:
<b>אָמְנָם</b> מַה שֶּׁאָמְרָה הַבַּת קוֹל. כִּי לְכָךְ לֹא נַעֲנָה רַבִּי אֱלִיעֶזֶר. וְרַבִּי עֲקִיבָא נַעֲנָה וְיָרְדוּ גְּשָׁמִים. מִפְּנֵי שֶׁזֶּה מַעֲבִיר עַל מִדּוֹתָיו. וְזֶה אֵינוֹ מַעֲבִיר עַל מִדּוֹתָיו. הָעִנְיָן הוּא כִּי הִנֵּה יָדוּעַ דַּרְכֵי הַנְהָגַת הַקָּדוֹשׁ־בָּרוּךְ־הוּא עִם בְּרִיּוֹתָיו. לְהִתְנַהֵג עִמָּהֶם מִדָּה כְּנֶגֶד מִדָּה. וּכְמַאֲמָרָם זַ"ל שַׁבָּת דַּף קנ"א כָּל הַמְרַחֵם עַל הַבְּרִיּוֹת מְרַחֲמִין עָלָיו מִן הַשָּׁמַיִם. וְכֵן כָּל הַמַּעֲבִיר עַל מִדּוֹתָיו מַעֲבִירִין לוֹ עַל כָּל פְּשָׁעָיו. וְלָזֹאת לְהִתְפַּלֵּל עַל צָרַת הַצִּבּוּר. וּלְבַקֵּשׁ רַחֲמִים מִלְּפָנָיו יִתְבָּרַךְ שְׁמוֹ לַעֲבֹר עַל פִּשְׁעָם וְלַעֲנוֹת לָהֶם בְּעֵת צָרָתָם. מְסֻגָּל לָזֶה מִי שֶׁהוּא בְּעַצְמוֹ מַעֲבִיר עַל מִדּוֹתָיו. יִתְקַבֵּל תְּפִלָּתוֹ לְרָצוֹן מִדָּה כְּנֶגֶד מִדָּה כַּנִּזְכָּר לְעֵיל:
<b>וְלָזֹאת</b> כַּאֲשֶׁר הִתְפַּלְּלוּ עַל הַגְּשָׁמִים. הִנֵּה רַבִּי עֲקִיבָא שֶׁמִּדָּתוֹ הָיָה בְּדֶרֶךְ הִלֵּל לִהְיוֹת מַעֲבִיר עַל מִדּוֹתָיו. עַל כֵּן נַעֲנָה מִן הַשָּׁמַיִם מִדָּה כְּנֶגֶד מִדָּה. אָכֵן רַבִּי אֱלִיעֶזֶר שֶׁמִּדָּתוֹ הָיָה בְּדֶרֶךְ שַׁמַּאי וְלֹא הָיָה מַעֲבִיר עַל מִדּוֹתָיו. אִם אָמְנָם כִּי יְקַבֵּל שָׂכָר הַרְבֵּה גַּם עַל זֶה מַה שֶּׁהוּא עוֹשֶׂה רְצוֹן ה' יִתְבָּרַךְ שְׁמוֹ לְפִי שִׁיטָתוֹ. אוּלָם כַּאֲשֶׁר סוֹף סוֹף לְפִי שִׁיטָתוֹ לֹא הָיָה מַעֲבִיר עַל מִדּוֹתָיו. עַל כֵּן אֵין זֶה מִדָּה כְּנֶגֶד מִדָּה לַעֲבֹר עַל פִּשְׁעֵי צִבּוּר וּלְכָךְ לֹא נַעֲנָה. וְזֶה שֶׁאָמְרָה הַבַּת קוֹל לֹא מִפְּנֵי שֶׁזֶּה גָּדוֹל מִזֶּה. אֶלָּא שֶׁזֶּה מַעֲבִיר עַל מִדּוֹתָיו כוּ' לְכָךְ נַעֲנָה מִדָּה כְּנֶגֶד מִדָּה כַּנִּזְכָּר לְעֵיל:

Chapter 29

<small>נֶעְתַּק מֵהַקְדָּמָה לְסֵפֶר תְּבוּנָה וְנִשְׁמַט הַדְּבָרִים הַשַּׁיָּכִים רַק לְהַדְפָּסַת הַסֵּפֶר:</small>
<b>אָבוֹת</b> <small>(פֶּרֶק ב' מִשְׁנָה ב')</small> וְכָל הָעֲמֵלִים עִם הַצִּבּוּר יִהְיוּ עֲמֵלִים עִמָּהֶם לְשֵׁם שָׁמַיִם. לֹא אָמְרָה הַמִּשְׁנָה יִהְיֶה כַּוָּנָתָם לְשֵׁם שָׁמַיִם. בָּזֹאת נָאוֹת לְבָאֵר כִּי הַתּוֹסָפוֹת בִּבְרָכוֹת <small>(י"ז)</small> הִקְשׁוּ עַל הָא דְּאָמְרִינַן <small>(שָׁם)</small> לָעוֹשִׂים לֹא נֶאֱמַר אֶלָּא לְעוֹשֵׂיהֶם לָעוֹשִׂים לִשְׁמָהּ וְלֹא לָעוֹשִׂים שֶׁלֹּא לִשְׁמָהּ מֵהָא דְּאָמְרִינַן לְעוֹלָם יַעֲסֹק אָדָם בַּתּוֹרָה וּבַמִּצְו‍ֹת אֲפִלּוּ שֶׁלֹּא לִשְׁמָהּ שֶׁמִּתּוֹךְ שֶׁלֹּא לִשְׁמָהּ בָּא לִשְׁמָהּ. וְיֵשׁ לְיַשֵּׁב קֻשְׁיָתָם דְּהִנֵּה בְּכָל מִצְוָה יֵשׁ גְּדָרִים מֻגְבָּלִים בְּאֹפֶן עֲשִׂיָּתָהּ עַל פִּי הַתַּלְמוּד וְהַפּוֹסְקִים וְאִם תֵּצֵא מִגִּדְרָהּ וּגְבוּלָהּ אֵינֶנָּה מִצְוָה — לְפִי עֶרֶךְ יְצִיאָתָהּ מִגְּבוּלָהּ — כְּמַאֲמָרָם זַ"ל <small>(יְרוּשַׁלְמִי הֵבִיאוֹ הָרֹא"שׁ בְּפֶרֶק כָּל שָׁעָה)</small> אֵלֶּה הַמִּצְו‍ֹת אִם עֲשָׂאָן כְּמִצְוָתָן מִצְוָה וְאִם לָאו אֵינָהּ מִצְוָה. וְלִפְעָמִים לֹא יֵלְכוּ אֲחוּזֵי יָד מֶרְכַּז הַנְּטִיָּה עִם גֶּדֶר הָעֲשִׂיָּה עַד אֲשֶׁר תִּוָּלֵד הִתְנַגְּדוּת חֲזָקָה. וְאִם תִּגְבַּר כֹּחַ הַנְּטִיָּה לַעֲשׂוֹת הַמִּצְוָה עַל פִּיהָ אֵינֶנָּה מִצְוָה. הֲיַעֲלֶה עַל הַדַּעַת שֶׁיִּקַּח אָדָם לוּלָב נָאֶה וְגַם יָפֶה לְהִתְגַּדֵּר קֳבָל עַם בְּחֶסְרוֹן הַגָּדֵר לָכֶם? בְּוַדַּאי עָנְשׁוֹ גָּדוֹל כִּי בִּטֵּל מִצְוַת עֲשֵׂה. וְזֶה מְדֻקְדָּק קְצָת בִּלְשׁוֹן הַגְּמָרָא לָעוֹשֶׂיהָ לֹא נֶאֱמַר אֶלָּא לְעוֹשֵׂיהֶם הַיְנוּ שֶׁיַּעֲשֶׂה הַמִּצְוָה בְּגִדְרָהּ הָאֲמִתִּי. לָעוֹשִׂים לִשְׁמָהּ הַיְנוּ שֶׁעוֹשִׂים בְּזֶה הָאֹפֶן כְּמוֹ שֶׁיַּעֲשֶׂה מִי שֶׁכַּוָּנָתוֹ לְשֵׁם שָׁמַיִם אֲשֶׁר זֹאת מֶרְכָּזוֹ הָעִקָּרִי לְהַשְׁקִיף הֵיטֵב עַל גְּבוּלֵי גֶּדֶר הַמִּצְוָה לְהִלְכוֹתֶיהָ. וְלֹא לָעוֹשִׂים שֶׁלֹּא לִשְׁמָהּ הַיְנוּ שֶׁיִּתְנַהֵג בְּמַעֲשֶׂה עַל פִּי נְטִיָּתוֹ — וְכָל אֲשֶׁר יוֹסִיף הָאָדָם לְנַהֵל מַעֲשָׂיו עַל פִּי נְטִיָּתוֹ כֵּן יִתְרַחֵק הָלְאָה מִבְּחִינַת לִשְׁמָהּ — אָכֵן כַּאֲשֶׁר יַעֲשֶׂה הָאָדָם לְחֹק נִצָּב לְהִתְנַהֵג בְּמַעֲשָׂיו עַל פִּי חֻקִּים וְכָל הָרוּחוֹת שֶׁבָּעוֹלָם לֹא יְזִיזֶנּוּ. אִם כִּי כַּוָּנָתוֹ אֵינֶנָּה לְשֵׁם שָׁמַיִם כָּל אֲשֶׁר יוֹסִיף בְּטִיב מַעֲשָׂיו וְיַחֲזִיק בָּהֶם כֵּן תֶּחֱלַשׁ נְטִיָּתוֹ — בִּהְיוֹת לִפְעָמִים הַמַּעֲשֶׂה תִּתְנַגֵּד לְהַכַּוָּנָה וְתִתְגַּבֵּר עָלֶיהָ — וְיָבוֹא לְלִשְׁמָהּ. וְזֶה מְדֻקְדָּק בִּלְשׁוֹן הַגְּמָרָא לְעוֹלָם יַעֲסֹק אָדָם בַּתּוֹרָה וּבְמִצְו‍ֹת אֲפִלּוּ שֶׁלֹּא לִשְׁמָהּ שֶׁמִּתּוֹךְ שֶׁלֹּא לִשְׁמָהּ בָּא לִשְׁמָהּ:—
<b>כֵּן</b> הַדָּבָר גַּם בְּהֶעָמֵל עִם הַצִּבּוּר. אוּלַי לֹא הֶעֱמִיסָה עָלֵינוּ הַמִּשְׁנָה לִהְיוֹת דַּוְקָא הַכַּוָּנָה רְצוּיָה לְשֵׁם שָׁמַיִם רַק שֶׁהֶעָמָל יִהְיֶה עַל תְּכוּנַת הַמִּתְעַמֵּל לְשֵׁם שָׁמַיִם בְּלִי נְטִיַּת הָרָצוֹן רַק כְּפִי הַנָּאוֹת לַצִּבּוּר כַּדָּת וְכַהֲלָכָה:—
<b>וְהַיּוֹתֵר</b> גְּדוֹלָה אֵלַי הִיא בַּקָּשַׁת תּוֹרַת הָאֱמֶת —. אֲנִי בַּחֲלוֹמִי בְּעֵת עִסְקִי לְצָרְכֵי הַגֵּו. אֲדַבְּרָה בְּרַעְיוֹנוֹת מְקַשְׁקְשׁוֹת בְּלִי סְדָרִים אֶת אֲשֶׁר נֻקְּרָה אֶצְלִי מִכְּבָר וְעַל יַד הַבִּקֹּרֶת הַחֲזָקָה אֶסְמֹךְ לְדַבֵּר דִּבְרֵי בֶּטַח כִּי אִם שָׁגִיתִי הַבִּקֹּרֶת תְּיַשֵּׁר דַּרְכִּי — מַה הִיא הָאֱמֶת? לֹא עַל הַפַּשְׁטוּת לְבַדּוֹ יִהְיֶה הָאֱמֶת כִּי הַפַּשְׁטוּת אֵינוֹ אֶלָּא סָעִיף מִדַּרְכֵי הָרְאָיוֹת וְעַל פִּי הָרֹב קֻשְׁיוֹת הַחֲמוּרוֹת הַנוֹלָדוֹת מֵהַרְכָּבוֹת הַקּוֹדְמוֹת מְשֻׁלָּבוֹת בְּשִׁלּוּב חָזָק (בַּל יִנָּתְקוּ בְּנִקְלֶה כִּי אֵין לְבַקֵּשׁ מוֹפֵת אֲשֶׁר הַקְדָּמוֹתָיו מְשֻׁלָּב לְבַל יִנָּתְקוּ. כְּמוֹ שֶׁכָּתַב הָרַמְבַּ"ן בַּהַקְדָּמָה לְסֵפֶר הַמִּלְחָמוֹת) עוֹמְדִים הָכֵן לִלְחֹם נֶגֶד הַפַּשְׁטוּת וְלַהֲזִיזָהּ. כַּאֲשֶׁר אֲנַחְנוּ רוֹאִים בְּדִבְרֵי הַתַּלְמוּד בְּהָאַקִּימְתוֹת. וּבְדִבְרֵי רַבּוֹתֵינוּ בַּעֲלֵי הַתּוֹסָפוֹת אֲשֶׁר לְאוֹרָם נֵלֵךְ תָּמִיד. גָּם לֹא בַּחִדּוּשׁ הַקָּצָר יִתָּמֵךְ הָאֱמֶת. כִּי יֵשׁ דָּבָר קָצָר וְהַקְדָּמוֹתָיו מְשֻׁלָּבִים בְּשִׁלּוּב פּוֹרֵחַ בַּאֲוִיר עַד אֲשֶׁר גַּם רֵיחַ הָאֱמֶת אֵין בּוֹ. וְיֵשׁ מַאֲמַר אָרֹךְ וְהַקְדָּמוֹתָיו מְשֻׁלָּבִים בְּשִׁלּוּב נָכוֹן אֲזַי בְּחֶדֶר הָאֱמֶת יָבוֹא. אִם כִּי נִצְרָךְ לְבִקּוּר רַב וּלְחִפּוּשׂ יְתֵרָה בִּהְיוֹת שְׁלִיבוֹתָיו רַבִּים. וְאָז לִפְעָמִים גַּם בְּהִנָּתֵק אַחַת מֵהֵנָּה בְּסֵפֶר הָאֱמֶת בַּל יִכָּתֵב. גַּם לֹא עַל יְדֵי חֵפֶץ הָאָדָם לָתוּר אַחֲרֵי תּוֹרַת הָאֱמֶת יִבָנֶה הָאֱמֶת לְהָבִיא בְּחַדְרָהּ אֶת אֲשֶׁר יוֹרֶנּוּ שִׂכְלוֹ. וּמִקְרָא מָלֵא דִּבֵּר הַכָּתוּב <small>(מִשְׁלֵי ב')</small> אִם תְּבַקְּשֶׁנָּה כַכֶּסֶף (קָאִי עַל הַתּוֹרָה כְּהַתְחָלַת הַפְּסוּקִים בְּנִי כוּ' וְכַמְבֹאָר בַּיַּלְקוּט בִּמְקוֹמוֹ) וּבְבַקָּשַׁת הַכֶּסֶף אֵין דַּי בְּחֵפֶץ הָאָדָם לְבַד רַק אִם יִמָּצֵא לוֹ הַהֲכָנוֹת הַשַּׁיָּכִים לְבַקָּשָׁתוֹ. כֵּן גַּם בְּבַקָּשַׁת בְּבַקָּשַׁת הַתּוֹרָה. וּבְיֶתֶר שְׂאֵת כִּי בַּכֶּסֶף הַיְסוֹד הִיא עֵזֶר אֱלֹקִי. וּבַתּוֹרָה הַיְסוֹד הֲכָנוֹת הָאָדָם (אִם מֵעַצְמוֹ אִם מֵאֲחֵרִים) וְאָז יַזְהִיר עָלָיו גַם נֹגַהּ עֶלְיוֹן. כִּי לֹא בַשָּׁמַיִם הִיא וְהַתּוֹרָה נְתוּנָה לִבְנֵי אָדָם. אָכֵן לֹא בְּשִׁבְיָה הִיא אֶצְלָם לְהִתְנַהֵג בָּהּ כְּחֶפְצָם רַק כְּבַעַל דַּעַת יְשָׁרָה לְהָקִים הַסִּבּוֹת הַטִּבְעִיּוֹת הַמּוֹבִילִים לְהַמְסוֹבָב. הִיא יְדִיעַת הָאֱמֶת. וּבִכְלָל לְבַקָּשַׁת תּוֹרַת הָאֱמֶת שְׁנֵי יְסוֹדוֹת לָהּ. הַיְכֹלֶת בְּטִבְעִי. וְהַטָּהֳרָה בְּמַחֲשַׁבְתּוֹ — הַיְכֹלֶת — הִיא הַבְּקִיאוּת הַגְּדוֹלָה בְּהַקְדָּמוֹת וְהַתְּבוּנָה הַיְתֵרָה בְּשֵׂכֶל יָשָׁר וְחַד לִבְנוֹת הַרְכָּבוֹת חֲזָקוֹת כִּרְאִי מוּצָק. וְאַחַר הָעִיּוּן הָרַב עַל כָּל הַצְּדָדִים לְבָרֵר הָאֱמֶת. — הַטָּהֳרָה — הִיא אֲשֶׁר יְכַנּוּהָ הַחֲכָמִים בְּשֵׁם הַכָּרָה מַדָּעִית וְחַכְמֵי הַמּוּסָר בְּשֵׁם הִתְפַּשְּׁטוּת הַגַּשְׁמִיּוּת הַיְנוּ שֶׁיִּהְיֶה הַשֵּׂכֶל בּוֹדֵד בְּלִי הַרְכָּבָתוֹ עִם יֶתֶר כֹּחוֹת הַנְּפָשׁוֹת אֲשֶׁר בְּהָאָדָם. כִּי זוּלַת נְטִיַּת כֹּחוֹת הַנַּפְשִׁיּוֹת הֵמָּה מְסָכִים מַבְדִּילִים בֵּינוֹ לְבֵין הַכָּרַת הָאֱמֶת. אֲשֶׁר גַּם שִׁקּוּל דַּעַת הַיָּשָׁר בְּעוֹזְרָהּ. וְהַנְּטִיָּה תְּעַקְּמָהּ לְצַעַד בְּדֶרֶךְ עֲקַלְקַלּוֹת. מְקוֹר הַיְכֹלֶת — אֶת אֲשֶׁר נֶאֱצַל מִתְּבוּנַת רַבִּים גְּדוֹלִים חִקְרֵי לֵב כַּאֲשֶׁר הֻסְכַּן בִּימֵי חֲכָמֵינוּ זַ"ל וְהַקַּדְמוֹנִים רַבּוֹתֵינוּ זַ"ל — וִיסוֹד הַטָּהֳרָה — כֲּשֶׁר יִשְׁווּ כֹּחוֹת הַנַּפְשִׁית בְּמִשְׁקָל אֶחָד לִשְׁנֵי הַצְּדָדִים. וְהַשֵּׂכֶל יַעֲמֹד נִצָּב בְּאֵין מַכְרִיעַ. וְאָז ד' הַטּוֹב לֹא יִמְנַע טוֹב לַהוֹלְכִים בְּתָמִים (בַּהֲכָנָה הַנִּדְרֶשֶׁת) לְהָאִיר עֵינֵיהֶם בִּמְאוֹר תּוֹרָתוֹ. וְאוּלַי נוּכַל לְהַעֲמִיס הַדָּבָר בְּדִבְרֵי חֲכָמֵינוּ זַ"ל (סוֹטָה דַּף כ"ב)<b> יְרָא אֶת ד' בְּנִי וָמֶלֶךְ </b>עִם שׁוֹנִים אַל תִּתְעָרֵב אָמַר רַבִּי יִצְחָק אֵלּוּ שֶׁשּׁוֹנִים הֲלָכוֹת. <b>כִּי מִצְוַת הַתּוֹרָה הִיא. לִשְׁמֹר מִשְׁפְּטֵי הַמֶּלֶךְ גַּם בְּאֵין רוֹאֶה וְאֵין יוֹדֵעַ כְּמַאֲמָרָם זַ"ל דִּינָא דְּמַלְכוּתָא דִּינָא. יַעַן כָּל מְקוֹר הָאֱמֶת בְּיָדוֹ בְּתַכְלִית הַשְּׁלֵמוּת. הַיְכֹלֶת וְהַטָּהֳרָה וְעֵזֶר אֱלֹקִי כְּמַאֲמַר הַכָּתוּב לֵב מֶלֶךְ בְּיַד ד'. </b>כֵּן גַּם בְּיִרְאַת ד' הִיא הַתּוֹרָה עַל דֶּרֶךְ אֱמֶת (עַיֵּן בָּבָא בַּתְרָא דַּף ט"ז תָּפַר יִרְאָה כוּ' בָּרָא לוֹ תּוֹרָה כוּ') יְסוֹדָהּ הַיְכֹלֶת וְהַטָּהֳרָה וְאָז יְסַיְּעֵהוּ הַשֵּׁם יִתְבָּרַךְ מִשָּׁמַיִם. וְעִם שׁוֹנִים אֵלּוּ שֶׁשּׁוֹנִים הֲלָכוֹת בְּלִי תַּלְמוּד אַל תִּתְעָרֵב:
<b>אַחַת</b> הִיא אֲשֶׁר חַכְמֵי הַמּוּסָר הִרְחִיקוּהָ מִלָּבוֹא בִּקְהַל יִשְׂרָאֵל הִיא הַפִּלְפּוּל וּלְדַעְתִּי נַהֲפֹךְ הַדָּבָר. הַפִּלְפּוּל הוּא יְסוֹד גָּדוֹל וְחָזָק לְבַקָּשַׁת הָאֱמֶת וְכִמְעַט בִּלְעָדָהּ לֹא תָּקוּם לִשְׁתֵּי עִלּוֹת. הָאַחַת. הַשֵּׂכֶל הֶעָמֹק וְהַיָּשָׁר אֲשֶׁר הוּא יְסוֹד הָרָאשִׁי (אַחַר יְסוֹד הָעִקָּר גֹּדֶל הַבְּקִיאוּת) לְמַטְרַת הָאֱמֶת. הַחוֹב וְהַהֶכְרֵחַ לְהַרְחִיבוֹ לְחַדְּדוֹ וּלְהֵישִׁירוֹ (אִישׁ לְפִי עֶרְכּוֹ) אֲשֶׁר כִּמְעַט בִּלְתִּי אֶפְשָׁר עַל יְדֵי בְּחִינַת הָאֱמֶת הַמֻּגְבָּל מִכָּל צַד. אָכֵן עַל־יְדֵי הִתְבּוֹנְנוּת בְּפִלְפּוּל הַתּוֹרָה. וּבְיַד הָאָדָם לְהַרְחִיבָהּ כְּחֶפְצוֹ. בְּאֹפֶן שֶׁיֵּלֵךְ עַל דְּבַר הַנָּאֶה וְהַיָּפֶה מְאִירַת עֵינַיִם. תְּיַשֵּׁר וּתְחַדֵּד שֵׂכֶל הָאָדָם וְאָז אִם יִלְוֶה גֹּדֶל הַבְּקִיאוּת. בְּיָדוֹ (לְפִי עֶרְכּוֹ) לְחַפֵּשׂ הָאֱמֶת. הַשְּׁנִיָּה, הִיא אֲשֶׁר חָזְקָה עָלַי יַד הַנִּסָּיוֹן בְּיַלְדּוּתִי בִּהְיוֹתִי אָסוּר בְּלִמּוּד הַמּוּסָר וּמִשְׁפָּטָיו <sup class="footnote-marker">*)</sup><i class="footnote">וְיָצַקְתִּי מַיִם עַל יְדֵי מוֹרִי הָרַב מ' <b>יוֹסֵף זוּנְדְּל</b> הַיּוֹשֵׁב בִּירוּשָׁלַיִם תִּבָּנֶה וְתִכּוֹנֵן בִּמְהֵרָה, וְעַד כֹּה לֹא הִגַּעְתִּי לְקַרְסֻלָּיו, הוּא הָיָה סֻלָּם מֻצָּב אַרְצָה טָרוּד בְּרַעְיוֹנֵי הַמִּסְחָר, לְבַקֵּשׁ טַרְפּוֹ כְּדֶרֶךְ בַּעֲלֵי בָּתִּים אֲשֶׁר מִחְיָתָם כָּבֵד לִפְנֵיהֶם, וְרֹאשׁוֹ מַגִּיעַ הַשָּׁמַיְמָה בְּטִרְדָה גְּדוֹלָה מִדַּי לְחַיֵּי נַפְשׁוֹ. מִשְׁפַּט לִמּוּדוֹ הָעִקָּרִי הָיָה בָּעִיּוּן הַנִּצְרָךְ לוֹ לְמַעֲשֶׂה, לָמַד הַגְּמָרָא כו' הַבֵּית יוֹסֵף וְכָל הָאַחֲרוֹנִים בְּעִיּוּן, וּבְיוֹתֵר הָעִיּוּן הַגָּדוֹל בְּבֵאוּרֵי הַגְּרָ"א זַ"ל, וּכְשֶׁלָּמַד הַסָּעִיף שֻׁלְחָן עָרוּךְ אוֹ הָעִנְיָן עִם כָּל אֲבִיזְרַיְהוּ, הָיָה הַצִּיּוּר לְפָנָיו כְּמוֹ שֶׁבָּא הַדִּין לְפָנָיו לְמַעֲשֶׂה. וְעִיֵּן וְחָקַר הֵיטֵב מִשְׁפָּטוֹ עַד שֶׁהֶעֱמִידוֹ לִפְסָק נִצָּב, וְאָז חָזַר פְּעָמִים רַבּוֹת עַד שֶׁהָיוּ בְּיָדוֹ כְּמֻנָּח בְּקוּפְסָא, כָּל לִמּוּדוֹ בְּתָנָ"ךְ גְּמָרָא מִדְרָשִׁים זֹהַר הַיְסוֹד לְחַפֵּשׂ יְדִיעַת הַמַּעֲשֶׂה, וְעַל כָּל אֵלֶּה גֹּדֶל הַיְגִיעָה לְיַשֵּׁר הַמִּדּוֹת וּלְחוֹבַת הַלְּבָבוֹת, הֶאֱרַכְתִּי מְעַט בְּמַעֲלַת אָדָם הַגָּדוֹל הַלָּזֶה, (אוֹר עוֹלָם לְפִי הַשְׁעָרָתִי), יַאֲרִיךְ ד' יָמָיו וּשְׁנוֹתָיו לְמַעַן יִשְׁמְעוּ הַבַּעֲלֵי בָּתִּים וְיֵלְכוּ בְּאָרְחוֹתָיו.</i> גָּמַרְתִּי בְּדַעְתִּי לָכוּף יִצְרִי (אֲשֶׁר הִשְׁתּוֹקְקָה לְהַרְאוֹת פִּלְפּוּלִי נֶגֶד בְּנֵי גִּילִי) לַעֲזֹב לְגַמְרֵי דְּבַר הַפִּלְפּוּל וְרַק אֶל הָאֱמֶת יִהְיֶה מַבָּטִי (נַעַר הָיִיתִי מְקוֹם הָאֱמֶת לֹא יָדַעְתִּי כִּי רְחוֹקָה מִמֶּנִּי כִּרְחוֹק מִזְרָח מִמַּעֲרָב) עַל פִּי צִיּוּרִי אָז. הַפַּשְׁטוּת. הַקִּצּוּר. וְהַחֵפֶץ לִדְרֹשׁ הָאֱמֶת. בַּהֲלִיכָתִי בַּמַּצָּב הַלָּזוֹ הַשְׁקָפָתִי בְּעַיִן חוֹדֶרֶת כִּי הַתְּשׁוּקָה לְהַרְאוֹת כֹּחַ שִׂכְלִי פָּרְצָה גְּבוּל הָאֱמֶת וַתַּתְעֶה אֶת שִׂכְלִי לְהַטּוֹת הָאֱמֶת אֶל חֶפְצִי וְהָאֱמֶת בְּרָצוֹן תְּכוֹנָן. אָז אָמַרְתִּי טוֹב טוֹב לִי לְהַתִּיר לִי בְּאֵין חֲשָׁשׁ וְיִרְאָה לְהִשְׁתַּמֵּשׁ בְּפִלְפּוּלִים (כַּאֲשֶׁר הִתִּירוּ חֲכָמֵינוּ זַ"ל לְחִדּוּדָא) לְמַעַן תִּהְיֶה שִׂכְלִי חָפְשִׁי מַשְׁבִּית הַיֵּצֶר. וְכָל כָּךְ גָּדַל הָרַעְיוֹן הַזֶּה אֶצְלִי עַד אֲשֶׁר רָחֲקָה נַפְשִׁי לְהַאֲמִין (אִם לֹא לִיחִידֵי סְגֻלָּה) כִּי יִתְיַצֵּב הָאָדָם בְּטָהֳרַת הַשֵּׂכֶל לְבַל יַטֵּהוּ אֶל הָרָצוֹן לֵאמֹר כִּי זֶהוּ שֵׂכֶל מְזֻקָּק. בִּלְתִּי אִם יֵצֵא חָפְשִׁי לְהַגִּיד פִּלְפּוּלִים כִּרְצוֹנוֹ בְּאֵין מַפְרִיעַ:
<b>בָּזֹאת</b> אִם כִּי הַחוֹב פְּרוּשָׂה לְלִמּוּד הַתּוֹרָה גַּם בְּאֵין דֶּרֶךְ מוּצֵאת לְבַקָּשַׁת הָאֱמֶת וְגַם הָרְשׁוּת נְתוּנָה לְהוֹרוֹת גַּם בְּלִי מַדְרֵגָה הַנִּשָּׂאָה הַלָּזוֹ. בְּכָל זֹאת בְּוַדַּאי הַחוֹב מֻטָּל עַל כָּל לוֹמְדֵי תּוֹרָה — וְגַם לְבַעֲלֵי בָּתִּים הַקּוֹבְעִים עִתִּים לַתּוֹרָה — לְחַפֵּשׂ גַּם אֶל דְּבַר אֱמֶת כַּמַּטְמוֹנִים וְהָאֱמֶת מֵאַיִן תִּמָּצֵא? הַאִם יִטֹּל נֹאד שֶׁל קֶמַח עַל כְּתֵפוֹ וְיֵלֵךְ אֶל אִישׁ הָאֶשְׁכּוֹל אֲשֶׁר יִקָּבְצוּ בּוֹ כָּל הַמַּעֲלוֹת הַנִּדְרָשׁוֹת לִמְצֹא הָאֱמֶת. כוּ':
<b>עוֹד</b> אַחַת אָמַרְתִּי לְהָעִיר בִּדְבַר אֱמֶת הַנּוֹגֵעַ בְּתַהֲלוּכוֹת דַּרְכֵי הַמִּדּוֹת וּסְעִיפֵיהֶם אֲשֶׁר הָאֱמֶת יָקָר מְאֹד לִמְצֹא בָּהֶם לִהְיוֹתָם מֵהַמְפֻרְסָמוֹת נִבְדָּלוֹת מִמֻּשְׂכָּלוֹת אֲשֶׁר גִּדְרָם הָאֲמִתִּי הוּא אֱמֶת וָשֶׁקֶר נִתְלִים בְּשֵׂכֶל פָּשׁוּט חָפְשִׁי מִכָּל כֹּחוֹת הַנַּפְשִׁי (כַּנִּזְכָּר לְעֵיל) לֹא כֵן הַמְפֻרְסָמוֹת בְּגִדְרָם הָאֲמִתִּי טוֹב אוֹ רַע. מְגֻנֶּה אוֹ נָאֶה. אִם כִּי יְסוֹדָם הוּא הַשֵּׂכֶל הַחָפְשִׁי בְּלִי נְטִיַּת צְדָדִי. בְּכָל זֹאת גַּם כֹּחוֹת הַנַּפְשִׁי יִתְּנוּ חֵילָם. בְּאֹפֶן שֶׁיִּהְיֶה אֲסוּרִים בְּמַאֲסָר שֵׂכֶל הַחָפְשִׁי לְבַל יִפְרְצוּ גְּבוּל עֶרְכָּם — בָּזֹאת — פְּנִיַּת הַנְּטִיָּה. רוּחַ מְצוּיָה הִיא לְהַטּוֹת הָאֱמֶת אֶל חֵפֶץ נִקְנֶה לֹא אֶל חֵפֶץ טִבְעִי הַנְּטוּעָה בְּלֵב כָּל אִישׁ יָשָׁר (בִּלְתִּי נִשְׁחָת בְּמִדּוֹתָיו. בְּמַצָּבוֹ הַפְּשׁוּטָה בְּלִי עִנְיָן אוֹ כֹּחַ מוֹשֵׁךְ אוֹ דּוֹחֶה) אֲשֶׁר הֵמָּה יְסוֹדוֹת הָרָאשִׁי וְעַל פִּיהֶן יִבְנֶה הַשֵּׂכֶל הֶקֵּשָׁיו בְּהַרְכָּבָתוֹ הַנְּכוֹחָה:
<b>גַּם</b> הַדִּבּוּר בָּהֶם נִבְדָּל מִבְּמֻשְׂכָּלוֹת אֲשֶׁר כִּמְעַט רֵיחַ רַעְיוֹן אוֹ דִּבּוּר מְלִיצִי פּוֹסֵל בָּהֶם. וּבַמִּדּוֹת נַהֲפֹךְ הוּא כִּמְעַט בִּלְתִּי אֶפְשָׁר לְהַצִּיגָם וּלְבָאֲרָם בְּלִי רַעְיוֹן בְּדַרְכֵי הַמְּלִיצָה אֲשֶׁר יְסוֹדָם לְהָעִיר כֹּחוֹת נַפְשִׁית הַנִּתְלִים בָּם. וְכָל אֲשֶׁר יוֹסִיף הָאָדָם אֶת כֹּחוֹ (אִם בְּיָדוֹ הִיא) לְהַגְבִּיהַּ עוּף מְלִיצָתוֹ לְבָאֵר הַדָּבָר אֶל נָכוֹן. כֵּן הַטָּעוּת כָּרוּךְ בַּעֲקֵבֶיהָ לְבַל לְכַסּוֹת הַשֶּׁקֶר בִּמְעִיל הַמְּלִיצָה. לָצֵאת מַה טוֹב לְהַצִּיג לְעֵינֵי הַשֶּׁמֶשׁ חֵלֶק הַדְּרוּשׁ (אֲשֶׁר הִיא דְּבַר הַמְּלִיצָה לָאֵינוֹ רָגִיל בַּחָכְמָה הַלָּזוֹ בִּגְדָרֶיהָ) וְעֵינֵי רַבִּים יְשׁוֹטְטוּ בָּם בְּבִקֹּרֶת נוֹרָאָה לְהִתְנוֹצֵץ בְּמִדּוֹת (כִּמְעַט יְסוֹד הָרָאשִׁי לְנַפְשִׁי וְגוּפָנִי) דְּבַר אֱמֶת לִמְבַקְּשֶׁיהָ. —:
<b>וְהִנְּנִי</b> מוֹצֵא עֹז בְּנַפְשִׁי לְבָאֵר עוֹד דָּבָר יָקָר (לְפִי הַשְׁעָרָתִי) הַנּוֹלֶדֶת מֵחִבּוּר דְּבָרִים הַנִּפְרָדִים בַּסֵּפֶר הַלָּזֶה. לְיַשֵּׁר הַמִּדּוֹת וּלְהַרְגִּילָם לַנַּעַר חַד הַשֵּׂכֶל (אֲשֶׁר בִּכְלַל דְּבַר הַמִּדּוֹת נִצְרָךְ לְהַשְׁקָפָה גְּדוֹלָה אֶצְלוֹ לְבַל יַטֵּהוּ גֹּדֶל שִׂכְלוֹ הַמִּדּוֹת אֶל רְצוֹנוֹ) עוֹדֶנּוּ בְּאִבּוֹ טֶרֶם יִנָּגְפוּ רַגְלָיו בְּתַהְפּוּכוֹת הַזְּמַן וְטִרְדוֹתָיו (בְּאֵיזֶה מַצָּב שֶׁיִּהְיֶה) אֲשֶׁר כָּבֵד לִפְנֵי הָאָדָם לְהִתְלַמֵּד וּלְהִתְרַגֵּל בָּהֶם. וְרַק בִּימֵי הַבַּחֲרוּת אָז יִלְמֹד וְיַרְגִּיל מִדּוֹתָיו בְּמַדְרֵגָה נִפְלָאָה עַד אֲשֶׁר יָבוֹא לְרַגְלֵי הַזְּמַן (לִבּוֹ וְדַעְתּוֹ בַּל עִמּוֹ לְהִתְבּוֹנֵן וּלְהַשְׁקִיף עֲלֵיהֶם) עוֹד יַכּוּ שֹׁרֶשׁ לָשֵׂאת פְּרִי הַצְלָחָה לְהִתְנַהֵג בְּמִדּוֹת יְשָׁרוֹת וְנִדְרָשׁוֹת בְּמִדָּה נִגְבָּלָה לְפִי תְּכוּנָתוֹ וְעִנְיָנוֹ. וְכַאֲשֶׁר הַלִּמּוּד בְּחָכְמַת הַמִּלְחָמָה הוּא בְּדִיּוּק עָצוּם וְנוֹרָא אֲשֶׁר כִּמְעַט בִּלְתִּי אֶפְשָׁר לְהֵעָשׂוֹת כֵּן בְּעֵת הַמִּלְחָמָה. כֵּן הַלִּמּוּד בְּחָכְמַת מִלְחֶמֶת כְּבִישַׁת הַמִּדּוֹת לְהַטּוֹתָם וּלְהַרְגִּילָם בַּדֶּרֶךְ הַנְּכוֹחָה. זֹאת מִשְׁפָּטָם לִלְמֹד וּלְהַרְגִּיל בָּהֶם בְּדִיּוּק נָכוֹן. הַגַּם שֶׁלֹּא יֵלְכוּ בִּשְׁלֵמוּתָם בְּעֵת עִסְקוֹ בְּגַלֵּי יַם הַזְּמַן גַּם כִּי הַדֶּרֶךְ יִהְיֶה צְלֵחָה לְפָנָיו וְאַיֵּה הַחֹמֶר לָשֵׂאת עָלָיו לִמּוּד וְהֶרְגֵּל הַמִּדּוֹת הַיְשָׁרוֹת? עִנְיָנָיו בְּעֵרוּב בְּנֵי אָדָם מְעַטִּים הֵמָּה וּנְקָלִים בְּאֵיכוּתָם:

Chapter 30

<small>וַיֹּאמֶר יְהוֹשֻׁעַ אֶל בְּנֵי יִשְׂרָאֵל גֹּשׁוּ הֵנָּה וְגוֹ' <small>(יְהוֹשֻׁעָ ג')</small> :</small>
<b>בַּמִּדְרָשׁ</b> <small>(בְּרֵאשִׁית רַבָּה פָּרָשָׁה ה')</small>. רַב הוּנָא אָמַר זְקָפָן בֵּין שְׁנֵי בַּדֵּי הָאָרוֹן. אָמַר רַב אָחָא בַּר חֲנִינָא סְמָכָן בֵּין שְׁנֵי בַּדֵּי הָאָרוֹן. רַבָּנָן אָמְרֵי צִמְצְמָן בֵּין שְׁנֵי בַּדֵּי הָאָרוֹן. אָמַר לָהֶן יְהוֹשֻׁעַ מִמַּה שֶּׁהֶחֱזִיקוּ אֶתְכֶם שְׁנֵי בַּדֵּי הָאָרוֹן אַתֶּם יוֹדְעִין שֶׁשְּׁכִינָתוֹ שֶׁל הַקָּדוֹשׁ־בָּרוּךְ־הוּא בֵּינֵיכֶם. הַדָּא הוּא דִּכְתִיב <small>(שָׁם)</small> וַיֹּאמֶר יְהוֹשֻׁעַ בְּזֹאת תֵּדְעוּן כִּי אֵל חַי בְּקִרְבְּכֶם עַד כָּאן:
<b>טֶרֶם</b> נַתְחִיל לְהָפִיחַ רוּחַ פְּנִימִי בְּהַמַּאֲמָר. (גַּם אִם לֹא כִּוְּנוּ לְזֶה רַק שֶׁהָרוּחַ אוּלַי בַּמִּישׁוֹר יְנַשֵּׁב). נַבִּיעַ נָא בִּמְעַט אֹמֶר וּדְבָרִים בִּכְלַל תְּכוּנַת דַּרְכֵי בְּנֵי הָאָדָם כִּי נִפְרָדִים הֵמָּה: יֵשׁ אֲשֶׁר תְּכוּנָתוֹ טוֹבָה. מִדּוֹתָיו בְּטִבְעוֹ רְצוּיוֹת. וְיֵשׁ לְהֵפֶךְ. כֵּן גַּם בְּאָדָם פְּרָטִי לִפְעָמִים כֹּחוֹת נַפְשׁוֹ בַּל יֵלְכוּ בְּמִצְעָד שָׁוֶה. אֵיזֶה מֵהֶם יִצְעֲדוּ (בְּאֵין מוֹשֵׁךְ וּמְנַהֵל) בְּאֹרַח נְכוֹחָה. וְאֵיזֶה מֵהֶם יֵלְכוּ דֶּרֶךְ עֲקַלְקַלּוֹת. יִפְרְצוּ לְהַשְׁחִית אִם לֹא יַעַצְרֵם הָאָדָם בְּכֹחַ תְּבוּנָתוֹ:
<b>אַל</b> יֹאמַר הָאָדָם אֶת אֲשֶׁר עָשָׂה הָאֱלֹהִים אֵין לְשַׁנּוֹת וְהוּא יִתְבָּרַךְ הִטְבִּיעַ בִּי כֹּחַ הָרָע וְאֵיךְ אֲקַוֶּה לְעָקְרוֹ מִשֹּׁרֶשׁ. לֹא כֵן הַדָּבָר. כֹּחוֹת הָאָדָם בְּנֵי כְּבִישָׁה גַּם חִלּוּף הֵמָּה. כַּאֲשֶׁר עֵינֵינוּ רוֹאוֹת בְּטִבְעֵי בַּעֲלֵי חַיִּים. אֲשֶׁר הָאָדָם רַב חֵילוֹ לְכָבְשָׁם בְּמַאֲסַר רְצוֹנוֹ לְבַל יִרְעוּ וּבַל יַשְׁחִיתוּ. גַּם לַעֲשׂוֹתָם בְּנֵי תַּרְבּוּת לַהֲפֹךְ טִבְעָם וְלַעֲקֹר מִשֹּׁרֶשׁ רֹעַ תְּכוּנָתָם. כֵּן הָאָדָם בְּעַצְמוֹ יֵשׁ לְאֵל יָדוֹ לִכְבֹּשׁ טִבְעוֹ הָרָע לְבַל יֵצֵא לִפְעֻלָּה אָדָם. וְגַם לְשַׁנּוֹת טִבְעוֹ לְטוֹב עַל יְדֵי הַלִּמּוּד וְהַהֶרְגֵּל. <small>(עַיֵּן חֶשְׁבּוֹן הַנֶּפֶשׁ)</small>. וּכְמַאֲמַר רַבּוֹתֵינוּ זַ"ל <small>(אָבוֹת פ"ד)</small> אֵיזֶהוּ גִּבּוֹר הַכּוֹבֵשׁ אֶת יִצְרוֹ שֶׁנֶּאֱמַר <small>(מִשְׁלֵי י"ט)</small> טוֹב אֶרֶךְ אַפַּיִם מִגִּבּוֹר וּמוֹשֵׁל בְּרוּחוֹ מִלּוֹכֵד עִיר. כִּי גֶּדֶר הַגְּבוּרָה הוּא. לְהִתְקוֹמֵם עַל שֶׁכְּנֶגְדּוֹ בְּחָזְקָה וּבְאֹמֶץ יָד לְכָבְשׁוֹ. וְגֶדֶר לְכִידַת עִיר. הוּא בִּהְיוֹת אַנְשֵׁי הָעִיר סָרִים לְמִשְׁמַעַת לוֹכְדָם בְּאַהֲבָה וְחִבָּה. בַּל יִכְבַּד עֲלֵיהֶם לְמַלְּאוֹת פְּקֻדָּתוֹ. וּבְגִילָה וְרִנָּה יָשִׂישׂוּ לְהָקִים מְזִמָּתוֹ. לָזֹאת הַכּוֹבֵשׁ אֶת יִצְרוֹ. הוּא רַק גִּבּוֹר לְהִתְחַזֵּק לִהְיוֹת עוֹצֵר תַּאֲוָתוֹ. זֶהוּ בְּחִינַת אֶרֶךְ אַף. שֶׁהוּא בַּעַל אַף אַךְ עוֹצְרוֹ לְבַל יִפְרֹץ. וּמִזֶּה לְאַט לְאַט יָבוֹא לִבְחִינַת מוֹשֵׁל בְּרוּחוֹ. שֶׁיִּהְיֶה רוּחַ תַּאֲוָתוֹ מָסוּר בְּיַד שִׂכְלוֹ הַיָּשָׁר לֶאֱהֹב אֶת הַצֶּדֶק בַּל יַחְפֹּץ הֶפְכוֹ. וְזֶה כָּל הָאָדָם לְשָׁרֵשׁ מִלְּבָבוֹ כָּל תְּכוּנָה וּמִדָּה רָעָה. כִּי כָּל עוֹד לֹא נִקָּה מֵחֶלְאָתָם. אַף כִּי יִתְגַּבֵּר עַל יִצְרוֹ פְּעָמִים רַבּוֹת. יִפֹּל בְּרִשְׁתָּם. <small>(עַיֵּן שַׁעֲרֵי קְדֻשָּׁה חֵלֶק א' שַׁעַר ג')</small>. וְזֶה הָיָה מַעֲלַת אַבְרָהָם אָבִינוּ עָלָיו הַשָּׁלוֹם שֶׁתִּקֵּן כָּל כֹּחוֹת נַפְשׁוֹ הַנִּלְוִים עִם גּוּפוֹ. כְּמַאֲמָרָם זַ"ל <small>(מִדְרַשׁ רַבָּה סֵדֶר לֵךְ לְךָ פָּרָשָׁה מ"ו)</small> אָמַר הַקָּדוֹשׁ בָּרוּךְ הוּא לְאַבְרָהָם אֵין בְּךָ פְּסֹלֶת אֶלָּא הָעָרְלָה הַעֲבֵר אוֹתָהּ וּבַטֵּל הַמּוּם. הִתְהַלֵּךְ לְפָנַי וֶהְיֵה תָּמִים. עַיֵּן שָׁם. וּכְמַאֲמָרָם <small>(שָׁם פָּרָשָׁה י"א)</small> כָּל מַה שֶּׁנִּבְרָא בְּשֵׁשֶׁת יְמֵי בְּרֵאשִׁית צְרִיכִין עֲשִׂיָּה כְּגוֹן הַחַרְדָּל צָרִיךְ לְמָתוֹק כוּ' אֲפִלּוּ אָדָם צָרִיךְ תִּקּוּן <sup class="footnote-marker">*)</sup><i class="footnote">וּבָזֶה יְבֹאַר הַמִּדְרָשׁ (סֵדֶר נֹחַ פָּרָשָׁה ל') אֶת הָאֱלֹהִים הִתְהַלֵּךְ נֹחַ כוּ' רַבִּי יְהוּדָה אוֹמֵר מָשָׁל לְמֶלֶךְ שֶׁהָיוּ לוֹ שְׁנֵי בָּנִים אֶחָד גָּדוֹל וְאֶחָד קָטָן אָמַר לַקָּטָן הֲלֹךְ עִמִּי וְאָמַר לַגָּדוֹל בֹּא וַהֲלֹךְ לְפָנַי. כָּךְ אַבְרָהָם שֶׁהָיָה כֹּחוֹ יָפֶה (בְּרֵאשִׁית י"ז) הִתְהַלֵּךְ לְפָנַי וֶהְיֵה תָּמִים. אֲבָל נֹחַ שֶׁהָיָה כֹּחוֹ רַע. אֶת הָאֱלֹהִים הִתְהַלֵּךְ נֹחַ. כִּי נֹחַ (לְפִי עֶרְכּוֹ) יַעַן לֹא נִצְטַוָּה עַל הַמִּילָה. לֹא הָיָה בְּיָדוֹ לָבוֹא לִבְחִינַת תִּקּוּן אֲמִתִּי רַק בִּבְחִינַת כּוֹבֵשׁ אֶת יִצְרוֹ. וְהוּא בְּעֵזֶר ה' יִתְבָּרַךְ. כְּמַאֲמָרָם זַ"ל (סֻכָּה נב:) יִצְרוֹ שֶׁל אָדָם מִתְגַּבֵּר עָלָיו בְּכָל יוֹם וְאִלְמָלֵא הַקָּדוֹשׁ־בָּרוּךְ־הוּא שֶׁעוֹזְרוֹ אֵינוֹ יָכוֹל לוֹ עַיֵּן שָׁם. וְזֶהוּ אֶת הָאֱלֹהִים וְכוּ'. אֲבָל אַבְרָהָם אַחַר הַעֲבָרַת הַמּוּם נִתְקְנוּ כָּל כֹּחוֹת נַפְשׁוֹ. וּמֵעַצְמוֹ כְּהוֹלֵךְ בֶּחָלִיל שָׂשׂ לִשְׁמֹר דֶּרֶךְ ה'. זֶהוּ הִתְהַלֵּךְ לְפָנַי:</i>. וְכִדְאִיתָא בְּתָנָא דְּבֵי אֵלִיָּהוּ <small>(פֶּרֶק כ"ה)</small> לְפִיכָךְ הָיִיתִי אוֹמֵר שֶׁכָּל אֶחָד מִיִּשְׂרָאֵל חַיָּב לוֹמַר מָתַי יַגִּיעוּ מַעֲשַׂי לְמַעֲשֵׂי אֲבוֹתַי אַבְרָהָם יִצְחָק וְיַעֲקֹב. וּבָזֶה יְבֹאַר הַמִּדְרָשׁ <small>(שָׁם)</small> עַל הַפָּסוּק <small>(הוֹשֵׁעַ ט')</small> כְּבִכּוּרָה בִּתְאֵנָה בְּרֵאשִׁיתָהּ רָאִיתִי אֲבוֹתֵיכֶם. אָמַר רַבִּי יוּדָן מַה הַתְּאֵנָה הַזֹּאת אֵין לָהּ פְּסֹלֶת אֶלָּא עֻקְצָהּ בִּלְבַד הַעֲבֵר אוֹתָהּ וּבַטֵּל הַמּוּם. כָּךְ אָמַר הַקָּדוֹשׁ־בָּרוּךְ־הוּא לְאַבְרָהָם אֵין בְּךָ פְּסֹלֶת וְכוּ'. עַד כָּאן לְשׁוֹנוֹ:
<b>וְעַל</b> פִּי מַאֲמַר הַמִּדְרָשׁ <small>(שָׁם פָּרָשָׁה א')</small> שִׁשָּׁה דְּבָרִים קָדְמוּ לִבְרִיאַת הָעוֹלָם. יֵשׁ מֵהֶם שֶׁנִּבְרְאוּ וְיֵשׁ מֵהֶן שֶׁעָלוּ בְּמַחֲשָׁבָה לְהִבָּרְאוֹת כוּ'. הָאָבוֹת כוּ' עָלוּ בְּמַחֲשָׁבָה לְהִבָּרְאוֹת. הָאָבוֹת מִנַּיִן שֶׁנֶּאֱמַר <small>(הוֹשֵׁעַ ט') </small> כַּעֲנָבִים בַּמִּדְבָּר (סֵיפָא דִּקְרָא כְּבִכּוּרָה בִּתְאֵנָה הַנִּזְכָּר לְעֵיל). וְיֵשׁ לְבָאֵר הַדָּבָר. כִּי נוֹדַע שֶׁבַּמַּעֲשֶׂה. הַסִּבָּה קוֹדֶמֶת לְהַמְסוֹבֵב. וְהַמְסוֹבֵב (הוּא הַתַּכְלִית) הוֹלֵךְ לְרַגְלֵי הַסִּבּוֹת הַקּוֹדְמוֹת לוֹ. אָכֵן בְּמַחֲשָׁבָה הַדָּבָר לְהֵפֶךְ. הַתַּכְלִית קוֹדֵם. וּלְפִיהוּ (לְהַצִּיבוֹ עַל מְכוֹנוֹ) יְסֻדְּרוּ הֲכָנוֹת הַסִּבּוֹת לְמֶרְכַּז הַמְסוֹבֵב. וְהִנֵּה בְּרִיאַת הַתֵּבֵל (הָאָרֶץ וְכָל אֲשֶׁר עָלֶיהָ. עַיֵּן בַּמְחַבְּרִים מַה שֶּׁדִּבְּרוּ בָּזֶה) תַּכְלִית אָדָם הַשָּׁלֵם יְרָא אֶת ה' וְשׁוֹמֵר מִצְו‍ֹתָיו. כְּמַאֲמַר רַבּוֹתֵינוּ זַ"ל <small>(שַׁבָּת לא:)</small> מַאי כִּי זֶה כָּל הָאָדָם <small>(קֹהֶלֶת י"ב)</small> אָמַר רַבִּי אֶלְעָזָר אָמַר הַקָּדוֹשׁ־בָּרוּךְ־הוּא כָּל הָעוֹלָם כֻּלּוֹ לֹא נִבְרָא אֶלָּא בִּשְׁבִיל זֶה עַיֵּן שָׁם. וּלְפִי מַאֲמַר הַתָּנָא דְּבֵי אֵלִיָּהוּ (הַמּוּבָא לְעֵיל) נִרְאֶה בַּעֲלִיל כִּי מֶרְכַּז הַבְּרִיאָה בַּעֲבוּר הָאָדָם הַמְעֻלֶּה. הַמַּשְׁלִים חִיּוּבוֹ לַעֲלוֹת בְּמַדְרֵגַת הָאָבוֹת:
<b>זֶהוּ</b> מַאֲמַר הַמִּדְרָשׁ הָאָבוֹת עָלוּ בְּמַחֲשָׁבָה לְהִבָּרְאוֹת הַיְנוּ הַתַּכְלִית בִּבְרִיאַת הָעוֹלָם בְּמַחֲשַׁבְתּוֹ יִתְבָּרַךְ (הַקּוֹדֶמֶת לְהַסִּבָּה הִיא בְּרִיאַת הַתֵּבֵל) הִיא מַדְרֵגַת בְּחִינַת הָאָבוֹת:
<b>וְזֶהוּ</b> מַאֲמַר הַמִּדְרָשׁ הַנִּזְכָּר לְעֵיל כְּבִכּוּרָה בִּתְאֵנָה בְּרֵאשִׁיתָהּ רָאִיתִי אֲבוֹתֵיכֶם. הַיְנוּ שֶׁהָאָדָם נִבְרָא לְתַכְלִית זוֹ. וְכָל אָדָם בְּיָדוֹ וּבְכֹחוֹ לְתַקֵּן כָּל כֹּחוֹת נַפְשׁוֹ הַמְשֻׁתָּפִים עִם חָמְרוֹ. לְבַד הַחֵלֶק שֶׁנִּצְטַוָּה אַבְרָהָם לְכָרְתוֹ:
<b>אָכֵן</b> בְּמַצַּב תִּקּוּן הַיֵּצֶר. גַּם בְּחִינַת כְּבִישַׁת יִצְרוֹ. בַּל יַרְפֶּה יָדוֹ מֵהַחֲזִיק בָּהּ. כִּי אַף שֶׁנֶּעֱקַר הָרָע מִקִּרְבּוֹ. עוֹד מַעְיָן נִרְפָּשׁ טָמוּן בְּחִבוֹ לְהָקִיר מֵימָיו. עַל יְדֵי סִבָּה גְּדוֹלָה הַמְעוֹרְרַתָּם לְהִתְגַּלּוֹת מִמַּחֲבוֹאָם לְהִתְפַּשֵּׁט לָצֵאת הַחוּצָה לְהַשְׁחִית. כְּמוֹ הָאִישׁ אֲשֶׁר הִרְגִּיל אֶת עַצְמוֹ בְּמִדַּת הַסַּבְלָנוּת לְבַל יִקְצֹף מְאוּמָה עַל כָּל אֲשֶׁר נַעֲשָׂה נֶגֶד רְצוֹנוֹ וְתוֹעַלְתּוֹ. בְּכָל זֹאת אֵינֶנּוּ בָּטוּחַ בְּדָבָר גָּדוֹל אֲשֶׁר כְּנֶטֶל הַחוֹל יִכְבַּד עָלָיו לְסָבְלוֹ. אִם לֹא יַחְתֹּר בְּעִמְקֵי גְּדֻלַּת הָעִנְיָן לְהָרוּם בִּנְיָנוֹ הַטּוֹב אֲשֶׁר קָנָה בַּעֲמָלוֹ. וְאָז נִצְרָךְ לִגְבוּרָה יְתֵרָה לִכְבֹּשׁ תַּאֲוָתוֹ אֲשֶׁר לֹא הֻסְכַּן בָּהּ. (כִּי כְּבָר נֶעֱזַב וְנֶעֱקַר מִקִּרְבּוֹ הֶרְגֵּל הַכְּבִישָׁה בַּמִּדָּה הַלָּזוֹ אֲשֶׁר קָנָה מִלְּפָנִים בְּעֵת הֱיוֹתָהּ אֶצְלוֹ בִּבְחִינַת כְּבִישָׁה. יַעַן לֹא הִשְׁתַּמֵּשׁ בָּהּ זְמַן כַּבִּיר מֵעֵת זָכָה לָהּ בִּבְחִינַת תִּקּוּן). וּמִי יוֹדֵעַ אִם לְעֵת כַּזֹּאת יַגִּיעַ לְמִדַּת הַגְּבוּרָה. אֲשֶׁר בִּלְתִּי הַהֶרְגֵּל קָשֶׁה לִקְנוֹתָהּ:
<b>לְזֹאת</b> מַה טּוֹב לָאָדָם אֲשֶׁר מִדּוֹתָיו יְשָׁרִים. לְהַעֲלוֹתָם בְּמַדְרֵגָה נִשְׂגָּבָה בִּבְחִינַת הַכְּבִישָׁה. לְהַרְגִּיל אֶת עַצְמוֹ לַהֲפֹךְ מִדּוֹתָיו בְּחָזְקָה. לְהָאִיר נֵר לְפָנָיו לִימֵי הָרָעָה עֵת הַנִּסָּיוֹן אֲשֶׁר יְרוֹפְפוּ חַס וְשָׁלוֹם עַמּוּדָיו הַטּוֹבִים. וּמַה כָּבֵד לְהָאָדָם לְהִשְׁתַּמֵּשׁ בְּמִדַּת הַגְּבוּרָה לִסְבֹּל עֹל וָצַעַר תְּמִידִי. לְזֹאת יְחַפֵּשׂ הָאָדָם עֵצָה וְתַחְבּוּלָה. אֵיךְ לְתַקֵּן מִדּוֹת וְכֹחוֹת נַפְשׁוֹ אִם מְעַט וְאִם הַרְבֵּה. אֲשֶׁר לְכָל הַפָּחוֹת הַשְׁחָתַת מִדּוֹתָיו מֵרָחוֹק יַעֲמֹדוּ. וְלֹא יִצְטָרֵךְ לְמִדַּת הַגְּבוּרָה כִּי אִם לְעִתִּים רְחוֹקוֹת בְּעֵת הַנִּסָּיוֹן לְפִי מַצָּבוֹ וְעִנְיָנוֹ וּתְכוּנַת נַפְשׁוֹ:
<b>הוּא</b> מַאֲמַר רַבּוֹתֵינוּ זַ"ל בְּאָבוֹת <small>(פֶּרֶק ד')</small> וּבוֹרֵחַ מִן הָעֲבֵרָה וְכוּ'. כִּי כָּל אָדָם וְאָדָם מִדּוֹתָיו מִשְׁתַּנּוֹת. וְכָל אֶחָד יִזָּהֵר מְאֹד בְּנַפְשׁוֹ לַחְתֹּר אַחַר אֵיזֶה מִדָּה הָעֲלוּלָה בְּיוֹתֵר לְקַלְקְלוֹ. לַהֲבִיאָהּ מְעַט בִּבְחִינַת תִּקּוּן עַד אֲשֶׁר תִּהְיֶה דַּרְכָּהּ רְחוֹקָה מִמֶּנּוּ. יְסוֹד בְּחִינַת הַתִּקּוּן הוּא. בִּדְבָרִים שֶׁבֵּין אָדָם לַחֲבֵרוֹ אֲשֶׁר עֲלֵיהֶם אֵין יוֹם הַכִּפּוּרִים מְכַפֵּר <small>(יוֹמָא פה:)</small>. וּכְמַאֲמַר הַכָּתוּב <small>(שְׁמוּאֵל־ב' כ"ד)</small> נִפְּלָה נָא בְּיַד ה' כִּי רַבִּים רַחֲמָיו וּבְיַד אָדָם אַל אֶפֹּלָה:
<b>וְזֶה</b> לְשׁוֹן הָרַמְבַּ"ם <small>(בִּשְׁמוֹנָה פְּרָקָיו פֶּרֶק ו')</small> אָמְרוּ הַפִּילוֹסוֹפִים שֶׁהַמּוֹשֵׁל בְּנַפְשׁוֹ. אַף עַל פִּי שֶׁעוֹשֶׂה הַמַּעֲשִׂים הַטּוֹבִים וְהַחֲשׁוּבִים. הוּא עוֹשֶׂה אוֹתָם וְהוּא מִתְאַוֶה אֶל הַפְּעֻלּוֹת הָרָעוֹת וְנִכְסָף אֲלֵיהֶם. וְיִכְבֹּשׁ אֶת יִצְרוֹ כו'. וְיַעַשׂ הַטּוֹבוֹת וְהוּא מִצְטַעֵר בַּעֲשִׂיָּתָם וְנִזּוֹק. אֲבָל הֶחָסִיד. הוּא נִמְשָׁךְ בִּפְעֻלָּתוֹ אַחַר מַה שֶּׁיְּעִירוּהוּ תַּאֲוָתוֹ וּתְכוּנָתוֹ. וְיַעֲשֶׂה הַטּוֹבוֹת וְהוּא מִתְאַוֶּה וְנִכְסָף אֲלֵיהֶם. וּבְהַסְכָּמָה מִן הַפִּילוֹסוֹפִים. שֶׁהֶחָסִיד יוֹתֵר חָשׁוּב וְיוֹתֵר שָׁלֵם מִן הַמּוֹשֵׁל בְּנַפְשׁוֹ. אֲבָל אָמְרוּ שֶׁהַמּוֹשֵׁל בְּנַפְשׁוֹ כְּחָסִיד בְּעִנְיָנִים רַבִּים וְכוּ'. וּכְבָר אָמַר שְׁלֹמֹה הַמֶּלֶךְ עָלָיו הַשָּׁלוֹם כַּיּוֹצֵא בָּזֶה <small>(מִשְׁלֵי כ"א)</small> נֶפֶשׁ רָשָׁע אִוְּתָה רַע. וְאָמַר בְּשִׂמְחַת הֶחָסִיד בַּמַּעֲשֶׂה הַטּוֹב. וְהַצַּעַר מִי שֶׁאֵינוֹ צַדִּיק בַּעֲשִׂיָּתוֹ. זֶה הַמַּאֲמָר <small>(שָׁם)</small> שִׂמְחָה לַצַּדִּיק עֲשׂוֹת מִשְׁפָּט וּמָחֲתָה לְפוֹעֲלֵי אָוֶן. זֶה הַנִּרְאֶה מִדִּבְרֵי הַנְּבִיאִים נָאוֹת לְמַה שֶּׁזְּכָרוּהוּ הַפִּילוֹסוֹפִים. וְכַאֲשֶׁר חָקַרְנוּ דִּבְרֵי הַחֲכָמִים בְּזֶה הָעִנְיָן. נִמְצָא לָהֶם שֶׁהַמִּתְאַוֶּה לַעֲבֵרוֹת וְנִכְסָף אֲלֵיהֶם הוּא יוֹתֵר חָשׁוּב וְיוֹתֵר שָׁלֵם מֵאֲשֶׁר לֹא יִתְאַוֶּה אֲלֵיהֶם וְלֹא יִצְטַעֵר בְּהַנָּחָתָן וְכוּ'. וְיוֹתֵר מִזֶּה שֶׁהֵם צִוּוּ לִהְיוֹת הָאָדָם מִתְאַוֶּה לַעֲבֵרוֹת. עַד שֶׁהִזְהִירוּ מִלּוֹמַר שֶׁאֲנִי בְּטִבְעִי לֹא אֶתְאַוֶּה לְזֹאת הָעֲבֵרָה וְאַף עַל פִּי שֶׁלֹּא אָסְרָה הַתּוֹרָה. וְהוּא אָמְרָם. רַבָּן שִׁמְעוֹן בֶּן גַּמְלִיאֵל אוֹמֵר לֹא יֹאמַר אָדָם אִי אֶפְשִׁי לֶאֱכֹל בָּשָׂר בְּחָלָב וְכוּ' אֶלָּא אֶפְשִׁי וּמָה אֶעֱשֶׂה אָבִי שֶׁבַּשָּׁמַיִם גָּזַר עָלַי. וּלְפִי הַמּוּבָן מִפְּשׁוּטֵי שְׁנֵי הַמַּאֲמָרִים (רְצוֹנוֹ לוֹמַר מַאֲמַר חֲכָמֵינוּ זַ"ל וּמַאֲמַר הַפִּילוֹסוֹפִים) בִּתְחִלַּת הַמַּחֲשָׁבָה הֵן סוֹתְרִין זֶה אֶת זֶה. וְאֵין הָעִנְיָן כֵּן. אֲבָל שְׁנֵיהֶם אֱמֶת וְאֵין מַחֲלֹקֶת בֵּינֵיהֶם כְּלָל. וְהוּא שֶׁהָרָעוֹת אֲשֶׁר הֵן אֵצֶל הַפִּילוֹסוֹפִים רָעוֹת. אֲשֶׁר אָמְרוּ שֶׁמִּי שֶׁלֹּא יִתְאַוֶּה אֲלֵיהֶן יוֹתֵר חָשׁוּב מִן הַמִּתְאַוֶּה אֲלֵיהֶן וְיִכְבֹּשׁ אֶת יִצְרוֹ מֵהֶן. הֵם הָעִנְיָנִים הַמְפֻרְסָמִים אֵצֶל כָּל בְּנֵי אָדָם שֶׁהֵם רָעוֹת. כִּשְׁפִיכַת דָּמִים וּגְנֵבָה וּגְזֵלָה וְאוֹנָאָה. וּלְהַזִּיק לְמִי שֶׁלֹּא הֵרַע לוֹ. וְלִגְמֹל רַע לַמֵּטִיב לוֹ. וּלְבַזּוֹת אָב וָאֵם. וְכַיּוֹצֵא בְּאֵלּוּ. וְהֵם הַמִּצְו‍ֹת שֶׁאָמְרוּ עֲלֵיהֶם חֲכָמֵינוּ זַ"ל <small>(יוֹמָא סז:)</small> שֶׁאִלּוּ לֹא נִכְתְּבוּ רְאוּיִים הֵם לִיכָּתֵב. וְיִקְרְאוּ אוֹתָן כוּ' מִצְו‍ֹת הַשִּׂכְלִיּוֹת. וְאֵין סָפֵק אֲשֶׁר הַנֶּפֶשׁ אֲשֶׁר תִּשְׁתּוֹקֵק לְדָבָר מֵהֶם וְתִכְסֹף אֵלָיו. שֶׁהִיא חֲסֵרָה. וְשֶׁהַנֶּפֶשׁ הַחֲשׁוּבָה לֹא תִּתְאַוֶּה לְאֶחָד מֵאֵלּוּ הָרָעוֹת כְּלָל. וְלֹא תִּצְטַעֵר בְּהִמָּנְעָהּ מֵהֶם. אֲבָל הַדְּבָרִים שֶׁאָמְרוּ עֲלֵיהֶם הַחֲכָמִים שֶׁהַכּוֹבֵשׁ אֶת יִצְרוֹ מֵהֶם הוּא יוֹתֵר חָשׁוּב וּגְמוּלוֹ יוֹתֵר גָּדוֹל. הֵם הַתּוֹרוֹת הַשִּׁמְעִיּוֹת. (רְצוֹנוֹ לוֹמַר הַמִּצְו‍ֹת אֲשֶׁר שָׁמַעְנוּ עַל הַר סִינַי. וְלוּלֵא הַקַּבָּלָה אֵין הַשֵּׂכֶל מְחַיְּבָם). וְזֶה אֱמֶת. שֶׁאִלְמָלֵא הַתּוֹרָה לֹא הָיוּ רָעוֹת כְּלָל. וּמִפְּנֵי זֶה אָמְרוּ. שֶׁצָּרִיךְ הָאָדָם שֶׁיָּנִיחַ נַפְשׁוֹ אוֹהֶבֶת אוֹתָן. וְלֹא יִהְיֶה מוֹנֵעַ מֵהֶם אֶלָּא הַתּוֹרָה. וּבְחֹן חָכְמָתָם עֲלֵיהֶם הַשָּׁלוֹם וּבַמֶּה הִמְשִׁילוּ. שֶׁהֵם לֹא אָמְרוּ אַל יֹאמַר אָדָם אִי אֶפְשִׁי לַהֲרֹג נֶפֶשׁ. אִי אֶפְשִׁי לִגְנֹב. אִי אֶפְשִׁי לְכַזֵּב וְכוּ'. אֲבָל הֵבִיאוּ דְּבָרִים שִׁמְעִיִּים כֻּלָּם. בָּשָׂר בְּחָלָב וּלְבִישַׁת שַׁעַטְנֵז וְכַיּוֹצֵא בָּהֶם וְכוּ'. עַד כָּאן לְשׁוֹנוֹ:
<b>וְאֵין</b> דִּבְרֵי הָרַמְבַּ"ם סוֹתְרִים לְמַה שֶּׁכָּתַבְנוּ. שֶׁצָּרִיךְ הָאָדָם לְתַקֵּן כָּל כֹּחוֹת נַפְשׁוֹ. כִּי שְׁנֵי מִינֵי תִּקּוּן הֵם. הָאֶחָד שֶׁיִּהְיֶה הָאָדָם מְהַפֵּךְ כֹּחוֹת נַפְשׁוֹ וּמִדּוֹתָיו לְטוֹב. עַד אֲשֶׁר כֹּחַ הָרָע תֵּעָקֵר מִמֶּנּוּ וּבַל יֵרָאֶה וּבַל יִמָּצֵא בְּקִרְבּוֹ כְּלָל. וְלַבְּחִינָה הַלָּזוֹ לֹא יַסְפִּיק לְגֶבֶר לְתַקֵּן רְצוֹנוֹ בִּכְלָל. לִכְסֹף לְטוֹב וְלִשְׂנֹא אֶת הָרָע. רַק צָרִיךְ הָאָדָם לְחַפֵּשׂ דַּרְכֵי הַתִּקּוּן לְכָל מִדָּה וּלְכָל כֹּחוֹת הַנֶּפֶשׁ בִּפְרָט. זֶהוּ בַּמִּצְו‍ֹת הַשִּׂכְלִיּוֹת אֲשֶׁר בֵּין אָדָם לַחֲבֵרוֹ כְּדִבְרֵי הָרַמְבַּ"ם זַ"ל הַנִּזְכָּר לְעֵיל. הַשֵּׁנִי. הוּא תִּקּוּן רָצוֹן הַכְּלָלִי. לֶאֱהֹב לִשְׁמֹר מוֹצָא פִּי ה' יִתְבָּרַךְ בַּמִּצְו‍ֹת הַשִּׁמְעִיּוֹת. וּלְחַפֵּשׂ לְהַקְטִין כֹּחַ הַתַּאֲוָה בְּכָל פְּרָט. עַד אֲשֶׁר כִּמְעַט גֶּדֶר הָאֶפְשִׁי לֶאֱכֹל בָּשָׂר בְּחָלָב. אוֹ הָאִי אֶפְשִׁי לֶאֱכֹל בָּשָׂר בְּחָלָב. לֹא יְחֻלַּק רַק בְּצוּרִיִּי וְלֹא בְּחָמְרִי. בְּשֵׂכֶל וְלֹא בְּחוּשׁ:
<b>וְהַיּוֹתֵר</b> כָּבֵד בִּבְחִינַת הַתִּקּוּן. הוּא בִּדְבַר הַמִּדּוֹת. כִּי זֶה כְּלָל גָּדוֹל בַּמִּדּוֹת. שֶׁרֹב מִדּוֹת הַטּוֹבוֹת. הֵמָּה רַק בַּמֶּה שֶׁנּוֹגֵעַ לְהָאָדָם בְּעַצְמוֹ. אָכֵן בַּמֶּה שֶׁנּוֹגֵעַ לַחֲבֵרוֹ. הַחוֹב לְהִשְׁתַּמֵּשׁ בְּכָל עֹז בְּהִפּוּכָהּ. כְּמוֹ לִבְרֹחַ מִן הַכָּבוֹד הִיא מִדָּה יְקָרָה. כְּמַאֲמָרָם זַ"ל <small>(אָבוֹת פֶּרֶק ד')</small> כִּי תַּאֲוַת הַכָּבוֹד תּוֹצִיא אֶת הָאָדָם מִן הָעוֹלָם. אָכֵן בַּמֶּה שֶׁנּוֹגֵעַ לַחֲבֵרוֹ. אָמְרוּ רַבּוֹתֵינוּ זַ"ל <small>(שָׁם)</small> אֵיזֶהוּ מְכֻבָּד הַמְכַבֵּד אֶת הַבְּרִיּוֹת. הַפְּרִישׁוּת אֲשֶׁר הִיא מַעֲלָה נִשְׂגָּבָה לִבְנֵי עֲלִיָּה. הִיא רַק בִּבְחִינַת הָאָדָם לְעַצְמוֹ. אֲבָל בַּמֶּה שֶׁנּוֹגֵעַ לְתוֹעֶלֶת וַהֲנָאַת חֲבֵרוֹ. הַחוֹב פְּרוּשָׂה לְהִשְׁתַּמֵּשׁ הֵפֶךְ הַפְּרִישׁוּת. לָצֵאת בַּשְּׁוָקִים וּבִרְחוֹבוֹת קִרְיָה. לְחַפֵּשׂ לְמַלְּאוֹת טוֹבַת חֲבֵרוֹ. וּמִכָּל שֶׁכֵּן טוֹבַת רַבִּים. הוּא מַאֲמַר רַבּוֹתֵינוּ זַ"ל <small>(מִדְרָשׁ רַבָּה דְּבָרִים פָּרָשָׁה י"א)</small> מַהוּ אִישׁ הָאֱלֹהִים. אָמַר רַבִּי אַבִּין מֵחֶצְיוֹ וּלְמַטָּה אִישׁ. מֵחֶצְיוֹ וּלְמַעְלָה אֱלֹהִים. כִּי מֹשֶׁה רַבֵּנוּ. אִם כִּי הָיָה אִישׁ אֱלֹהִים קָדוֹשׁ פָּרוּשׁ מִכָּל מַחֲמַדֵּי תֵּבֵל. בְּכָל זֹאת חֶצְיוֹ הָיָה בְּחִינַת אִישׁ. בַּמֶּה שֶׁנּוֹגֵעַ לְיִשְׂרָאֵל הַתְּלוּיִים עָלָיו. וְכֵן כַּיּוֹצֵא בְּרֹב הַמִּדּוֹת. וּבִפְרָט בַּעֲנָוָה הַגְּדוֹלָה מִכָּל הַמִּדּוֹת. הַחוֹב לְהִשְׁתַּמֵּשׁ בָּהּ עַד קָצֶה הָאַחֲרוֹן. כְּמַאֲמָרָם זַ"ל <small>(סוֹטָה דַּף ה')</small> אָמַר רַב אָחָא בַּר יַעֲקֹב. לֹא מִינֵהּ וְלֹא מִקְּצָתֵהּ. וְכַאֲשֶׁר בֵּאֵר הָרַמְבַּ"ם זַ"ל הַמִּשְׁנָה <small>(שָׁם)</small> מְאֹד מְאֹד הֱוֵי שְׁפַל רוּחַ וְכוּ'. חָלִילָה חָלִילָה לְהִשְׁתַּמֵּשׁ בַּמִּדָּה הַלָּזוֹ עַל חֲבֵרוֹ. לְהַפְחִיתוֹ מִמַּעֲלָתוֹ חַס וְשָׁלוֹם.
<b>הוּא</b> מַאֲמַר הַתּוֹסֶפְתָּא <small>(בְּרָכוֹת פֶּרֶק ד')</small> אַף שָׁאוּל לֹא זָכָה לְמַלְכוּת אֶלָּא מִפְּנֵי הָעֲנָוָה. שֶׁנֶּאֱמַר <small>(שְׁמוּאֵל־א' ט', ה')</small> פֶּן יֶחְדַּל אָבִי מִן הָאֲתוֹנוֹת וְדָאַג לָנוּ. שָׁקַל עַבְדּוֹ בּוֹ. אֲבָל שְׁמוּאֵל אֵינוֹ כֵן אֶלָּא <small>(שָׁם י', ב')</small> נָטַשׁ אָבִיךָ אֶת דְּבַר הָאֲתוֹנוֹת וְדָאַג לָכֶם לֵאמֹר מָה אֶעֱשֶׂה לִבְנִי. כִּי שָׁאוּל עַל עַצְמוֹ הִשְׁתַּמֵּשׁ בְּמִדַּת הָעֲנָוָה לְהַשְׁווֹת הָעֶבֶד לוֹ לְעַצְמוֹ. אֲבָל שְׁמוּאֵל שֶׁהָיָה אַחֵר. וְאֵין מָקוֹם לַעֲנָוָה כְּלָל. אֵיךְ יִשְׁקֹל הָעֶבֶד כְּשָׁאוּל וְלַזֹּאת אָמַר כִּי יְסוֹד הַדְּאָגָה "מָה אֶעֱשֶׂה לִבְנִי". הַגָּדוֹל בְּעֶרְכּוֹ הַרְבֵּה יוֹתֵר מֵהָעֶבֶד:
<b>לְזֹאת</b> צָרִיךְ הָאָדָם לַעֲמֹל לַעֲשׂוֹת קְנִיָּה בְּנַפְשׁוֹ בְּכָל דָּבָר וְהִפּוּכוֹ, וּלְהַרְגִּיל אֶת נַפְשׁוֹ, אֲשֶׁר בְּעֵת כִּי יִדְרֹשׁ דָּבָר הַנּוֹגֵעַ לְעַצְמוֹ, יִתְעוֹרְרוּ בְּקִרְבּוֹ מִדּוֹת הַנִּדְרָשׁוֹת, וְהַהֵפֶךְ יִהְיֶה שָׁכוּחַ מִנַּפְשׁוֹ, אֲבָל בְּעֵת אֲשֶׁר יִדְרֹשׁ לְטוֹבַת חֲבֵרוֹ, תִּתְעוֹרֵר בְּקִרְבּוֹ הַמִּדָּה בְּהִפּוּכָהּ. וִיסוֹד הַמִּדָּה תִּשָּׁכַח לִשְׁעָתָהּ מִנַּפְשׁוֹ:
<b>אַל</b> יִפֹּל לֵב הָאָדָם וְאַל יִשְׁתּוֹמֵם עַל הַמַּרְאֶה הַלָּזֶה, הֲלֹא אֲנַחְנוּ רוֹאִים תָּמִיד בִּתְכוּנַת נֶפֶשׁ הָאָדָם דָּבָר וְהִפּוּכוֹ, וְהָאָדָם מִשְׁתַּמֵּשׁ בָּהֶם בְּטִבְעוֹ (בְּאֵין מוֹשֵׁךְ וּמְנַהֵל) כָּל דָּבָר בְּעִנְיָנוֹ וּבִשְׁעָתוֹ, כְּמוֹ הַזִּכָּרוֹן וְהַשִּׁכְחָה וְכַיּוֹצֵא בָּהֶם. כֵּן גַּם בְּכֹחַ הָאָדָם לְהַרְחִיב כֹּחוֹת מִדּוֹת נַפְשׁוֹ. וּלְהִשְׁתַּמֵּשׁ בָּהֶם בְּטִבְעוֹ דָּבָר וְהִפּוּכוֹ, הוּא מַאֲמַר רַבּוֹתֵינוּ זַ"ל <small>(מִדְרַשׁ רַבָּה בְּרֵאשִׁית פָּרָשָׁה י"ד)</small> אִם אֲנִי בּוֹרְאוֹ מִן הָעֶלְיוֹנִים כוּ' מִן הַתַּחְתּוֹנִים כוּ' אֶלָּא הֲרֵינִי בּוֹרְאוֹ מֵאֵלּוּ וּמֵאֵלּוּ כִּי הָאָדָם נִבְרָא בַּתְּכוּנָה הַלָּזוֹ, שֶׁיִּהְיֶה בְּכֹחוֹ לְתַקֵּן כֹּחוֹת נַפְשׁוֹ, לִהְיוֹת בַּמֶּה שֶׁנּוֹגֵעַ לְעַצְמוֹ, מֻכְתָּר בְּכָל הַמִּדּוֹת וְהַמַּעֲלוֹת דּוֹמֶה לְעֶלְיוֹנִים, פָּרוּשׁ מִכָּל מַחֲמַדֵּי הַתֵּבֵל, וּבַמֶּה שֶׁנּוֹגֵעַ לַאֲחֵרִים לִהְיוֹת דּוֹמֶה לַתַּחְתּוֹנִים, אִישׁ מַרְגִּישׁ וְיוֹדֵעַ בְּכָל מַחֲמַדֵּי הַתֵּבֵל, לְחַזֵּק יְדֵי רַבִּים וְלִהְיוֹת דַּעְתּוֹ מְעֹרֶבֶת עִמָּהֶם, כְּמַאֲמַר רַבּוֹתֵינוּ זַ"ל <small>(כְּתֻבּוֹת י"ז)</small> לְעוֹלָם תְּהֵא דַּעְתּוֹ שֶׁל אָדָם מְעֹרֶבֶת עִם הַבְּרִיּוֹת:
<b>וּבִכְלָל</b> לְהָאָדָם בִּימֵי עֲלוּמָיו, בְּטֶרֶם נִסָּה לִסְבֹּל עֹל, כָּבֵד לְפָנָיו בְּחִינַת כְּבִישַׁת הַמִּדּוֹת, וּלְעֻמַּת זֶה נָקֵל לְפָנָיו לִמּוּד תִּקּוּן הַמִּדּוֹת, כְּמַאֲמָרָם <small>(אָבוֹת פֶּרֶק ד')</small> הַלּוֹמֵד יֶלֶד לְמָה הוּא דּוֹמֶה לִדְיוֹ כְּתוּבָה עַל נְיָר חָדָשׁ, וּבִימֵי הָעֲמִידָה וְהַזִּקְנָה, אֲשֶׁר כָּבֵד לְהָאָדָם לִמּוּד תִּקּוּן הַמִּדּוֹת, כְּמַאֲמָרָם <small>(שָׁם)</small> וְהַלּוֹמֵד זָקֵן לְמָה הוּא דּוֹמֶה לִדְיוֹ כְּתוּבָה עַל נְיָר מָחוּק, וּבְיוֹתֵר לִבּוֹ בַּל עִמּוֹ מִטִּרְדוֹת הַזְּמַן, אָכֵן הַכְּבִישָׁה לֹא תּהְיֶה עָלָיו לְמַעֲמָסָה כָּל כָּךְ, בִּהְיוֹתוֹ מֻרְגָּל לִסְבֹּל עֹל לְבַקָּשַׁת טַרְפּוֹ וְהִצְטָרְכֻיּוֹתָיו וּמַאֲוַיָּיו:
<b>אִי</b> לָזֹאת עַבְדוּתוֹ יִתְבָּרַךְ שְׁמוֹ בִּימֵי הַבַּחֲרוּת, בִּבְחִינַת תִּקּוּן הַמִּדּוֹת לַעֲבֹד בְּחֵפֶץ וְשִׂמְחָה, וּבִימֵי הַזִּקְנָה בִּבְחִינַת כְּבִישַׁת הַמִּדּוֹת בְּלִי חֵפֶץ וְרָצוֹן, וְכַאֲשֶׁר יֻרְגַּל הָאָדָם בִּימֵי עֲלוּמָיו לְתַקֵּן מִדּוֹתָיו, לְעֵזֶר וּלְהוֹעִיל לוֹ לִימֵי הַזִּקְנָה (אֲשֶׁר סִבּוֹת מוֹצְאוֹת לְמַרְבֶּה לְחַדֵּשׁ רֹעַ מִדּוֹתָיו כַּנִּזְכָּר לְעֵיל), לְפַנּוֹת לְפָנָיו הַדֶּרֶךְ לִכְבִישַׁת הַמִּדּוֹת, הוּא מַאֲמַר הַכָּתוּב <small>(מִשְׁלֵי כ"ב) </small> חָנֹךְ לַנַּעַר עַל פִּי דַּרְכּוֹ, (הַמֻּכְשָׁר לְפָנָיו, לְהָסִיר מִמֶּנּוּ אִוַּלְתּוֹ, כְּמַאֲמַר הַכָּתוּב אִוֶּלֶת קְשׁוּרָה וְכו', לְמַעַן לֹא תִּהְיֶה הָאִוֶּלֶת לְמָסָךְ מַבְדִּיל, וְלַהֲבִיאוֹ לִבְחִינַת תִּקּוּן הַמִּדּוֹת, וּבְזֹאת) גַּם כִּי יַזְקִין (הַגַּם שֶׁלֹּא תִּהְיֶה אֶצְלוֹ בְּתוֹרַת קְנִיָּה כְּמוֹ שֶׁהָיְתָה בְּעֵת חִנּוּכוֹ, אָכֵן לְכָל הַפָּחוֹת) לֹא יָסוּר מִמֶּנָּה. וּבְקֹהֶלֶת <small>(י"ב)</small> וּזְכֹר אֶת בּוֹרְאֶךָ בִּימֵי בַּחוּרוֹתֶיךָ עַד אֲשֶׁר לֹא יָבוֹאוּ יְמֵי הָרָעָה, וְדָרְשׁוּ רַבּוֹתֵינוּ זַ"ל <small>(שַׁבָּת קנא:)</small> אֵלּוּ יְמֵי הַזִּקְנָה וְיַגִּיעוּ שָׁנִים אֲשֶׁר תֹּאמַר אֵין לִי בָּהֵם חֵפֶץ:
<b>אוּלַי</b> נוּכַל לְהַעֲמִיס הַדָּבָר בְּדִבְרֵי חֲכָמֵינוּ זַ"ל <small>(שַׁבָּת סג:)</small> אָמַר רַב הוּנָא מַאי דִּכְתִיב <small>(קֹהֶלֶת י"א)</small> שְׂמַח בַּחוּר בְּיַלְדוּתֶךָ וִיטִיבְךָ לִבְּךָ בִּימֵי בַּחוּרוֹתֶיךָ וְהַלֵּךְ בְּדַרְכֵי לִבְּךָ וּבְמַרְאֵה עֵינֶיךָ וְדַע כִּי עַל כָּל אֵלֶּה יְבִיאֲךָ הָאֱלֹהִים בְּמִשְׁפָּט, עַד כָּאן (עַד וְדַע כִּי עַל כָּל אֵלֶּה וְגוֹ') דִּבְרֵי יֵצֶר הָרָע, מִכָּאן וָאֵילָךְ דִּבְרֵי יֵצֶר טוֹב, כִּי רַבּוֹתֵינוּ זַ"ל אָמְרוּ <small>(בְּרָכוֹת כ"ד)</small> בְּכָל לְבָבְךָ בִּשְׁנֵי יְצָרֶיךָ בְּיֵצֶר טוֹב וּבְיֵצֶר רַע:
<b>וְיֵשׁ</b> לְבָאֵר הַדָּבָר, כִּי הַמְּחַבְּרִים יְכַנּוּ אֶת הַשֵּׂכֶל בְּשֵׁם יֵצֶר טוֹב, וְיֶתֶר כֹּחוֹת נַפְשׁוֹת הָאָדָם בְּשֵׁם יֵצֶר הָרָע (עַיֵּן חוֹבַת הַלְּבָבוֹת שַׁעַר עֲבוֹדַת אֱלֹהִים בִּשְׁאֵלוֹת וּתְשׁוּבוֹת הַשֵּׂכֶל עִם הַנֶּפֶשׁ), בֵּאוּר הַדָּבָר, כִּי הַשֵּׂכֶל לְכָל תַּכְלִית הוּא חוֹקֵר, לֹא יָשִׂים עֵין בִּינָתוֹ בְּקָרוֹב אֶל מַרְאֵה הַדָּבָר כִּי תַּאֲוָה הוּא לָעֵינַיִם, וְלֹא אֶל הֶרְגֵּשׁוֹ כִּי מָתוֹק הוּא לַחֵךְ, רַק מֵרָחוֹק הוּא צוֹפֶה אֶל תַּכְלִיתוֹ, אִם יָשָׁר הוּא אָז מֵרֵאשִׁיתוֹ יִשְׁפֹּט הַשֵּׂכֶל עָלָיו לְהַחֲזִיק בּוֹ, וְכֹחוֹת נֶפֶשׁ הָאָדָם, זֶה דַּרְכָּם כֶּסֶל לָמוֹ לַחֲזֹוֹת מִקָּרוֹב, וְאֶת אֲשֶׁר יִנְעַם לְהַחוּשִׁים יַקְרִיבוּ אֶל נַפְשָׁם, אַף כִּי מָרָה תִּהְיֶה בָּאַחֲרוֹנָה, וְכַאֲשֶׁר כָּל מַעֲשֵׂה הָאָדָם יָבִיא הָאֱלֹהִים בַּמִּשְׁפָּט, אִם טוֹב וְאִם רַע, עַל כֵּן שׁוֹפֵט שֵׂכֶל הַיָּשָׁר לִשְׁמֹר כָּל מוֹצָא פִּי ה' זֶהוּ יֵצֶר טוֹב, אָכֵן כֹּחוֹת נֶפֶשׁ הָאָדָם, יִמְשְׁכוּ בְּרִשְׁתָּם אֶת הֶעָרֵב לִשְׁעָתוֹ, גַּם לְהַמְרוֹת נֶגֶד ה', זֶהוּ יֵצֶר הָרָע, וּכְשֶׁהָאָדָם בְּמַצַּב כְּבִישַׁת הַמִּדּוֹת וְתַאֲו‍ֹת כֹּחוֹת נַפְשׁוֹ עַל יְדֵי הַשֵּׂכֶל הַמַּכְבִּישָׁם, נִקְרָא עוֹבֵד ה' בְּיֵצֶר טוֹב הוּא הַשֵּׂכֶל. וּכְשֶׁהוּא בְּמַצָּב תִּקּוּן הַמִּדּוֹת וְתַאֲו‍ֹת כֹּחוֹת נַפְשׁוֹ, עַד אֲשֶׁר לֹא יַחְפְּצוּ רַק אֶת אֲשֶׁר ה' דּוֹרֵשׁ מֵאִתָּם, נִקְרָא עוֹבֵד ה' בְּיֵצֶר הָרָע, הֵם כֹּחוֹת הַנַּפְשִׁיּוֹת אֲשֶׁר עַצְמוּתָם לְרֹעַ, וְהָאָדָם תִּקְּנָם לְמֶתֶק מְרִירוּתָם לְהָפְכָם לְטוֹב, זֶהוּ בִּשְׁנֵי יְצָרֶיךָ בְּיֵצֶר טוֹב וּבְיֵצֶר רַע, בִּכְבִישַׁת הַמִּדּוֹת וּבְתִקּוּן הַמִּדּוֹת (כַּנִּזְכָּר לְעֵיל):
<b>וְהָאָדָם</b> בְּבַחֲרוּתוֹ הַיְסוֹד לְחַפֵּשׂ בְּחִינַת תִּקּוּן הַמִּדּוֹת, עַד שֶׁיִּהְיוּ כֹּחוֹת נַפְשׁוֹ נִמְשָׁכִים רַק אֶל הַצֶּדֶק וְהַיָּשָׁר, וְאָז הוּא בְּשִׂמְחָה, כְּמַאֲמַר הַכָּתוּב <small>(קֹהֶלֶת י"א)</small> שְׂמַח בַּחוּר בְּיַלְדוּתֶךָ וְגוֹ' וַהֲלֹךְ בְּדַרְכֵי לִבֶּךָ וּבְמַרְאֵה עֵינֶיךָ, זֶהוּ לְהִשְׁתַּמֵּשׁ בַּכֹּחוֹת הַנַּפְשִׁיּוֹת אֲשֶׁר דַּרְכָּם לַחֲזוֹת בְּקָרוֹב, וְהוּא מַאֲמָרָם זַ"ל, עַד כָּאן דִּבְרֵי יֵצֶר הָרָע, הַיְנוּ עִנְיַן מַצַּב הָאָדָם בְּעֵת בַּחֲרוּתוֹ, לִרְאוֹת שֶׁיִּהְיוּ מִדּוֹתָיו מְתֻקָּנוֹת וּפְעֻלּוֹתָיו עַל פִּי כֹּחוֹת נַפְשׁוֹ הַמְכֻנִּים בְּשֵׁם יֵצֶר הָרָע, מִכָּאן וָאֵילָךְ יְמֵי הָעֲמִידָה, אֲשֶׁר אָז הַיְסוֹד לַהֲלֹךְ לְרוּחַ הַשֵּׂכֶל הַצּוֹפֶה לְמֵרָחוֹק, וְלִכְבֹּשׁ כֹּחוֹת נַפְשׁוֹ, וְלֵידַע כִּי עַל כָּל אֵלֶּה יְבִיאֶנּוּ הָאֱלֹהִים בַּמִּשְׁפָּט, הֵמָּה דִּבְרֵי יֵצֶר טוֹב בְּחִינַת הַשֵּׂכֶל:
<b>אָכֵן</b> בְּנֵי עֲלִיָּה, הֵמָּה אֲשֶׁר גַּם בִּימֵי הָעֲמִידָה וְהַזִּקְנָה רַב חֵילָם לְתַקֵּן מִדּוֹתֵיהֶם וּתְכוּנַת נַפְשׁוֹתָם, עַד אֲשֶׁר תָּקֵל לָהֶם גַּם עֹל הַזְּמַנִּי (אֲשֶׁר עַל פִּי רֹב גֹּדֶל הַכְּבֵדוּת מֵחֶסְרוֹן תִּקּוּן הַמִּדּוֹת וּתְכוּנַת הַנֶּפֶשׁ) לְחַיֵּי הַגּוּף וְחַיֵּי הַנֶּפֶשׁ, וְאָז אִם לִפְעָמִים לְעִתִּים רְחוֹקוֹת יָבוֹאוּ לְהֶכְרֵחַ בְּחִינַת כְּבִישַׁת הַיֵּצֶר יִכְבַּד הַדָּבָר לִפְנֵיהֶם, יַעַן חָלְפוּ עִדָן עִדָנִים אֲשֶׁר לֹא הִשְׁתַּמְּשׁוּ בָּהּ (כַּנִּזְכָּר לְעֵיל):
<b>וּבָזֶה</b> יְבֹאַר מַאֲמַר חֲזַ"ל <small>(מִדְרַשׁ רַבָּה בְּרֵאשִׁית פָּרָשָׁה נ"ט)</small> וְה' בֵּרַךְ אֶת אַבְרָהָם בַּכֹּל וְכוּ' בַּכֹּל שֶׁהִשְׁלִיטוֹ בְּיִצְרוֹ וְכוּ', וַיֹּאמֶר אַבְרָהָם אֶל עַבְדּוֹ וְכוּ' הַמּוֹשֵׁל בְּכָל אֲשֶׁר לוֹ, שֶׁהָיָה שַׁלִּיט בְּיִצְרוֹ כְּמוֹתוֹ, הַדָּבָר מַפְלִיא לֵאמֹר שֶׁהָיְתָה לֶאֱלִיעֶזֶר הַמַּדְרֵגָה אֲשֶׁר בָּאָה לְאַבְרָהָם בִּבְחִינַת בְּרָכָה, וּלְפִי הַנִּזְכָּר לְעֵיל יֵשׁ לְפָרֵשׁ שֶׁמַּדְרֵגַת אֱלִיעֶזֶר הָיְתָה בְּחִינַת גִּבּוֹר כּוֹבֵשׁ אֶת יִצְרוֹ, כִּי אָמַר שָׁם בַּמִּדְרָשׁ לְהַלָּן, וַיֹּאמֶר אֵלָיו הָעֶבֶד, הַדָּא הוּא דִּכְתִיב <small>(הוֹשֵׁעַ י"ב)</small> כְּנַעַן בְּיָדוֹ מֹאזְנֵי מִרְמָה לַעֲשֹׁק אָהֵב, כְּנַעַן זֶה אֱלִיעֶזֶר, בְּיָדוֹ מֹאזְנֵי מִרְמָה שֶׁהָיָה יוֹשֵׁב וּמַשְׁקִיל אֶת בִּתּוֹ רְאוּיָה הִיא אוֹ אֵינָהּ רְאוּיָה, לַעֲשֹׁק אָהֵב לַעֲשֹׁק אֲהוּבוֹ שֶׁל עוֹלָם זֶה יִצְחָק, אָמַר אוּלַי לֹא תֹּאבֶה הַנַּעֲרָה וְכוּ' וְאֶתֵּן לוֹ אֶת בִּתִּי כוּ', כִּי מִי שֶׁזָּכָה לְמַעֲלַת תִּקּוּן הַיֵּצֶר, אֵין בְּיָדוֹ כְּלָל עִנְיְנֵי הַיֵּצֶר וְהַשְׁחָתַת הַמִּדוֹת וְאֵינוֹ אוֹהֲבֵם. אָכֵן מִי שֶׁלֹּא בָּא רַק לִבְחִינַת כְּבִישַׁת הַיֵּצֶר, תַּאֲוַת יִצְרוֹ בְּיָדוֹ הִיא וְאוֹהֲבָהּ, אֶלָּא שֶׁכּוֹבְשָׁהּ:
<b>גַּם</b> מִי שֶׁלֹּא בָּא לִבְחִינַת תִּקּוּן הַמִּדּוֹת, הַגַּם שֶׁיְּפַלֵּס דַּרְכּוֹ כְּמַאֲמַר הַכָּתוּב <small>(מִשְׁלֵי ד')</small> פַּלֵּס מַעְגַּל רַגְלֶיךָ וְכָל דְּרָכֶיךָ יִכּוֹנוּ, בְּכָל זֹאת הַטָּעוּת כָּרוּךְ בַּעֲקֵבָיו לִמְאֹד, כִּי תַּאֲוַת כֹּחוֹת הַנַּפְשִׁיּוֹת מַטִּילוֹת אַרְסָן בְּכֹחַ הַשֵּׂכֶל לְעַוֵּר עֵינֵי פִּקְּחִים:
<b>זֶהוּ</b> מַאֲמַר הַמִּדְרָשׁ, בְּיָדוֹ מֹאזְנֵי מִרְמָה, שֶׁהָיָה יוֹשֵׁב וּמַשְׁקִיל אֶת בִּתּוֹ רְאוּיָה הִיא אוֹ אֵינָהּ רְאוּיָה, כִּי בְּוַדַּאי אֱלִיעֶזֶר שֶׁהָיָה שַׁלִּיט בְּיִצְרוֹ, לֹא יָשִׂים פָּנָיו לְדַבֵּר דִּבּוּר קַל טֶרֶם יִתְיַשֵּׁב וְיִשְׁקֹל בְּדַעְתּוֹ אִם כָּשֵׁר הַדָּבָר, אָכֵן מֹאזְנַיִם שֶׁלּוֹ מֹאזְנֵי מִרְמָה הֵמָּה, יַעַן לֹא הָיָה רַק שַׁלִּיט בְּיִצְרוֹ, וְהַשֶּׁקֶר, הוּא הַמִּרְמָה, בְּלִי חֵפֶץ תְּעַטְּרֵהוּ, וְהָאֱמֶת עֵדֶן מֵרָחוֹק תַּעֲמֹד. נִמְצָא לְפִי זֶה. הַגַּם שֶׁבְּכַמּוּת הָיָה אֱלִיעֶזֶר שַׁלִּיט בְּיִצְרוֹ כְּמוֹ אַבְרָהָם, אָכֵן בְּאֵיכוּת גָּדְלָה בְּחִינַת שְׁלִיטַת הַיֵּצֶר שֶׁל אַבְרָהָם לְמַעְלָה הַרְבֵּה, יַעַן הָיָה בִּבְחִינַת תִּקּוּן הַיֵּצֶר, וְהַכְּבִישָׁה, הִיא הַשְּׁלִיטָה, יִקְרֶה לְפָנָיו לִמְאֹד לְמוֹצְאָהּ (כַּנִּזְכָּר לְעֵיל) וּבָאָה לוֹ בִּבְחִינַת בְּרָכָה:
<b>וְהִנֵּה</b> שְׁנֵי מִינֵי תִּקּוּן הַיֵּצֶר הֵמָּה, הָאֶחָד, לְתַקֵּן כֹּחוֹת הַנַּפְשִׁיּוֹת אֲשֶׁר לֹא יִכְסְפוּ רַק הַטּוֹב הַנִּדְרָשׁ עַל פִּי שֵׂכֶל הַיָּשָׁר (אֲשֶׁר לֹא נִשְׁחַת וְנֶאֱסַר תַּחַת כֹּחוֹת נַפְשׁוֹ, אֲשֶׁר עַל פִּי הָרֹב נְטִיָּתָם לְרֹעַ), וְהַשֵּׁנִי, לְהַעֲלוֹתָם לְמַדְרֵגָה נִשָּׂאָה הַגָּבֹהַּ לְמַעְלָה מֵאֵת אֲשֶׁר יַקִּיף שֵׂכֶל הָאֱנוֹשִׁי. וְכִמְעַט כָּל יְסוֹד מִדַּת הָעֲנָוָה (הַגְּדוֹלָה מִכֻּלָּן, לְרַבִּי יְהוֹשֻׁעַ בֶּן לֵוִי בְּמַסֶּכֶת עֲבוֹדָה־זָרָה כ:) הִיא בְּחִינָה לְמַעְלָה מִשֵּׂכֶל הָאֱנוֹשִׁי <sup class="footnote-marker">*)</sup><i class="footnote">עַיֵּן מַסֶּכֶת דֶּרֶךְ אֶרֶץ זוּטָא (פֶּרֶק ב') וְזֶה לְשׁוֹנָם אִם הֲטִיבוֹתָ הַרְבֵּה יִהְיֶה בְּעֵינֶיךָ מְעַט כוּ' וְאִם הֱטִיבְךָ מְעַט יִהְיֶה בְּעֵינֶיךָ הַרְבֵּה, אַל תֹּאמַר בִּשְׁבִיל מַעֲשַׂי הַהֲגוּנִים כוּ'. וְאִם הֲרֵעוֹתָ מְעַט יִהְיֶה בְּעֵינֶיךָ הַרְבֵּה כוּ'. אִם הֲרֵעוּךָ הַרְבֵּה יִהְיֶה בְּעֵינֶיךָ מְעַט כוּ' עַיֵּן שָׁם. וְעַיֵן חוֹבַת הַלְּבָבוֹת שַׁעַר הַכְּנִיעָה פֶּרֶק י', וְזֶה לְשׁוֹנוֹ וְשָׁאֲלוּ אֶחָד מִן הַחֲכָמִים בַּמֶּה הָיִיתָ אָדוֹן לְכָל בְּנֵי דּוֹרְךָ. אָמַר מִפְּנֵי שֶׁלֹּא פָּגַעְתִּי אֶחָד מֵהֶם שֶׁלֹּא רָאִיתִי לוֹ מַעֲלָה יְתֵרָה עָלַי, כִּי אִם הָיָה יוֹתֵר חָכָם מִמֶּנִּי, הָיִיתִי אוֹמֵר הוּא יְרֵא אֱלֹהִים יוֹתֵר מִמֶּנִּי, לְיִתְרוֹן חָכְמָתוֹ עַל חָכְמָתִי. וְאִם קָטָן מִמֶּנִּי בְּחָכְמָה, אֹמַר כִּי חֶשְׁבּוֹנוֹ יִהְיֶה קַל מֵחֶשְׁבּוֹנִי בְּיוֹם הַדִּין, מִפְּנֵי שֶׁאֲנִי עוֹבֵר בְּמֵזִיד וְהוּא עוֹבֵר בְּשׁוֹגֵג. וְאִם יִהְיֶה גָּדוֹל מִמֶּנִּי בְּיָמִים, אֹמַר כִּי זְכֻיּוֹתָיו רַבִּים מִזְּכֻיּוֹתַי מִפְּנֵי שֶׁקִּדְּמַנִי בָּעוֹלָם, וְאִם יִהְיֶה קָטָן מִמֶּנִּי, אֹמַר כִּי עֲו‍ֹנוֹתָיו מְעַטִּים מֵעֲו‍ֹנוֹתַי כוּ'. וְאִם יִהְיֶה יוֹתֵר עָשִׁיר מִמֶּנִּי, אֹמַר כִּי מָצְאָה יָדוֹ בְּעָשְׁרוֹ לַעֲבֹד הַבּוֹרֵא יוֹתֵר מִמֶּנִּי, וְאִם יִהְיֶה דַּל יוֹתֵר מִמֶּנִּי. אַר כִּי הוּא דַּכָּא וְכוּ' וְהוּא טוֹב מִמֶּנִּי, וְלֹא זַזְתִּי כוּ' וּלְהִכָּנַע לָהֶם, עַיֵּן שָׁם. וְאֵין זֹאת דַּרְכֵי הַשֵּׂכֶל הַיָּשָׁר הַמַּשְׁקִיף לְכָל צַד וְנוֹתֵן גִּדְרוֹ שֶׁל כָּל דָּבָר לְפִי עֶרֶךְ אֵיכוּת הַרְכָּבַת כֹּחוֹתָיו, וְלֹא לְהַשְׁקִיף עַל עִנְיָן פְּרָטִי לְהַעֲלוֹת הַדָּבָר אוֹ לְהַמְעִיטוֹ, וְאֵינָם אֶלָּא רַעְיוֹנוֹת נִשְׂגָּבוֹת מִדַּרְכֵי הַשֵּׂכֶל, אֲשֶׁר מְחֻיָּבִים אֲנַחְנוּ לִקְנוֹת מִדּוֹת הָעֲנָוָה הַנִּרְצֵית.</i>. כִּי מֹשֶׁה רַבֵּנוּ עָלָיו הַשָּׁלוֹם הֵעִיד עָלָיו הַכָּתוּב <small>(בַּמִּדְבָּר י"ב)</small> כִּי הָיָה עָנָו מִכָּל הָאָדָם וְכוּ' (וְהוּא עֲנָוָה שֶׁבֵּין אָדָם לַחֲבֵרוֹ כְּסִגְנוֹן הַכָּתוּב), וְהוּא הָיָה גָּדוֹל וְנַעֲלֶה עַל כָּל בְּנֵי דּוֹרוֹ. וְאָמְרוּ רַבּוֹתֵינוּ זַ"ל <small>(נִדָּה ל:)</small> וַאֲפִלּוּ הָעוֹלָם כֻּלּוֹ אוֹמְרִים לְךָ צַדִּיק אַתָּה הֱיֵה בְּעֵינֶיךָ כְּרָשָׁע עַיֵּן שָׁם, הַכֹּל דָּבָר שֶׁאֵין הַשֵּׂכֶל מְחַיְּבוֹ. וּמֵאַיִן תִּוָּלֵד כָּל אֵלֶּה הֲלֹא כָּל כֹּחַ קְנִיַּת הַמַּדְרֵגוֹת וְהַמַּעֲלוֹת תָּלוּי בְּשֵׂכֶל הָאָדָם, (יִתְרוֹנוֹ עַל בַּעֲלֵי הַחַיִּים אֲשֶׁר אֵין לָמוֹ לְהַעֲלוֹתָם מַעֲלָה מֵאֲשֶׁר הָטְבְּעוּ), וְאֵיךְ יַעֲלֶה לְמַעְלָה מִשִּׂכְלוֹ:
<b>אָכֵן</b> נוֹדַע, כִּי שְׁנֵי מִינֵי דִּבּוּר וּמַחֲשָׁבָה הֵמָּה, שִׂכְלִי וְהִתְפַּעֲלִי. בַּשִּׂכְלִי יִשְׁתַּוּוּ כָּל בְּנֵי הָאָדָם, לֹא כֵן הַהִתְפַּעֲלִי אֵין אָדָם דּוֹמֶה לַחֲבֵרוֹ. גַּם בְּמַצָּב וּתְכוּנָה אַחַת יִפָּרְדוּ, מִסִּבַּת מֶזֶג טִבְעָם הַשּׁוֹנֶה (אִם מִלֵּדָה וְהַקְּנִיָּה מֵאֲחֵרִים בְּהִתְעָרְבוֹ עִמָּהֶם, אוֹ הַהֶרְגֵּל וְהַלִּמּוּד לְיַשֵּׁר כֹּחוֹת הַנֶּפֶשׁ). לָזֹאת גַּם בָּאָדָם הַפְּרָטִי מִפְּאַת הִשְׁתַּנּוּת מִזְגּוֹ, גַּם הִתְפַּעֲלִיּוּתוֹ לֹא תִּשְׁוֶה בְּכָל עֵת. וְכָל זֶה הוּא רַק הִשְׁתַּנּוּת דִּמְיוֹנִית בְּהַהִתְפַּעֲלוּת. (לֹא אֲמִתִּית, רַק בְּהַסִּבָּה הַהִשְׁתַּנּוּת אֲמִתִּית), וּמִכָּל שֶׁכֵּן כַּאֲשֶׁר הַמֶּזֶג יִהְיֶה שָׁוֶה בִּשְׁנֵי הָעִתִּים, רַק הָעִנְיָן, הַמְעוֹרֵר אֶת הַהִתְפַּעֲלוּת יִשְׁתַּנֶּה, אֲבָל הַשֵּׂכֶל יִשְׁוֶה בְּכָל עֵת, אֵינֶנּוּ תָּלוּי בְּמֶזֶג וְלֹא בְּעִנְיָן וְדָבָר, לְזֹאת כַּאֲשֶׁר לֹא יִשְׁתַּוּוּ שְׁנֵי בְּנֵי אָדָם בְּדָבָר שִׂכְלִי, (אִם שֶׁגַּם זֹאת נוֹלַד לָרֹב מִשִּׁנּוּי הַמֶּזֶג וְעִנְיָן מְעוֹרֵר), נֹאמַר שֶׁהָאֶחָד טָעָה, לֹא כֵן בַּהִתְפַּעֲלוּת, שְׁנֵיהֶם כֵּנִים וּנְכוֹחִים בְּהִתְפַּעֲלוּת, לְפִי קִשּׁוּר הַמְסוֹבֵב בְּסִבָּתוֹ, (כִּי זֶה גֶּדֶר אֲמִתַּת הַמְסוֹבֵב בִּהְיוֹת הוֹלֵךְ בְּמִישׁוֹר לְרַגְלֵי סִבָּתוֹ). כֵּן גַּם בְּאָדָם פְּרָטִי, אִם לֹא יִשְׁתַּוֶּה שִׂכְלוֹ בְּאֵיזֶה עִנְיָן בִּשְׁנֵי עִתִּים, נֹאמַר שֶׁבְּוַדַּאי בְּפַעַם אַחַת טָעָה (עַל פִּי הֶקֵּשׁ הַסְּתִירָה וְהַחִלּוּף), לֹא כֵן בַּהִתְפַּעֲלוּת, אֵין סְתִירָה בָּהּ בִּבְחִינַת עַצְמוּתָהּ, כִּי שְׁנֵיהֶם אֲמִתִּים, (רַק בִּבְחִינַת סִבָּתָם מֵהַמֶּזֶג אוֹ שִׁנּוּי בְּסִבַּת דָּבָר הַמְעוֹרֵר):
<b>לְפִי</b> זֶה, הַשֵּׂכֶל בְּחִינָה קַיֶּמֶת, לֹא תִּפֹּל תַּחַת הַתְּמוּרָה וְהַחִלּוּף. וְכַאֲשֶׁר יִמְצָא הָאָדָם מוֹפֵת אוֹ רְאָיָה (לְפִי דַּרְכֵי הַחָכְמָה לְמִינֵיהֶם) לְשַׁנּוֹת דְּבַר שֵׂכֶל, נִקְרָא שִׁנּוּי רַק בְּדִמְיוֹן וְלֹא בְּשֵׂכֶל, כִּי הָאֶחָד טָעוּת וְדָבָר בָּטֵל. לֹא כֵן הַהִתְפַּעֲלוּת, הִיא רַק בְּחִינָה לִשְׁעָתָהּ לְפִי עִנְיָנָהּ:
<b>אוּלַי</b> הוּא בִּכְלַל מַאֲמַר רַבּוֹתֵינוּ זַ"ל <small>(שַׁבָּת י')</small> רָבָא חֲזִי לְרַב הַמְנוּנָא דְּקָא מַאֲרִיךְ בִּצְלוֹתָא, אָמַר מַנִּיחִין חַיֵּי עוֹלָם (תּוֹרָה) וְעוֹסְקִין בְּחַיֵּי שָׁעָה. כִּי גֶּדֶר הַתּוֹרָה הוּא, בַּשֵּׂכֶל הַמֻּפְשָׁט מִכָּל רָצוֹן וְהִתְפַּעֲלוּת הַנֶּפֶשׁ. (כַּמְבֹאָר בַּהַקְדָּמָה לְסֵפֶר הַתְּבוּנָה אֲשֶׁר הוֹצֵאתִי לָאוֹר בִּשְׁנַת תרכ"ב), אֲבָל הַתְּפִלָּה, יְסוֹדָהּ הִתְפַּעֲלוּת הַנֶּפֶשׁ לִשְׁעָתָהּ, כְּמַאֲמַר רַבּוֹתֵינוּ זַ"ל <small>(תַּעֲנִית ב')</small> וּלְעָבְדוֹ בְּכָל לְבַבְכֶם, אֵיזוֹ עֲבוֹדָה שֶׁהִיא בַּלֵּב הֱוֵי אוֹמֵר זוֹ תְּפִלָּה, לְזֹאת, הַתְּפִלָּה, הִיא חַיֵּי שָׁעָה, וְהַתּוֹרָה חַיֵּי עוֹלָם בְּחִינָה נִצֶּבֶת:
<b>הֶעָרָה</b>
<b>וּבְכָל</b> זֹאת, הָאָדָם בַּאֲשֶׁר הוּא אָדָם, אִם כִּי בְּיָדוֹ וְכֹחוֹ לְהַפְשִׁיט שִׂכְלוֹ מֵהִתְפַּעֲלוּת כֹּחוֹת נַפְשׁוֹ, עַד אֲשֶׁר יִהְיוּ כֹּחוֹת נַפְשׁוֹ הוֹזִים שׁוֹכְבִים (בְּלִי הִתְעוֹרְרוּת, לְמַעַן לֹא יִפְרְצוּ בַּכֹּחַ הַשִּׂכְלִי לְהַטּוֹתוֹ <sup class="footnote-marker">*)</sup><i class="footnote">לָזֹאת הָעִיּוּן בִּדְבַר הַמִּדּוֹת, כִּמְעַט בִּלְתִּי אֶפְשָׁר לְטַהֵר הַשֵּׂכֶל לְגַמְרֵי וּלְהַפְשִׁיטוֹ מִכֹּחוֹת הַנַּפְשִׁיּוֹת, יַעַן כִּי מִתְעוֹרְרִים הֵמָּה מֵהָעִיּוּן וְהַמַּחֲשָׁבָה בָּהֶם, לָזֹאת בְּסוּג הַמְפֻרְסָמוֹת, יָבוֹא דָּבָר שִׂכְלִי מְשֻׁתָּף מְעַט עִם כֹּחוֹת הַנֶּפֶשׁ, גֶּדֶר טוֹב וְרַע. לָכֵן אֵצֶל הַמַּלְאָכִים שֶׁהֵם בְּחִינַת שִׂכְלִי בְּלִי שִׁתּוּף עִם כֹּחוֹת הַנֶּפֶשׁ, עַל כֵּן הַכָּרָתָם בְּטוֹב וְרַע בְּסוּג אֱמֶת וְשֶׁקֶר יִכָּנֵס (רָאִיתִי בְּחָפְזָה בַּעֲקֵדַת יִצְחָק שַׁעַר י', וְאוּלַי בָּזֶה סָרָה תְּלוּנָתוֹ, עַיֵּן שָׁם), וְהוּא מַאֲמַר הַכָּתוּב (שְׁמוּאֵל־ב' י"ד, י"ז) כִּי כְּמַלְאַךְ אֱלֹהִים כֵּן אֲדוֹנִי הַמֶּלֶךְ לִשְׁמֹעַ טוֹב וְרַע, וְהוּבָא בַּעֲקֵדַת יִצְחָק שָׁם), כִּי אָמְרוּ רַבּוֹתֵינוּ זַ"ל (שַׁבָּת דַּף י') כָּל דַּיָּן שֶׁדָּן דִּין אֱמֶת לַאֲמִתּוֹ וְכוּ'. וְיֵשׁ לְבָאֵר כִּי שְׁבִילֵי הָאֱמֶת הוֹלְכִים אַחֲרֵי דַּרְכֵי הַחָכְמָה לְעִיּוּנִים, אֲשֶׁר נוֹדָע כִּי נֶחֱלָקִים הֵמָּה, יֵשׁ אֲשֶׁר נֶאֱסָרִים בְּמַאֲסַר הַמּוֹפֵת הַבָּרוּר עַל פִּי דַּרְכֵי הֶקֵּשׁ הַהֶגְיוֹנִי, וְיֵשׁ אֲשֶׁר בִּרְאָיוֹת וְהוֹכָחוֹת תִּבָּחֵן אֲמִתָּתָם וְתִתְרַחֵב יְדִיעָתָם לְהוֹצִיא דָּבָר מִדָּבָר, וְיֵשׁ אֲשֶׁר רַק בְּשִׁקּוּל הַדַּעַת הַיְשָׁרָה יוּסְדוּ. וּבָהֶם יִתְפָּאֵר כָּל אֱנוֹשׁ לֵאמֹר, אָנֹכִי הָרוֹאֶה וְלִי נִגְלוּ תַּעֲלוּמוֹת חָכְמָה, וּבֶאֱמֶת לֹא כֵן הַדָּבָר, הָאִישׁ אֲשֶׁר חָנַן לוֹ ה' יִתְבָּרַךְ דֵּעָה וְהַשְׂכֵּל לִמְצֹא דַּרְכֵי הַמּוֹפֵת, כֵּן גַּם בְּדַרְכֵי הָרְאָיוֹת יָדָיו רַב לוֹ (בְּלִי לְדַמּוֹת וּלְקָרֵב אֶת הַמְרֻחָקִים) אֲשֶׁר לָזֹאת גַּם שִׁקּוּל דַּעְתּוֹ הִיא הַיְשָׁרָה, וּלְאוֹרוֹ רַבִּים יִמָּשְׁכוּ, וְלֹא רְחוֹקָה הִיא לְהַלְבִּישׁ בָּזֶה שְׁאֵלַת סָבָא דְּבֵי אַתּוּנָא לְרַבִּי יְהוֹשֻׁעַ בֶּן חֲנַנְיָא (בְּכוֹרוֹת דַּף ח' עַמּוּד ב') מְצִיעָתֵיהּ דְּעַלְמָא הֵיכָא, זְקָפָהּ לְאֶצְבַּעְתֵּיהּ, אָמַר לוֹ הָכָא, אָמַר לוֹ וּמִי יֵימַר אַיְתוּ אַשְׁלֵי וּמְשָׁחוּ וְכוּ'. כִּי הָרַמְבַּ"ם כָּתַב בְּרֵישׁ הִלְכוֹת דֵּעוֹת. שֶׁצָּרִיךְ הָאָדָם לְהִתְנַהֵג בַּדֶּרֶךְ הַמְמֻצָּע עַיֵּן שָׁם. וּמִי יַגְבִּיל הַדָּבָר וְאַיֵּה הַחוֹזֶה לֵאמֹר, פֹּה הִיא הַנְּקֻדָּה הָאֶמְצָעִית, לֹא בְּמוֹפֵת וְאַף לֹא בִּרְאָיָה יוֹדֵעַ הַדָּבָר. כִּי אִם עַל פִּי שִׁקּוּל דַּעַת הַחֲכָמִים לְפִי מְקוֹמוֹ וּשְׁעָתוֹ. זֶהוּ מַאֲמָרָם מְצִיעָתָא דְּעַלְמָא הֵיכָא, רָצָה לוֹמַר הֵיאַךְ הַדֶּרֶךְ לֵידַע נָתִיב הַמְמֻצָּע. אָמַר לוֹ הָכָא, רָצָה לוֹמַר כְּפִי אֲשֶׁר תִּגְזֹר יַד שִׂכְלְכֶם, (יַעַן מַה, יַעַן חָזָק כְּחָכָם לְבָרֵר הַדְּבָרִים הַנִּתְלִים בְּמוֹפֵת אוֹ בִּרְאָיָה, לָכֵן גַּם בְּאֵלֶּה לָכֶם מִשְׁפַּט הַבְּחִירָה). אָמַר לוֹ וּמִי יֵימַר, כֵּיוָן שֶׁאֵין בְּיָדֵינוּ לְהָבִיא מוֹפֵת עַל מִשְׁפָּטֵנוּ וְהַשְׁעָרוֹתֵינוּ, אָמַר לוֹ אַיְתֵי אַשְׁלֵי וּמְשָׁחוּ. כִּי הַמּוֹפֵת לְבָרֵר הַדָּבָר, כְּמוֹ הַמְּדִידָה לֵידַע כַּמּוּת הַדָּבָר אֲשֶׁר אֵין לִטְעוֹת בָּהּ, וְהוֹאִיל וְאֵין לֵידַע דֶּרֶךְ הַמְמֻצָּע עַל יְדֵי הַמּוֹפֵת, תָּנוּחַ נֶפֶשׁ הָאָדָם בְּשִׁקּוּל דַּעַת הַחֲכָמִים, וְעַל פִּי חָכְמַת דִּבְרֵיהֶם יִתְנַהֵג:<br>וְאוּלַי עַל כַּיּוֹצֵא בָּזֶה אָמְרוּ (אָבוֹת פֶּרֶק ו') בֶּאֱמוּנַת חֲכָמִים, כִּי הַדָּבָר הַתָּלוּי בִּרְאָיָה, מַה הוּא עִנְיַן אֱמוּנָה, הֲלֹא הָרְאָיָה תִּתֵּן צְדָקָה, וְזֶה כְּלָל גָּדוֹל בְּדַרְכֵי הוֹרָאָה לִשְׁמֹר לַעֲשׂוֹת מוֹצָא פִּי גָּדוֹל בְּהוֹרָאָה, בִּבְחִינַת הָרְאָיוֹת וְהוֹכָחוֹת, וּלְבַטֵּל דַּעְתּוֹ נֶגְדּוֹ, אַף אִם דְּבָרָיו רַק מִשִּׁקּוּל הַדַּעַת יֵצְאוּ. וְהוּא מַאֲמַר רַבּוֹתֵינוּ זַ"ל (יְרוּשַׁלְמִי פֶּרֶק א' דִּבְרָכוֹת) נָבִיא וְזָקֵן לְמִי הֵן דּוֹמִין, לְמֶלֶךְ שֶׁשּׁוֹלֵחַ פַּלְמַטְרִין (שְׁלוּחִים) שֶׁלּוֹ לַמְּדִינָה, עַל אֶחָד מֵהֶן כָּתַב אִם אֵינוֹ מַרְאֶה לָכֶם חוֹתָם שֶׁלִּי אַל תַּאֲמִינוּ לוֹ, וְעַל אֶחָד מֵהֶם כָּתַב, אַף עַל פִּי שֶׁאֵינוֹ מַרְאֶה לָכֶם חוֹתָם שֶׁלִּי הַאֲמִינוּ לוֹ כוּ', כָּךְ בַּנָּבִיא כְּתִיב וְנָתַן אֵלֶיךָ אוֹת אוֹ מוֹפֵת, בְּרַם הָכָא עַל פִּי הַתּוֹרָה אֲשֶׁר יוֹרוּךָ, עַיֵּן שָׁם. כִּי אוֹת תּוֹרָה עַל הוֹכָחָה שֶׁיֵּשׁ לְבַעַל דִּין לַחֲלֹק עָלָיו, וּמוֹפֵת (לָרֹב) עַל רְאָיָה מֻכְרַעַת. וְהָרַמְבַּ"ם כָּתַב (פֶּרֶק ח' מֵהִלְכוֹת יְסוֹדֵי הַתּוֹרָה) וְזֶה לְשׁוֹנוֹ, מֹשֶׁה רַבֵּנוּ עָלָיו הַשָּׁלוֹם לֹא הֶאֱמִינוּ בּוֹ יִשְׂרָאֵל מִפְּנֵי הָאוֹתוֹת שֶׁעָשָׂה, שֶׁהַמַּאֲמִין עַל פִּי הָאוֹתוֹת. יֵשׁ בְּלִבּוֹ דֹּפִי, שֶׁאֶפְשָׁר שֶׁיַּעֲשֶׂה הָאוֹת בְּכִשּׁוּף כוּ', (וּבַמֶּה הֶאֱמִינוּ בּוֹ בְּמַעֲמַד הַר סִינַי שֶׁעֵינֵינוּ רָאוּ וְלֹא זָר וְאָזְנֵינוּ שָׁמְעוּ וְלֹא אַחֵר כוּ' עַיֵּן שָׁם). אַף עַל פִּי כֵן אוֹת הוּא בְּחִינַת רְאָיָה, וְזֶהוּ לִמְבִינֵי מַדָּע. אֲבָל לְרֹב הָעָם, צָרִיךְ מוֹפֵת, הוּא הוֹכָחָה נִצַּחַת, זֶהוּ וְנָתַן אֵלֶיךָ אוֹת, אוֹ אֲפִלּוּ יִהְיֶה בְּעֵינֶיךָ מוֹפֵת, אַל תִּשְׁמַע לְהַנָּבִיא לַעֲבֹד עֲבוֹדַת אֱלִילִים, אֲבָל בִּשְׁאָר מִצְו‍ֹת תִּשְׁמַע לוֹ גַּם עַל פִּי אוֹת, בְּחִינַת הָרְאָיָה, כְּמוֹ שֶׁכָּתַב הָרַמְבַּ"ם שָׁם. בְּרַם הָכָא עַל פִּי הַתּוֹרָה אֲשֶׁר יוֹרוּךָ, גַּם עַל פִּי שִׁקּוּל הַדַּעַת כִּדְאָמְרִינַן (סַנְהֶדְרִין פ"ח) אֲפִלּוּ הוּא אוֹמֵר מִפִּי הַשְּׁמוּעָה וְהֵן אוֹמְרִים כָּךְ הוּא בְּעֵינֵינוּ נֶהֱרָג, עַיֵּן שָׁם. עַל פִּי דַּרְכֵי עִיּוּנֵי הַחָכְמָה, תִּתְיַצֵּב גְּבוּל הָאֱמֶת, בַּל יַעְפִּיל הָאָדָם לַחְתֹּר תָּמִיד בְּדַרְכֵי הַמּוֹפֵת אַחַר הָאֱמֶת, כִּי אִם אֶת אֲשֶׁר נָתַן הָאֱלֹהִים לִבְנֵי אָדָם לַעֲנוֹת וְלַחֲקֹר, הִיא מַטְּרַת הָאֱמֶת. אֱמֶת תִּקָּרֵא, זֶה שְׁמָהּ וְזֶה זִכְרָהּ. כֵּן גַּם בִּדְבַר הַדִּין, אֲשֶׁר הָאֱמֶת יָקָר לִמְצֹא בָּהּ. מִסִּבַּת נְטִיַּת הַדַּעַת לְאַהֲבָה וּלְשִׂנְאָה וְכַיּוֹצֵא הַמְעַוֵּר עֵינֵי פִּקְחִים, וְאַף אִם יִשְׁמֹר הָאָדָם דַּרְכוֹ לְהִזָּהֵר מִכָּל חֲשַׁשׁ נְגִיעַת הַדַּעַת (עַיֵּן כְּתֻבּוֹת דַּף ק"ה עַמּוּד ב'), בְּכָל זֹאת מִי יִתֵּן קַו וּמִשְׁקֹלֶת לְדַרְכֵי הַנְּטִיָּה, הֲלֹא זֶה דֶּרֶךְ כֹּחַ נֶפֶשׁ הָאָדָם לִקְשֹׁר חֶבֶל בְּחֶבֶל, נֵימָא בְּנֵימָא, הַרְכָּבַת רַעְיוֹנוֹת וַהֲבָלִים הַרְבֵּה, לְהוֹצִיא פְּרִי עָמָל מִבְּלִי אֲשֶׁר יִמְצָא הָאָדָם רֵאשִׁית סִבָּתוֹ. אֲשֶׁר אוּלַי לָזֶה הִזְהִירוּ רַבּוֹתֵינוּ זַ"ל (סַנְהֶדְרִין דַּף ז'), לְעוֹלָם יִרְאֶה דַּיָּן עַצְמוֹ כְּאִלּוּ חֶרֶב מֻנַּחַת לוֹ בֵּין יַרְכוֹתָיו וְגֵיהִנֹּם פְּתוּחָה לוֹ מִתַּחְתָּיו עַיֵּן שָׁם, וְלֹא הִזְהִירוּ כֵּן בְּטַרְפְּתָא (סִפּוּר רַב אָשִׁי הַמֻּזְכָּר שָׁם) יַעַן כִּי בַּדִּין, הַנְּטִיָּה עֲלוּלָה לִמְאֹד:<br>בְּכָל זֹאת אִם יָשִׂים הָאָדָם לִבּוֹ וְנַפְשׁוֹ לְטַהֵר מַחֲשַׁבְתּוֹ עַל פִּי יְדִיעָתוֹ, הִיא הִיא רְדִיפַת הַצֶּדֶק אֲשֶׁר ה' דּוֹרֵשׁ, זֶהוּ לַאֲמִתָּתוֹ (שֶׁל דִּין), מַה שֶּׁהוּא גֶּדֶר הָאֱמֶת אֵצֶל דִּין. וְאוּלַי הוּא מַאֲמַר הַיְרוּשַׁלְמִי (רֵישׁ סַנְהֶדְרִין) רַבִּי יוֹסִי בֶּן חֲלַפְתָּא אַתּוּן תְּרֵין בַּר נַשׁ מִידוּן קוּמוֹי, אָמַר לוֹ עַל מְנָת שֶׁתְּדִינֵנוּ דִּין תּוֹרָה אָמַר לוֹן אֲנִי אֵינִי יוֹדֵעַ דִּין תּוֹרָה, עַיֵּן שָׁם. כִּי גֶּדֶר הַתּוֹרָה הוּא בְּחִינַת שֵׂכֶל בְּלִי נְטִיַּת הָרָצוֹן כְּלָל (כַּנִּזְכָּר לְעֵיל), מַה שֶּׁרָחוֹק לְהִמָּצֵא בַּדִּין, כִּי מִי יַעֲרֹךְ נְטִיַּת הַנֶּעְלָמוֹת, לָזֹאת לְהַפְלָגַת יִרְאָתוֹ, חָשַׁשׁ אוּלַי לֹא מִלֵּא חוֹבָתוֹ:<br>וְאוּלַי הַדָּבָר בִּכְלַל מַאֲמַר חֲכָמֵינוּ זַ"ל (סַנְהֶדְרִין ו' עַמּוּד ב') שֶׁמָּא יֹאמַר הַדַּיָּן מַה לִּי בַּצַּעַר הַזֶּה, תַּלְמוּד לוֹמַר וְעִמָּכֶם בִּדְבַר הַמִּשְׁפָּט, אֵין לוֹ לַדַּיָּן אֶלָּא מַה שֶּׁעֵינָיו רוֹאוֹת, עַיֵּן שָׁם. כִּי לְאַחַר טָהֳרַת מַחֲשַׁבְתּוֹ, אֵינוֹ בָּטוּחַ אִם לֹא יַד כֹּחוֹת נַפְשׁוֹ בָּאֶמְצַע. וְהוּא מַה שֶּׁעֵינָיו רוֹאוֹת (עַיֵּן לְעֵיל), וְעִמּוֹ הוּא הַמִּשְׁפָּט בְּהַרְכָּבַת כֹּחוֹת נַפְשׁוֹ הַפְּרָטִית. לֹא עַל יְדֵי הַשֵּׂכֶל הַפָּשׁוּט אֲשֶׁר הוּא כְּלָלִי:<br>אָכֵן מִשְׁפְּטֵי הַמֶּלֶךְ בִּהְיוֹתוֹ נַעֲלֶה מִכָּל הָעָם, מִשְׁפָּטָיו בְּגֶדֶר הָאֱמֶת, הַמּוֹפֵת יָבִיאוּ, אֱמֶת הָאֲמִתִּי. זֶהוּ, כִּי כְּמַלְאַךְ אֱלֹהִים כֵּן אֲדוֹנִי הַמֶּלֶךְ לִשְׁמֹעַ טוֹב וְרַע כוּ' (שְׁמוּאֵל ב' י"ד, י"ז), כִּי מַה שֶּׁהוּא אֵצֶל הָעָם רַק בְּחִינַת טוֹב, הוּא אֵצֶל הַמֶּלֶךְ בְּחִינַת אֱמֶת, כְּמוֹ אֵצֶל הַמַּלְאָכִים כַּנִּזְכָּר לְעֵיל, עַד כָּאן:</i>, בְּכָל זֹאת אָדָם הוּא, וְכֹחוֹת נַפְשׁוֹ בְּקִרְבּוֹ הֵמָּה, אֵין בְּיָדוֹ לְהַפְרִישָׁם מִשִּׂכְלוֹ. לְזֹאת אֵין בְּיַד הָאָדָם לָבוֹא אֶל שֵׂכֶל אֲמִתִּי הַמֻּפְרָשׁ וּמֻבְדָּל לְגַמְרֵי מִכֹּחוֹת הַנַּפְשִׁיּוֹת, וְהַתּוֹרָה נְתוּנָה לִבְנֵי אָדָם לִשְׁפֹּט בָּהּ עַל פִּי שֵׂכֶל אֱנוֹשִׁי, (בְּטָהֳרַת הָאֶפְשָׁרִית, עַיֵּן בְּכוֹרוֹת <small>(י"ז, ב')</small> דְּרַחֲמָנָא אָמַר עֲבֵיד וּבְכָל הֵיכִי דְּמָצִית לְמֶעְבַּד נִיחָא לֵיהּ), וְעַל פִּי רִבּוּי הָרְאָיוֹת וּמִשְׁקָלָם יִתְבָּרְרוּ הַדְּבָרִים, וּלְאֵיזֶה צַד אֲשֶׁר יִפֹּל עֶרֶךְ הָרְאָיוֹת, אִם מִצַּד הָרִבּוּי אוֹ מִצַּד הַמִּשְׁקָל, שָׁם תִּהְיֶה הַהַכְרָעָה וְכֵן יָקוּם הַדָּבָר:
<b>מִצַּד</b> רִבּוּי הָרְאָיוֹת שָׁוִים כָּל בְּנֵי אָדָם בְּשִׂכְלָם, אִם רַק לֵב מֵבִין לָמּוֹ לְהָבִין הָרְאָיוֹת בְּמַתְכֻּנְתָּם. אָכֵן מִצַּד הַמִּשְׁקָל שׁוֹנִים רוּחַ בְּנֵי אָדָם זֶה מִזֶּה, הוּא הוּא שִׁקּוּל הַדַּעַת, אֲשֶׁר דַּעְתָּם שֶׁל בְּנֵי אָדָם נִפְרֶדֶת לְמַרְבֶּה:
<b>וּבִדְבַר</b> מִשְׁקַל הָרְאָיוֹת הָיְתָה הַמַּחֲלֹקֶת שֶׁל בֵּית שַׁמַּאי וּבֵית הִלֵּל. כִּי כָּל אֶחָד מֵהַצְּדָדִים יָדְעוּ כָּל הָרְאָיוֹת הַנִּדְרָשׁוֹת לִדְבַר מַחְלָקְתָּם, בָּאֵר הֵיטֵב. וּמִזֶּה נוֹלְדָה בֵּינֵיהֶם מַחֲלֹקֶת כְּלָלִית עַל הַמַּחֲלֹקֶת בְּעִנְיַן מִשְׁקַל הָרְאָיוֹת, אִם לֵילֵךְ אַחַר הַכַּמּוּת אוֹ אַחַר הָאֵיכוּת. זֶהוּ מַאֲמַר רַבּוֹתֵינוּ זַ"ל <small>(עֵרוּבִין י"ג:)</small> אָמַר רַבִּי אֶלְעָזָר אָמַר שְׁמוּאֵל, שָׁלֹשׁ שָׁנִים נֶחְלְקוּ בֵּית שַׁמַּאי וּבֵית הִלֵּל, הַלָּלוּ אוֹמְרִים הֲלָכָה כְּמוֹתֵנוּ וְהַלָּלוּ אוֹמְרִים הֲלָכָה כְּמוֹתֵנוּ וְכוּ'. כִּי סְבָרַת בֵּית שַׁמַּאי הָיְתָה לֵילֵךְ אַחַר הָאֵיכוּת, וְהֵם הָיוּ מְחַדְּדִים טְפֵי, לְפִיכָךְ אָמְרוּ שֶׁהֲלָכָה כְּמוֹתָן, וּסְבָרַת בֵּית הִלֵּל הָיְתָה לֵילֵךְ אַחַר הַכַּמּוּת, וְהֵם הָיוּ הָרֹב:
<b>לֹא</b> לְמַעַן הַחֲזִיק דַּעְתָּם נֶחְלְקוּ שָׁלֹשׁ שָׁנִים, כִּי אִם לְמַעַן הַצֶּדֶק וְהָאֱמֶת בְּטָהֳרַת הַמַּחֲשָׁבָה בְּלִי נְגִיעַת הַדַּעַת כְּלָל. לֹא בִּבְחִינַת כַּוָּנַת הַדַּעַת, רַק בִּבְחִינַת מִקְרֶה נִהְיְתָה הַדָּבָר, אֲשֶׁר בֵּית שַׁמַּאי סָבְרוּ כִּי לָהֶם הַיִּתְרוֹן, וּבֵית הִלֵּל סָבְרוּ לְהֵפֶךְ:
<b>וְיַעַן</b> שֶׁיָּצְאָה בַּת קוֹל וְאָמְרָה שֶׁהֲלָכָה כְּבֵית הִלֵּל, אַלְמָא כַּמּוּת עָדִיף, לַזֹּאת פָּסְקוּ הַפּוֹסְקִים דְּמִנְיָן עָדִיף מֵחָכְמָה (עַיֵּן בַּשַּׁ"ךְ יוֹרֶה דֵּעָה סִימָן רמ"ב בְּהַנְהָגַת הוֹרָאַת אִסּוּר וְהֶתֵּר, עַיֵּן שָׁם):
<b>וְאוּלַי</b> לָזֶה יָצְאָה הַבַּת קוֹל וְאָמְרָה, אֵלּוּ וָאֵלּוּ דִּבְרֵי אֱלֹהִים חַיִּים הֵם, וְלֹא דָּבָר חָדָשׁ הוֹדִיעָה הַבַּת קוֹל (כִּי גַּם דֵּעָה הַנִּדְחֵית בִּכְלַל תּוֹרָה הִיא), כִּי הַתּוֹרָה לֹא בַּשָּׁמַיִם הִיא, וּבְוַדַּאי מְסוּרָה הָיְתָה לְמֹשֶׁה מִסִּינַי וְלֹא שְׁכָחוּהָ, אֶלָּא שֶׁיְּסוֹד הַבַּת קוֹל הָיְתָה, לְמַעַן לֹא יִפֹּל לֵב הָעָם, (בִּרְאוֹתָם כִּי זֶה שָׁלֹשׁ שָׁנִים שֶׁבֵּית שַׁמַּאי מַחֲזִיקִים לֵאמֹר הֲלָכָה כְּדִבְרֵיהֶם כִּי לָהֶם הַיִּתְרוֹן, וּבֵית הִלֵּל לְהֵפֶךְ), פֶּן וְאוּלַי חַס וְשָׁלוֹם נָטוּ אֲשׁוּרֵיהֶם מְעַט מִטָּהֳרַת הַמַּחֲשָׁבָה, וּבָאוּ חַס וְשָׁלוֹם לִקְצָת נְגִיעַת הַדַּעַת. אֲשֶׁר לֹא בִּכְמוֹ אֵלֶּה בָּחַר ה' לִמְסֹר תּוֹרָתוֹ, לְהִקָּרֵא תּוֹרַת ה' גַּם בַּדֵּעָה הַנִּדְחֵית. לָזֹאת הוֹדִיעָה הַבַּת קוֹל, כִּי מַחְשְׁבוֹתֵיהֶם רְצוּיִים, וּבִבְחִינַת מִקְרֶה הָיָה הַדָּבָר, שֶׁהֶחֱזִיקָה כָּל אַחַת מֵהַחֲבוּרוֹת בְּכָל עֹז, כִּי לְדַעְתָּם הַיִּתְרוֹן. וְלָזֹאת גַּם דִּבְרֵי בֵּית שַׁמַּאי הַנִּדְחֵית דִּבְרֵי אֱלֹהִים חַיִּים הֵן, וְהַהוֹגֶה בְּדִבְרֵיהֶם הוֹגֶה בְּתוֹרַת ה' יִתְבָּרַךְ שְׁמוֹ:
<b>הַהוֹדָעָה</b> הַלָּזוֹ פְּרָטִית הִיא, כִּי הַחֲבוּרוֹת כַּוָּנָתָם רְצוּיָה. אֵין בָּזֶה מִשּׁוּם לֹא בַּשָּׁמַיִם הִיא, אֲשֶׁר אֵינֶנָּה רַק בִּכְלָלִי, כְּמוֹ חַטָּאת שֶׁמֵּתוּ בְּעָלֶיהָ וְכַיּוֹצֵא שֶׁהֻזְכַּר בַּגְּמָרָא <small>(תְּמוּרָה ט"ז)</small> אוּלַי הוּא בִּכְלַל מַאֲמַר רַבּוֹתֵינוּ זַ"ל <small>(מִדְרַשׁ רַבָּה קֹהֶלֶת פָּרָשָׁה א')</small> אָמְרוּ הֲרֵי כָּל חָכְמָתוֹ שֶׁל שְׁלֹמֹה שֶׁבָּא לֵאמֹר מַה יִּתְרוֹן לָאָדָם בְּכָל עֲמָלוֹ, יָכוֹל אַף בַּעֲמָלָהּ שֶׁל תּוֹרָה חָזְרוּ וְאָמְרוּ לֹא אָמַר בְּכָל עָמָל אֶלָּא בַּעֲמָלוֹ, בַּעֲמָלוֹ (שֶׁל עַצְמוֹ) אֵינוֹ עָמָל, אֲבָל עָמֵל הוּא בַּעֲמָלָהּ שֶׁל תּוֹרָה כוּ'. אָמַר רַבִּי יוּדָן תַּחַת הַשֶּׁמֶשׁ אֵין לוֹ, לְמַעְלָה מִן הַשֶּׁמֶשׁ יֵשׁ לוֹ <small>(עַיֵּן שַׁבָּת ל':)</small>, כִּי אָמְרוּ רַבּוֹתֵינוּ זַ"ל <small>(פְּסָחִים נ':)</small> רָבָא רָמִי, כְּתִיב <small>(תְּהִלִּים נ"ז)</small> כִּי גָּדוֹל עַד שָׁמַיִם חַסְדֶּךָ, וּכְתִיב <small>(שָׁם ק"ח)</small> כִּי גָּדוֹל מֵעַל שָׁמַיִם חַסְדֶּךָ, הָא כֵּיצַד, כָּאן בָּעוֹשִׂין לִשְׁמָהּ וְכָאן בָּעוֹשִׂין שֶׁלֹּא לִשְׁמָהּ, וְכִדְרַב יְהוּדָה דְּאָמַר רַב יְהוּדָה אָמַר רַב לְעוֹלָם יַעֲסֹק אָדָם בַּתּוֹרָה וּבַמִּצְו‍ֹת אֲפִלּוּ שֶׁלֹּא לִשְׁמָהּ, שֶׁמִּתּוֹךְ שֶׁלֹּא לִשְׁמָהּ בָּא לִשְׁמָהּ כוּ'. נִמְצָא לְפִי זֶה יֵשׁ לְכַנּוֹת הָעֵסֶק לִשְׁמָהּ, לְמַעְלָה מִן הַשֶּׁמֶשׁ, וְהָעֵסֶק שֶׁלֹּא לִשְׁמָהּ, לְמַטָּה מִן הַשֶּׁמֶשׁ. וּכְשֶׁהָאָדָם מוֹצֵא דְּבַר תּוֹרָה אֲשֶׁר נִתְקַבְּלָה לַהֲלָכָה, לֹא שֶׁלּוֹ הִיא, רַק הִתְגַּלּוּת דָּבָר אֲשֶׁר הָיָה נֶעְלָם עַד כֹּה, אָכֵן אִם לֹא נִתְקַבְּלָה לַהֲלָכָה, וּבְכָל זֹאת תּוֹרַת ה' הִיא וְהַהוֹגֶה בִּדְבָרָיו מְקַבֵּל שָׂכָר, שֶׁלּוֹ הִיא, כִּי הוּא בֶּעָמָל הוֹלִיד דָּבָר חָדָשׁ בַּתּוֹרָה מַה שֶּׁלֹּא הָיְתָה מִקֹּדֶם וּבִתְנַאי שֶׁיִּהְיֶה בְּטָהֳרַת הַמַּחֲשָׁבָה בְּלִי נְגִיעַת הַדַּעַת, אֲשֶׁר זֶהוּ הַיְסוֹד שֶׁל לִשְׁמָהּ. זֶהוּ, מַה יִּתְרוֹן (נִצְחִי) בְּכָל עֲמָלוֹ (שֶׁלּוֹ, הוּא הַדָּבָר שֶׁלֹּא נִתְקַבְּלָה לַהֲלָכָה), שֶׁיַּעֲמֹל תַּחַת הַשֶּׁמֶשׁ (שֶׁלֹּא לִשְׁמָהּ), אֲבָל לְמַעְלָה מִן הַשֶּׁמֶשׁ (לִשְׁמָהּ), יִתְרוֹן נִצְחִי הוּא, שֶׁהוֹלִיד דָּבָר בַּתּוֹרָה:
<b>וְאוּלַי</b> הוּא בִּכְלַל הַכָּתוּב <small>(קֹהֶלֶת א')</small> וְאֵין כָּל חָדָשׁ תַּחַת הַשֶּׁמֶשׁ (עַיֵּן פֵּרוּשׁ רַשִׁ"י שָׁם). כִּי כָּל מַה שֶּׁמַּמְצִיא הָאָדָם בַּשֵּׂכֶל, בַּמֶּה שֶׁלֹּא נִקְרָא תּוֹרַת כוּ', לֹא חִדְּשָׁהּ בְּשִׂכְלִי הִיא, רַק בַּחוּשִׁי, כִּי הִיא רַק הִתְגַּלּוּת הַנֶּעְלָם בְּאֹפֶן הַהַרְכָּבָה. כֵּן גַּם בְּתוֹרַת ה' אֲשֶׁר נִתְקַבְּלָה לַהֲלָכָה הִיא הִיא הַתּוֹרָה, וְהָאָדָם הַמַּמְצִיאָהּ אֵינוֹ אֶלָּא מְגַלֶּה הַדָּבָר, וּמַה הוּא הֶחָדָשׁ (הַשִּׂכְלִי), דְּבַר תּוֹרָה אֲשֶׁר לֹא נִתְקַבְּלָה לַהֲלָכָה, וְעַל יְדֵי הָאָדָם הַמַּמְצִיאָהּ נַעֲשֵׂית דְּבַר תּוֹרָה, זֶהוּ אֵין כָּל חָדָשׁ תַּחַת הַשֶּׁמֶשׁ (רְצוֹנוֹ לוֹמַר שֶׁלֹּא לִשְׁמָהּ, כִּי גַּם בַּתּוֹרָה אֲשֶׁר נִתְקַבְּלָה לַהֲלָכָה. אִם שֶׁיֵּשׁ לָהּ יֶתֶר שְׂאֵת מֵהַדָּבָר אֲשֶׁר לֹא נִתְקַבְּלָה לַהֲלָכָה בְּכָל זֹאת. חָדָשׁ לֹא נִקְרְאָה. וְגַם אֲשֶׁר לֹא נִתְקַבְּלָה לַהֲלָכָה, אִם הַלִּמּוּד יִהְיֶה שֶׁלֹּא לִשְׁמָהּ, כִּי אֵין לָהּ בְּחִינַת תּוֹרָה), אֲבָל לְמַעְלָה מִן הַשֶּׁמֶשׁ (לִשְׁמָהּ) יֵשׁ וְיֵשׁ חָדָשׁ, הֵמָּה הַדְּבָרִים אֲשֶׁר לֹא הָיוּ בְּגֶדֶר הַתּוֹרָה, וְעַל יְדֵי עֲמַל הָאָדָם. אֲשֶׁר הוֹלִידָם בְּטָהֳרַת מַחֲשַׁבְתּוֹ, בָּאוּ בְּחַדְרֵי הַתּוֹרָה:
<b>הוּא</b> מַאֲמַר הַכָּתוּב <small>(תְּהִלִּים א')</small> בְּתוֹרַת ה' חֶפְצוֹ וּבְתוֹרָתוֹ יֶהְגֶּה יוֹמָם וָלַיְלָה כוּ'. כִּי חֵפֶץ וְתַחְבּוּלוֹת הָאָדָם, הוּא לְטַהֵר הַשֵּׂכֶל, לְהַפְשִׁיטוֹ מִכֹּחוֹת הַנַּפְשִׁיּוֹת לָבוֹא לִבְחִינַת שֵׂכֶל אֲמִתִּי, הִיא תּוֹרַת ה', וְעִם כָּל זֶה אָדָם הוּא, וּבְתוֹרָתוֹ (שֶׁל עַצְמוֹ) יֶהְגֶּה יוֹמָם וָלַיְלָה. (וִיבֹאַר תֵּבַת "וּבְתוֹרָתוֹ" עַל אַשְׁרֵי הָאִישׁ וְכוּ' הָאָמוּר קֹדֶם):
<b>וְהוּא</b> מַאֲמַר רַבּוֹתֵינוּ זַ"ל <small>(בְּרָכוֹת ה')</small> מִדַּת בָּשָׂר וָדָם אָדָם מוֹכֵר חֵפֶץ לַחֲבֵרוֹ מוֹכֵר עָצֵב וְלוֹקֵחַ שָׂמֵחַ, אֲבָל הַקָּדוֹשׁ־בָּרוּךְ־הוּא אֵינוֹ כֵן, נָתַן לָהֶם תּוֹרָה לִבְנֵי יִשְׂרָאֵל וְשָׂמַח כוּ', כִּי הַנְּתִינָה הִיא מֵעֵין גֶּדֶר הַמְּכִירָה, שֶׁכִּמְעַט נִפְרְדָה מִבַּעֲלֶיהָ, כִּי הַקָּדוֹשׁ־בָּרוּךְ־הוּא נָתַן הַתּוֹרָה לִבְנֵי אָדָם לִשְׁפֹּט בָּהּ עַל פִּי שֵׂכֶל אֱנוֹשִׁי, לֹא כַּאֲשֶׁר הָיְתָה בְּאָמְנָה אִתּוֹ <sup class="footnote-marker">*)</sup><i class="footnote">כִּי לֹא בַּשָּׁמַיִם הִיא לְגַלּוֹת מַצְפּוּנִים, כִּי אִם אֶת אֲשֶׁר יַחְתֹּר הָאָדָם לָדַעַת עַל פִּי דַּרְכֵי הָרְאָיוֹת, הִיא הִיא תּוֹרַת ה' יִתְבָּרַךְ שְׁמוֹ, (עַיֵּן תְּמוּרָה דַּף ט"ז, שְׁלֹשֶׁת אֲלָפִים הֲלָכוֹת נִשְׁתַּכְּחוּ כוּ' אָמַר לוֹ לִיהוֹשֻׁעַ שְׁאַל אָמַר לוֹ לֹא בַּשָּׁמַיִם הִיא כוּ'. בְּמַתְנִיתָא תָנָא אֶלֶף וּשְׁבַע מֵאוֹת קַלִּין וַחֲמוּרִין נִשְׁתַּכְּחוּ כוּ' אַף עַל פִּי כֵן הֶחֱזִירָן עָתְנִיאֵל בֶּן קְנָז, עַיֵּן שָׁם):<br>וְאִם יֵשׁ כֹּחַ לַשָּׁמַיִם לְהַכְרִיעַ בְּדָבָר שֶׁיֵּשׁ בּוֹ מַחְלֹקֶת, תָּלוּי בִּשְׁנֵי הַתֵּרוּצִים שֶׁל הַתּוֹסָפוֹת (בִּיבָמוֹת דַּף י"ד) עַל הָא דְּאָמְרֵי שָׁם. מַאן דְּאָמַר עָשׂוּ (בֵּית שַׁמַּאי כְּדִבְרֵיהֶם) כְּרַבִּי יְהוֹשֻׁעַ דְּאָמַר אֵין מַשְׁגִּיחִין בְּבַת קוֹל. וְכָתְבוּ הַתּוֹסָפוֹת וְזֶה לְשׁוֹנָם, וְאִם תֹּאמַר וּמַאי שְׁנָא דְּלֹא קַיְמָא לַן כְּבַת קוֹל דְּרַבִּי אֱלִיעֶזֶר, אֶלָּא אָמְרִינַן בְּכָל דּוּכְתֵי דְּשַׁמּוּתִי הוּא וְאֵין הֲלָכָה כְּמוֹתוֹ, וּבְבַת קוֹל דְּבֵית הִלֵּל קַיְמָא לַן הֲלָכָה כְּבֵית הִלֵּל, וְיֵשׁ לוֹמַר מִשּׁוּם דְּבַת קוֹל דְּרַבִּי אֱלִיעֶזֶר לֹא יָצְאָה אֶלָּא לִכְבוֹדוֹ כוּ', אִי נָמֵי בְּהַהִיא בַּת קוֹל שֶׁהָיְתָה כְּנֶגֶד רַבִּים, דְּרַבָּנָן הֲווּ רֻבָּא, וַדַּאי אֵין הֲלָכָה, אֲבָל בְּבַת קוֹל דְּבֵית הִלֵּל, קַיְמָא לַן דְּהָוֵי בֵּית הִלֵּל רֻבָּא, אֶלָּא דְּבֵית שַׁמַּאי מְחַדְּדֵי טְפֵי עַד כָּאן לְשׁוֹנוֹ. נִמְצָא לְפִי תֵּרוּץ הָרִאשׁוֹן שֶׁל תּוֹסָפוֹת, הַתּוֹרָה בַּשָּׁמַיִם הִיא, אִם רַק אֶחָד בָּעוֹלָם יֹאמַר, הֲגַם שֶׁרַבִּים חוֹלְקִין עָלָיו. אֲבָל לְפִי תֵּרוּץ הַשֵּׁנִי, הִיא רַק בַּשָּׁמַיִם, לָתֵת אֵיזֶה כֹּבֶד בְּמָקוֹם שֶׁכִּמְעַט שְׁנֵי הַמִּשְׁקָלוֹת שָׁוִים, כְּמוֹ, אִם לְצַד אֶחָד רֻבָּא וּלְצַד הַשֵּׁנִי מְחַדְּדֵי, הַשָּׁמַיִם נוֹתְנִים עֹז לְצַד אֶחָד לְהַכְרִיעַ. וּלְרַבִּי יְהוֹשֻׁעַ לֹא בַּשָּׁמַיִם הִיא כְּלָל, אַף לָתֵת אֵיזֶה כֹּבֶד לְצַד אֶחָד. וּלְפִי דְּבָרֵינוּ בְּשֵׂכֶל וְהִתְפַּעֲלוּת, נִרְאֶה בַּעֲלִיל שֶׁהָדָּבָר כֵּן, (וְתִתְיַשֵּׁב קֻשְׁיַת הַתּוֹסָפוֹת שָׁם שֶׁכָּתְבוּ וְזֶה לְשׁוֹנָם, וְאִם תֹּאמַר וְדִלְמָא רַבִּי יְהוֹשֻׁעַ נָמֵי דַּוְקָא הָתָם קָאָמַר דְּאֵין מַשְׁגִּיחִין אֲבָל בְּעַלְמָא לֹא כוּ' עַיֵּן שָׁם), כִּי זֶה דֶּרֶךְ הַשֵּׂכֶל לְהִשָּׁמֵר מִכָּל הִתְפַּעֲלוּת נַפְשִׁיּוֹת (כְּדִלְעֵיל), וְכָל אֲשֶׁר יוֹסִיף לְהִתְוַכֵּחַ עִם זוּלָתוֹ בְּדָבָר שִׂכְלִי, כֵּן גַּם הַשְּׁמִירָה רַבָּה לִמְאֹד, לְהִתְרַחֵק מֵהִתְפַּעֲלוּת הָעֲלוּלָה לָבוֹא מִכֹּחַ אַהֲבַת הַנִּצּוּחַ לְכַבּוֹת אוֹר הַשֵּׂכֶל אוֹת הִיא, כִּי הַשֵּׂכֶל לְבַדּוֹ יְהַלֵךְ מַהְלָכוֹ, בִּהְיוֹת אֹזֶן הָאָדָם קַשֶּׁבֶת לְקוֹל דִּבְרֵי הָרְאָיָה לְהַחֲזִיק דִּבְרֵי מְנַגְּדוֹ, אַף אִם לֹא תִּהְיֶה מֻכְרַחַת בִּשְׁקִיטַת מְנוּחַת הַנֶּפֶשׁ בְּלִי הִתְפַּעֲלוּת מְאוּמָה, וְאִם יִצְטָרֵךְ לְהִתְפַּעֲלוּת לִדְחוֹת הִתְפַּעֲלוּת הַמְנַגֵּד, יַנִּיחֶנָּה לְאַחַר זְמַן, לְמַעַן הַשֵּׂכֶל יֵלֵךְ בֶּטַח מַהְלָכוֹ. לָזֹאת כַּאֲשֶׁר אֲנַחְנוּ רוֹאִים בְּרַבִּי יְהוֹשֻׁעַ שֶׁלְּאַחַר כָּל הַוִּכּוּחַ הַגָּדוֹל וְהַנּוֹרָא שֶׁהָיָה לוֹ עִם רַבִּי אֱלִיעֶזֶר, עָמַד עַל רַגְלָיו, (שֶׁזּוֹ הִיא דֶּרֶךְ הִתְפַּעֲלוּת לַמֵּבִין קְצָת דַּרְכָּהּ), וְאָמַר אֵין אָנוּ מַשְׁגִּיחִין בְּבַת קוֹל, שְׁמַע מִינָהּ שֶׁרַבִּי יְהוֹשֻׁעַ סְבִירָא לֵיהּ כִּי לֹא בַּשָּׁמַיִם הִיא כְּלָל, אַף לֹא לָתֵת אֵיזֶה כֹּבֶד, וְאֵינֶנָּה בִּכְלָל הַתְחָלַת רְאָיָה, לָזֹאת הִשְׁתַּמֵּשׁ בְּהִתְפַּעֲלוּת, לִדְחוֹת הִתְפַּעֲלוּת הַתַּלְמִידִים אֲשֶׁר לֹא זָרַח עֲלֵיהֶן עֵדֶן אוֹר הַשֵּׂכֶל הָאֲמִתִּי, וְזֶה דַּרְכָּם לְהִתְפַּעֵל מִדָּבָר גְּדוֹל הַכַּמוּת, כְּמוֹ בַּת קוֹל מִשָּׁמַיִם, אִם כִּי לְפִי הָאֵיכוּת לֹא בַּשָּׁמַיִם הִיא כְּלָל, לְדַעַת רַבִּי יְהוֹשֻׁעַ, גַּם לָתֵת אֵיזֶה כֹּבד לְהַכְרִיעַ:</i>, (עַיֵּן דְּרָשַׁת הָרַ"ן דְּרוּשׁ ז' עַל הָא דְּמַאן נוֹכַח רַבָּה בַּר נַחְמָנִי, בָּבָא מְצִיעָא דַּף פ"ו):
<b>וּבָזֶה</b> יִתְבָּאֵר עִנְיַן בֵּית שַׁמַּאי וּבֵית הִלֵּל, וּבַל נִשְׁתּוֹמֵם עַל הַמַּרְאֶה, אֵיךְ נוֹלַד הַדָּבָר וּמַה סִּבָּתָהּ, מַדּוּעַ תַּלְמִידֵי בֵּית שַׁמַּאי וּבֵית הִלֵּל יַסְכִּימוּ לָרֹב כָּל חֲבוּרָה לְדֵעָה אַחַת, וּמָה עִנְיַן חֲבוּרָה לָזֶה, כִּי סִבַּת מַחְלָקְתָּם הָיְתָה מִשִּׁנּוּי מֶזֶג כֹּחוֹת נַפְשָׁם, אֲשֶׁר אֵין בְּיַד הָאָדָם לְהַפְרִישָׁם מִשִּׂכְלוֹ (כַּנִּזְכָּר לְעֵיל), וְאֵין לְכָל חוֹקֵר בְּתוֹרַת ה', אֶלָּא מַה שֶּׁעֵינָיו רוֹאוֹת, לְאַחַר הַיְכֹלֶת, וּשְׁמִירַת עֶרְכּוֹ לְבַל יִפָּרֵץ גְּבוּלוֹ, וּבְטָהֳרַת שִׂכְלוֹ לְפִי כֹּחַ הָאֱנוֹשִׁי אֲשֶׁר עַל פִּי רֹב, בְּנֵי הַחֲבוּרָה כֹּחוֹת נַפְשָׁם יִצְעֲדוּ בְּמִצְעָד שָׁוֶה, וְהוּא מַאֲמַר רַבּוֹתֵינוּ זַ"ל אֵלּוּ וָאֵלּוּ דִּבְרֵי אֱלֹהִים חַיִּים הֵם, כִּי אֵין סְתִירָה בַּכֹּחוֹת הַנַּפְשִׁיּוֹת (כַּנִּזְכָּר לְעֵיל), וְאִם כִּי כֹּחוֹת נֶפֶשׁ הָאָדָם יִשְׁתַּנּוּ בְּכָל עֵת, לֹא יִפֹּל שִׁנּוּי בְּדַעַת שֵׂכֶל הָאָדָם (הַמְטַהֵר שִׂכְלוֹ בַּדֶּרֶךְ הַיָּשָׁר) מִצַּד כֹּחוֹת נַפְשׁוֹ, כִּי שִׁנּוּי בְּכֹחוֹת הַנֶּפשׁ יָבוֹא מִפְּאַת הִתְעוֹרְרוּת עִנְיָן אוֹ רַעְיוֹן מָה:
<b>וְזֹאת</b> תּוֹרַת הָאָדָם וְחוֹבָתוֹ, לַחְתֹּר בְּכָל עֹז לִהְיוֹת כֹּחוֹת נַפְשׁוֹ נָחִים וּשְׁקֵטִים בְּעֵת עִיּוּנוֹ בְּדָבָר שִׂכְלִי, וּבְמַצַּב שְׁקִיטַת הַכֹּחוֹת כִּמְעַט שָׁוִים הֵמָּה בְּכָל עֵת, וּבִפְרָט לָאָדָם הַשָּׁלֵם הַשּׁוֹמֵר נַפְשׁוֹ מֵהִתְעוֹרְרוּת חֲזָקוֹת אֲשֶׁר יְשָׁרְשׁוּ בְּנַפְשׁוֹ כֹּחוֹת עֲלוּלִים לְהִתְחַלֵּף תָּמִיד:
<b>וְעַל</b> פִּי זֶה נִרְאֶה מַה שֶּׁאָמְרוּ <small>(עֵרוּבִין ז')</small> כִּי לֹא עָבְדִינַן כְּחֻמְרֵי דְּבֵי תְּרֵי הֵיכָא דְּסָתְרֵי אַהֲדָדֵי, כְּגוֹן שִׁדְרָה וְגֻלְגֹּלֶת כוּ', אֲבָל הֵיכָא דְּלֹא סָתְרֵי אַהֲדָדֵי עָבְדִינַן, עַיֵּן שָׁם. וְכֵן גַּם בִּתְרֵי קוֹלֵי, הַיְנוּ דַּוְקָא אִם יֵשׁ לְצָרֵף דַּעְתּוֹ (אִם הוּא רָאוּי לְכָךְ) לְהַכְרִיעַ בַּדָבָר, אֲבָל בְּלִי זֶה הִיא סְתִירָה גְּמוּרָה, לַעֲשׂוֹת לִפְעָמִים כְּבֵית שַׁמַּאי וְלִפְעָמִים כְּבֵית הִלֵּל, כֵּיוָן שֶׁיְּסוֹד מַחְלָקְתָּם נוֹבֵעַ מִסִּבָּה אַחַת, כִּי גַּם מַה שֶּׁאָמְרוּ שָׁם, הָרוֹצֶה לַעֲשׂוֹת כְּדִבְרֵי בֵּית שַׁמַּאי עוֹשֶׂה כְּדִבְרֵי בֵּית הִלֵּל עוֹשֶׂה, הַיְנוּ דַּוְקָא אִם בְּיָדוֹ לְהַכְרִיעַ, (כַּמְבֹאָר בְּחֹשֶׁן מִשְׁפָּט סִימָן כ"ה סָעִיף ב' בַּהַגָּהָ"ה), וְאַל יֹאמַר הָאָדָם אֶפְסֹק כְּמִי שֶׁאֶרְצֶה בְּדָבָר שֶׁיֵּשׁ בּוֹ מַחֲלֹקֶת כוּ' עַיֵּן שָׁם. מַה נּוֹרָא הַחִזָּיוֹן הַזֶּה לַמַּעֲמִיק בְּדִבְרֵי רַבּוֹתֵינוּ הַפּוֹסְקִים זַ"ל, לַחְתֹּר וּלְחַפֵּשׂ סִבַּת מַחְלָקְתָּם, וְאֶת אֲשֶׁר מִמְּקוֹר שִׁנּוּי מַצַּב כֹּחוֹת נַפְשׁוֹתָם יָצְאוּ, לְהַכְנִיסָם בִּבְרִית יַחַד בַּל יִפָּרֵדוּ, לַעֲשׂוֹת כְּקוּלֵי דְּבֵי תֵּי, גַּם אִם לֹא יִסְתְּרוּ אַהֲדָדֵי בְּעַצְמוּתָם, אִם לֹא תִּמָּצֵא לוֹ הַכְרָעָה אוֹ צֵרוּף דֵּעוֹת אֲחֵרוֹת. (עַד כָּאן הֶעָרָה):
<b>הַשֵּׂכֶל</b> יְגַלֶּה תַּעֲלוּמוֹת חָכְמָה סִתְרֵי צְפוּנִים, יְעוֹרֵר הַדַּעַת וְהַמְזִמָּה לַחֲקֹר וְלִשְׁאֹל, וִיבָרֵר דְּבָרִים הַמְסֻפָּקִים. הַהִתְפַּעֲלוּת, יְסוּדָתָהּ לְפַתֵּחַ טִמְטוּם הַלֵּב, לִשְׁפֹּךְ בָּהּ מֵי תְּבוּנָתוֹ, אֶת אֲשֶׁר נוֹדַע לְהָאָדָם, אָכֵן בְּקִרְבּוֹ לֹא בָּאָה, בָּזֹאת, כַּאֲשֶׁר לִמּוּד הַיְשָׁרַת דַּרְכֵי הַמִּדּוֹת וְטָהֳרַת כֹּחוֹת הַנַּפְשִׁיּוֹת, נִפְרָדִים הֵמָּה מִלִּמּוּד כָּל תּוֹרָה וְחָכְמָה, יַעַן בָּהֶם הַיְדִיעָה וְאָדָם הַיּוֹדְעָם שְׁנֵי דְּבָרִים הֵמָּה, וְהַיְדִיעוֹת הֵמָּה רַק צְפוּנוֹת בְּקֶרֶב הָאָדָם, וּבָזֶה קָנָה הָאָדָם שְׁלֵמוּתוֹ לְהַנְהִיג דְּרָכָיו עַל פִּי יְדִיעוֹתָיו הַנְּכוֹחוֹת וְהַיְשָׁרוֹת. לֹא כֵן בִּדְבַר הַיְשָׁרַת דַּרְכֵי הַמִּדּוֹת וְטָהֳרַת כֹּחוֹת הַנַּפְשִׁיּוֹת, אֲשֶׁר לֹא עַל פִּי יְדִיעָתָם בִּלְבַד יִחְיֶה הָאָדָם, לְנַהֵל מַעֲשָׂיו בַּמִּישׁוֹר דַּרְכֵי לִמּוּדֵיהֶם, אִם לֹא קִנְּנוּ הַיְדִיעוֹת בִּלְבָבוֹ. וּקְשׁוּרִים וּצְמוּדִים בְּהָאָדָם יִהְיוּ לַאֲחָדִים. זֶה מִשְׁפַּט לְקִיחָתָם עַל יְדֵי תּוֹרַת הַהִתְפַּעֲלוּת, אֲשֶׁר זֶה דַּרְכָּהּ וְחֵילָהּ לְהַנִּיחַ בְּרָכָה בְּקֶרֶב הָאָדָם, וְגַם אַחַר הִסְתַּלְּקוּתָהּ, לֹא תַּעֲלֶה בַּתֹּהוּ וְתֹאבַד, כִּי אִם תַּשְׁאִיר אַחֲרֶיהָ אֵיזֶה עוֹלְלוֹת נִסְפָּחִים אֶל הָאָדָם. וְהָיָה בִּרְבוֹת עֵסֶק הַהִתְפַּעֲלוּת, (וּבִפְרָט בַּסֵּדֶר הַמֻּכְשָׁר לְפִי תְּכוּנַת הָאָדָם וּמַצָּבוֹ), כֵּן גַּם הָעוֹלְלוֹת יִתְרַבּוּ וְיִתְחַזְּקוּ לְהָפִיק מֶזֶג הָאָדָם לְטוֹב:
<b>וּבָזֶה</b> יֵשׁ לְבָאֵר הַכָּתוּב <small>(מִשְׁלֵי ב')</small> בְּנִי אִם תִּקַּח אֲמָרַי וּמִצְו‍ֹתַי תִּצְפֹּן אִתְּךָ כוּ'. כִּי נוֹדַע שֶׁתּוֹרַת ה' יִתְבָּרַךְ שְׁמוֹ נֶחֱלֶקֶת לִשְׁנֵי סוּגִים כּוֹלְלִים: הָאֶחָד, הֵמָּה מִצְו‍ֹתָיו חֻקָּיו וּמִשְׁפָּטָיו יִתְבָּרַךְ שְׁמוֹ. וְהַשֵּׁנִי, יֶתֶר הַתּוֹרָה, אֲשֶׁר יְסוֹדָהּ לִדְלוֹת מִמַּעֲמַקֵּי צְפוּנִים יֹשֶׁר דַּרְכֵי הַמִּדּוֹת וְטָהֳרַת כֹּחוֹת הַנַּפְשִׁיּוֹת, עַד אֲשֶׁר לֹא יִכְסְפוּ רַק הַטּוֹב בְּעֵינֵי אֱלֹהִים וְאָדָם. זֶהוּ, אִם תִּקַּח אֲמָרַי, הֵמָּה סוּג הַשֵּׁנִי אֲשֶׁר יְסוֹדָם שֶׁיִּקְנֶה הָאָדָם דַּרְכֵי לִמּוּדֵיהֶם בְּדֶרֶךְ קִנְיָן, שֶׁיִּהְיֶה הוּא וְהֵם דָּבָר אֶחָד, וּמִצְו‍ֹתַי תִּצְפֹּן אִתְּךָ, הֵמָּה סוּג הָאֶחָד, אֲשֶׁר הֵמָּה רַק בְּדֶרֶךְ יְדִיעָה לְהַצְפִּינָם בְּקִרְבּוֹ (כַּנִּזְכָּר לְעֵיל):
<b>הַשֵּׂכֶל,</b> זֶה כֹּחוֹ וּמַעֲלָתוֹ לְהִתְפַּשֵּׁט עַל כָּל גְּדוֹתָיו לְהִתְהַלֵּךְ בְּרַחֲבָה, לְחַפֵּשׂ וּלְבַקֵּר עַל כָּל צִדֵּי צְדָדִים. לֹא כֵן הַהִתְפַּעֲלוּת, זֶה דַּרְכָּם לְקַוֵּץ כָּל כֹּחוֹת נַפְשׁוֹ, אֶל הַדָּבָר אֲשֶׁר עָלָיו יוֹרֶה זִקֵּי הַהִתְפַּעֲלוּת, עַד אֲשֶׁר כִּמְעַט כָּל יֶתֶר כֹּחוֹת נַפְשׁוֹ שְׁכוּחִים וְנִכְבִּים לִשְׁעָתוֹ, לְפִי עֶרֶךְ חֹזֶק הַהִתְפַּעֲלוּת:
<b>כֵּן</b> גַּם בִּפְנִימִיּוּת נֶפֶשׁ הָאָדָם וּמַחֲבוֹאֶיהָ, אֲשֶׁר הַכֹּחוֹת הַמֻּשְׁרָשִׁים בָּהּ, הֵמָּה הַצִּירִים הַחֲזָקִים אֲשֶׁר עֲלֵיהֶם תִּסּוֹב דֶּלֶת מַעֲשֵׂי הָאָדָם וּמַאֲוַיָּיו (כַּאֲשֶׁר בֵּאַרְנוּ לְעֵיל), גַּם שָׁמָּה תָּנוּחַ כֹּחַ הַהִתְפַּעֲלוּת (אִם שֶׁכִּמְעַט אֵינוֹ נִכָּר וְאֵינוֹ נִרְגָּשׁ), לְהַגְבִּיר כֹּחַ אֶחָד, עַד אֲשֶׁר יֶתֶר הַכֹּחוֹת נִדְּחִים מִלְּפָנָיו, וְכִמְעַט נִכְבִּים הֵמָּה (עַד לְעֵת מְצוֹא, בְּבוֹא עֲלֵיהֶם רוּחַ הִתְעוֹרְרוּת לַהֲקִיצָם שֶׁיִּתְפַּשְּׁטוּ, אָז יִרְאוּ וְנוֹדְעוּ). לָזֹאת, אֵין לְהִתְפַּלֵּא עַל הַמִּתְגָּאֶה עַל בְּנֵי גִּילוֹ, עִם גֹּדֶל חֶסְרוֹנוֹתָיו וּקְטַנּוּת עֶרְכּוֹ, אֵיךְ נִהְיְתָה, כִּי מֵאַהֲבַת הָאָדָם שִׁבְחוֹ, הִיא הִיא הִתְפַּעֲלוּתוֹ, לְהַגְבִּיר כֹּחַ שִׁבְחוֹ, לִדְחוֹת כֹּחַ חֶסְרוֹנוֹתָיו וּלְכַבּוֹתָם כַּלִּיל מֵהֶרְגֵּשׁ נַפְשׁוֹ. גַּם תַּאֲוַת הַיִּתְרוֹן עַל זוּלָתוֹ, מְקָרֵב אֶל נַפְשׁוֹ בְּהִתְפַּעֲלוּתוֹ אֶת חֶסְרוֹן חֲבֵרוֹ, וְנִגְבַּר כֹּחוֹ לְהַדְעִיךְ כֹּחַ הֶרְגֵּשׁ מַעֲלַת חֲבֵרוֹ, וּמִמֵּילָא הַהֶרְגֵּשׁ בְּנַפְשׁוֹ, רַק שֶׁבַח עַצְמוֹ וְחֶסְרוֹן זוּלָתוֹ. וּבָזֶה הַגַּאֲוַה מְלֵאָה כָּל בָּתֵּי נַפְשׁוֹ בְּלִי הֶרְגֵּשׁ. כֵּן הָאָדָם, רַב חֵילוֹ לְהַגְדִּיל הִתְפַּעֲלוּת בְּנַפְשׁוֹ עַל חֶסְרוֹנוֹתָיו, עַד אֲשֶׁר יִדָּחוּ מִלִּפְנֵיהֶם כֹּחַ שִׁבְחוֹ וִיכַבּוּ אֶת הַהֶרְגֵּשׁ בְּנַפְשׁוֹ, וְכָל אֲשֶׁר תּוֹסִיף הַהִתְפַּעֲלוּת תֵּת כֹּחַ בְּחֶסְרוֹנוֹתָיו, כֵּן לְעֻמַּת זֶה שָׁכֹחַ יִשְׁכַּח מִמֶּנּוּ הֶרְגֵּשׁ מַעֲלוֹתָיו. זֹאת תּוֹרַת דַּרְכֵי קְנִיַּת הָעֲנָוָה וְזֶה מִשְׁפָּטָהּ בִּכְלָל:
<b>וּבָזֶה</b> יִתְבָּאֵר מַאֲמַר רַבּוֹתֵינוּ זַ"ל <small>(בְּרָכוֹת לב:)</small> הֲתִשְׁכַּח אִשָּׁה עֻלָּהּ, אָמַר הַקָּדוֹשׁ־בָּרוּךְ־הוּא כְּלוּם אֶשְׁכַּח עוֹלוֹת אֵילִים וּפִטְרֵי רְחָמִים שֶׁהִקְרַבְתָּ לְפָנַי בַּמִּדְבָּר, אָמְרָה לְפָנָיו רִבּוֹנוֹ שֶׁל עוֹלָם הוֹאִיל וְאֵין שִׁכְחָה לִפְנִי כִּסֵּא כְּבוֹדֶךָ, שֶׁמָּא לֹא תִּשְׁכַּח לִי מַעֲשֵׂה הָעֵגֶל, אָמַר לָהּ גַּם אֵלֶּה תִשָּׁכַחְנָה כוּ' עַיֵּן שָׁם. כִּי יָדוּעַ, שֶׁמִּדּוֹתָיו שֶׁל הַקָּדוֹשׁ־בָּרוּךְ־הוּא מִדָּה כְּנֶגֶד מִדָּה, (בְּשִׂכְלִי וְלֹא בְּדִמְיוֹנִי, בְּאֵיכוּת וְלֹא בְּכַמּוּת), וּכְשֶׁהָאָדָם אוֹחֵז דַּרְכֵי הַצֶּדֶק לְפַקֵּחַ וּלְהִתְעַמֵּל שֶׁיִּשְׁכַּח מַעֲלוֹתָיו, גַּם הַקָּדוֹשׁ־בָּרוּךְ־הוּא כִּבְיָכוֹל גּוֹמֵל חַסְדּוֹ לִשְׁכֹּחַ חֶסְרוֹנוֹתָיו. אָכֵן צִדְקַת מַעֲשָׂיו הַטּוֹבִים נִזְכָּרִים לְפָנָיו יִתְבָּרַךְ, מִפְּנֵי שֶׁהָאָדָם זוֹכֵר פְּחִיתוּתוֹ. זֶהוּ (לְפִי הַדְּרָשׁ הֲתִשְׁכַּח אִשָּׁה עֻלָּהּ, כַּאֲשֶׁר תִּשְׁכַּח כְּנֶסֶת יִשְׂרָאֵל עוֹלוֹת אֵילִים שֶׁהִקְרִיבָה בַּמִּדְבָּר, הַנּוֹבֵעַ מִתִּגְבֹּרֶת הַהִתְפַּעֲלוּת לִזְכֹּר מַעֲשֵׂה הָעֵגֶל), גַּם אֵלֶּה תִּשָּׁכַחְנָה, כִּבְיָכוֹל הַקָּדוֹשׁ־בָּרוּךְ־הוּא שׁוֹכֵחַ מַעֲשֵׂה הָעֵגֶל וְזוֹכֵר הָעוֹלוֹת, זֶהוּ אָמַר הַקָּדוֹשׁ־בָּרוּךְ־הוּא כְּלוּם אֶשְׁכַּח עוֹלוֹת אֵילִים וּפִטְרֵי רְחָמִים וְכוּ':
<b>כֵּן</b> גַּם בְּכָל דַּרְכֵי תִּקּוּן הַמִּדּוֹת, אִם יִשְׁתַּמֵּשׁ הָאָדָם בְּתוֹרַת לִמּוּד הַהִתְפַּעֲלוּת אֲשֶׁר יַשְׁאִירוּ בְּרָכָה בְּקִרְבּוֹ (כַּנִּזְכָּר לְעֵיל), לְהַשְׁרִישׁ הִתְפַּעֲלוּת צְפוּנוֹת בִּלְבָבוֹ וְיֶעֶבְתוּ הַרְבֵּה (מֵרִבּוּי הַלִּמּוּד וְהָעֵסֶק בְּסֵדֶר נָכוֹן לְפִי תְּכוּנָתוֹ), עַד אֲשֶׁר יִתְאַחֲדוּ בְּהָאָדָם וְיִתְקְעוּ יָתֵד נֶאֱמָן לְטֶבַע קַיָּם עַל יְדֵי רִבּוּי הַהֶרְגֵּל בְּהִתְנַהֲגוּתָם בְּפֹעַל, (כַּמְבֹאָר בְּדִבְרֵי הָרַמְבַּ"ם בְּהִלְכוֹת דֵּעוֹת), אָז אֵין עָרֹךְ לְגֶדֶר עֲלִיָּתָם הַגָּבֹהּ לְמַעְלָה מִשֵּׂכֶל אֱנוֹשִׁי, כִּשְׁאָר תְּכוּנַת טִבְעֵי מִזְגֵי הָאָדָם, אֲשֶׁר לֹא יַקִּיפָם הַשֵּׂכֶל, וּבָזֶה רוּחַ הָאָדָם עוֹלָה לְמַעְלָה. כֵּן תֵּרֵד חַס וְשָׁלוֹם לְמַטָּה, עַד אֲשֶׁר לֹא תַּרְגִּישׁ בְּרָעָתָהּ, מֵרִבּוּי הִתְפַּעֲלוּת הַתַּאֲוָה, אֲשֶׁר תַּשְׁאִיר שָׁרְשָׁהּ לְעַוֵּת נֶפֶשׁ מִטָּהֳרָה. לָזֹאת, כַּאֲשֶׁר יִתֵּן הָאָדָם אֶל לִבּוֹ לַחְפֹּץ חַיִּים (חַיֵּי הַשֵּׂכֶל, כִּי כָּל חַי מַרְגִּישׁ), זֹאת יַעֲשֶׂה, יִלְמֹד מַאַמְרֵי חֲכָמֵינוּ זַ"ל הַמְדַבְּרִים מִכִּשְׁרוֹן הַמִּדּוֹת וְחַיֵּי הַנִּצְחִי, וְיַחֲזֹר עֲלֵיהֶם כַּמָּה פְּעָמִים לְהִתְפַּעֵל בִּשְׁעָתָם:
<b>אַל</b> יִפֹּל לִבּוֹ בִּרְאוֹתוֹ כִּי לֹא נִשְׁאַר שׁוּם רֹשֶׁם בִּלְבָבוֹ, וְיֵדַע נֶאֱמָנָה, כִּי הִתְפַּעֲלוּתוֹ לֹא עָלְתָה בַּתֹּהוּ, רַק הִנִּיחָה בְּרָכָה בִּלְתִּי נִרְגֶּשֶׁת לְחוּשֵׁי בָּשָׂר, עַד אֲשֶׁר יִרְבּוּ, וְאָז יַכּוּ שֹׁרֶשׁ לְהוֹצִיא פְּרִי צֶדֶק, וְכַאֲשֶׁר רְסִיסֵי מַיִם, אִם יֵרְדוּ טִיף טִיף עַל הָאֶבֶן יָמִים וְשָׁנִים הַרְבֵּה, יִשְׁחֲקוּהָ, אִם שֶׁבַּטִּפָּה הָרִאשׁוֹנָה לֹא הָיָה נִרְאֶה וְנִרְגָּשׁ, כֵּן מַאַמְרֵי חֲכָמֵינוּ זַ"ל עַל לֵב הָאֶבֶן, יַהֲפֹךְ בָּם לְמַרְבֶּה, וִיפַלְּחוּ לְבָבוֹ:
<b>אוּלַי</b> הוּא מַאֲמַר חֲכָמֵינוּ זַ"ל <small>(אָבוֹת דְּרַבִּי נָתָן פֶּרֶק ו')</small> וְזֶה לְשׁוֹנָם: מֶה הָיְתָה תְּחִלָּתוֹ שֶׁל רַבִּי עֲקִיבָא, אָמְרוּ בֶּן אַרְבָּעִים שָׁנָה הָיָה וְלֹא שָׁנָה כְּלוּם, פַּעַם אַחַת הָיָה עוֹמֵד עַל פִּי הַבְּאֵר, אָמַר מִי חָקַק אֶבֶן זוֹ, אָמְרוּ לוֹ הַמַּיִם שֶׁתָּדִיר נוֹפְלִים עָלֶיהָ בְּכָל יוֹם, אָמְרוּ לוֹ, עֲקִיבָא, אִי אַתָּה קוֹרֵא אֲבָנִים שָׁחֲקוּ מַיִם. מִיָּד הָיָה דָּן רַבִּי עֲקִיבָא קַל וָחֹמֶר בְּעַצְמוֹ, מָה רַךְ פָּסַל אֶת הַקָּשֶׁה, דִּבְרֵי תּוֹרָה שֶׁקָּשָׁה כַּבַּרְזֶל, עַל אַחַת כַּמָּה וְכַמָּה שֶׁיַּחְקְקוּ אֶת לִבִּי שֶׁהוּא בָּשָׂר וָדָם, מִיָּד חָזַר לִלְמֹד תּוֹרָה כוּ' עַיֵּן שָׁם. כִּי רַבִּי עֲקִיבָא בִּרְאוֹתוֹ בִּתְחִלַּת לִמּוּדוֹ, שֶׁאֵינוֹ מוֹצֵא הֶרְגֵּשׁ בְּנַפְשׁוֹ, וְיַכֵּהוּ לְבָבוֹ לֵאמֹר: לַשָּׁוְא יִתְעַמֵּל (כִּי אִם אֵין יִרְאָה אֵין חָכְמָה), לַתֹּהוּ וָהֶבֶל יִכְלֶה כֹּחוֹ חַס וְחָלִילָה. אָכֵן בִּרְאוֹתוֹ, כִּי אֲבָנִים שָׁחֲקוּ מַיִם, אִם כִּי לֹא נִרְגַּשׁ בִּתְחִלָּה, אָזַר עֹז וּגְבוּרָה לְחַזֵּק אֶת נַפְשׁוֹ, כִּי טוֹב אַחֲרִית דָּבָר מֵרֵאשִׁיתוֹ:
<b>מַה</b> יָּחִיל לֵב הָאָדָם, פַּלָּצוּת תֹּאחֲזֶנּוּ, בְּהִתְבּוֹנְנוֹ, פֶּן חַס וְשָׁלוֹם נִתְּקוּ מוֹרְשֵׁי לְבָבוֹ וְנִתְבַּטֵּל הֶרְגֵּשׁוֹ, אַף גַּם בְּדָבָר אֶחָד, אֲשֶׁר יִוָּדַע לְמַעְלָה, כִּי הוּא בְּגֶדֶר אֵינוֹ עוֹשֶׂה תְּשׁוּבָה כִּי בְּנַפְשׁוֹ הוּא חַס וְשָׁלוֹם, וּכְמַאֲמַר רַבּוֹתֵינוּ זַ"ל <small>(יַלְקוּט יְחֶזְקֵאל י"ח)</small> שָׁאֲלוּ לַנְּבוּאָה חוֹטֵא מַה הוּא עָנְשׁוֹ, אָמְרָה לָהֶם הַנֶּפֶשׁ הַחוֹטֵאת הִיא תָּמוּת וְכוּ', שָׁאֲלוּ לְהַקָּדוֹשׁ־בָּרוּךְ־הוּא, חוֹטֵא מַה עָנְשׁוֹ, אָמַר לָהֶם, יַעֲשֶׂה תְּשׁוּבָה וְיִתְכַּפֵּר לוֹ כוּ' עַיֵּן שָׁם. וּכְאָמְרָם זַ"ל <small>(נִדָּה ע:)</small> כָּתוּב אֶחָד אוֹמֵר <small>(יְחֶזְקֵאל י"ח)</small>, כִּי לֹא אֶחְפֹּץ בְּמוֹת הַמֵּת, וְכָתוּב אֶחָד אוֹמֵר <small>(שְׁמוּאֵל־א' ב')</small>, כִּי חָפֵץ ה' לַהֲמִיתָם, כָּאן בְּעוֹשִׂין תְּשׁוּבָה כָּאן בְּשֶׁאֵין עוֹשִׂין תְּשׁוּבָה. וּבִפְרָט טְרוּדֵי הַזְּמַן עֲמוּסֵי הַתְּלָאָה, הָעֲלוּלִים מְאֹד לַעֲבֵרוֹת נִשָּׂאוֹת וּבַל יַרְגִּישׁוּ מְאוּמָה, וּבִפְרָט בֵּין אָדָם לַחֲבֵרוֹ, קִנְאָה, שִׂנְאָה, לָשׁוֹן הָרָע, הַלְבָּנַת פָּנִים וּמִרְמַת הָעֵסֶק עַל כֻּלָּנָה, אֲשֶׁר לְבַקֵּשׁ אֹמֶץ הַחַיִּים, מֵהַיָּאוֹת וְהַיָּשָׁר לַעֲשׂוֹת כְּנֶגְדָּם מִצְו‍ֹת וּדְבָרִים טוֹבִים אֲשֶׁר יַכְרִיעוּ בְּמִשְׁקָלָם, וּמַה יַּעֲשֶׂה קְשֵׁה יוֹם. אַחַת הִיא מְלָאכָה קַלָּה, אֵינֶנָּה דּוֹרֶשֶׁת דַּעַת צְלוּלָה וְלֹא זְמַן אָרֹךְ, לַחֲזֹר עַל מוּסְרֵי הַחֲכָמִים כַּמָּה פְּעָמִים, עַד אֲשֶׁר תִּתְעוֹרֵר הִתְפַּעֲלוּת בְּנַפְשׁוֹ לִשְׁעָתָהּ, וְאִם גַּם לֹא תִּתֵּן פִּרְיָהּ בָּרִאשׁוֹנָה לְהֵיטִיב דַּרְכֵי גֶּבֶר, בְּכָל זֹאת בְּסֵפֶר הַחַיִּים יֵחָשֵׁב, בִּהְיוֹתוֹ חַי מַרְגִּישׁ, וּלְכָל אֲשֶׁר יְחֻבַּר אֶל הַחַיִּים יֵשׁ בִּטָּחוֹן, וּבִכְלָל עוֹשֵׂי תְּשׁוּבָה יִמָּנֶה:
<b>וּבָזֶה</b> יֵשׁ לְבָאֵר הַכָּתוּב <small>(יְחֶזְקֵאל ל"ג)</small> בְּאָמְרִי לָרָשָׁע מוֹת תָּמוּת וְלֹא דִּבַּרְתָּ לְהַזְהִיר רָשָׁע מִדַּרְכּוֹ הוּא רָשָׁע בַּעֲו‍ֹנוֹ יָמוּת וְגוֹ', וְאַתָּה כִּי הִזְהַרְתָּ רָשָׁע מִדַּרְכּוֹ לָשׁוּב מִמֶּנָּה וְלֹא שָׁב מִדַּרְכּוֹ הוּא בַּעֲו‍ֹנוֹ יָמוּת וְגוֹ', וְאַתָּה בֶּן אָדָם אֱמֹר אֶל בֵּית יִשְׂרָאֵל כֵּן אֲמַרְתֶּם לֵאמֹר כִּי פְּשָׁעֵינוּ וְחַטְּאֹתֵינוּ עָלֵינוּ וּבָם אֲנַחְנוּ נְמֵקִים וְאֵיךְ נִחְיֶה. אֱמֹר אֲלֵיהֶם חַי אֲנִי וְגוֹ' אִם אֶחְפֹּץ בְּמוֹת הָרָשָׁע כִּי אִם בְּשׁוּב רָשָׁע מִדַּרְכּוֹ וְחָיָה שׁוּבוּ שׁוּבוּ מִדַּרְכֵיכֶם הָרָעִים כוּ', כִּי פֻּרְעָנִיּוּת בָּאָה עַל הָאָדָם עַל יְדֵי שְׁתֵּי בְּחִינוֹת. הָאַחַת אִם נִתְמַלְּאָה סְאָתוֹ, כְּמַאֲמַר רַבּוֹתֵינוּ זַ"ל <small>(סוֹטָה ט')</small> אֵין הַקָּדוֹשׁ־בָּרוּךְ־הוּא נִפְרָע מִן הָאָדָם עַד שֶׁתִּתְמַלֵּא סְאָתוֹ עַיֵּן שָׁם, וְאָז נִקְרָא רָשָׁע (לִפְנֵי הַמָּקוֹם כְּמוֹ שֶׁבֵּאֵר הָרַ"ן בְּרֹאשׁ הַשָּׁנָה <small>(טז:)</small>, עַל הָא דִּשְׁלֹשָׁה סְפָרִים נִפְתָּחִים כוּ', רְשָׁעִים כוּ', דְּהַיְנוּ רְשָׁעִים בְּדִין זֶה, עַיֵּן שָׁם), הַשֵּׁנִי אִם יֵשׁ לוֹ חֵטְא, אֲשֶׁר הוּא בְּדִין שָׁמַיִם בִּבְחִינַת אֵין עוֹשֶׂה תְּשׁוּבָה, בִּבְחִינַת שִׂכְלִי לְפִי הַקִּשּׁוּר הַמְסוֹבָבִים בְּסִבָּתָם:
<b>כִּי</b> כָּל הַדְּבָרִים הַנַּעֲשִׂים תַּחַת הַשֶּׁמֶשׁ נוֹפְלִים תַּחַת שְׁנֵי סוּגִים כּוֹלְלִים: הָאֶחָד בְּחִינָה הַטִּבְעִית, אֲשֶׁר הִיא בְּחִינָה הַשִּׂכְלִית, כָּל מְסוֹבֵב נוֹלַד מִסִּבָּתוֹ, וְהַסִּבָּה מִסִּבָּה אַחֶרֶת, עַד בּוֹא הַדָּבָר לַבְּחִינָה. הַשֵּׁנִי וְהוּא מְסוֹבֵב הַבָּא בִּלְתִּי סִבָּה קוֹדֶמֶת (רַק כֵּן גָּזְרָה חָכְמָתוֹ יִתְבָּרַךְ, וְכֵן גַּם בְּחִינָה הַנִּסִּיִּית, אֲשֶׁר הִיא לְמַעְלָה מִשֵּׂכֶל אֱנוֹשִׁי):
<b>כֵּן</b> גַּם הַיְדִיעוֹת שְׁנֵי מִינִים הֵמָּה. הָאֶחָד יְדִיעָה מֻחְלֶטֶת שֶׁאֵינֶנָּה נוֹפֶלֶת תַּחַת הַשִּׁנּוּי וְהַתְּמוּרָה. הַשֵּׁנִי יְדִיעָה שִׂכְלִית לְפִי קִשּׁוּר הַדְּבָרִים, מִסִּבָּה לִמְסוֹבֵב, וְהַמְסוֹבֵב נַעֲשֶׂה סִבָּה לִמְסוֹבֵב אַחֵר, וְכֹה יִתְגַּלְגֵּל הַדָּבָר עַד בּוֹא אֶל הַמְסוֹבֵב הָאַחֲרוֹן. הַיְדִיעָה הַזֹּאת נוֹפֶלֶת תַּחַת הַתְּמוּרָה, כִּי לִפְעָמִים תֵּצֵא דָּבָר מִבְּלִי סִבָּה, אַף אִם סִבָּתָהּ מְנַגֶּדְתָּהּ (הַנִּקְרֵאת בְּחִינָה נִסִּיִּית). הַיְדִיעָה הָאַחַת אֵינֶנָּה בְּגֶדֶר אֱנוֹשִׁי, (אִם לֹא עַל יְדֵי בְּחִינַת הַנְּבוּאָה). גַּם בַּיְדִיעָה הַשֵּׁנִית, קָצְרָה יָד אֱנוֹשׁ לָבוֹא עַד תַּכְלִיתָהּ, מִפְּאַת חֶסְרוֹן יְדִיעָתוֹ. מִכָּל עִנְיְנֵי הַסִּבּוֹת הַנּוֹגְעִים אֶל הַדָּבָר הַמְעֻתָּד לָצֵאת לַפֹּעַל, לָזֹאת רָזָה בִּינַת אֱנוֹשׁ לָבוֹא בִּידִיעָה שִׂכְלִית לִשְׁלֵמוּתָהּ:
<b>כֵּן</b> בִּבְחִירַת אֱנוֹשׁ, בְּאֵיזֶה דֶּרֶךְ יִתְהַלֵּךְ אִם לְטוֹב אוֹ לְרַע, יֶשְׁנָן שְׁתֵּי בְּחִינוֹת: הָאַחַת בְּחִירָה שִׂכְלִית בְּקִשּׁוּר הַמְסוֹבֵב בְסִבָּה, לְרַע, לְפֶתַח הַתַּאֲוָה כְּפִי אֲשֶׁר תַּטֵּהוּ דַּרְכָּהּ לְהָלְאָה אִם יְמַלֵּא חֶפְצָהּ, לְטוֹב לְפִי תַּהֲלוּכוֹת דַּרְכֵי לִמּוּד תּוֹרַת ה' וְחָכְמַת מוּסָרוֹ לְהִתְנַהֵג בִּדְרָכָיו. הַשְּׁנִיָּה בְּחִינָה פְּשׁוּטָה מֵרַע לְטוֹב וּלְהֵפֶךְ חַס וְשָׁלוֹם, כִּי בְּכָל עֵת וּזְמַן הָאָדָם עוֹמֵד בִּבְחִירָתוֹ בְּאֵין מוֹנֵעַ. גַּם הַיְדִיעָה בִּבְחִירַת הָאָדָם נֶחֱלֶקֶת לִשְׁנֵי מִינִים:
<b>הָאַחַת</b> יְדִיעָה מֻחְלֶטֵת, אֲשֶׁר אֵין לְהַעֲלוֹת עַל הַדַּעַת, אֵיךְ לֹא תִּהְיֶה סְתִירָה לְהַבְּחִירָה, (כַּאֲשֶׁר בֵּאֵר הָרַמְבַּ"ם בְּפֶרֶק ה' מֵהִלְכוֹת תְּשׁוּבָה). הַשְּׁנִיָּה יְדִיעָה שִׂכְלִית, לְפִי הַנְהָגַת הָאָדָם, טִבְעוֹ וְעִנְיָנוֹ, לְפִי קִשּׁוּר הַמְסוֹבָבִים בְּסִבָּתָם אֶל נָכוֹן, אֲשֶׁר בְּהַיְדִיעָה הַלָּזוֹ מַנְהִיג הַקָּדוֹשׁ־בָּרוּךְ־הוּא אֶת עוֹלָמוֹ לְטוֹב (דַּוְקָא, לֹא לְרֹעַ, כִּי אֵין הַקָּדוֹשׁ־בָּרוּךְ־הוּא דָּן אֶת הָאָדָם אֶלָּא בְּשָׁעָה שֶׁהוּא עוֹמֵד בָּהּ, כַּמְבֹאָר בִּירוּשַׁלְמִי <small>(רֹאשׁ הַשָּׁנָה פֶּרֶק א')</small>, אֲבָל לְטוֹבָה הַקָּדוֹשׁ־בָּרוּךְ־הוּא נוֹתֵן בְּהַקָּפָה, כְּמַאֲמַר רַבּוֹתֵינוּ זַ"ל <small>(יַלְקוּט אִיּוֹב מ"א)</small> מִי הִקְדִּימַנִי וַאֲשַׁלֵּם כוּ', מִי מָל לִפְנֵי עַד שֶׁלֹּא נָתַתִּי לוֹ בֵּן, מִי עָשָׂה צִיצִית עַד שֶׁלֹּא נָתַתִּי לוֹ טַלִּית כוּ', עַיֵּן שָׁם):
<b>וּבָזֶה</b> יֵשׁ לְבָאֵר הַכָּתוּב <small>(דְּבָרִים י"א)</small> אֶת הַבְּרָכָה אֲשֶׁר תִּשְׁמְעוּ כוּ', בְּהַקָּפָה, לְמַעַן תִּשְׁמְעוּ וְתַעֲשׂוּ הַטּוֹב בְּבִרְכָתִי, וְהַקְלָלָה אִם לֹא תִּשְׁמְעוּ וְגוֹ', לֹא מִקֹּדֶם. גַּם יֵשׁ לְבָאֵר מַאֲמַר חֲכָמֵינוּ זַ"ל <small>(פְּסָחִים קי"א)</small> הוֹדוּ לַה' כִּי טוֹב, הוֹדוּ לְמִי שֶׁגּוֹבֶה חוֹבָתוֹ שֶׁל אָדָם בְּטוֹבָתוֹ, עָשִׁיר בְּשׁוֹרוֹ עָנִי בְּשֵׂיוֹ כוּ', כִּי בִּרְכַּת הָאָדָם בִּגְלַל שְׁנֵי דְּבָרִים: הָאַחַת, עֲבוּר הַטּוֹב שֶׁעָשָׂה וְהַקָּדוֹשׁ־בָּרוּךְ־הוּא שִׁלֵּם שְׂכָרוֹ, אֲשֶׁר לֹא נִקְרָא (בְּהַשְׁקָפָה בִּלְתִּי מְדֻיֶּקֶת) טוֹבַת ה', רַק שֶׁל הָאָדָם הִיא, כְּשָׂכִיר אֲשֶׁר יְקַוֶּה פָּעֳלוֹ, וּמַה הִיא הַטּוֹבָה הַפְּשׁוּטָה וְנִגְלֵית, הִיא הַבְּחִינָה הַשְּׁנִיָּה, מַה שֶּׁנּוֹתֵן הַקָּדוֹשׁ־בָּרוּךְ־הוּא מִקֹּדֶם, לְמַעַן יַעֲשֶׂה הָאָדָם הַטּוֹב בְּבִרְכָתוֹ. וְכַאֲשֶׁר הָאָדָם נֶעֱנָשׁ בְּמָמוֹנוֹ, אֲשֶׁר קָנָה בִּשְׂכַר עֲמַל כִּשְׁרוֹן מַעֲשָׂיו, דִּין וּמִשְׁפָּט נָכוֹן הוּא לִגְבּוֹת חוֹבָתוֹ בָּזֶה, וּמַה הוּא הַחֶסֶד הָאֲמִתִּי, שֶׁגּוֹבֶה חוֹבָתוֹ שֶׁל אָדָם בְּטוֹבָתוֹ, בְּהַמָּמוֹן שֶׁבָּא לוֹ מֵאֵת ה' יִתְבָּרַךְ, בִּבְחִינַת טוֹבָה, לְמַעַן יַעֲשֶׂה הַיָּשָׁר וְהַצֶּדֶק, וְהָאָדָם סִלֵּף דַּרְכּוֹ, וְלֹא נִתְקַיְּמָה מַחֲשַׁבְתּוֹ יִתְבָּרַךְ כִּבְיָכוֹל, וְאָז בְּדִין שֶׁיִּטֹּל הַקָּדוֹשׁ־בָּרוּךְ־הוּא מָמוֹנוֹ, כִּי לֹא עַל מְנָת כֵּן נָתַן לוֹ הַקָּדוֹשׁ־בָּרוּךְ־הוּא הַמָּמוֹן לְהָאָדָם, גַּם לֹא יְנֻכֶּה לְהָאָדָם מֵחוֹבָתוֹ. וְיֵשׁ לְהוֹדוֹת לַה' עַל הַחֶסֶד הַלָּזֶה, אֲשֶׁר גַּם בְּלָקְחוֹ מֵהָאָדָם הַמָּמוֹן שֶׁבָּא לוֹ מִטּוֹבָתוֹ יִתְבָּרַךְ, גּוֹבֶה חוֹבָתוֹ בָּהֶם:
<b>בַּמֶּה</b> יִבָּדְלוּ הַהַקָּפוֹת הָרְאוּיוֹת לָתֵת לִבְנֵי אָדָם מֵאֵת ה' יִתְבָּרַךְ, אִם לֹא בִּבְחִינַת יְדִיעָה שִׂכְלִית, מִי הוּא הַבָּטוּחַ, אֲשֶׁר מֵהַיָּאוּת לִמְסֹר לוֹ הַקָּפָה, (אִם שֶׁלִּפְעָמִים נִשְׁתַּנֶּה הַדָּבָר כַּנִּזְכָּר לְעֵיל, כִּי בִּבְחִינַת יְדִיעָה מֻחְלֶטֶת, אֵין הַקָּדוֹשׁ־בָּרוּךְ־הוּא מַנְהִיג עוֹלָמוֹ הַתָּלוּי בִּבְחִירַת אֱנוֹשׁ, וְדָבָר אֵין לָהּ עִם יְדִיעָה מֻחְלֶטֶת):
<b>וּבָזֶה</b> צָדְקוּ דִּבְרֵי הַיְרוּשַׁלְמִי <small>(רֹאשׁ הַשָּׁנָה פֶּרֶק א')</small> שְׁלֹשָׁה פִּנְקָסִין הֵם כוּ', שֶׁל בֵּינוֹנִים כְּבָר נִתַּן לָהֶם עֲשָׂרָה יְמֵי תְּשׁוּבָה שֶׁל בֵּין רֹאשׁ הַשָּׁנָה לְיוֹם הַכִּפּוּרִים, אִם עָשׂוּ תְּשׁוּבָה נִכְתָּבִין עִם הַצַּדִּיקִים וְאִם לָאו נִכְתָּבִים עִם הָרְשְׁעִים כוּ', רַבִּי חֲנַנְיָא חַבְרוֹן דְּרַבָּנָן בָּעֵי, וְאֵין הַקָּדוֹשׁ־בָּרוּךְ־הוּא רוֹאֶה אֶת הַנּוֹלָד, וְלֹא שְׁמִיעַ דְּאָמַר רַבִּי סִימוֹן בְּשֵׁם רַבִּי יְהוֹשֻׁעַ בֶּן לֵוִי אֵין הַקָּדוֹשׁ־בָּרוּךְ־הוּא דָּן אֶת הָאָדָם אֶלָּא בְּשָׁעָה שֶׁהוּא עוֹמֵד בָּהּ, (הַמַּאֲמָר אֲשֶׁר הִזְכַּרְנוּ לְעֵיל) עַיֵּן שָׁם. אֲשֶׁר מְאֹד הַדָּבָר מַפְלִיא לֵאמֹר, שֶׁהַיְרוּשַׁלְמִי יִשְׁאַל בִּדְבַר יְדִיעָה וּבְחִירָה, אֲשֶׁר נִלְאֶה שֵׂכֶל אֱנוֹשִׁי בִּכְלָל לַחְתֹּר אַחֲרָיו כְּדִבְרֵי הָרַמְבַּ"ם הַנִּזְכָּר לְעֵיל. וִיבָאֲרָהּ עַל עִנְיָן פְּרָטִי, אָכֵן שְׁאֵלַת הַיְרוּשַׁלְמִי הִיא עַל יְדִיעָה הַשִּׂכְלִית אֲשֶׁר עַל פִּיהָ מַנְהִיג הַקָּדוֹשׁ־בָּרוּךְ־הוּא אֶת עוֹלָמוֹ:
<b>כֵּן</b> גַּם עִנְיַן עוֹשִׂין תְּשׁוּבָה וְאֵינָם עוֹשִׂין תְּשׁוּבָה, הוּא עַל פִּי בְּחִינַת יְדִיעָה שִׂכְלִית, אִם הָאָדָם עַל פִּי יְדִיעָה הַשִּׂכְלִית מֻכְשָׁר לִתְשׁוּבָה, אֲזַי הַקָּדוֹשׁ־בָּרוּךְ־הוּא מַאֲרִיךְ אַפּוֹ וּמַמְתִּין עַל תְּשׁוּבָתוֹ וָחַי, וְאִם עַל פִּי יְדִיעָה שִׂכְלִית אֵינוֹ מֻכְשָׁר לִתְשׁוּבָה, (אִם כִּי מִכָּל מָקוֹם בִּבְחִירָתוֹ לַעֲשׂוֹת תְּשׁוּבָה), אֲזַי חַס וְחָלִילָה חָפֵץ לַהֲמִיתוֹ, אִם לֹא יִהְיֶה לְהָאָדָם זְכוּת מַכְרִיעַ לְחַיִּים. וּמַה הוּא הַיְסוֹד שֶׁיִּהְיֶה הָאָדָם מֻכְשָׁר לִתְשׁוּבָה, הוּא הַהֶרְגֵּשׁ שֶׁיִּהְיֶה חַי מַרְגִּישׁ בְּחֶסְרוֹנוֹ, וְאָז הַתִּקְוָה שֶׁיִּתְעוֹרֵר לִתְשׁוּבָה, אֲבָל אִם אֵין הֶרְגֵּשׁ, הַתְּשׁוּבָה מֵאַיִן תִּוָּלֵד, אָכֵן זֶהוּ דַּוְקָא כְּשֶׁנִּכְבָּה לְגַמְרֵי הַהֶרְגֵּשׁ מִנַּפְשׁוֹ, עַד אֲשֶׁר לֹא יִתְפַּעֵל מִתּוֹכָחָה וְהִתְעוֹרְרוּת זוּלָתוֹ, כִּי אָז אֵינוֹ בְּגֶדֶר עוֹשֶׂה תְּשׁוּבָה כְּלָל, כֵּיוָן שֶׁגַּם אַחֵר אֵין בְּכֹחוֹ לְעוֹרְרוֹ מִתַּרְדֵּמַת אִוַּלְתּוֹ:
<b>וּבָזֶה</b> יֵשׁ לְבָאֵר אֲשֶׁר נִרְמַז בַּכָּתוּב, יִשּׁוּב הַגְּמָרָא כָּאן בָּעוֹשִׂין תְּשׁוּבָה <small>(יְחֶזְקֵאל י"ח)</small> כִּי לֹא אֶחְפֹּץ בְּמוֹת הַמֵּת וֶהְשִׁיבוּ, (הָיוּ מֻכְשָׁרִים לִתְשׁוּבָה. וְלַמֶּרְכָּז הַלָּזוֹ) וִחְיוּ (כִּי אֵין תְּשׁוּבָה לְאַחַר מִיתָה), כָּאן בְּשֶׁאֵין עוֹשִׂין תְּשׁוּבָה <small>(שְׁמוּאֵל־א' ב')</small> וְלֹא שָׁמְעוּ לְקוֹל אֲבִיהֶם כִּי חָפֵץ ה' לַהֲמִיתָם, כֵּיוָן שֶׁלֹּא הִתְעוֹרְרוּ לְקוֹל תּוֹכַחַת עֵלִי, אֲשֶׁר הָיָה גְּדוֹל הַדּוֹר, מִמֵּילָא לֹא הָיוּ בְּגֶדֶר עוֹשִׂין תְּשׁוּבָה:
<b>זֶהוּ</b> בְּאָמְרִי לָרָשָׁע כוּ' וְלֹא דִּבַּרְתָּ לְהַזְהִיר רָשָׁע מִדַּרְכּוֹ, (וְאָז הוּא עֲדַיִן בְּגֶדֶר עוֹשֶׂה תְּשׁוּבָה, כִּי אוּלַי יִתְעוֹרֵר מִתּוֹכָחָה), וְלֹא יָמוּת, רַק אִם נִתְמַלְּאָה סְאָתוֹ אֲשֶׁר נִקְרָא רָשָׁע, אֲזַי הוּא רָשָׁע בַּעֲו‍ֹנוֹ יָמוּת כוּ', וְאַתָּה כִּי הִזְהַרְתָּ רָשָׁע מִדַּרְכּוֹ לָשׁוּב מִמֶּנָּה וְלֹא שָׁב מִדַּרְכּוֹ, (לֹא נִתְפַּעֵל מִתּוֹכַחְתְּךָ, כִּי אִם הָיָה נִתְפַּעֵל וּמַרְגִּישׁ בְּחֶסְרוֹנוֹ הָיָה נִקְרָא שָׁב מִדַּרְכּוֹ, כִּי מִלְּפָנִים לֹא הִרְגִּישׁ בְּרָעָתוֹ, וְלָזֹאת הוּא בְּגֶדֶר אֵין עוֹשֶׂה תְּשׁוּבָה, אֲזַי) הוּא בַּעֲו‍ֹנוֹ יָמוּת, הַגַּם שֶׁלֹּא נִתְמַלְּאָה סְאָתוֹ, וְלֹא נִקְרָא רָשָׁע, (כִּי הוּא מִשְׁפָּט כְּלָלִי לְמִי שֶׁיֵּשׁ בְּיָדוֹ עָו‍ֹן וְאֵינוֹ בִּבְחִינַת עוֹשֶׂה תְּשׁוּבָה), בְּכָל זֹאת יָמוּת מִסִּבַּת עֲו‍ֹנוֹ, יַעַן עַל פִּי יְדִיעָה שִׂכְלִית לֹא יָבוֹא לִתְשׁוּבָה, כֵּיוָן שֶׁאֵינוֹ מִתְעוֹרֵר גַּם מִתּוֹכָחָה. וּמַה הִיא רְפוּאָתוֹ, הִיא, הִתְחַדְּשׁוּת הַהֶרְגֵּשׁ לְעוֹרֵר הַדְּאָגָה וְהַיָּגוֹן וְיִכָּנֵס בְּגֶדֶר עוֹשֶׂה תְּשׁוּבָה וְיִחְיֶה:
<b>זֶהוּ,</b> וְאַתָּה בֶּן אָדָם אֱמֹר אֶל בֵּית יִשְׂרָאֵל (בְּדֶרֶךְ סִבָּה וּמְסוֹבֵב) כֵּן אֲמַרְתֶּם לֵאמֹר, כִּי פְּשָׁעֵינוּ וְחַטֹּאתֵינוּ עָלֵינוּ, וּבָם אֲנַחְנוּ נְמֵקִים, וְאֵיךְ נִחְיֶה, (בְּזֹאת הֵמָּה בְּגֶדֶר עוֹשִׂין תְּשׁוּבָה כֵּיוָן שֶׁהֵן מַרְגִּישִׁים וְדוֹאֲגִים, לְזֹאת הִיא הַסִּבָּה לְהַמְסוֹבֵב הַלָּזֶה, אֲשֶׁר) אֱמֹר אֲלֵיהֶם וְגוֹ' כִּי אִם בְּשׁוּב רָשָׁע מִדַּרְכּוֹ וְחָיָה. (וְאִם כִּי עֲדַיִן הוּא רַק הַתְחָלַת הַהִתְעוֹרְרוּת לִתְשׁוּבָה מִכָּל־מָקוֹם נִקְרְאוּ עוֹשִׂין תְּשׁוּבָה, כֵּיוָן שֶׁהֵמָּה מֻכְשָׁרִים בְּסִבַּת הֶרְגֵּשָׁם, שֶׁיָּבוֹאוּ לְאַט לְאַט לִבְחִינַת עוֹשִׂין תְּשׁוּבָה כַּהֹגֶן, זֶהוּ) שׁוּבוּ שׁוּבוּ מִדַּרְכֵיכֶם הָרָעִים וְכוּ':
<b>הַיּוֹצֵא</b> מִכְּלַל דְּבָרֵינוּ, כִּי הַמַּדְרֵגוֹת בַּעֲבוֹדָתוֹ יִתְבָּרַךְ. שָׁלֹשׁ הֵן בְּמִסְפָּר: הָאֶחָד הוּא הַפֶּתַח וְהַהַתְחָלָה, הוּא הַהֶרְגֵּשׁ, שֶׁיִּהְיֶה הָאָדָם לוֹמֵד מַאַמְרֵי חֲכָמֵינוּ זַ"ל וּמוּסְרֵי הַחֲכָמִים, לַחֲזֹר עֲלֵיהֶם כַּמָּה וְכַמָּה פְּעָמִים, עַד אֲשֶׁר יִתְפַּעֵל, וְיַרְגִּישׁ בְּנַפְשׁוֹ חֶסְרוֹנוֹ, וּמִזֶּה יָבוֹא לַמַּדְרֵגָה הַשְּׁנִיָּה הִיא כְּבִישַׁת הַיֵּצֶר. וְהַשְּׁלִישִׁית הִיא תִּקּוּן הַיֵּצֶר, שֶׁיִּהְיֶה הָאָדָם עָלֵז וְשָׂשׂ לַעֲבוֹדָתוֹ יִתְבָּרַךְ. וְהַתַּבְלִין לְהַיֵּצֶר, לְבַל יִהְיֶה שָׂטָן לְכָל שְׁלֹשֶׁת הַמַּדְרֵגוֹת, הִיא הַתּוֹרָה, כְּמַאֲמָרָם זַ"ל <small>(קִדּוּשִׁין ל:)</small> בָּרָאתִי יֵצֶר הָרָע בָּרָאתִי לוֹ תּוֹרָה תַּבְלִין, אֲשֶׁר אוּלַי לָזֶה נִגְדְּרָה הַתּוֹרָה בְּשָׁלֹשׁ בְּחִינוֹת: הָאַחַת, חוֹמָה <small>(בָּבָא בַּתְרָא ז:,</small> חוֹמָה זוֹ תּוֹרָה) הַיְנוּ לָאָדָם הַשָּׁלֵם בְּמַעֲלָתוֹ בְּמַדְרֵגַת תִּקּוּן הַיֵּצֶר, הַתּוֹרָה חוֹמָה לוֹ מִסָּבִיב, לְהָגֵן עָלָיו מִסִּבּוֹת גְּדוֹלוֹת מִחוּצָה, לְבַל יָרֵעוּ וּבַל יַשְׁחִיתוּ נַפְשׁוֹ הַזַּכָּה. הַשְּׁנִיָּה רְפוּאָה <small>(קִדּוּשִׁין ל', </small> וְשַׂמְתֶּם סַם תַּם כוּ', מָשָׁל לְאָדָם שֶׁהִכָּה אֶת בְּנוֹ מַכָּה גְּדוֹלָה וְהִנִּיחַ לוֹ רְטִיָּה עַל גַּבֵּי מַכָּתוֹ כוּ', כָּךְ הַקָּדוֹשׁ־בָּרוּךְ־הוּא אָמַר לָהֶם לְיִשְׂרָאֵל בָּרָאתִי לָהֶם יֵצֶר הָרָע וּבָרָאתִי לוֹ תּוֹרָה תַּבְלִין כוּ' עַיֵּן שָׁם). הַיְנוּ לְמִי שֶׁהוּא בְּמַדְרֵגַת כּוֹבֵשׁ אֶת יִצְרוֹ, אֲשֶׁר הוּא חוֹלֶה אַמִּיץ, כִּי תִּגְבֹּרֶת יִצְרוֹ בְּקִרְבּוֹ, הַתּוֹרָה בְּעֶזְרָתוֹ לַעֲמֹד נֶגֶד יִצְרוֹ. הַשְּׁלִישִׁית חַיִּים <small>(עֲבוֹדָה־זָרָה ג', </small> אַף בְּנֵי אָדָם כֵּיוָן שֶׁפּוֹרְשִׁין מִן הַתּוֹרָה מִיָּד מֵתִים), הַיְנוּ לְמִי שֶׁהוּא בְּמַדְרֵגַת הַהֶרְגֵּשׁ, הַתּוֹרָה שׁוֹמְרַתּוּ לְבַל יְאַבֵּד הֶרְגֵּשׁוֹ, וְיִהְיֶה חַס וְשָׁלוֹם כְּמֵת שֶׁאֵינוֹ מַרְגִּישׁ:
<b>הוּא</b> מַאֲמַר הַמִּדְרָשׁ אֲשֶׁר הִצַּגְנוּ בְּפֶתַח דְּבָרֵינוּ, כִּי כְּשֶׁהָיוּ יִשְׂרָאֵל בַּמִדְבָּר, אָמְרוּ חֲכָמֵינוּ זַ"ל <small>(יוֹמָא עד:)</small> מִפְּנֵי מָה לֹא הָיָה יוֹרֵד הַמָּן פַּעַם אַחַת בְּשָׁנָה כוּ', וְאַף כָּךְ יִשְׂרָאֵל מִי שֶׁיֵּשׁ לוֹ אַרְבָּעָה וַחֲמִשָּׁה בָּנִים הָיָה דּוֹאֵג וְאוֹמֵר שֶׁמָּא לְמָחָר אֵין הַמָּן יוֹרֵד וְנִמְצְאוּ בְּנֵיהֶם וּבְנוֹתֵיהֶם מֵתִים בָּרָעָב, וְנִמְצְאוּ כָּל יִשְׂרָאֵל מְכַוְּנִים אֶת לִבָּם לַאֲבִיהֶם שֶׁבַּשָּׁמַיִם, עַיֵּן שָׁם. וְכַאֲשֶׁר כִּמְעַט כָּל בְּנֵי אָדָם תְּלוּיִים זֶה בָּזֶה, לְזֹאת, כַּאֲשֶׁר הָיְתָה סִבָּה נוֹרָאָה לִשְׁמִירַת מַדְרֵגַת בַּעֲלֵי הַהֶרְגֵּשׁ, אֲזַי גַּם בַּעֲלֵי הַכְּבִישָׁה וְהַתִּקּוּן עָמְדוּ בְּמַצָּבָם בֶּטַח. אֲבָל כְּשֶׁהִתְחִילוּ לִיכָּנֵס לָאָרֶץ אֲשֶׁר זֶה יִפְנֶה לְכַרְמוֹ וְזֶה לְזֵיתוֹ, הַחֲשָׁשָׁא קְרוֹבָה, פֶּן יְרַקֵּד חַס וְחָלִילָה הַשָּׂטָן בֵּינֵיהֶם לְהַפְרִיעָם מֵעֲבוֹדָתוֹ יִתְבָּרַךְ:
<b>לְזֹאת</b> הֶרְאָם הַקָּדוֹשׁ־בָּרוּךְ־הוּא, כִּי הָאָרוֹן הוּא הַמָּגֵן לְכָל הַמַּדְרֵגוֹת. רַב הוּנָא אָמַר זְקָפָן בֵּין שְׁנֵי בַּדֵּי הָאָרוֹן, וְהָאָרוֹן חוֹמָה לָהֶם. הוּא לְמַדְרֵגַת תִּקּוּן הַיֵּצֶר. אָמַר רַב אָחָא בַּר חֲנִינָא סְמָכָן בֵּין שְׁנֵי בַּדֵּי הָאָרוֹן. וְהָאָרוֹן תּוֹמְכָם לְכוֹבְשֵׁי הַיֵּצֶר לְבַל יִפְּלוּ תַּחְתָּיו. רַבָּנָן אָמְרֵי צִמְצְמָן בֵּין שְׁנֵי בַּדֵּי הָאָרוֹן. וְהָאָרוֹן הוּא קִיּוּמָהּ שֶׁל מַדְרֵגַת הַהֶרְגֵּשׁ, לְמַעַן לֹא תֹּאבַד הֶרְגֵּשָׁם, וְיִתְבַּטֵּל קִיּוּמָם לַעֲבוֹדָתוֹ יִתְבָּרַךְ, כִּי אִם חַס וְשָׁלוֹם אֵין הֶרְגֵּשׁ (הַפֶּתַח וְהַהַתְחָלָה) הָעֲבוֹדָה מֵאַיִן תָּבוֹא:
<b>וְכַאֲשֶׁר</b> שְׁתֵּי בְּחִינוֹת בַּעֲבוֹדָתוֹ יִתְבָּרַךְ, הָאַחַת לְעָבְדוֹ בְּלִי הִתְבּוֹנְנוּת שִׂכְלִית, רַק בִּתְמִימוּת, לִשְׁמֹר דְּבַר ה' וְלַהֲלֹךְ בִּדְרָכָיו, כִּשְׁרוֹן הַמִּדּוֹת וְאַהֲבַת חֶסֶד, וְעַל פִּי בְּחִינָה הַלָּזוֹ, אֵין מָקוֹם לִגְדֹּר מַצַּב מַדְרֵגַת הָאָדָם בַּעֲבוֹדָתוֹ יִתְבָּרַךְ, כִּי עַל יְדֵי רוּחַ קַל, מְהֵרָה תָּעוּף חַס וְחָלִילָה כָּל טוּב דְּרָכָיו, כִּי מִי יַעַצְרֵם. הַשֵּׁנִית הִיא הָעִקָּרִית, בְּהִתְבּוֹנְנוּת שִׂכְלִית, לְפִי דַּרְכֵי תַּהֲלוּכוֹת הָעֲבוֹדָה וּמַצַּב תְּכוּנַת הָאָדָם, לִקְבֹּעַ לְהָעֲבוֹדָה יָתֵד נֶאֱמָן אֲשֶׁר כָּל רוּחוֹת שֶׁבָּעוֹלָם לֹא יָזִיזוּ אוֹתוֹ מִמְּקוֹמוֹ, וּמִי יוֹדֵעַ אִם הִשְׁלִים הָאָדָם דַּרְכֵי שִׂכְלוֹ בַּעֲבוֹדָתוֹ יִתְבָּרַךְ, אֲשֶׁר עַל פִּי יְדִיעָה שִׂכְלִית תְּגַדֵּר מַצַּב יְדִיעָתוֹ, הֲלֹא ה' יִתְבָּרַךְ:
<b>גַּם</b> בְּהַנְהָגַת הַקָּדוֹשׁ־בָּרוּךְ־הוּא אֶת עוֹלָמוֹ, שְׁתֵּי בְּחִינוֹת. הָאַחַת מַהֲלָךְ הַטִּבְעִי מִקִּשּׁוּר הַמְסוֹבֵב בְּסִבָּה, אֲשֶׁר הָאָדָם עָלוּל לִטְעוֹת וְלֵאמֹר, שֶׁכֹּחוֹ וְעֹצֶם יָדוֹ עָשָׂה לוֹ אֶת הַחַיִל. וְאֵין הַדָּבָר כֵּן, כִּי הַקָּדוֹשׁ־בָּרוּךְ־הוּא נוֹתֵן לְהָאָדָם כֹּחַ לַעֲשׂוֹת חַיִל, וּמַזְמִין לוֹ הַסִּבּוֹת אֲשֶׁר יוֹצִיאוּ הַמְסוֹבְבִים לְפָעֳלָם. הַשֵּׁנִית דָּבָר הַנִּסִּי, מְסוֹבֵב בְּלִי סִבָּה, וְעַיִן בְּעַיִן יִרְאֶה הָאָדָם, כִּי יַד ה' עָשְׂתָה זֹאת. הַבְּחִינָה הַלָּזוֹ נִקְרֵאת שְׁכִינָה בָּאָרֶץ (עַיֵּן דִּבְרֵי הָרַמְבַּ"ם עַל אוֹדוֹת שֹׁרֶשׁ שָׁכֵן בְּסִפְרוֹ מוֹרֶה נְבוּכִים). וְכָל זֶה בַּסִּבָּה הַחוּשִׁית <sup class="footnote-marker">*)</sup><i class="footnote">כָּל דָּבָר הַיּוֹצֵא לַפֹּעַל, שְׁתֵּי סִבּוֹת לוֹ: הָאֶחָד סִבָּה הַחוּשִׁית, הַשֵּׁנִי סִבָּה הַשִּׂכְלִית, אוֹ לְאֵיזֶה תַּכְלִית, אוֹ לִגְמוּל וָעֹנֶשׁ. הָאָרֶץ כַּאֲשֶׁר תּוֹצִיא צִמְחָהּ. סִבָּה הַחוּשִׁית, הֵמָּה הַחֲרִישָׁה וְהַזְּרִיעָה. סִבָּה הַשִּׂכְלִית, הִיא אֲשֶׁר בַּעֲבוּרָהּ יִתְעוֹרֵר הָאָדָם לַעֲבֹד אַדְמָתוֹ, אִם לְתַכְלִית לְמַעַן יִתְעַנֵּג מִטּוּב פִּרְיָהּ, אוֹ לְהַרְוִיחַ מָמוֹן וְכַיּוֹצֵא, וְהַסִּבָּה הַשִּׂכְלִית הָאֲמִתִּית, הִיא הַשְׁגָּחָה הָעֶלְיוֹנָה, אֲשֶׁר גָּזְרָה יְצִיאַת הַדָּבָר לַפֹּעַל, אֲשֶׁר בִּהְיוֹתָהּ בָּאָה בִּגְלַל מַעֲשֵׂי הָאָדָם, לְפָנָיו יִתְבָּרַךְ, אֲזַי הָאָדָם בְּחִינַת הַסִּבָּה הָאֲמִתִּית. וּבָזֶה יֵשׁ לְבָאֵר הַכָּתוּב (אֵיכָה ג') מִי זֶה אָמַר וַתֶּהִי ה' לֹא צִוָּה, מִפִּי עֶלְיוֹן לֹא תֵצֵא הָרָעוֹת וְהַטּוֹב, מַה יִּתְאוֹנֵן אָדָם חַי גֶּבֶר עַל חֲטָאָיו, נַחְפְּשָׂה דְּרָכֵינוּ וְנַחְקֹרָה וְנָשׁוּבָה עַד ה', נִשָּׂא לְבָבֵנוּ אֶל כַּפַּיִם אֶל אֵל בַּשָּׁמַיִם. כִּי בַּהַשְׁקָפָה הָרִאשׁוֹנָה, יִטְעֶה הָאָדָם לֵאמֹר, כִּי הוּא בְּעַצְמוֹ מְנַהֵל עִנְיָנָיו אִם לְטוֹב אוֹ לְמוּטָב, אֲשֶׁר הָאֱמֶת אֵינוֹ כֵן, כִּי הַכֹּל מִשָּׁמַיִם, (עַיֵּן כְּתֻבּוֹת דַּף ל' חוּץ מִצִּנִּים וּפַחִים, וּבַתּוֹסָפוֹת שָׁם), זֶהוּ, מִי זֶה אָמַר וַתֶּהִי ה' לֹא צִוָּה, בְּכָל זֹאת, מַה הוּא הַצִּיר אֲשֶׁר עָלָיו תִּסֹּב דֶּלֶת הַהַשְׁגָּחַה הָעֶלְיוֹנָה, הֲלֹא מַעֲשֵׂי הָאָדָם, וְעַל פִּי דְּרָכָיו תָּחוּל עָלָיו הַהַשְׁגָּחָה, וְהוּא הוּא הַסִּבָּה הָרִאשׁוֹנָה לִיצִיאַת עִנְיָנָיו לַפֹּעַל, זֶהוּ מִפִּי עֶלְיוֹן לֹא תֵצֵא הָרָעוֹת וְהַטּוֹב. לָזֹאת עַל כָּל מִקְרֶה וּפֶגַע רַע בַּל יִתְלוֹנֵן הָאָדָם, לֹא עַל הַנְהָגָתוֹ הַגּוּפָנִית כִּי בְּרַע הוּא, (כְּפִי אֲשֶׁר יִטְעֶה הָאָדָם בְּהַשְׁקָפָה רִאשׁוֹנָה), וְגַם לֹא עַל ה' יִתְבָּרַךְ, כִּי אִם עַל הַנְהָגָתוֹ הַנַּפְשִׁית, (יְסוֹד הַסִּבָּה הָרִאשׁוֹנָה), זֶהוּ מַה יִּתְאוֹנֵן אָדָם חַי, גֶּבֶר עַל חֲטָאָיו. לָזֹאת, לְתַקֵּן רֹעַ מַזָּלוֹ לֹא יוֹעִילוּ לוֹ לְהֵיטִיב מַצָּבוֹ הַגּוּפָנִי. וְגַם אֵין מֵהַיָּאוּת לִדְפֹּק בָּרִאשׁוֹנָה לִשְׁפֹּךְ שִׂיחַ לְפָנָיו יִתְבָּרַךְ, כִּי אִם לְתַקֵּן הַסִּבָּה הָרִאשׁוֹנָה, הִיא, לְהֵיטִיב דַּרְכֵי נַפְשׁוֹ, כְּמַאֲמַר רַבּוֹתֵינוּ זַ"ל (בְּרָכוֹת ה') אִם רוֹאֶה אָדָם שֶׁיִּסּוּרִין בָּאִין עָלָיו יְפַשְׁפֵּשׁ בְּמַעֲשָׂיו שֶׁנֶּאֱמַר (שָׁם) נַחְפְּשָׂה דְּרָכֵינוּ כוּ' עַיֵּן שָׁם, וְאָז נִשָּׂא לְבָבֵנוּ אֶל כַּפַּיִם אֶל אֵל בַּשָּׁמַיִם:</i>, אֲבָל בַּשִּׂכְלִי נַהֲפֹךְ הַדָּבָר, עֶשֶׂר יָדוֹת בַּסִּבָּה הַשִּׂכְלִית, לַנִּסִּי מִבַּטִּבְעִי, כִּי מַדּוּעַ יְשַׁדֵּד הַקָּדוֹשׁ־בָּרוּךְ־הוּא הַנְהָגָתוֹ הַסְּדוּרָה, אִם לֹא תִּהְיֶה סִבָּה גְּדוֹלָה שִׂכְלִית, אֲשֶׁר בַּעֲבוּרָהּ יַעֲלֶה הָאָדָם הַגְבֵּהַּ לְמַעְלָה מֵהַנְהָגָה הַטִּבְעִית, אֲשֶׁר לְפִי מִדָּתוֹ שֶׁל הַקָּדוֹשׁ־בָּרוּךְ־הוּא, מִדָּה כְּנֶגֶד מִדָּה, נִרְאֶה בַּעֲלִיל, כִּי יְסוֹד הַסִּבָּה הִיא, בִּהְיוֹת הָאָדָם מַשְׁלִים שִׂכְלוֹ לַעֲבוֹדָתוֹ יִתְבָּרַךְ, וּבְשֵׂכֶל יְנַהֵל דְּרָכָיו, כֵּן גַּם הוּא יִתְבָּרַךְ מִתְנַהֵג עִמּוֹ בַּבְּחִינָה אֲשֶׁר יְסוֹדָהּ סִבָּה שִׂכְלִית:
<b>הִיא</b> מַעֲלַת אַבְרָהָם אָבִינוּ עָלָיו הַשָּׁלוֹם, אֲשֶׁר עֲבוֹדָתוֹ לֹא הָיְתָה רַק מִשִּׂכְלוֹ, (כִּי לֹא הָיְתָה לוֹ סִבָּה אַחֶרֶת לֹא מֵהוֹרָיו וְלֹא מִמְּסוֹבָבָיו), לְזֹאת הֶעֱלָהוּ הַקָּדוֹשׁ־בָּרוּךְ־הוּא לְמַעְלָה מִכִּפַּת הָרָקִיעַ <small>(מִדְרַשׁ רַבָּה בְּרֵאשִׁית מ"ד)</small>, הַכִּנּוּי לְדַרְכֵי הַטְּבָעִים:
<b>לְזֹאת</b> כַּאֲשֶׁר הֶחֱזִיק אוֹתָם הָאָרוֹן בִּבְחִינוֹת מִתְחַלְּפוֹת, נוֹדַע, כִּי כָּל אֶחָד הִשְׁלִים בְּחִינָתוֹ בְּגֶדֶר הַשִּׂכְלִי. עַל כֵּן אָמַר לָהֶם יְהוֹשֻׁעַ, מִמַּה שֶּׁהֶחֱזִיקוּ שְׁנֵי בַּדֵּי הָאָרוֹן אֶתְכֶם, אַתֶּם יוֹדְעִין שֶׁשְּׁכִינָתוֹ שֶׁל הַקָּדוֹשׁ־בָּרוּךְ־הוּא בֵּינֵיכֶם. לְהַנְהִיג אֶתְכֶם בַּדֶּרֶךְ הַנִּסִּית, מְסוֹבָב מִסִּבָּה שִׂכְלִית, בִּהְיוֹתְכֶם עוֹבְדֵי ה' יִתְבָּרַךְ בִּבְחִינַת שִׂכְלִי, כַּנִּזְכָּר לְעֵיל:

Chapter 31

<b>בְּסַנְהֶדְרִין</b> <small>(ע"א)</small> בֶּן סוֹרֵר וּמוֹרֶה לֹא הָיָה וְלֹא עָתִיד לִהְיוֹת. וְלָמָּה נִכְתַּב דְּרֹשׁ וְקַבֵּל שָׂכָר. הַתְּמִיהַּ גְּדוֹלָה מְאֹד. הַאִם אֵין דַּי בִּשְׁאָר חֶלְקֵי הַתּוֹרָה אַף אִם אֶלֶף שָׁנִים יִחְיֶה הָאָדָם. לִדְרֹשׁ בָּהֶם לְקַבֵּל שָׂכָר:
<b>בַּיַּלְקוּט</b> <small>(שְׁמִינִי תקכ"א)</small> וְכִי מָה רָאוּ יִשְׂרָאֵל לְהָבִיא יוֹתֵר מֵאַהֲרֹן. אֶלָּא אָמַר לָהֶם. אַתֶּם יֵשׁ בְּיֶדְכֶם בִּתְחִלָּה. וַיִּשְׁחֲטוּ שְׂעִיר עִזִּים. וְיֶשׁ בְּיֶדְכֶם בַּסּוֹף. עָשׂוּ לָהֶם וְכוּ'. גַּם כֵּן מֻפְלָא מְאֹד. הֲלֹא גַּם אַהֲרֹן הָיָה לוֹ בִּתְחִלָּה וְגַם בַּסּוֹף, כְּמַאֲמַר הַכָּתוּב <small>(דְּבָרִים ט')</small> וּבְאַהֲרֹן הִתְאַנַּף וְגוֹ':
<b>בְּסַנְהֶדְרִין</b> <small>(כז:)</small> וְהַכְּתִיב <small>(שְׁמוֹת ל"ד)</small> פּוֹקֵד עֲו‍ֹן אָבוֹת וְגוֹ' כְּשֶׁאוֹחֲזִין מַעֲשֵׂה אֲבוֹתֵיהֶם וְכוּ'. וְהַדַּעַת נוֹתֵן. כִּי זֶה רַק בְּאֹפֶן אֲשֶׁר אֵיכוּת מַעֲשֵׂי הַבָּנִים שָׁוִים בְּעֶרְכָּם עִם מַעֲשֵׂי הָאָבוֹת. לֹא כַּאֲשֶׁר מַעֲשֵׂי הָאָבוֹת הָיוּ עֲו‍ֹנוֹת גְּדוֹלִים בְּאֵיכוּת עֶרְכָּם מִמַּעֲשֵׂי עֲו‍ֹן הַבָּנִים. וְאָמְרִינַן בְּיוֹמָא <small>(סז:)</small> אֶת מִשְׁפָּטַי תַּעֲשׂוּ. דְּבָרִים שֶׁאִלְמָלֵי לֹא נִכְתְּבוּ דִּין הוּא שֶׁיֵּכָּתְבוּ, וְאֵלּוּ הֵן עֲבוֹדַת אֱלִילִים כוּ'. אֶת חֻקּוֹתַי תִּשְׁמְרוּ. דְּבָרִים שֶׁהַשָּׂטָן מֵשִׁיב עֲלֵיהֶם כוּ'. (יַעַן אֵין לְחִיּוּבָם מָבוֹא בְּשֵׂכֶל אֱנוֹשִׁי. רַק אֲנִי ה' חֲקַקְתִּים כוּ'). וְהַדַּעַת נוֹתֵן. כִּי אֵיכוּת עֲו‍ֹן הַמִּשְׁפָּט תַּעֲלֶה לְמַעְלָה נֶגֶד אֵיכוּת עֲו‍ֹן הַחֻקִּים. וְאָמְרִינַן <small>(שָׁם פה:)</small> אָמְרָה תּוֹרָה חַלֵּל עָלָיו שַׁבָּת אַחַת כְּדֵי שֶׁיִּשְׁמֹר שַׁבָּתוֹת הַרְבֵּה. נִמְצָא לְפִי זֶה. הַגַּם שֶׁעֲו‍ֹן עֲבוֹדַת אֱלִילִים הוּא מִשְׁפָּט (כְּמַאֲמַר הַגְּמָרָא הַנִּזְכַּר לְעֵיל). אָכֵן מַה שֶּׁהִזְהִירָה הַתּוֹרָה לָמוּת עַל עֲבוֹדַת אֱלִילִים. הִיא חֻקָּה. וְאָמְרִינַן בְּסַנְהֶדְרִין <small>(ז')</small> וַיַּרְא אַהֲרֹן כוּ'. מָה רָאָה אַהֲרֹן. רָאָה חוּר שֶׁזָּבוּחַ לְפָנָיו. אָמַר אִי לֹא שְׁמַעְנָא לְהוּ הַשְׁתָּא עָבְדִי לִי כִּדְעָבְדוּ בְּחוּר. וּמִיקַיָּם בִּי <small>(אֵיכָה ב')</small> אִם יֵהָרֵג בְּמִקְדַּשׁ ה' כֹּהֵן וְנָבִיא כוּ'. נִמְצָא הָיָה עֲו‍ֹן אַהֲרֹן חֹק. וְלֹא הָיָה בִּבְחִינַת אוֹחֵז מַעֲשֵׂה אָבוֹת (אֲשֶׁר יִפְקְדוּ עָלָיו עֲו‍ֹנוֹתֵיהֶם). נֶגֶד וַיִּשְׁחֲטוּ שְׂעִיר עִזִּים כוּ'. שֶׁהָיָה עֲו‍ֹן מִשְׁפָּט:
<b>וּבָזֶה</b> יֵשׁ לְבָאֵר הַכָּתוּב <small>(וַיִּקְרָא י"ח)</small> אֶת מִשְׁפָּטַי תַּעֲשׂוּ וְאֶת חֻקּוֹתַי תִּשְׁמֹרוּ כוּ'. אֲשֶׁר יֵשׁ לָשׂוּם לֵב עַל הַשִּׁנּוּי בַּפָּסוּק הַזֶּה. לְהַזְהִיר מִשְׁפַּט בִּבְחִינַת חִיּוּב. וְחֹק בִּבְחִינַת שְׁלִילָה (עַיֵּן מְנָחוֹת ל"ו: הִשָּׁמֵר דַּעֲשֵׂה כוּ'). גַּם שִׁנּוּי הַפְּסוּקִים. בַּפָּסוּק הָרִאשׁוֹן מִשְׁפָּט בִּתְחִלָּה וְאַחַר כָּךְ חֹק. וּבַפָּסוּק הַשֵּׁנִי <small>(שָׁם)</small> וּשְׁמַרְתֶּם אֶת חֻקּוֹתַי וְאֶת מִשְׁפָּטַי. בִּתְחִלָּה חֹק וְאַחַר כָּךְ מִשְׁפָּט. כִּי הָרַמְבַּ"ם כָּתַב <small>(הִלְכוֹת תְּשׁוּבָה פֶּרֶק ג')</small> וְזֶה לְשׁוֹנוֹ. כָּל אֶחָד וְאֶחָד מִבְּנֵי הָאָדָם יֵשׁ לוֹ זְכֻיּוֹת וַעֲו‍ֹנוֹת. מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו צַדִּיק. וּמִי שֶׁעֲו‍ֹנוֹתָיו יְתֵרוֹת עַל זְכֻיּוֹתָיו רָשָׁע. מֶחֱצָה עַל מֶחֱצָה בֵּינוֹנִי כוּ'. וְשִׁקּוּל זֶה אֵינוֹ לְפִי מִנְיַן הַזְּכֻיּוֹת וְהָעֲו‍ֹנוֹת אֶלָּא לְפִי גָּדְלָם. יֵשׁ זְכוּת שֶׁהִיא כְּנֶגֶד כַּמָּה עֲו‍ֹנוֹת. שֶׁנֶּאֱמַר <small>(מְלָכִים־א' י"ד)</small> יַעַן נִמְצָא בּוֹ דָּבָר טוֹב. וְיֵשׁ עָו‍ֹן שֶׁהוּא כְּנֶגֶד כַּמָּה זְכֻיּוֹת. שֶׁנֶּאֱמַר <small>(קֹהֶלֶת ט', י"ח)</small>. וְחוֹטֵא אֶחָד יְאַבֵּד טוֹבָה הַרְבֵּה. וְאֵין שׁוֹקְלִין אֶלָּא בְּדַעְתּוֹ שֶׁל אֵל דֵּעוֹת. וְהוּא הַיּוֹדֵעַ הַאֵיךְ עוֹרְכִין הַזְּכֻיּוֹת כְּנֶגֶד הָעֲו‍ֹנוֹת. עַד כָּאן לְשׁוֹנוֹ. וְאִם כִּי בְּוַדַּאי יֶשְׁנָם סִבּוֹת רַבּוֹת הַמַּגְדִּילוֹת עֶרֶךְ הַזְּכֻיּוֹת וְהָעֲו‍ֹנוֹת. לֹא נֶחְדַּל לְבָאֵר בָּזֶה אֵיזוֹ בְּחִינָה. וְהוּא. כִּי רַבּוֹת מַחֲשָׁבוֹת בְּלֵב אִישׁ. הַשָּׂם לִבּוֹ אֶל דְּרָכָיו וְיוֹדֵעַ כִּי בְּיָדוֹ עָו‍ֹן אֲשֶׁר חָטָא לְמַרְבֶּה. (בַּל יִנָּזֵר מִמֶּנָּה לְפִי דַּעְתּוֹ) הַמְדֻמֵּית לְבַל לְסַלְסֵל בְּמַאַמְרֵי רַבּוֹתֵינוּ זַ"ל הַמְדַבְּרִים בָּהּ. כִּי מוּטָב שֶׁיִּהְיֶה שׁוֹגֵג. כְּמַאֲמָרָם זַ"ל <small>(מִדְרַשׁ רַבָּה דְּבָרִים פָּרָשַׁת תָּבוֹא)</small> כָּל מִי שֶׁלָּמַד תּוֹרָה וְאֵינוֹ מְקַיֵּם אוֹתָהּ עָנְשׁוֹ חָמוּר מִמִּי שֶׁלֹּא לָמַד כָּל עִקָּר. עַיֵּן שָׁם. לֹא זֹאת דֶּרֶךְ ה'. לַעֲטֹף הָרָשָׁע בִּמְעִיל הַצֶּדֶק. וּכְמַאֲמַר הַכָּתוּב <small>(תְּהִלִּים צ')</small> תָּשֵׁב אֱנוֹשׁ עַד דַּכָּא. וְדָרְשׁוּ רַבּוֹתֵינוּ זַ"ל. עַד דִּכְדּוּכָהּ שֶׁל נֶפֶשׁ. וַתֹּאמֶר שׁוּבוּ בְּנֵי אָדָם כוּ'. בַּמֶּה יִוָּשַׁע הָאָדָם לְסַעֵף פֹּארָה הַלָּזוֹ וְאַיֵּה הַמַּעֲרָצָה. זֹאת יָשִׁיב אֶל לִבּוֹ. לֵאמֹר: הֲלֹא כָּל דָּבָר יִתְחַלֵּק עַל פִּי הַפְּעֻלָּה וְעַל פִּי הַפּוֹעֵל:
<b>מִצַּד</b> הַפְּעֻלָּה. יִתְחַלֵּק כָּל דָּבָר טוֹב לְפִי הִתְפַּשְּׁטוּת פִּרְיוֹ. לְעֻמָּתוֹ יֹאמַר בָּרוּךְ לְהָעוֹשֶׂה. וְכָל אֲשֶׁר יוֹסִיף תֵּת כֹּחוֹ. (אִם כִּי סָר כֹּחַ מְיַסְּדוֹ). כֵּן יוֹסִיף שְׂכָרוֹ. וּכְמַאֲמָרָם זַ"ל <small>(קִדּוּשִׁין מ')</small> הַזְּכוּת יֵשׁ לָהּ קֶרֶן וְיֵשׁ לָהּ פֵּרוֹת כוּ'. עֲבֵרָה יֵשׁ לָהּ קֶרֶן וְאֵין לָהּ פֵּרוֹת. וְאֶלָּא מָה אֲנִי מְקַיֵּם <small>(מִשְׁלֵי א')</small> וַיֹּאכְלוּ מִפְּרִי דַּרְכָּם וּמִמּוֹעֲצוֹתֵיהֶם יִשְׂבְּעוּ. עֲבֵרָה שֶׁעוֹשָׂה פֵּרוֹת יֵשׁ לָהּ פֵּרוֹת. שֶׁאֵין עוֹשָׂה פֵּרוֹת אֵין לָהּ פֵּרוֹת כוּ' עַד כָּאן. לָזֹאת בְּוַדַּאי בְּמִדָּה טוֹבָה (הַמְרֻבָּה מִמִּדַּת פֻּרְעָנִיּוּת). הָעוֹשָׂה פֵּרוֹת יִגְדַּל פִּרְיָהּ לְמַעְלָה לְמַעְלָה <sup class="footnote-marker">*)</sup><i class="footnote">עַל פִּי הַדְּבָרִים הָאֵלּוּ נוּכַל לְיַשֵּׁב קֻשְׁיַת הַתּוֹסָפוֹת (שַׁבָּת נ"ה) עַל הָא דְּאָמְרִינַן שָׁם מ"ש תָּיו (שֶׁאָמַר הַקָּדוֹשׁ־בָּרוּךְ־הוּא לְגַבְרִיאֵל לֵךְ וּרְשֹׁם עַל מִצְחָן שֶׁל צַדִּיקִים תָּיו שֶׁל דְּיוֹ וְכוּ'), רַב אָמַר תָּיו תִּחְיֶה תָּיו תָּמוּת, וּשְׁמוּאֵל אָמַר תַּמָּה זְכוּת אָבוֹת, וְכֵן רַבִּי יְהוֹשֻׁעַ בֶּן לֵוִי וְרַבִּי יוֹחָנָן אָמְרוּ הָתָם אֵימָתַי תַּמָּה זְכוּת אָבוֹת כוּ', וַאֲנַן מַזְכִּירִין זְכוּת אָבוֹת עַיֵּן שָׁם. וּלְפִי הַנִּזְכָּר לְעֵיל יֵשׁ לְפָרֵשׁ דִּשְׁתֵּי בְּחִינוֹת בַּדָּבָר. הָאַחַת הִיא זְכוּת אָבוֹת מִמַּעֲשֵׂיהֶם הַנּוֹרָאִים, אֲשֶׁר נִפְסְקוּ בְּהִסְתַּלְּקוּתָם, וְזֹהַר זְכֻיּוֹתָם מִתְנוֹצֵץ לְתוֹלְדוֹתָם בִּבְחִינָה קַיֶּמֶת וּקְצוּבָה, וּפְלִיגֵי אָמוֹרָאֵי אֵימָתַי גְּבוּל זְמַנָּם. הַשְּׁנִיָּה הִיא זְכוּת אָבוֹת הַנּוֹלֶדֶת מִמַּעֲשֵׂי הַבָּנִים, כִּי הָאָבוֹת הֵמָּה יְסוֹד וְשֹׁרֶשׁ אֲמִתִּי לְכָל מַעֲשֶׂה טוֹב אֲשֶׁר יַעֲשׂוּ הַבָּאִים אַחֲרֵיהֶם, וּזְכוּתָם עוֹשָׂה פֵּרוֹת בִּתְמִידִי בְּלִי גְּבוּל וְקִצְבָּה. וּבִבְחִינָה זוֹ אִי אֶפְשָׁר לִהְיוֹת תַּמָּה זְכוּת אָבוֹת, כִּי לֹא אַלְמָן יִשְׂרָאֵל, וּבְכָל דּוֹר וָדוֹר נִמְצְאוּ אֲנָשִׁים צַדִּיקִים. וְגַם פּוֹשְׁעֵי יִשְׂרָאֵל מְלֵאִים מִצְו‍ֹת כָּרִמּוֹן. וְאַהֲנִי מַעֲשֵׂיהֶם שֶׁל הָאָבוֹת, לָשֵׂאת פְּרִי וּלְגַדֵּל פֶּרַח זְכֻיּוֹתָם. וְכִדְאָמְרִינַן בַּעֲרָכִין (דַּף ט"ז) עַל שִׁבְעָה דְּבָרִים נְגָעִים בָּאִים, עַל לָשׁוֹן הָרָע וְכוּ', אֵינִי וְהָא אָמַר רַבִּי עֲנָנִי בַּר שָׂשׂוֹן לָמָּה נִסְמְכָה פָּרָשַׁת בִּגְדֵי כְּהֻנָּה לְפָרָשַׁת קָרְבָּנוֹת, לוֹמַר לְךָ מַה קָּרְבָּנוֹת מְכַפְּרִין אַף בִּגְדֵי כְּהֻנָּה מְכַפְּרִין כוּ', מְעִיל מְכַפֵּר עַל לָשׁוֹן הָרָע כוּ', לֹא קַשְׁיָא הָא דְּאַהֲנוּ מַעֲשָׂיו הָא דְּלֹא אַהֲנוּ מַעֲשָׂיו, אִי אַהֲנוּ מַעֲשָׂיו אַתּוּ נְגָעִים עֲלֵיהּ אִי לֹא אַהֲנוּ מַעֲשָׂיו מְעִיל מְכַפֵּר עַיֵּן שָׁם. וְאִם כִּי דִּבּוּר לָשׁוֹן הָרָע שָׁוֶה בִּשְׁנֵיהֶם, בְּכָל זֹאת הַמֶּרְחָק רַב בֵּינֵיהֶם בְּעִנְיַן הַתּוֹלָדָה הַנּוֹלֶדֶת מִמֵּילָא, לִהְיוֹת אַהֲנִי מַעֲשָׂיו לְהַגְדִּיל כֹּחוֹ לְהִצְטָרֵךְ כַּפָּרָה יְתֵרָה. כֵּן גַּם בִּבְחִינַת הַטּוֹב, אִי אַהֲנוּ מַעֲשָׂיו, לִהְיוֹת נוֹשֵׂא פְּרִי תְּנוּבָה, יִגְדַּל מַעֲשֶׂה שָׁרְשׁוֹ לְהוֹסִיף זְכוּת, וְלָכֵן אֲנַחְנוּ מַזְכִּירִים תָּמִיד זְכוּת אָבוֹת, הַמִּתְעוֹרֶרֶת עַל יְדֵי מַעֲשֶׂה הַתּוֹלָדוֹת בַּל תִּפָּסֵק לְעוֹלָם:</i>. וְכֵן כָּל דָּבָר רַע יִתְחַלֵּק לְפִי הִתְפַּשְּׁטוּת פִּרְיוֹ. וְכָל אֲשֶׁר יוֹסִיף תֵּת כֹּחוֹ לְגַדֵּל פְּרִי רֹאשׁ. כֵּן יִגְדַּל גְּרִיעות עֶרְכּוֹ וְיִכְבַּד עָנְשׁוֹ. וּפְעָמִים רַבּוֹת יִנְצֹר הָאָדָם אָרְחוֹ. לִכְבֹּשׁ תַּאֲוָתוֹ בְּלִי גְּבוּרָה. כַּאֲשֶׁר יִרְאֶה בַּעֲלִיל אֵיךְ מַעֲשָׂיו נִפְרְצוּ לְהַשְׁחִית. כְּזוֹרֵק חֵץ אֲשֶׁר אֵין לְהָשִׁיב. אִם לֹא נִכְבָּה מִנַּפְשׁוֹ חִיּוּבָהּ הַנּוֹלֶדֶת מֵסִּלְסוּל הַרְבֵּה בְּדִבְרֵי רַבּוֹתֵינוּ זַ"ל. וְאֵיךְ יַעֲשֶׂה הָאָדָם שֶׁקֶר בְּנַפְשׁוֹ בַּתְּמוּרָה הַלָּזוֹ. לִהְיוֹת שׁוֹגֵג. (אֲשֶׁר רַק שׁוֹגֵג דִּמְיוֹנִי הוּא, כִּי שִׁגְגַת הַתַּלְמוּד עוֹלָה זָדוֹן. כִּדְאָמְרִינַן בְּבָבָא מְצִיעָא לג:) בַּבְּחִינָה הַנְּמוּכָה. מִלִּהְיוֹת מְרֻחָק מִן הָעֲבֵרָה בַּבְּחִינָה הַגְּבוֹהָה לְמַעְלָה הַרְבֵּה:
<b>מִצַּד</b> הַפּוֹעֵל. יִתְחַלֵּק כָּל דָּבָר טוֹב. בְּאֵיכוּת עֲשִׂיָּתוֹ לְפִי צַעַר קִיּוּמוֹ, כְּמַאֲמָרָם זַ"ל <small>(אָבוֹת פֶּרֶק ה')</small> לְפוּם צַעֲרָא אַגְרָא. וְכֵן כָּל דָּבָר רַע. יִתְחַלֵּק בְּאֵיכוּת צַעַר שְׁמִירָתוֹ. וְכָל אֲשֶׁר יוֹסִיף צַעֲרוֹ כֵּן יְמַעֵט בְּחִינָתוֹ. כִּדְאָמְרִינַן <small>(מְנָחוֹת מג:)</small> תַּנְיָא הָיָה רַבִּי מֵאִיר אוֹמֵר גָּדוֹל עָנְשׁוֹ שֶׁל לָבָן יוֹתֵר מֵעָנְשׁוֹ שֶׁל תְּכֵלֶת. מָשָׁל לְמָה הַדָּבָר דּוֹמֶה לְמֶלֶךְ בָּשָׂר וָדָם שֶׁאָמַר לִשְׁנֵי עֲבָדָיו לְאֶחָד אָמַר הָבֵא לִי חוֹתָם שֶׁל טִיט וּלְאֶחָד אָמַר הָבֵא לִי חוֹתָם שֶׁל זָהָב וּפָשְׁעוּ שְׁנֵיהֶם וְלֹא הֵבִיאוּ אֵיזֶה מֵהֶן עָנְשׁוֹ יוֹתֵר גָּדוֹל. הֱוֵי אוֹמֵר זֶה שֶׁאָמַר לוֹ הָבֵא לִי חוֹתָם שֶׁל טִיט וְלֹא הֵבִיא. עַד כָּאן:
<b>אִי</b> לָזֹאת. זֹאת תּוֹרַת הָאָדָם לְפַקֵּחַ עַל כָּל דְּרָכָיו. לְבַל יִפֹּל בְּרֶשֶׁת הַיֵּאוּשׁ. כִּי כָּל עוֹד אֲשֶׁר עֵינָיו פְּקוּחוֹת לְהַרְגִּישׁ בְּרָעָתוֹ. בְּלִי סָפֵק. בְּאֵין תַּאֲוָה מוֹצֵאת יִשְׁמֹר דַּרְכּוֹ וְיִנָּצֵל מֵחֵלֶק הַיּוֹתֵר גָּדוֹל. וּמִי פֶּתִי יֹאהַב פְּתָיוּת כָּזוֹ. לְהִתְבָּרֵךְ בִּלְבָבוֹ לֵאמֹר. הֲלֹא טוֹב לִי לִסְתֹּם עֵין בִּינָתִי. לְמַעַן הַקְטִין הָעֶרֶךְ בִּהְיוֹתִי שׁוֹגֵג בַּחֵלֶק הַקָּטָן. וְיַעֲזֹב שְׁמִירָתָהּ בַּחֵלֶק הַיּוֹתֵר גָּדוֹל:
<b>הֵן</b> הֵמָּה דִּבְרֵי הָרַמְבַּ"ם הַנִּזְכָּרִים לְעֵיל. כִּי אֵין בְּיַד הָאָדָם לֵידַע הִשְׁתַּלְשְׁלוּת הַדְּבָרִים. לְבָרֵר עֶרֶךְ הַמִּצְו‍ֹת וְהָעֲו‍ֹנוֹת עַל פִּי הִתְפַּשְּׁטוּתָם. וְכֵן עֶרֶךְ צַעַר קִיּוּם וּשְׁמִירַת הַתּוֹרָה וְהַמִּצְוָה. כִּי כֹּחוֹת נֶפֶשׁ הָאָדָם, יֵלְכוּ מֵהַקּוֹדֵם אֶל הַמְאֻחָר. מֵעִמְקֵי שָׁרְשֵׁי הַלֵּב אֶל הִתְגַּלּוּתָם. וְסִבּוֹת הַחִיצוֹנִיּוֹת מוֹצְאוֹת לְמַרְבֶּה, לְהַרְחִיב וּלְגַלּוֹת אֵיזֶה כֹּחַ אֲשֶׁר יִגָּרַע חֶלְקוֹ (נֶגֶד יֶתֶר הַכֹּחוֹת) בְּשָׁרְשׁוֹ. לְזֹאת הָאָדָם הַמַּשְׁקִיף בְּעֵין בִּינָתוֹ מֵהַמְאֻחָר אֶל הַקּוֹדֵם, יִשְׁגֶּה הַרְבֵּה בְּשָׁפְטוֹ עַל שָׁרְשֵׁי הַכֹּחוֹת הַמּוֹלִידִים צַעַר וָעֹנֶג. וְכָל עוֹד אֲשֶׁר כֹּחַ נַפְשׁוֹ מִסְתַּתֵּר בְּשָׁרְשׁוֹ מִתְחַבֵּא מִבִּינַת אֱנוֹשׁ. כֵּן יוֹסִיף לִירוֹת חִצָּיו לִפְעֻלַּת אָדָם. עַל כֵּן אֵין בְּיַד הָאָדָם לִמְצֹא אֶל נָכוֹן מַצָּב וְעֶרֶךְ צַעַר קִיּוּם וּשְׁמִירַת תּוֹרַת ה' יִתְבָּרַךְ שְׁמוֹ. וְהוּא לְבַדּוֹ יוֹדֵעַ עֶרְכָּם עַל אֲמִתּוּתָם. כְּמַאֲמָרָם זַ"ל <small>(אָבוֹת פֶּרֶק ד')</small> הוּא הַמֵּבִין:
<b>וּבִכְלַל</b> שְׁתֵּי מַדְרֵגוֹת בִּזְכֻיּוֹת וַעֲו‍ֹנוֹת. בְּחִיּוּב וּשְׁלִילָה. וְאֶת אֲשֶׁר יָבוֹא בַּמַּדְרֵגָה הַנִּשָּׂאָה בִּבְחִינַת חִיּוּב לְקַבָּלַת הַשָּׂכָר. כֵּן גַּם לְעֻמָּתוֹ יָבוֹא בַּמַּדְרֵגָה הַנְּמוּכָה בִּבְחִינַת הַשְּׁלִילָה לְקַבָּלַת הָעֹנֶשׁ. וְאֶת אֲשֶׁר יָבוֹא בַּמַּדְרֵגָה הַנְּמוּכָה בִּבְחִינַת חִיּוּב לְקַבָּלַת הַשָּׂכָר. כֵּן יָבוֹא לְעֻמָּתוֹ בַּמַּדְרֵגָה הַגְּבוֹהָה לְקַבָּלַת הָעֹנֶשׁ בִּבְחִינַת שְׁלִילָה. לָכֵן עֲשִׂיַּת הַמִּשְׁפָּט (בְּחִינַת חִיּוּב). וּשְׁמִירַת הַחֹק (בְּחִינַת שְׁלִילָה) בְּמֵתָר וְקַו אֶחָד יָבוֹאוּ:
<b>וְהִנֵּה</b> הַמִּשְׁפָּט. מַדְרֵגָה הָאַחַת. וּמַדְרֵגָה הַשְּׁנִיָּה הִיא הַחֹק. הוּא מַאֲמַר הַכָּתוּב <small>(וַיִּקְרָא י"ח)</small> אֶת מִשְׁפָּטַי תַּעֲשׂוּ וְאֶת חֻקּוֹתַי תִּשְׁמְרוּ. כְּסֵדֶר הַמַּדְרֵגוֹת. אָכֵן כָּל אֶחָד הָעִנְיָנִים לְפִי צוּרָתָם בְּעֶרְכָּם. וּבְהַהַנְהָגָה הַדָּבָר כִּמְעַט לְהֵפֶךְ. הַחֻקִּים הֵמָּה הַשְּׁלִיבוֹת לַעֲלוֹת בָּהֶם אֶל סֻלָּמֵי הַמִּשְׁפָּטִים. וּבִפְרָט בִּדְבַר הַמִּדּוֹת. מִשְׁפָּטִים הֵמָּה. וְכָל עֲמַל הָאָדָם לֹא יוֹעִיל לְתַקְּנָם וּלְיַשְּׁרָם בְּגִדְרָם הַנְּכוֹחָה. אִם לֹא יָשִׂים פָּנָיו אֶל שֵׂכֶל הָאֱנוֹשִׁי. לֶאֱהֹב אֶת הַיַּשְׁרוּת וְלִשְׂנֹא אֶת הַמְעֻקָּלוּת בְּטִבְעוֹ (גַּם בְּלִי אַזְהָרַת הַתּוֹרָה). עַל יְדֵי הִתְבּוֹנְנוּת רַבָּה בְּדַרְכֵי שֵׂכֶל אֱנוֹשִׁי כִּי אָדָם הוּא:
<b>הֲיוֹעִיל</b> לְאִישׁ עָלוּל לְרַגְזָנוּת יְתֵרָה עַל יְדֵי הִתְעוֹרְרוּת קְטַנָּה הַמְעִירַתּוּ. גַּם אִם יַחֲזֹר הַרְבֵּה פְּעָמִים בְּמַאֲמַר רַבּוֹתֵינוּ זַ"ל <small>(נְדָרִים כ"ב)</small> כָּל הַכּוֹעֵס כָּל מִינֵי גֵּיהִנֹּם שׁוֹלְטִין בּוֹ כו'. עַד אֲשֶׁר הַמַּאֲמָר יָאִיר תָּמִיד מוּל פָּנָיו. בְּכָל זֹאת כַּאֲשֶׁר תַּעֲלֶה עָלָיו רוּחַ הָרַגְזָנוּת. לִבּוֹ בַּל עִמּוֹ וְנֶהְפַּךְ אָז לְאִישׁ אַחֵר. קַל מְהֵרָה יַגְבִּיהוּ עוּף מִמֶּנּוּ כָּל צִיּוּרָיו הַיָּפִים אֲשֶׁר קָנָה בַּעֲמָלוֹ. וְאֵין רְפוּאָה לוֹ. בִּלְתִּי אִם יָשִׂים עֵין בִּינָתוֹ לַחְתֹּר בְּמַעֲמַקֵּי שָׁרְשֵׁי לְבָבוֹ. מַה הֵמָּה הַכֹּחוֹת הַכְּלָלִיּוֹת אֶצְלוֹ. הָעֲלוּלִים לְהִתָּפֵשׂ בְּהִתְעוֹרְרוּת קְטַנָּה מִחוּצָה לָהֶם. וְלִשְׁפֹּךְ עֲלֵיהֶם מֵי תְּבוּנָתוֹ. לְכַבּוֹתָם מְעַט שֶׁלֹּא יֵלְכוּ כָּל כָּךְ בְּחִפָּזוֹן עָצוּם. עַד אֲשֶׁר יִהְיֶה בְּכֹחוֹ לִהְיוֹת אִישׁ עוֹצֵר בְּרוּחוֹ:
<b>אָכֵן</b> מֵאַיִן תָּבוֹא לָאָדָם הַתְּבוּנָה. וּמַה תְּעוֹרְרֵהוּ לָכוּף תַּאֲוָתוֹ הַחָפְשִׁית. לְהֵאָסֵר תַּחַת עֲמַל כִּשְׁרוֹן הַמִּדּוֹת כִּי רַב הוּא. הַיְסוֹד הָרָאשִׁי. הוּא הַחֹק. מִצְוַת תּוֹרַת ה'. כִּי הַכַּעַס עֲבֵרָה חֲמוּרָה הִיא. וְכָל מִינֵי גֵּיהִנֹּם שׁוֹלְטִין בְּהַכּוֹעֵס. הַדְּאָגָה הַלָּזוֹ (לְפִי עֶרְכָּהּ) בְּכֹחָהּ לִלְטֹשׁ שֵׂכֶל הָאָדָם (לְפִי מַצָּבוֹ) בְּהִתְבּוֹנְנוֹ אֶת אֲשֶׁר לֹא יְשֹׁעַר בִּתְחִלָּתוֹ. כַּאֲשֶׁר אֲנַחְנוּ רוֹאִים תָּמִיד בְּעִנְיְנֵי הַמִּסְחָר. אֲשֶׁר עַל יְדֵי הַדְּאָגָה וְהַהֶכְרֵחַ יַעֲלֶה שֵׂכֶל הָאָדָם לִבְחִינָה נִשְׂגָּבָה מֵאֵת אֲשֶׁר יְשֹׁעַר. וְכֵן כִּמְעַט בְּכָל הַמִּדּוֹת. הַפֶּתַח לְהִכָּנֵס בָּהֶם. הוּא הַחֹק. מִצְוַת תּוֹרַת ה'. כִּי מִדָּה רָעָה עֲבֵרָה נִשְׂגָּבָה הִיא. כַּאֲשֶׁר חֲכָמֵינוּ זַ"ל הִפְלִיגוּ בְּעָנְשָׁם. וּמִדָּה טוֹבָה מִצְוָה גְּדוֹלָה הִיא. כַּאֲשֶׁר חֲכָמֵינוּ זַ"ל הֶאֱרִיכוּ בְּמַעֲלָתָם. וְלָזֹאת. לְפִי רֹב פָּרִים יָבוֹא לַהִתְבּוֹנְנוּת הַשִּׂכְלִית. עַד אֲשֶׁר יְתֻקְּנוּ וְיָבוֹאוּ לִבְחִינַת מִשְׁפָּט. גִּדְרָם הָאֲמִתִּי. הוּא מַאֲמַר הַכָּתוּב הַשֵּׁנִי <small>(וַיִּקְרָא י"ח)</small> וּשְׁמַרְתֶּם אֶת חֻקּוֹתַי (בָּרִאשׁוֹנָה. וּמֵהֶם) וְאֶת מִשְׁפָּטַי תַּעֲשׂוּ וְגוֹ':
<b>וְכֵן</b> בִּדְבַר שְׁמִירַת חֻקֵּי הַמְּדִינָה. אִם כִּי בְּסוּגֵי הַמִּשְׁפָּט יָבוֹאוּ. וְשֵׂכֶל הָאָדָם שׁוֹפֵט לְשָׁמְרָם בִּשְׁלֵמוּת בְּאֵין מִגְרַעַת. גַּם בְּאֵין רוֹאֶה. בְּכָל זֹאת. גַּם בְּחִינַת הַחֹק. הִיא מִצְוַת תּוֹרַת ה'. מֵהַכָּתוּב וְהַקַּבָּלָה. הַמַּזְהִירִים בְּכָל עֹז. לְאַשֵּׁר וּלְקַיֵּם כְּכָל הַיּוֹצֵא מֵהַמֶּמְשָׁלָה יָרוּם הוֹדָהּ. הִיא תִּתֵּן חֵילָהּ לְמַכְבִּיר. לְגָרֵשׁ כָּל חוֹחֵי הַתַּאֲוָה לְמַעַן יָאִירוּ עֵינֵי הַשֵּׂכֶל. לִהְיוֹתוֹ רוֹאֶה הָאֱמֶת לַאֲמִתּוֹ. לֶאֱהֹב אֶת מוֹשְׁלֵי הַמְּדִינָה. וְלִמְסֹר נַפְשׁוֹ לְמַלְּאוֹת תַּפְקִידָם:
<b>עַתָּה</b> נָשׁוּב לִרְאוֹת בְּמִצְוַת לִמּוּד הַתּוֹרָה מַה הִיא. חֹק אוֹ מִשְׁפָּט. הַדַּעַת נוֹתֵן כִּי גַּם לִמּוּד תּוֹרַת הַחֹק. לְמִשְׁפָּט יֵחָשֵׁב. כִּדְאָמְרִינַן בַּגְּמָרָא <small>(בָּבָא קַמָּא י"ז)</small> וְכָבוֹד עָשׂוּ לוֹ בְּמוֹתוֹ. זֶה חִזְקִיָּה מֶלֶךְ יְהוּדָה. שֶׁהִנִּיחוּ סֵפֶר תּוֹרָה עַל מִטָּתוֹ וְאָמְרוּ קִיֵּם זֶה מַה שֶּׁכָּתוּב בְּזֶה. וְהָאִידְנָא כוּ' אֲפִלּוּ קִיֵּם אָמְרִינַן לִמֵּד לֹא אָמְרִינַן. וְהָאָמַר מַר גָּדוֹל לִמּוּד הַתּוֹרָה שֶׁהַלִּמּוּד מֵבִיא לִידֵי מַעֲשֶׂה כוּ'. וְכָתְבוּ הַתּוֹסָפוֹת. וְאוֹמֵר רַבֵּנוּ תַּם דְּהָכֵי פֵּרוּשׁוֹ. וְהָא אָמַר מַר שֶׁהַלִּמּוּד מֵבִיא לִידֵי מַעֲשֶׂה. וְכֵיוָן שֶׁאָנוּ אוֹמְרִים קִיֵּם הֲרֵי אָנוּ אוֹמְרִים שֶׁלָּמַד. דְּאִי לֹא לָמַד אֵיךְ קִיֵּם. שֶׁהַלִּמּוּד מֵבִיא לִידֵי מַעֲשֶׂה. עַד כָּאן לְשׁוֹנוֹ. הֲרֵי אַף שֶׁהַקִּיּוּם יִהְיֶה חֹק. מִכָּל מָקוֹם חִיּוּב הַלִּמּוּד. הוּא מִשְׁפָּט אֲשֶׁר יְחַיְּבֶנּוּ שֵׂכֶל הָאֱנוֹשִׁי. דְּאִם לֹא יִלְמֹד אֵיךְ יְקַיֵּם:
<b>אָכֵן</b> גַּם מִגֶּדֶר הַחֹק. בַּל יֵצֵא אַף לִמּוּד תּוֹרַת הַמִּשְׁפָּט. כִּי הַלִּמּוּד בְּעַצְמוֹ מִצְוָה הִיא. אַף אִם לֹא הָיְתָה מְבִיאָה לִידֵי מַעֲשֶׂה. כְּמוֹ שֶׁמִּצְוָה לִדְרֹשׁ בְּבֶן סוֹרֵר וּמוֹרֶה. (לְמַאן דְּאָמַר לֹא עָתִיד לִהְיוֹת). וְהַשֵּׂכֶל הָאֱנוֹשִׁי מְנַגְּדָהּ. רַק אֲנִי ה' חִקַּקְתִּים. וְכֵן בְּכָל חֶלְקֵי הַתּוֹרָה בְּלִמּוּדָהּ. גַּם מִצְוָה חֻקִּית בָּהּ. אֲשֶׁר אֵין לְהִתְחַלֵּק רַק בְּמַחֲשָׁבָה:
<b>וְאוּלַי</b> לָזֶה רָמְזָה הַמִּשְׁנָה <small>(אָבוֹת פֶּרֶק ד')</small> וְהַלּוֹמֵד עַל מְנָת לַעֲשׂוֹת וְכוּ'. וְלֹא אָמַר הַלּוֹמֵד בִּכְדֵי לַעֲשׂוֹת. כִּי הַלִּמּוּד בְּעַצְמוֹ. טוֹב שֶׁיִּהְיֶה בַּמַּחֲשָׁבָה הַחֻקִּית. (אַף אִם לֹא הָיָה נִצְמָח מִמֶּנָּה הַמַּעֲשֶׂה). כִּי הִיא בְּחִינָה נִשָּׂאָה מִלִּמּוּד הַמִּשְׁפָּטִי. אָכֵן בִּתְנַאי שֶׁתּוֹלֵד הַמַּעֲשֶׂה מִמֶּנָּה. עַל כֵּן דְּבַר הַלִּמּוּד יִתְנַהֵל בְּאֹפֶן שֶׁיִּתְקַיֵּם הַתְּנַאי. הַיְנוּ לְהַשִּׂיג בְּרֹאשׁ הַבְּקִיאוּת וְהַחֲרִיפוּת (אִישׁ אִישׁ לְפִי עֶרְכּוֹ). לִהְיוֹת כְּלִי מֻכְשָׁר לִלְמֹד עַל פִּי תְּנַאי הַנִּדְרָשׁ. הוּא חֵפֶץ הַמַּעֲשֶׂה:
<b>וּבִדְבָרֵינוּ</b> אֵלֶּה. יָאִירוּ דִּבְרֵי רַבּוֹתֵינוּ זַ"ל <small>(נְדָרִים פ"א)</small> הַיְנוּ לֹא שָׁמְעוּ בְּקוֹלִי הַיְנוּ לֹא הָלְכוּ בָּם. אָמַר רַב יְהוּדָה אָמַר רַב שֶׁאֵין מְבָרְכִין בַּתּוֹרָה תְּחִלָּה כוּ'. וּפֵרְשׁוּ. שֶׁלֹּא בֵּרְכוּ בִּרְכַּת הַתּוֹרָה כְּשֶׁהֵן מַשְׁכִּימִין לִלְמֹד תּוֹרָה. עַיֵּן שָׁם. אֲשֶׁר כָּל אֱנוֹשׁ יִתְפַּלֵּא עַל הַתַּאֲוָה הַזָּרָה הַזֹּאת. לְבִלְתִּי הֱיוֹת עָצֵל בְּלִמּוּד הַתּוֹרָה הַמַּתֶּשֶׁת כֹּחוֹ שֶׁל אָדָם. רַק שֶׁלֹּא לְבָרֵךְ עָלֶיהָ בִּתְחִלָּתָהּ. (וְהָרַ"ן כָּתַב בְּשֵׁם הָרַב רַבֵּנוּ יוֹנָה זַ"ל. עוֹסְקִין הָיוּ בַּתּוֹרָה תָּמִיד. וְלֹא הָיוּ מְבָרְכִין בַּתּוֹרָה תְּחִלָּה. כְּלוֹמַר שֶׁלֹּא הָיְתָה הַתּוֹרָה חֲשׁוּבָה בְּעֵינֵיהֶם כָּל כָּךְ שֶׁיְּהֵא רָאוּי לְבָרֵךְ עָלֶיהָ. שֶׁלֹּא הָיוּ עוֹסְקִין בָּהּ לִשְׁמָהּ. וּמִתּוֹךְ כָּךְ הָיוּ מְזַלְזְלִין בַּבְּרָכָה. עַד כָּאן לְשׁוֹנוֹ. וְהַדָּבָר תָּמוּהַּ מְאֹד. לֵאמֹר שֶׁמִּתּוֹךְ כָּךְ יְזַלְזְלוּ בְּבִרְכַּת הַתּוֹרָה. אֲשֶׁר הִיא מִדְּאוֹרָיְתָא. בְּאֵין כָּל תַּאֲוָה לְהַפְרִיעָהּ):
<b>וְאָמְנָם</b> לְפִי מַה שֶּׁבֵּאַרְנוּ. יֵשׁ לְפָרֵשׁ דְּאָמְרִינַן <small>(מְנָחוֹת מב:)</small> כָּל מִצְוָה דַּעֲשִׂיָּתָהּ גְּמַר מִצְוָה כְּגוֹן מִילָה כוּ' צָרִיךְ לְבָרֵךְ. וְכָל מִצְוָה דַּעֲשִׂיָּתָהּ לָאו גְּמַר מִצְוָה כְּגוֹן תְּפִלִּין. (עֲשִׂיָּתָן לֹא זוֹ הִיא גְּמַר מִצְוָתָן עַד שֶׁיִּקְשְׁרֵם). אֵינוֹ צָרִיךְ לְבָרֵךְ כוּ' עַיֵּן שָׁם. עַל כֵּן לְפִי זֶה עַל מִצְוַת לִמּוּד תּוֹרָה הַמִּשְׁפָּטִי. אֵינוֹ צָרִיךְ לְבָרֵךְ. דַּעֲשִׂיָּתָהּ הַיְנוּ הַלִּמּוּד. לָאו גְּמַר מִצְוָה הִיא (עַד שֶׁקִּיֵּם אֶת אֲשֶׁר הוּא לוֹמֵד). כִּי כָּל עִנְיַן הַמִּצְוָה הוּא. לִלְמֹד בִּכְדֵי לֵידַע הַמַּעֲשֶׂה. וִיסוֹד בִּרְכַּת הַתּוֹרָה. הֻנְחָה עַל מִצְוַת לִמּוּד הַתּוֹרָה בִּבְחִינַת חֹק. הַיְנוּ שֶׁהַלִּמּוּד בְּעַצְמוֹ מִצְוָה. אִי לָזֹאת יוּכַל הֱיוֹת. כִּי שָׁלְטָה עֲלֵיהֶם הַתַּאֲוָה. שֶׁלֹּא רָצוּ רַק לִלְמֹד בְּגֶדֶר הַמִּשְׁפָּט. יַעַן הַשֵּׂכֶל הָאֱנוֹשִׁי מְחַיְּבוֹ. אֲבָל לִלְמֹד בִּבְחִינַת חֹק. לִהְיוֹת. שֶׁהַשֵּׂכֶל מְנַגְּדוֹ וְהַיֵּצֶר מֵשִׁיב עָלָיו. גָּעֲלָה נַפְשָׁם. לְזֹאת אַף שֶׁעָסְקוּ בַּתּוֹרָה. הָיְתָה כַּוָּנָתָם רַק בְּתוֹר בְּחִינַת מִשְׁפָּט. וְלֹא הָיָה גְּמַר מִצְוָה וְלֹא בֵּרְכוּ עָלֶיהָ:
<b>נִמְצָא</b> לְפִי זֶה. שְׂכַר לִמּוּד הַתּוֹרָה אֵינָהּ רַק בְּחִינַת מִשְׁפָּט. הַמִּשְׁתַּתֵּף עִמָּהּ גַּם בְּתוֹר בְּחִינַת חֹק. בְּכַוָּנָתָהּ הָרְצוּיָה:
<b>הוּא</b> הַמַּאֲמָר אֲשֶׁר הִצַּבְנוּ בְּפֶתַח דְּבָרֵינוּ <small>(סַנְהֶדְרִין ע"א)</small> בֶּן סוֹרֵר וּמוֹרֶה לֹא הָיָה וְלֹא עָתִיד לִהְיוֹת. וְלָמָּה נִכְתַּב דְּרֹשׁ וְקַבֵּל שָׂכָר. הַיְנוּ שָׂכָר עַל בְּחִינַת חֹק לְבַדָּהּ. הַנַּעֲלָה בְּמַדְרֵגָתָהּ (בַּבְּחִינָה הַלָּזוֹ. אִם כִּי נִגְרַעַת בְּעֶרְכָּהּ. יַעַן אֵינָהּ מְבִיאָה לִידֵי מַעֲשֶׂה כוּ'. עַיֵּן קִדּוּשִׁין מ: נַעֲנוּ כֻּלָּם כוּ') מִשְּׁאָר חֶלְקֵי הַתּוֹרָה. אֲשֶׁר יְסוּדָתָם הִיא בְּחִינַת מִשְׁפָּט:

אגרת המוסר

<b>הָאָדָם</b> חָפְשִׁי בְּדִמְיוֹנוֹ, וְאָסוּר בְּמֻשְׂכָּלוֹ. דִּמְיוֹנוֹ מוֹלִיכוֹ שׁוֹבָב בְּדֶרֶךְ לֵב רְצוֹנוֹ, בַּל יֵחַת מֵהֶעָתִיד הַוַּדַּאי, עֵת יִפְקֹד ה' עַל כָּל מִפְעָלָיו, וּבִשְׁפָטִים קָשִׁים יִוָּסֵר, בַּל יִלָּכֵד זָר בִּגְלָלוֹ, הוּא לְבַדּוֹ יִשָּׂא פְּרִי חֶטְאוֹ, אֶחָד הוּא, עוֹשֶׂה הָעֲבֵרוֹת וְהַנֶּעֱנָשׁ. מָרָה הִיא, בַּל יֹאמַר הָאָדָם זֶה חֹלִי וָאֶשָּׂאֶנּוּ:
<b>פִּגְעֵי</b> הַתֵּבֵל מְצַעֲרִים הֵמָּה, לְמַכְבִּיר, מוּל עָנְשֵׁי הָעֲבֵרוֹת; תִּגָּעֵל נֶפֶשׁ הָאָדָם לְמָדַי, יוֹם לְשָׁנָה יֵחָשֵׁב. אוֹי לַדִּמְיוֹן, אוֹיֵב הָרָע הַלָּזֶה, מִיָּדֵינוּ הוּא, בְּכֹחֵנוּ לְהַרְחִיקוֹ. בְּתִתֵּנוּ אֹזֶן קַשֶּׁבֶת אֶל הַשֵּׂכֶל, לְהַשְׂכִּיל עַל דְּבַר אֱמֶת, לַחֲשֹׁב שְׂכַר עֲבֵרָה נֶגֶד הֶפְסֵדָהּ; וּמַה נַּעֲשֶׂה, הַדִּמְיוֹן נַחַל שׁוֹטֵף, וְהַשֵּׂכֶל יִטְבַּע, אִם לֹא נוֹלִיכֶנּוּ בָּאֳנִיָּה, הִיא רִגְשַׁת הַנֶּפֶשׁ וְסַעֲרַת הָרוּחַ:
<b>בְּכָל</b> הַדְּבָרִים וְהָעִנְיָנִים יֵשׁ כְּלָל וּפְרָט, (אוֹ סוּגֵי וּמִינֵי וְאִישִׁי, אִם אֵין כְּלָל אֵין פְּרָט, כִּי אֵין בַּפְּרָט אֶלָּא מַה שֶּׁבַּכְּלָל, אָכֵן יֵשׁ כְּלָל אַף בְאֵין פְּרָט מוּצֵאת. אִי לָזֹאת, רֵאשִׁית כָּל דָּבָר הוּא הַכְּלָל, וּמִמֶּנּוּ הַפְּרָטִים יִמָּשְׁכוּ:
<b>עַתָּה</b> נַשְׁקִיף נָא בַּעֲבוֹדָתֵנוּ הַמְחֻיֶּבֶת לְבוֹרְאֵנוּ יִתְבָּרַךְ, הֲלֹא דָּבָר הוּא, מַה הוּא הַכְּלָל אֲשֶׁר מִמֶּנּוּ נִשְׁאַב הַפְּרָטִים:
<b>בְּלִי</b> דַּעַת וּבְלִי תְּבוּנָה, נַכִּיר, שֶׁהָאֱמוּנָה הַמְרַחֶפֶת בָּנוּ, שֶׁהָאֱלֹהִים שׁוֹפֵט הוּא, לָתֵת לְאִישׁ כִּפְרִי מַעֲלָלוֹ, (אִם רַע וּמַר דַּרְכּוֹ יִוָּסֵר בָּעֳנָשִׁים רָעִים, אִם בָּעוֹלָם הַזֶּה, אוֹ בָּעוֹלָם הַבָּא עוֹלָם הַנִּצְחִי, בַּל יֵדַע אֱנוֹשׁ עֶרְכָּהּ, עַד כַּמָּה תִּגְדַּל לְמַעְלָה רֹאשׁ בְּאֵיכוּת וּבְכַמּוּת. וְאִם זַךְ וְאִם יָשָׁר פָּעֳלוֹ, לְעֻמָּתוֹ בָּרוּךְ יֹאמַר, בְּתַעֲנוּגִים נִשָּׂאִים בָּעוֹלָם הַזֶּה, וּבְיוֹתֵר בָּעוֹלָם הַבָּא, בְּעֵדֶן נִפְלָא לְמַעְלָה הַרְבֵּה מִשֵּׂכֶל וְהֶרְגֵּשׁ אֱנוֹשִׁי), הִיא רֵאשִׁית מִצְעָדֵנוּ לַעֲבוֹדָתוֹ יִתְבָּרַךְ:
<b>הוּא</b> מַאֲמַר חֲכָמֵינוּ זַ"ל <small>(מַכּוֹת כד:)</small> בָּא חֲבַקּוּק וְהֶעֱמִידָן עַל אַחַת, וְצַדִּיק בֶּאֱמוּנָתוֹ יִחְיֶה וְכוּ', וּמַאֲמַר חֲכָמֵינוּ זַ"ל <small>(בָּבָא בַּתְרָא עח.)</small> עַל כֵּן יֹאמְרוּ הַמּוֹשְׁלִים בּוֹאוּ חֶשְׁבּוֹן כוּ', הֶפְסֵד מִצְוָה כְּנֶגֶד שְׂכָרָהּ וּשְׂכַר עֲבֵרָה כְּנֶגֶד הֶפְסֵדָהּ:
<b>אָכֵן</b> לְמוֹרַת רוּחַ וְדַאֲבוֹן לֵב, כֹּחַ הַכְּלָלִי הַזֶּה, רַק מִסְתַּתֵּר בָּנוּ, נֶחְבָּא בְּמַצְפּוּנֵי הַלֵּב בַּל יִרְאֶה הַחוּצָה, אִם לֹא נָשִׂים לֵב לְשַׁדֵּד אַדְמַת לְבָבֵנוּ בְּהַרְחָבַת רַעְיוֹנֵי הַמּוּסָר. אִי לָזאֹת גַּם הַכֹּחַ הַכְּלָלִי הַלָּזֶה בַּל יִשְׁלַח פֹּארוֹתָיו עַל הָאֵבָרִים לְאָסְרָם בְּמַאֲסַר הַיִּרְאָה. וּמִזֶּה הַכְּלָל לֹא יִמָּשְׁכוּ הַפְּרָטִים, לְהִשָּׁמֵר מֵהָעֲבֵרוֹת הַמִּתְרַגְּשׁוֹת. וְנִכְשָׁלִים אֲנַחְנוּ בְּכָל עֵת בַּעֲבֵרוֹת רָמוֹת עַד שָׁמַיִם יַגִּיעוּ, בְּחֶטְאֵי הַלָּשׁוֹן בְּאֵין מַעֲצוֹר לְרוּחֵנוּ, וּבְעִסְקֵי מַשָּׂא וּמַתָּן לְמַכְבִּיר, וּבִטּוּל תּוֹרָה עַל כֻּלָּנָה. וּבִכְלָל, בְּכָל הָאֵבָרִים כִּמְעַט אֵין בָּמוֹ מְתוֹם, לַמִּתְבּוֹנֵן הֵיטֵב אִישׁ לְפִי עֶרְכּוֹ, שֶׁכָּל הַגָּדוֹל מֵחֲבֵרוֹ יִצְרוֹ גָּדוֹל מִמֶּנּוּ <small>(סֻכָּה נ"ב)</small>, וְנִכְשָׁל בַּעֲבֵרוֹת נִשָּׂאוֹת וְרָמוֹת, אֲשֶׁר אִם גַּם לְחֶשְׁכַת לְבָבֵנוּ כְּסוּמִים נֶחְשַׁבְנוּ, אֵין רוֹאֶה גָּדְלָם (נֶגֶד עֲבֵרוֹת הֶהָמוֹן). רַק אִם נַשְׁקִיפֵם עַל יְדֵי כְּלֵי הַמַּחֲזֶה (הַמַגְדֶּלֶת דָּבָר גָּדוֹל לִמְאֹד, הַנִּרְאֶה לְחֻלְשַׁת רְאוּתֵנוּ כְּקָטָן, כְּמוֹ הַכּוֹכָבִים אֲשֶׁר גָּדְלָם יוֹתֵר מִכַּדּוּר הָאָרֶץ, וְנִרְאִים כִּנְקֻדּוֹת קְטַנּוֹת, וְעַל יְדֵי כְּלֵי הַמַּחֲזֶה נִרְאִים יוֹתֵר גְּדוֹלִים מְעַט, וּבֶאֱמֶת אֵין עֲרֹךְ לְגָדְלָם. כֵּן הַדָּבָר הַזֶּה), הוּא הַשֵּׂכֶל הַנָּכוֹן, עַל פִּי הַתּוֹרָה הַנֶּאֱמָנָה, נִמְצָא אוֹתָם חֲמוּרִים הַרְבֵּה בְּאֵיכוּתָם בְּיֶתֶר שְׂאֵת וְיֶתֶר עֹז:
<b>הוּא</b> הַדָּבָר אֲשֶׁר נוּכַל לְהַעֲמִיס בְּדִבְרֵי רַבּוֹתֵינוּ זַ"ל <small>(יוֹמָא ט:)</small> מִקְדָּשׁ רִאשׁוֹן מִפְּנֵי מָה חָרַב, מִפְּנֵי שְׁלֹשָׁה דְּבָרִים שֶׁהָיוּ בּוֹ עֲבוֹדָה זָרָה גִּלּוּי עֲרָיוֹת וּשְׁפִיכוּת דָּמִים, אֲבָל מִקְדָּשׁ שֵׁנִי שֶׁהָיוּ עוֹסְקִין בַּתּוֹרָה וּבְמִצְו‍ֹת וּגְמִילוּת חֲסָדִים מִפְּנֵי מָה חָרַב מִפְּנֵי שֶׁהָיְתָה בּוֹ שִׂנְאַת חִנָּם, רַבִּי יוֹחָנָן וְרַבִּי אֱלִיעֶזֶר דְּאָמְרֵי תְּרַוַּיְהוּ רִאשׁוֹנִים שֶׁנִּתְגַּלָּה עֲו‍ֹנָם נִתְגַּלָּה קִצָּם, אַחֲרוֹנִים שֶׁלֹּא נִתְגַּלָּה עֲו‍ֹנָם לֹא נִתְגַּלָּה קִצָּם (הָעִנְיָן שֶׁנִּתְגַּלָּה עֲו‍ֹנָם שֶׁל הָרִאשׁוֹנִים, לִהְיוֹתָן עֲבֵרוֹת חֲמוּרוֹת לְעֵין הָרוֹאֶה בְּאֵין פְּנוֹת אֶל הַבִּינָה, אֲבָל עֲו‍ֹנוֹת הָאַחֲרוֹנִים בַּל יֵרָאוּ רַק לַמִּתְבּוֹנֵן הֵיטֵב הָדֵק גֹּדֶל חֻמְרָם לְמַעְלָה לְמַעְלָה לְהִפָּלֵא, מִסְתַּעֲפוֹת לִפְרָטֵי חֲטָאִים עֲצוּמִים בְּאֵין מַעֲצוֹר רַחֲמָנָא לִצְּלַן) כוּ', וְשָׁאֲלוּ שָׁם אָמוֹרָאֵי, רִאשׁוֹנִים עֲדִיפֵי אוֹ אַחֲרוֹנִים עֲדִיפֵי, וְהֵשִׁיבוּ, תְּנוּ עֵינֵיכֶם בַּבִּירָה שֶׁחָזְרָה לָרִאשׁוֹנִים וְלֹא חָזְרָה לָאַחֲרוֹנִים. הוּא הַדָּבָר אֲשֶׁר דִּבַּרְנוּ לְמַעְלָה, כִּי הַגָּדוֹל מֵחֲבֵרוֹ, (כְּמוֹ בְּבַיִת שֵׁנִי שֶׁהָיוּ עוֹסְקִין בַּתּוֹרָה וְכוּ') יִצְרוֹ גָּדוֹל, וּמַכְשִׁילוֹ בַּחֲטָאִים עֲצוּמִים, נוֹדְעוּ לַמַּשְׂכִּיל עַל דְּבַר אֱמֶת גֹּדֶל אֵיכוּתָם לְהָרֵעַ:
<b>עַתָּה,</b> בְּכָל הָאֳפָנִים אֲשֶׁר יִתְיַצֵּב הָאָדָם, מַה יַּעֲשֶׂה, יוֹם הַמָּוֶת מִכֹּל מְכֻסֶּה, פִּתְאוֹם יָבוֹא, וְהָאֱלֹהִים יִפְקֹד אֶת כָּל מַעֲשֶׂה אֲשֶׁר עָשָׂה מִסְפַּר מִפְקַד יְמֵי חַיָּיו, אַחַת מֵהֶן לֹא נֶעְדָּרָה, וּמַר מִמָּוֶת תִּהְיֶה הָאַחֲרִית בְּאֵין מָנוֹס וּמִפְלָט לְהִנָּצֵל. הוּא מַאֲמַר הַכָּתוּב <small>(קֹהֶלֶת ט', ד')</small> כִּי מִי אֲשֶׁר יְחֻבַּר אֶל כָּל הַחַיִּים יֵשׁ בִּטָּחוֹן, כִּי לְכֶלֶב חַי (כִּדְרָשַׁת רַבּוֹתֵינוּ זַ"ל) הוּא טוֹב מִן הָאַרְיֵה הַמֵּת, כִּדְרָשַׁת רַבּוֹתֵינוּ זַ"ל <small>(בַּיַּלְקוּט בִּמְקוֹמוֹ)</small>, שֶׁכָּל זְמַן שֶׁאָדָם חַי יֵשׁ לוֹ בִּטָּחוֹן וְתִקְוָה לַעֲשׂוֹת תְּשׁוּבָה וְכֵיוָן שֶׁמֵּת אָבְדָה תִּקְוָתוֹ כוּ':
<b>אִי</b> לָזֹאת, כָּל עוֹד נִשְׁמָתֵנוּ בְּקִרְבֵּנוּ, נְמַהֵר נְחִישָׁה לְפַלֵּס דַּרְכֵּנוּ לְטוֹב, אָכֵן עַל יְדֵי אֶבֶן הַנֶּגֶף יִרַט הַדֶּרֶךְ לְנֶגְדֵּנוּ. לֹא נֶחֱרַד מִיּוֹם הַמִּיתָה גַּם אִם בְּפִינוּ נַזְכִּירֵהוּ, כְּמַאֲמַר רַבּוֹתֵינוּ זַ"ל <small>(שַׁבָּת לא:)</small> שֶׁמָּא תֹּאמַר שִׁכְחָה הִיא כוּ,' גַּם אִם עֵינֵינוּ רוֹאוֹת מִיתַת בְּנֵי אָדָם כָּמוֹנוּ, לֹא תִּתֵּן עֹז בְּנַפְשֵׁנוּ לָשׁוּב בְּכָל לֵב לְבוֹרְאֵנוּ, אֲשֶׁר לַסּוֹף נָבוֹא לְפָנָיו לְמִשְׁפָּט וְיִתְוַכַּח עִמָּנוּ עַל כָּל רֹעַ מִפְעָלֵינוּ, הֵפֶךְ מַאֲמַר הַכָּתוּב <small>(קֹהֶלֶת ז', ב')</small> טוֹב לָלֶכֶת אֶל בֵּית אָבֵל מִלֶּכֶת אֶל בֵּית הַמִּשְׁתֶּה בַּאֲשֶׁר הוּא סוֹף כָּל הָאָדָם וְהַחַי יִתֵּן אֶל לִבּוֹ. אֵין זֹאת, כִּי אִם רִבּוּי הָעֲו‍ֹנוֹת שֶׁטִּמְטְמוּ לִבֵּנוּ וַיְהִי לְאֶבֶן, כִּדְרָשַׁת חֲכָמֵינוּ זַ"ל <small>(יוֹמָא ל"ט)</small> עַל הַפָּסוּק <small>(וַיִּקְרָא י"א)</small> וְלֹא תִּטָּמְאוּ בָּהֶם וְנִטְמְתֶם בָּם אַל תִּקְרֵי וְנִטְמֵאתֶם אֶלָּא וְנִטַּמְטֵם כוּ'. וְלָכֵן גַּם עֲו‍ֹנוֹתֵינוּ נִסְתָּרִים מִלְּפָנֵינוּ, וְלֹא נַרְגִּישׁ בַּהֶם בִּמְהֵרָה, כְּמַאֲמַר רַבּוֹתֵינוּ זַ"ל <small>(קִדּוּשִׁין מ')</small> כֵּיוָן שֶׁעָבַר אָדָם עֲבֵרַה וְשָׁנָה כוּ' נַעֲשֵׂית לוֹ כְּהֶתֵּר, וְהֵן מְסַבְּבִים אוֹתָנוּ לְיוֹם הַדִּין, כְּמַאֲמַר רַבּוֹתֵינוּ זַ"ל <small>(עֲבוֹדָה־זָרָה י"ח)</small> עֲו‍ֹנוֹת שֶׁאָדָם דָּשׁ בַּעֲקֵבָיו כוּ' הֵן מְסַבְּבִין כוּ'. עַתָּה הַאִם אָבְדָה תִּקְוָתֵנוּ חַס וְחָלִילָה, אֵין מָזוֹר לָנוּ חָלִילָה:
<b>אַחַת</b> הִיא מָצָאנוּ, חָכְמָה וְאֵינָהּ מְלָאכָה, נָשִׂיחַ נָא מְעַט וְיִרְוַח לָנוּ:
<b>נָשִׂימָה</b> לֵב לְהִתְבּוֹנֵן בְּעִנְיַן הָעֲבֵרוֹת, וְנִרְאֶה כִּי שְׁתַּיִם הֵנָּה בְּסוּגֵיהֶם: הָאַחַת, נוֹבַעַת מֵהַתַּאֲוָה הַנִּפְרָצָה, לֶאֱהֹב הֶעָרֵב לִשְׁעָתוֹ, לִבְלִי הַשְׁקִיף הַנּוֹלָד, אִם כִּי מָרָה תִּהְיֶה בָּאַחֲרוֹנָה. נִמְצָא דּוּגְמָתָהּ מַה גַּם בְּעִנְיְנֵי הָעוֹלָם, הָאִישׁ הַסָּכָל, וּבִפְרָט הַחוֹלֶה לְחֻלְשַׁת שִׂכְלוֹ, יֶאֱהַב לַחֲטֹף לֶאֱכֹל אֶת הֶעָרֵב לְחִכּוֹ, וְיִשְׁכַּח כִּי זֶה יְבִיאֶנּוּ לְמַחֲלָה נִפְרָצָה. לְכָךְ אָמְרוּ רַבּוֹתֵינוּ זַ"ל <small>(אָבוֹת)</small> אֵיזֶה חָכָם הָרוֹאֶה אֶת הַנּוֹלָד, הוּא מַאֲמַר רַבּוֹתֵינוּ זַ"ל <small>(סוֹטָה ג')</small> אֵין אָדָם עוֹבֵר עֲבֵרָה אֶלָּא אִם כֵּן נִכְנְסָה בּוֹ רוּחַ שְׁטוּת. וְזֶה כָּל עֲמַל הָאָדָם לַעֲבוֹדָתוֹ יִתְבָּרַךְ, לַחֲשֹׁב וּלְהִתְבּוֹנֵן בְּיִרְאַת ה' בְּפַחַד עָנְשׁוֹ עַל יְדֵי סִפְרֵי הַמּוּסָר וְאַגָּדוֹת חֲכָמֵינוּ זַ"ל, עַד אֲשֶׁר בְּאָזְנָיו יִשְׁמַע כִּמְעַט בְּעֵינָיו יִרְאֶה הָעֹנֶשׁ הַגָּדוֹל בְּכַמּוּת וְאֵיכוּת נִצָּב לְנֶגֶד עֵינָיו, כְּמַאֲמַר רַבּוֹתֵינוּ זַ"ל <small>(סַנְהֶדְרִין ז')</small> לְעוֹלָם יִרְאֶה דַּיָּן, (לִהְיוֹתוֹ עָלוּל לְהִכָּשֵׁל, וְהוּא הַדִּין כָּל אָדָם. לְהִשָּׁמֵר מִפֶּגַע רַע מֵעֲבֵרוֹת הַחֲמוּרוֹת) כְּאִלּוּ כוּ' גֵּיהִנֹּם פְּתוּחָה לוֹ מִתַּחְתָּיו. וְאִם כֹּה יַעֲשֶׂה הָאָדָם וּלְבָבוֹ יָבִין, וְשָׁב וְרָפָא לוֹ:
<b>אָכֵן</b> רַבָּה רָעַת הָאָדָם בָּאָרֶץ, אֵין דּוֹרֵשׁ בְּצֶדֶק וְאֵין מַשְׂכִּיל בְּיִרְאַת ה', לִקְבֹּעַ עִתִּים סְדוּרוֹת בַּעֲמַל הַיִּרְאָה, לִדְלוֹת מֵי תְּבוּנָה מֵהָאֱמוּנָה הַנֶּחְבָּאָה וּמְסֻתֶּרֶת בְּמַחֲבוֹאֵי הַלֵּב, לְהַרְחִיבָהּ וּלְסַעֲדָהּ, לָתֵת לָהּ תֹּקֶף וָעֹז, לָשִׂים הַמִּשְׂרָה עַל שִׁכְמָהּ, לִמְשֹׁל עַל הָאֵבָרִים לְבַל יִפְרְצוּ גִּדְרָהּ וְכַתּוֹרָה יַעֲשׂוּ. זֶהוּ הַסּוּג הַשֵּׁנִי. דּוּגְמַת זֶה הַדָּבָר לֹא מָצָאנוּ בְּעִנְיְנֵי הָעוֹלָם, אֵין אִישׁ שֶׁצָּרוֹת מְרַחֲפוֹת מִמּוּל פָּנָיו, אֲשֶׁר לֹא יִקַּח לוֹ עֵת לַחֲשֹׁב מַחֲשָׁבוֹת לְהִנָּצֵל מֵהֶן. אִי לָזֹאת, גַּם אֵין הַתַּאֲוָה סִבָּתָהּ, פְּלִיאָה הִיא הָעֲבֵרָה הַלָּזוֹ, וְזֶה שְׁמָהּ פִּלְאִי, לִבְלִי שׂוּם עַל לֵב לְהִתְבּוֹנֵן בְּיִרְאַת ה' וּבְמוּסַר עָנְשׁוֹ, עֲבֵרוֹת כָּאֵלּוּ לֹא יוּכְלוּ הֱיוֹת מִסּוּג הָרִאשׁוֹן, יַעַן אֵין דַּי בְּהַתַּאֲוָה לִהְיוֹת סִבָּתָן, רַק הֵן מֵרוּחָנִיּוּת הַטֻּמְאָה הַמְלַפֶּפֶת אֶת הָאָדָם לְהַחֲטִיאוֹ, וּבְיוֹתֵר בְּחֶטְאֵי הַדִּבּוּר, כִּי מַה יִּתְרוֹן לְבַעַל הַלָּשׁוֹן, כְּמַאֲמַר רַבּוֹתֵינוּ זַ"ל <small>(עֲרָכִין ט"ו)</small> עַיֵּן שָׁם:
<b>בָּזֹאת</b> מָצָאנוּ פֵּשֶׁר דָּבָר בֵּין הַשִּׁיטוֹת, בְּעִנְיַן יֵצֶר הָרָע וְיֵצֶר טוֹב מַה הֵמָּה, הַשִּׁיטָה הָאַחַת הִיא הַשִּׁיטָה הַנּוֹדַעַת, כִּי יֵצֶר הָרָע, הוּא כֹּחַ הַטֻּמְאָה בָּאָדָם הַמּוֹבִילוֹ לַפְּשָׁעִים, וְיֵצֶר הַטּוֹב הוּא כֹּחַ הַקְּדֻשָּׁה בָּאָדָם הַמּוֹבִילוֹ לְטוֹב. הִיא שִׁיטַת רֹב הַמְחַבְּרִים הַגְּדוֹלִים. וְהַשִּׁיטָה הַשְּׁנִיָּה הִיא, שֶׁיֵּצֶר הָרָע הוּא כֹּחַ תַּאֲו‍ֹת הָאָדָם, הַמַּשְׁקֶפֶת אֶל כָּל דָּבָר הֶעָרֵב לִשְׁעָתוֹ, אוֹתוֹ תַּאַסְפֵהוּ אֶל בֵּיתָהּ וּבוֹ תִּדְבַּק לְאַהֲבָה, וְיֵצֶר טוֹב הוּא הַשֵּׂכֶל הַיָּשָׁר הַצּוֹפֶה וּמַבִּיט לְהַנּוֹלָד, הוּא פַּחַד יִרְאַת ה' יִתְבָּרַךְ שְׁמוֹ וּמִשְׁפָּטָיו הָרָעִים לְמַרְבֶּה. וּבוֹחֵר בַּדָּבָר הַמּוֹעִיל, לִכְבֹּשׁ הַתַּאֲוָה, לְמַעַן יִתְעַדֵּן בָּאַחֲרוֹנָה בְּעֹנֶג נִפְלָא, אֲשֶׁר אֵין דֵּי בָּאֵר יִקְרַת תִפְאַרְתָּהּ. בַּאֲשֶׁר אֲנַחְנוּ רוֹאִים בְּכָל עֵת עִנְיְנֵי הָאָדָם מִתְחַלְּפִים, כָּל אֶחָד נִדְבָּק יוֹתֵר לַעֲבֵרָה אַחֶרֶת, יֵשׁ אֲשֶׁר חַטָּאתָם תִּגְדַּל יוֹתֵר בְּבִטּוּל תּוֹרָה מִמַּשָּׂא וּמַתָּן בֶּאֱמוּנָה וּנְתִינַת צְדָקָה וְיֵשׁ לְהֵפֶךְ, וְכֵן בְּכָל הָעֲבֵרוֹת אֵין אָדָם דּוֹמֶה לַחֲבֵרוֹ. וְאִלּוּ הָיָה הַיֵּצֶר הָרָע רַק כֹּחַ הַטֻּמְאָה הַמְפַתֵּהוּ, מַדּוּעַ לֹא תְּלַפֵּף אֶת כָּל בְּנֵי אָדָם בְּשָׁוֶה (אִם לֹא נַשְׁקִיף עַל שָׁרְשֵׁיהֶם לְמַעְלָה). אָמְנָם אִם נֹאמַר כִּי הַיֵּצֶר הָרָע הוּא כֹּחַ הַתַּאֲוָה. הַדָּבָר נָכוֹן, כִּי תַּאֲוַת הָאָדָם תְּלוּיָה בְּמִזְגּוֹ (לֵידָתוֹ וְהַרְכָּבָתוֹ שְׁעָתוֹ וְעִנְיָנָיו), וּמִזְגֵי בְּנֵי אָדָם מִתְחַלְּפִים, לָזֹאת גַּם עֲו‍ֹנוֹתֵיהֶם מִתְחַלְּפִים. אָכֵן גַּם בָּזֶה לֹא יִתָּכֵן, הֲלֹא עֵינֵינוּ רוֹאוֹת בְּנֵי אָדָם עוֹשִׂים עֲבֵרוֹת עֲצוּמוֹת, שֶׁאֵין תַּאֲוָתָם גּוֹרֶמֶת לָהֶם כָּל כָּךְ. וְלִפְעָמִים הַתַּאֲוָה מְנַגֶּדְתָּהּ, כְּמוֹ, הָאָדָם הֶחָפֵץ וּמִשְׁתּוֹקֵק הַרְבֵּה אֶל הַכָּבוֹד הַמְדֻמֶּה, וּבִכְבוֹד מִצְוָה תִּגְעַל נַפְשׁוֹ וְכַיּוֹצֵא בָּזֶה, אֵין זֹאת, כִּי אִם רוּחַ הַטֻּמְאָה הַמְבַלְבְּלוֹ לְהָרֵעַ גַּם נֶגֶד תְּשׁוּקָתוֹ הַהֶבְלִית:
<b>מִזֶּה</b> נִרְאֶה בַּעֲלִיל. כִּי שְׁתֵּי הַשִּׁיטוֹת נְכוֹנוֹת. הַיֵּצֶר הָרָע, הוּא כֹּחַ הַתַּאֲוָה, וְגַם יֵשׁ בּוֹ רוּחַ הַטֻּמְאָה. וְכֵן יֵצֶר הַטּוֹב, הוּא הַשֵּׂכֶל הַנָּכוֹן (שֶׁלֹּא נִתְקַלְקֵל עַל יְדֵי הָעֲבֵרוֹת וְהַתַּאֲווֹת) הָרוֹאֶה אֶת הַנּוֹלָד, וְגַם יֵשׁ רוּחַ הַקְּדֻשָּׁה בָּאָדָם:
<b>וְהִנֵּה</b> בִּשְׁנֵי הַצְּדָדִים, יֶשְׁנוֹ בָּאָדָם גַּשְׁמִי וְרוּחָנִי, כְּעִנְיַן בְּרִיאַת הָאָדָם עַצְמוֹ גּוּפָנִי וְנַפְשִׁי. הַגּוּפָנִי נִרְאֶה לְעֵין בָּשָׂר, וְהַנַּפְשִׁי נוֹדַע מִפְּעֻלּוֹת וְעִנְיְנֵי הַגּוּף. תַּחְבּוּלוֹת הָאָדָם וּמְזִמּוֹתָיו לְהַחֲזִיק הַנֶּפֶשׁ בַּגּוּף, הֵמָּה רַק בַּגּוּף לְבַדּוֹ, לְתָמְכוֹ בַּאֲכִילוֹת טוֹבוֹת וּבִשְׁמִירוֹת מְעֻלּוֹת מִכָּל נֶזֶק וּפֶגַע רַע, וּבָזֶה יְשַׁמֵּר נַפְשׁוֹ בְּגוּפוֹ, אֵין מָבוֹא בַּטִּבְעִי (עַל פִּי רוּחָנִיּוּת, לְפִי הָאֱמֶת, עִקַּר שְׁמִירַת הַנֶּפֶשׁ בַּגוּף תָּלוּי רַק בְּנַפְשׁוֹ, לְפִי עֲבוֹדָתָם לְבוֹרְאָהּ יִתְבָּרַךְ שְׁמוֹ). לַעֲשׂוֹת תַּחְבּוּלָה בַּנֶּפֶשׁ לְהַחֲזִיקָהּ בַּגּוּף. כִּי אֵין רוֹאֶה וְאֵין מַרְגִּישָׁהּ לְבַדָּהּ, וּמַה יַּעֲשֶׂה בָּהּ:
<b>כֵּן</b> בַּעֲבוֹדַת ה' יִתְבָּרַךְ שְׁמוֹ, עִקַּר הַתַּחְבּוּלָה לְהַחֲזִיק אֶת הַיֵּצֶר טוֹב לְפִי שְׁתֵּי הַשִּׁיטוֹת. הֱיוֹתוֹ כֹּחַ הַקְּדֻשָּׁה וְהַשֵּׂכֶל הַנָּכוֹן (אֲשֶׁר לֹא נִתְקַלְקֵל), וְלִדְחוֹת אֶת הַיֵּצֶר הָרָע הוּא כֹּחַ הַטֻּמְאָה וְהַתַּאֲוָה. תָּלוּי בַּבְּחִינָה הַגּוּפָנִית, לְהַאֲכִילֵהוּ מַאֲכָלִים טוֹבִים, הֵמָּה הִתְבּוֹנְנוּת הַיִּרְאָה וְהַמּוּסָר הַנּוֹבְעִים מֵהַתּוֹרָה הַטְּהוֹרָה:
<b>הוּא</b> מַאֲמַר רַבּוֹתֵינוּ זַ"ל <small>(בָּבָא בַּתְרָא ט"ז)</small> בִּקֵּשׁ אִיּוֹב לִפְטֹר אֶת כָּל הָעוֹלָם כֻּלּוֹ מִן הַדִּין. אָמַר לְפָנָיו רִבּוֹנוֹ שֶׁל עוֹלָם בָּרָאתָ שׁוֹר פַּרְסוֹתָיו סְדוּקוֹת בָּרָאתָ חֲמוֹר פַּרְסוֹתָיו קְלוטוֹת, בָּרָאתָ גַּן עֵדֶן בָּרָאתָ גֵּהִנֹּם, בָּרָאתָ צַדִּיקִים בָּרָאתָ רְשָׁעִים, מִי מְעַכֵּב עַל יָדְךָ, וּמַאי אַהַדְּרוּ לֵיהּ חַבְרֵיהּ דְּאִיּוֹב <small>(אִיּוֹב ט"ז)</small> אַף אַתָּה תָּפֵר יִרְאָה וְתִגְרַע שִׂיחָה לִפְנֵי אֵל, בָּרָא הַקָּדוֹשׁ־בָּרוּךְ־הוּא יֵצֶר הָרָע בָּרָא לוֹ תּוֹרָה תַּבְלִין כוּ'. בָּזֶה הוֹרוּנוּ חֲכָמֵינוּ זַ"ל, כִּי תַּבְלִין שֶׁל תּוֹרָה, הִיא הַיִּרְאָה הַנּוֹבַעַת מִמֶּנָּה, כְּמַאֲמַר הַכָּתוּב <small>(הַנִּזְכָּר לְעֵיל)</small> תֵּפֶר יִרְאָה, וְהִיא בְּחִינָה גַּשְׁמִית, מוּבֶנֶת לְעֵינֵי בָּשָׂר, סִבַּת רְפוּאָתָהּ לְחֹלִי הַנֶּפֶשׁ, אִם יָשִׂים הָאָדָם לִבּוֹ וְנַפְשׁוֹ אֶל יִרְאַת הַתּוֹרָה. אִם בִּכְלָל, לֵידַע וּלְהָבִין מֵהַתּוֹרָה, כִּי לְכָל עֲבֵרָה יֵשׁ עֹנֶשׁ עָצוּם וְנוֹרָא, וּלְכָל מִצְוָה יֵשׁ שָׂכָר נַעֲלֶה מְאֹד. אִם בִּפְרָט, וְהוּא הָעִקָר, לִלְמֹד תּוֹרַת כָּל עֲבֵרָה וַעֲבֵרָה לְבַדָּה, לְגַאֲוָה תּוֹרַת הַגַּאֲוָה, לְמַשָּׂא וּמַתָּן בֶּאֱמוּנָה חֶלְקֵי הַתּוֹרָה אֲשֶׁר לָעִנְיָנִים שֶׁבֵּין אָדָם לַחֲבֵרוֹ בְּעִסְקֵי הָעוֹלָם וְכַדּוֹמֶה, וְכֵן לְכָל מִצְוָה וּלְכָל עֲבֵרָה אֶת תּוֹרָתָהּ:
<b>הַנִּשְׂגָּב</b> וְהָעִקָּר בְּשִׁמּוּשׁ רְפוּאוֹת הַתּוֹרָה לְתַחֲלוּאֵי הַיֵּצֶר, הוּא לִלְמֹד בְּעֹז וְעִיּוּן עָמֹק הֵיטֵב, דִּינֵי הָעֲבֵרָה עַצְמָהּ, הַהֲלָכָה עִם כָּל סְעִיפֶיהָ. כִּי עֵינֵינוּ הָרוֹאוֹת הַרְבֵּה מֵהָעֲבֵרוֹת אֲשֶׁר הָאָדָם נִמְנָע מֵהֶם בְּטֶבַע, וְלֹא יַעֲבֹר עֲלֵיהֶם אַף גַּם בְּעֵת אֲשֶׁר יִלְחֲצֶנּוּ לָזֶה אֵיזֶה דָּבָר, וְיֶשְׁנָם עֲבֵרוֹת חֲמוּרוֹת מֵאֵלּוּ, וְהָאָדָם הַזֶּה בְּעַצְמוֹ יַעֲבֹר עֲלֵיהֶם בְּנָקֵל. דֶּרֶךְ מָשָׁל, חֵלֶק גָּדוֹל מֵאַחֵינוּ בְּנֵי יִשְׂרָאֵל כִּמְעַט רֻבָּם כְּכֻלָּם לֹא יֹאכְלוּ, בְּלִי נְטִילַת יָדַיִם חָלִילָה, אַף גַּם בְּעֵת אֲשֶׁר יִרְעֲבוּ וְיִצְטַעֲרוּ הַרְבֵּה. וּבְלָשׁוֹן הָרָע הַחֲמוּרָה, בְּנָקֵל יַעַבְרוּ עָלֶיהָ גַּם בְּלִי תַּאֲוָה גְּדוֹלָה. וְעַתָּה הִנְּנוּ רוֹאִים כִּי עִקַּר הַשְּׁמִירָה מֵהָעֲבֵרָה הִיא, רַק לַעֲשׂוֹת אֶת הַהֶרְגֵּל (הַשִּׁמּוּר) טֶבַע אֵצֶל הָאָדָם, עַל כֵּן אַף אִם יִתְאַמֵּץ הָאָדָם הַלָּזֶה לָלֶכֶת בְּדַרְכֵי הַמּוּסָר, לְיַגֵּעַ עַצְמוֹ בְּהַשְּׁמִירָה מִלָּשׁוֹן הָרָע עִם כָּל חוּשָׁיו וְרַעְיוֹנָיו כַּיָּאוֹת, בְּכָל זֹאת, כָּל עוֹד שֶׁלֹּא נִתְחַלֵּף טִבְעוֹ וְהֶרְגֵּלוֹ בָּזֶה שֶׁלֹּא יִהְיֶה לוֹ שׁוּם חֵפֶץ טִבְעִי לְסַפֵּר לָשׁוֹן הָרָע, יוֹתֵר יַעֲבֹר בְּנָקֵל עַל לָשׁוֹן הָרָע מֵאֲשֶׁר יֹאכַל בְּלִי נְטִילַת יָדַיִם חָלִילָה. וְכֵן הוּא הָעִנְיָן בְּכָל מִינֵי עֲבֵרוֹת, הַכֹּל לְפִי הָאָדָם וְהַזְּמַן וְהַמָּחוֹז, כִּי גַּם לֹא כָּל הַמְּחוֹזוֹת שָׁוִים בָּזֶה, כִּי אִם מִתְחַלְּפִים בְּעִנְיָנָם, כָּל מָחוֹז יֵשׁ לוֹ עֲבֵרוֹת אֲחֵרוֹת אֲשֶׁר יִשָּׁמֵר אֶצְלָם בְּנָקֵל וּמְרֻחָק מֵהֶם בְּטֶבַע. וְזֹאת הֲלֹא יָדוּעַ, כִּי הִשְׁתַּנּוּת הַטֶּבַע תִּוָּלֵד רַק מִלִּמּוּד וְהֶרְגֵּל רַב, וְלָכֵן הַיְסוֹד הָעִקָּרִי וְהָעַמּוּד הַנָּכוֹן, לְהָכִין אֶת עַצְמוֹ לִשְׁמִירָה מֵהָעֲבֵרוֹת וַעֲשִׂיַּת הַמִּצְו‍ֹת, הוּא רַק הַלִּמּוּד הָרַב בַּהֲלָכָה זוֹ הַנּוֹגַעַת לַעֲבֵרָה זוֹ אוֹ לְמִצְוָה זוֹ, וּבִפְרָט בָּעִיּוּן הָדֵק הֵיטֵב, כִּי זֶה הַלִּמּוּד עוֹשֶׂה קִנְיָן חָזָק בַּנֶּפֶשׁ, לִהְיוֹת הָעֲבֵרָה מְרֻחֶקֶת מִמֶּנּוּ בְּטֶבַע:
<b>כַּדּוֹמֶה</b> בִּמְחוֹזוֹתֵינוּ אֵלּוּ, תְּהִלָּה לָאֵל אִסּוּרֵי נְבֵלוֹת וּטְרֵפוֹת וְדוֹמֵיהֶם מֻטְבָּעִים בְּנַפְשׁוֹת הַיִּשְׂרְאֵלִי, עַד אֲשֶׁר לֹא יִצְרַךְ שׁוּם אִישׁ לֶאֱכֹף טִבְעוֹ וְתַאֲוָתוֹ לְהִתְרַחֵק מֵהֶם, כִּי הֵמָּה לוֹ לְזָרָא. הֲלֹא לֹא יַעֲלֶה חָלִילָה עַל לֵב שׁוּם אֶחָד מִמּוֹכְרֵי בָּשָׂר כָּשֵׁר, לְהִתְרַפּוֹת מִלִּדְרֹשׁ אֵצֶל הַמּוֹרֶה צֶדֶק, בְּמָצְאוֹ שׁוּם דָּבָר שֶׁיֵּשׁ בּוֹ חֲשַׁשׁ טְרֵפוֹת בָּאֵבָרִים הַפְּנִימִים, עִם הֱיוֹת לוֹ לִפְעָמִים בְּעִנְיָן כָּזֶה הֶפְסֵד מְרֻבֶּה, מוֹרָא שָׁמַיִם עָלָיו בְּטִבְעוֹ וְהֶרְגֵּלוֹ, חָלִילָה לוֹ מֵרֶשַׁע, לְהַכְשִׁיל אֶת יִשְׂרָאֵל:
<b>וְאוּלָם</b> בַּעֲו‍ֹנוֹתֵינוּ הָרַבִּים, בְּמַשָּׂא וּמַתָּן הוּא בְּהֵפֶךְ, רֹב בְּנֵי אָדָם לֹא יִדְרְשׁוּ עַל חֲשַׁשׁ גָּזֵל וְעֹשֶׁק מֵעַצְמָם. טֶרֶם יִתְבָּעֶנּוּ חֲבֵרוֹ, וּמֵהֶם אֲשֶׁר גַּם אַחַר הַתְּבִיעָה יַעֲשֶׂה תַּחְבּוּלוֹת מִרְמָה אוֹ יָעֵז. וַהֲלֹא בַּתּוֹרָה הַכֹּל שָׁוֶה, זֶה לֹא תַּעֲשֶׂה וְזֶה לֹא תַּעֲשֶׂה, כְּפִי עִנְיַן הַתּוֹרָה וּמִשְׁפָּטֶיהָ, וּבָשָׂר בַּשָּׂדֶה טְרֵפָה לֹא תֹּאכֵלוּ, לֹא תֹּאכַל כָּל נְבֵלָה, אוֹ לֹא תַעֲשֹׁק אֶת רֵעֲךָ, וְלֹא תִּגְזֹל, וְדוֹמֵיהֶם. וּכְמוֹ שֶׁהֻטְבַּע בְּנֶפֶשׁ הַיִּשְׂרְאֵלִי, שֶׁכָּל מִינֵי טְרֵפוֹת שָׁוִים אֶצְלוֹ, וְכָל אֲשֶׁר יוֹרֶה הַמּוֹרֶה כִּי הוּא טְרֵפָה מְרֻחָק אֶצְלוֹ וְכַתּוֹרָה יַעֲשֶׂה, כֵּן בְּמָמוֹן, הֲלֹא כָּל מַה שֶּׁעַל פִּי הַתּוֹרָה שַׁיָּךְ לַחֲבֵרוֹ הָוֵי גָּזֵל וְעוֹבֵר בְּלֹא תִגְזֹל. וַאֲנַחְנוּ רוֹאִים שֶׁבַּעֲו‍ֹנוֹתֵינוּ הָרַבִּים אֲפִלּוּ הַלּוֹמְדִים וְכִמְעַט גַּם הַיְרֵאִים, אֵינָם נִזְהָרִים כַּיָּאוּת בְּלֹא תַעֲשֶׂה הַלָּזוֹ, אֲשֶׁר יוֹם הַכִּפּוּרִים וְגַם הַמִּיתָה אֵינָם מְכַפְּרִים עָלֶיהָ:
<b>אָכֵן</b> אִם יָשִׂים הָאָדָם לִבּוֹ וְנַפְשׁוֹ, לִלְמֹד הַהֲלָכוֹת הַשַּׁיָּכוֹת לְמָמוֹן בְּעִיּוּן, גְּמָרָא וּפוֹסְקִים אִישׁ לְפִי עֶרְכּוֹ, וּבִפְרָט אִם הַמֶּרְכָּז יִהְיֶה עַל תְּכוּנַת אִסּוּר וְהֶתֵּר, לֵידַע אֵיךְ לְהִשְׁתַּמֵּר מִגָּזֵל, (אַף אִם לֹא יְקַיֵּם בִּתְחִלָּה, כִּי הַתַּאֲוָה רַבָּה בָּזֶה, וְגַם רָחוֹק הַדָּבָר מֵהֶרְגֵּל הַמְּדִינִי), מָה רַב כֹּחָהּ לְהַשְׁרִישׁ לְאַט לְאַט קִנְיָן רַב בַּנֶּפֶשׁ, עַד אֲשֶׁר יִהְיֶה שָׁוֶה בְּעֵינָיו שְׁאֵלוֹת אִסּוּר וְהֶתֵּר וּשְׁאֵלוֹת הַשַּׁיָּכוֹת לְמָמוֹן. כֵּן אִם הָאָדָם נִכְשַׁל רַחֲמָנָא לִצְּלַן בַּעֲבֵרָה אֲשֶׁר אֵין הָעוֹלָם רְגִילִין בָּהּ, כְּמוֹ בְּנִאוּף וְכַיּוֹצֵא, כְּמַאֲמָרָם זַ"ל מִעוּטָן בַּעֲרָיוֹת, וְתָקַף עָלָיו יִצְרוֹ שֶׁנַּעֲשָׂה לוֹ כְּהֶתֵּר רַחֲמָנָא לִצְּלַן, עִקַּר רְפוּאָתוֹ (לְבַד הִתְבּוֹנְנוּת הַיִּרְאָה וְהַמּוּסָר מֵאַגָּדוֹת וּמִדְרְשֵׁי חֲכָמֵינוּ זַ"ל וְסִפְרֵי מוּסָר הַשַּׁיָּכִים לָזֶה), הוּא לִמּוּד הַהֲלָכוֹת הַשַּׁיָּכִים לָזֶה בְּעִיּוּן, וּבִפְרָט עַל מְנָת לַעֲשׂוֹת, זֹאת תִּתֵּן פִּרְיָהּ לְאַט לְאַט, לָתֵת עֹז בַּנֶּפֶשׁ לְהִשָּׁמֵר מְעַט מִשְּׁאוֹל תַּחְתִּית, לְכָל הַפָּחוֹת מִלַּעֲשׂוֹת אֶת הָעֲבֵרָה בִּבְחִינַת לְהַכְעִיס <sup class="footnote-marker">*)</sup><i class="footnote">בִּתְחִלָּתָהּ יִשְׁתַּמֵּשׁ בַּמֶה שֶׁאֵין יִצְרוֹ תּוֹקְפוֹ לָזֶה, כִּדְאַשְׁכְּחָן בַּגְּמָרָא (חֻלִּין ד') בְּמוּמָר לְתֵאָבוֹן, שֶׁהֶחָמֵץ שֶׁהָיָה בְּבֵיתוֹ בְּפֶסַח וְעָבַר עַל בַּל יֵרָאֶה, מַחֲלִיפָהּ אַחַר הַפֶּסַח לְהָקֵל הָאִסּוּר (כְּפֵרוּשׁ רַשִׁ"י שָׁם), וְסָמְכִינַן עַל זֶה דְּוַדַּאי עוֹשֶׂה כֵּן. וְאֵיךְ לֹא נֵבוֹשׁ וּלְבָבֵנוּ בַּל יִמַּס כַּמַּיִם, בִּרְאוֹתֵנוּ שִׁפְלוּת נַפְשֵׁנוּ נֶגֶד דּוֹרוֹת הָרִאשׁוֹנִים, שֶׁהַמּוּמָר לְפָנִים, אֲשֶׁר הֶחֱזִיק חָמֵץ בְּפֶסַח בְּבֵיתוֹ, הָיְתָה לוֹ קְנִיָּה טִבְעִית לְהָקֵל אִסּוּרוֹ בְּהַדָּבָר הַהוּא, בַּמֶה שֶׁאֵין לוֹ תַּאֲוָה. וּבְדוֹרוֹתֵינוּ בַּעֲו‍ֹנוֹתֵינוּ הָרַבִּים אֲנַחְנוּ נוֹפְלִים בְּגֶדֶר לְהַכְעִיס, בַּעֲבֵרוֹת אֲשֶׁר הֻרְגַּלְנוּ, לֹא נָשִׂים לֵב, לְהַחֲלִיף תַּאֲוָתֵנוּ בָּהֶם לְהָקֵל הָאִסּוּר, וְרָעָתֵנוּ רַבָּה כְּדִין מוּמָר לְהַכְעִיס רַחֲמָנָא לִצְּלַן. וְרוֹאִים אֲנַחְנוּ אֲשֶׁר גַּם לְדִינָא נִשְׁתַּנָּה בַּזְּמַן הַזֶּה, כְּמוֹ שֶׁכָּתַב הַב"ה (יוֹרֶה דֵּעָה סִימָן ב' סָעִיף קָטָן ב') וְזֶה לְשׁוֹנוֹ: מוּמָר אוֹכֵל נְבֵלוֹת לְתֵאָבוֹן, וְנִרְאֶה דְּעַכְשָׁו בִּזְמַנֵּנוּ, מִי שֶׁהוּא חָשׁוּד לֶאֱכֹל נְבֵלוֹת לְתֵאָבוֹן, אֵין אוֹכְלִין מִמֶּנּוּ שׁוּם דְּבַר מַאֲכָל, שֶׁיֵּשׁ לָחֹשׁ בּוֹ חֲשַׁשׁ אִסּוּר לְשׁוּם דָּבָר שֶׁבִּקְדֻשָּׁה, (רְצוֹנוֹ לוֹמַר שֶׁחָשׁוּד הוּא לַעֲשׂוֹת אַף שֶׁלֹּא לְתֵאָבוֹן, אַף עַל פִּי שֶׁלְּפָנֵינוּ לֹא הָחְזַק אֶלָּא לֶאֱכֹל לְתֵאָבוֹן), וּמִכָּל שֶׁכֵּן שֶׁלֹּא לִיתֵּן לוֹ סַכִּין בָּדוּק לִשְׁחֹט וְלֶאֱכֹל מִשְּׁחִיטָתוֹ (שֶׁהָיָה מֻתָּר מִדִּינָא דִּגְמָרָא), וּמִי שֶׁעוֹשֶׂה דָּבָר זֶה, מוּמָר יֵחָשֵׁב לְכָל הַתּוֹרָה כֻּלָּהּ:</i>, עַד אֲשֶׁר תּוּכַל תֵּת כֹּחָהּ, עַל יְדֵי עֵסֶק רַב בַּהֲלָכוֹת הַשַּׁיָּכִים לְהָעֲבֵרוֹת הָרְגִילוֹת, לִקְנוֹת טֶבַע אַחֵר, לְבַל יַעֲלֶה עַל לֵב לַעֲבֹר עֲלֵיהֶם גַּם אִם יִכְבַּד הַדָּבָר:
<b>וְהִנֵּה</b> בְּתַבְלִין הַתּוֹרָה לַיֵּצֶר הָרָע, יֵשׁ עוֹד בְּחִינָה רוּחָנִית, (שֶׁהַשֵּׂכֶל וְחוּשֵׁי הָאָדָם נִלְאוּ לְהַכִּיר סִבָּתָהּ), הוּא מַאֲמַר חֲכָמֵינוּ זַ"ל <small>(סוֹטָה כ"א)</small> תּוֹרָה בָּעִידָנָא דְּעָסִיק בָּהּ מַצְלָא כוּ'. וְאֵין חִלּוּק בְּאֵיזֶה דִּבְרֵי תּוֹרָה שֶׁיִּהְיֶה עִסְקוֹ, תַּצִּילֶנּוּ מֵחֵטְא, אִם יַעֲסֹק בְּעִנְיַן שׁוֹר שֶׁנָּגַח אֶת הַפָּרָה וְכַיּוֹצֵא, תַּצִּילֶנּוּ, גַּם מִלָּשׁוֹן הָרָע וְכַיּוֹצֵא, הַגַּם כִּי אֵינָם שַׁיָּכִים זֶה לָזֶה, רַק רוּחָנִיּוּת הַתּוֹרָה תִּשְׁמְרֶנּוּ:
<b>וְהִנֵּה</b> אִם נַשְׁקִיף בְּעַיִן חוֹדֶרֶת נִרְאֶה, כִּי תַּחְבּוּלוֹתֵינוּ לְמֶרְכַּז רְפוּאַת הַיֵּצֶר הָרָע, הֵמָּה רַק בַּבְּחִינָה הַגַּשְׁמִית, הִיא הִתְבּוֹנְנוּת הַיִּרְאָה וְלִמּוּד הַהֲלָכוֹת כַּנִּזְכָּר לְעֵיל. כִּי הָרְפוּאָה הַשְּׁנִיָּה, הִיא בְּחִינָה הָרוּחָנִית, בָּאָה מִמֵּילָא, וְעַל כֵּן תִּקָּרֵא רְפוּאָה מִקְרִית, כִּי מִצְוַת לִמּוּד הַתּוֹרָה, הִיא מִצְוַת עֲשֵׂה בִּפְנֵי עַצְמָהּ, תְּלוּיָה בְּגִדְרָהּ הַמְבֹאָר בְּהִלְכוֹת תַּלְמוּד תּוֹרָה, אֵיךְ לְהִתְנַהֵג בָּהּ נֶגֶד עִנְיְנֵי הָעוֹלָם, אֵין נַפְקָא מִינָהּ בְּהַנְהָגָתָה, אֵיךְ יִצְרוֹ שֶׁל אָדָם מִתְגַּבֵּר עָלָיו, אִם מְעַט וְאִם הַרְבֵּה, וְהָאָדָם צָרִיךְ לִלְמֹד תָּמִיד לְקַיֵּם מִצְוַת תַּלְמוּד תּוֹרָה כָּרָאוּי, גַּם אִם אֵין יִצְרוֹ מִתְגַּבֵּר עָלָיו, (עַיֵּן דְּבָרֵינוּ בְּמַאֲמָרֵנוּ הַקּוֹדֵם). וְאֵין בְּיָדוֹ לִלְמֹד יוֹתֵר מֵחִיּוּבוֹ, וּכְשֶׁיְּקַיֵּם מִצְוַת תַּלְמוּד תּוֹרָה כָּרָאוּי, מִמֵּילָא נִמְשָׁךְ רְפוּאָתָהּ הָרוּחָנִית לְיִצְרוֹ, עַל אֵיזֶה אֹפֶן שֶׁהוּא:
<b>אָכֵן</b> בְּחִינָה הַגַּשְׁמִית, הִיא הַהִתְבּוֹנְנוּת בְּיִרְאַת ה' וְלִמּוּד הַהֲלָכוֹת, הִיא רְפוּאָה עַצְמִית, וְהָאָדָם צָרִיךְ לְהִתְנַהֵג בָּהּ, כְּדֶרֶךְ רְפוּאַת חוֹלִי הַגּוּף, אֲשֶׁר לְפִי עֶרֶךְ הַמַּחֲלָה כֵּן עֶרֶךְ הָרְפוּאָה בְּכַמּוּת וּבְאֵיכוּת, כֵּן בְּחֹלִי הַנֶּפֶשׁ הָרְפוּאָה הַלָּזוֹ תִּתְיַסֵּד לְפִי עֶרֶךְ הַמַּחֲלָה, כָּל עוֹד אֲשֶׁר יִצְרוֹ יִתְקֹף עָלָיו כֵּן הַהֶכְרֵחַ לְהוֹסִיף בְּהִתְבּוֹנְנוּת הַיִּרְאָה וְלִמּוּד הַהֲלָכוֹת כַּנִּזְכָּר לְעֵיל. וְאִם לֹא יִשְׁתַּמֵּשׁ הָאָדָם בָּרְפוּאָה הַגַּשְׁמִית, אֲזַי גַּם הָרוּחָנִית הִיא לִמּוּד הַתּוֹרָה, לֹא תִּתֵּן כֹּחָהּ כָּל כָּךְ לַיֵּצֶר הָרָע הָרוּחָנִי, כִּתְכוּנַת בְּרִיאַת הָאָדָם, אֲשֶׁר פְּעֻלַּת הָרוּחָנִית, הִיא הַנֶּפֶשׁ, תָּלוּי בִּבְחִינַת הַגּוּף, כַּנִּזְכָּר לְעֵיל:
<b>וְהִנֵּה</b> הָאוֹיֵב הָאוֹרֵב לְהָאָדָם, הוּא הַיֵּצֶר הָרָע, הַפּוֹעֵל בּוֹ, לָשׂוּם לִבּוֹ לְאֶבֶן, לְבַל יַרְגִּישׁ אֶת חֲטָאָיו הָעֲצוּמִים, לִבְלִי יִרְאֶה חֶסְרוֹנוֹ, וְיָדָיו בַּל תַּעֲשֶׂינָה תּוּשִׁיָּה, לְהִתְבּוֹנֵן בְּיִרְאַת ה', לְבַקֵּשׁ רִפְאוּת תְּעָלָה, הִיא רְפוּאָה הַגַּשְׁמִית:
<b>לְזֹאת</b> יָשִׂים הָאָדָם אֶל לִבּוֹ, לְזַכּוֹת אֶת הָרַבִּים, לְעוֹרְרָם לְהִתְבּוֹנְנוּת הַיִּרְאָה וְהַמּוּסָר. כִּי עֵינֵי הָאָדָם פְּקוּחוֹת עַל אֲחֵרִים לָדַעַת וּלְהַכִּיר אֶת חֶסְרוֹנוֹתֵיהֶם, וְכִי נִצְרָכִים הֵמָּה לְמוּסָר לְמַרְבֶּה. כֵּן יַחֲזִיק בְּכָל עֹז בַּלִּמּוּד הַמּוּסָרִי, לְמַעַן יְשׁוֹטְטוּ בּוֹ רַבִּים וְתִרְבֶּה יִרְאַת ה' וּזְכוּת הָרַבִּים תִּהְיֶה תְּלוּיָה בּוֹ. וּמִמֵּילָא לְאַט לְאַט לִמּוּד הַמּוּסָר יַדְרִיכֵהוּ בִּנְתִיב הַצֶּדֶק, וְהִיא רְפוּאָה גַּשְׁמִית וְגַם רוּחָנִית, כְּמַאֲמַר חֲכָמֵינוּ זַ"ל <small>(יוֹמָא פ"ז)</small> כָּל הַמְזַכֶּה אֶת הָרַבִּים אֵין חֵטְא בָּא עַל יָדוֹ:
<b>וּמַה</b> מְּאֹד תִּגְדַּל מִצְוָה הַלָּזוֹ בְּעֵינֵי הָאָדָם, לָשׂוּם לִבּוֹ וְנַפְשׁוֹ, לְהַדְרִיךְ בְּנֵי אָדָם לְלִמּוּד הַמּוּסָר, לְהַצִּיל נַפְשָׁם מִשְּׁאוֹל תַּחְתִּית. וּכְמַאֲמַר רַבּוֹתֵינוּ זַ"ל <small>(שַׁבָּת קנ"א)</small> כָּל הַמְרַחֵם עַל הַבְּרִיּוֹת מְרַחֲמִין עָלָיו מִן הַשָּׁמַיִם, וְאֵין לְךָ רַחֲמָנוּת גְּדוֹלָה מִלְּהַזְכִּיר וּלְעוֹרֵר בְּנֵי אָדָם לְלִמּוּד הַיִּרְאָה, כִּי אָז בְּעֵינֵיהֶם יִרְאוּ, וְאָזְנֵיהֶם יִשְׁמְעוּ, וּלְבָבָם יָבִינוּ גֹּדֶל הַמִּכְשָׁלָה אֲשֶׁר לִפְנֵיהֶם, וְיִנְהֲמוּ עַל אַחֲרִיתָם. לָשׁוּב אֶל ה' יִתְבָּרַךְ, לִהְיוֹת סָר מֵרָע וְעוֹשֶׂה טוֹב, אִם מְעַט וְאִם הַרְבֵּה. הָאָדָם הַמְעוֹרֵר לָזֶה, יִהְיֶה לוֹ חֵלֶק נָכוֹן בְּכָל אֲשֶׁר יִוָּלֵד מִזֶּה, לְהִתְעַדֵּן בְּעֵדֶן נִצְחִי אֲשֶׁר עַיִן לֹא רָאֲתָהוּ. נִלְאֶה שֵׂכֶל אֱנוֹשִׁי לְהַקִּיף וּלְהַכִּיר הֵיטֵב כַּמּוּת וְאֵיכוּת מִצְוַת הָרַבִּים, אֲשֶׁר תְּלַוֶּה לְהָאָדָם מִדָּבָר הַנִּקְלֶה הַלָּזֶה. הֶעָמָל מְעַט וְהַשָּׂכָר הַרְבֵּה בְּאֵין עֶרֶךְ וְשִׁעוּר, לָזֹאת יָשִׂים הָאָדָם עֵינוֹ וְכֹחַ שִׂכְלוֹ לְהַדָּבָר הַגָּדוֹל הַלָּזֶה, אִם בַּעַל נֶפֶשׁ הוּא:

נתיבות אור

<b>קְצוֹת דַּרְכֵי אַדְמוֹ"ר הַגָּאוֹן הֶחָסִיד זצוק"ל וְהִלּוּכוֹ בִּקְדֻשָּׁה</b>
<b>הִנֵּה</b> לֹא אָבֹא לְסַפֵּר פֹּה מִקּוֹרוֹת יְמֵי חַיֵּי אדמו"ר הַגָּאוֹן הֶחָסִיד זצוק"ל. וְכָל הָעִתִּים אֲשֶׁר עָבְרוּ עָלָיו. בְּתוֹר כּוֹתֵב תּוֹלָדָה. כִּי לֹא מָצָאתִי בָּזֶה חֵפֶץ. רַק אֶתְנַהֲלָה לְעֵטִי לְרֶגֶל הַמְּלָאכָה אֲשֶׁר לְפָנַי. לְהוֹצִיא לָאוֹר בְּעֶזְרַת הַשֵּׁם אֶת קְבוּצַת מִכְתָּבָיו הַקְּדוֹשִׁים. בְּיִרְאַת ה' וְלִמּוּד הַמּוּסָר. מָצָאתִי עִם לְבָבִי לְהוֹדִיעַ מְעַט מֵהַרְבֵּה. מִגְּדֻלַּת חָכְמָתוֹ וְיִרְאָתוֹ צִדְקָתוֹ וַחֲסִידוּתוֹ. וְאֶת דַּרְכּוֹ וְהִלּוּכוֹ בַּקֹּדֶשׁ. וְכֵן כַמָּה מִדְּבָרָיו הַקְּדוֹשִׁים חָכְמָה וּמוּסָר. בְּדַרְכֵי ה' הַיְשָׁרִים. לְמַעַן יֵדְעוּ הַדּוֹרוֹת כִּי מִמָּקוֹם קָדוֹשׁ יַהֲלֹךְ. מֵאֵת אַבִּיר הָרוֹעִים גְּאוֹן הַגְּאוֹנִים צַדִּיק חָסִיד וְעָנָו קְדוֹשׁ יִשְׂרָאֵל זצוק"ל. גַּם כִּי גָּבְהוּ דְּרָכָיו וְעָמְקוּ מַחְשְׁבוֹתָיו לְמַעְלָה וּלְהַשְׂכִּיל בַּעֲבוֹדַת ה' יִתְבָּרַךְ שְׁמוֹ. עַל כֵּן דְּרָכָיו וַעֲלִילוֹתָיו בַּקֹּדֶשׁ. יִהְיֶה לְעֵינַיִם לְכָל מְבַקְּשֵׁי רְצוֹן ה' יִתְבָּרַךְ שְׁמוֹ. יִלְמְדוּ יִרְאֵי ה' דַּרְכּוֹ וְיֵלְכוּ בְּאָרְחוֹתָיו. וְיָהִינוּ כָּל בֵּית יִשְׂרָאֵל אַחֲרָיו לָלֶכֶת אֹרַח מֵשָׁרִים בְּדֶרֶךְ מוּסָרוֹ הַטּוֹב. וְלֶאֱחֹז אַף בִּקְצֵה סַנְסִנֵּי דְּרָכָיו מַעֲשָׂיו וּמִדּוֹתָיו:
<b>כְּבָר</b> כָּתַבְנוּ לְמַעְלָה. כִּי בִּהְיוֹת אדמו"ר זצוק"ל עוֹד בְּטַל יַלְדוּתוֹ בָּעִיר סַאלַאנְט. רֹאשׁוֹ לְעָב הִגִּיעַ רַעַם גְּבוּרַת שִׂכְלוֹ וְעֹצֶם חָכְמָתוֹ וּבִינָתוֹ עָלָה לְמַעְלָה רֹאשׁ נוֹרָא מְאֹד. וּכְבָר נִתְפַּרְסֵם אָז לְגָאוֹן אַדִּיר תִּפְאֶרֶת יִשְׂרָאֵל. וְהִנֵה בַּיָּמִים הָהֵם הָיָה עוֹד דַּרְכֵי הַלִּמּוּד וְהָעִיּוּן בְּסִגְנוֹן אַחֵר מִכְּפִי שֶׁהוּא כָּעֵת. כִּי הַנָּהוּג הָיָה לְסַלְסֵל וּלְפַלְפֵּל רַק מִינֵיהּ וּבֵיהּ בְּתוֹסָפוֹת וּמַהַרְשָׁ"א. גַּם סִפְרֵי גְּאוֹנֵי אַשְׁכְּנַז אֲשֶׁר פָּתְחוּ לָנוּ שַׁעֲרֵי אוֹרָה בְּדַרְכֵי הַלִּמּוּד לֹא הָיוּ אָז מְצוּיִים כְּלָל בִּמְדִינָתֵנוּ. וְכַאֲשֶׁר בָּקַע כַּשַּׁחַר אוֹר יִשְׂרָאֵל הֵאִיר אוֹר חָדָשׁ עַל פְּנֵי דַּרְכֵי הַלִּמּוּד וְהָעִיּוּן בַּהֲלָכָה. כִּי הֵחֵל לְהַגִּיד חִדּוּשֵׁי תּוֹרָה וּפִלְפּוּלִים. לִבְלֹל כָּל הַשַּׁ"ס וְהַתּוֹסָפוֹת כְּמִרְקָחָה בַּחֲרִיפוּת נוֹרָא מְאֹד. וְהֶרְאָה נִפְלָאוֹת אֲשֶׁר גְּדוֹלֵי הַזְּמַן הִשְׁתּוֹמְמוּ עַל הַמַּרְאֶה הַגְּדוֹלָה הַזֹּאת:
<b>וְהִנֵּה</b> אֵיזֶה שָׁנִים הָיְתָה אִשְׁתּוֹ עוֹסֶקֶת בְּמַשָּׂא וּמַתָּן לְהָבִיא טֶרֶף לְבֵיתָהּ. וְהוּא יָשַׁב לָבֶטַח עַל הַתּוֹרָה וַעֲבוֹדָה. אַחַר כָּךְ מֵאֵיזֶה סִבּוֹת נִפְסַק פַּרְנָסָתָהּ. וְאדמו"ר זצוק"ל הָיָה עוֹד צָעִיר לְיָמִים. וְאָז נִקְרָא מִנִּכְבְּדֵי וְיַקִּירֵי עִיר וִילְנָא. לָבֹא אֲלֵיהֶם לִשְׁכֹּן כָּבוֹד בְּתוֹכָם. בְּתוֹר ר"מ בַּיְשִׁיבָה. וְכַאֲשֶׁר אָכַף עָלָיו הַהֶכְרֵחַ. וְעֹל רַבָּנוּת לֹא אָבָה לְקַבֵּל עַל כֵּן נֵאוֹת לְבַקָשָׁתָם לְקַבֵל עָלָיו הַמִּשְׂרָה הַזֹּאת. וְהִגִּיד שָׁם יוֹם יוֹם שִׁעוּרִים נִפְלָאִים מְאֹד בַּחֲרִיפוּת עָצוּם לְתִמְהוֹן לֵבָב. וּבְמֶשֶׁךְ זְמַן לֹא רַב הֶעְתִּיק מְקוֹם מִשְׁכָּנוֹ לְפַרְוָר הָעִיר זַרֶעצָא. אֲשֶׁר בְּבֵית הַמִּדְרָשׁ שָׁם הָיָה כְּנוּפִיָּא שֶׁל תַּלְמִידֵי חֲכָמִים גְּדוֹלֵי יִשְׂרָאֵל. מִבְּנֵי הָעִיר וּמִמְּקוֹמוֹת אֲחֵרִים. וּלְרַגְלָיו נִתּוֹסְפוּ עוֹד גְּדוֹלֵי תּוֹרָה. אֲשֶׁר רֻבָּם יָשְׁבוּ אַחַר כָּךְ כִּסְאוֹת לְמִשְׁפָּט בִּקְהִלּוֹת יִשְׂרָאֵל וְיִהְיוּ לִגְאוֹנֵי הַדּוֹר. וְאדמו"ר זצוק"ל הִרְבִּיץ שָׁם תּוֹרָה לַעֲדָרִים. וְהָיָה מַגִּיד לִפְנֵיהֶם שִׁעוּרִים מִדֵּי יוֹם בְּיוֹם. שָׁם פָּתַח אֶת אוֹצָרוֹ. וְהֶרְאָה אֶת כֹּחוֹ וְיָדוֹ הַחֲזָקָה בְּכָל מִקְצוֹעוֹת דַּרְכֵי הַלִּמּוּד וְהָעִיּוּן. הֵן בְּפִלְפּוּל וַחֲרִיפוּת וּבְדַרְכֵי הַפְּשָׁט. וְהֵן בְּעֵמֶק הֲלָכָה. וְכֵן הוֹרָה דַּרְכֵי הַלִּמּוּד לְמַעֲשֶׂה. וְהֶרְאָה נִפְלָאוֹת לְהוֹצִיא פְּנִינִים דִּינִים מְחֻדָּשִׁים:
<b>וּמִגְּדוֹלֵי</b> הָעִיר וַחֲכָמֶיהָ הָיוּ בָּאִים שָׁם לִפְעָמִים לִשְׁמֹעַ אֶת חָכְמָתוֹ הַגְּדוֹלָה. וְכֻלָּם חָרְדוּ מִפַּחַד גְּדֻלָּתוֹ וַהֲדַר גְּאוֹנוֹ. כֵּן הָיָה שְׁמַעְתְּתֵיהּ מְבַדְּרִין בְּפוּמַיְהוּ דְּרַבָּנָן. כִּי בְּבָתֵּי מִדְרָשׁוֹת שֶׁבָּעִיר. הָיוּ נוֹשְׂאִים וְנוֹתְנִין בְּחִדּוּשֵׁי תּוֹרָתוֹ אֲשֶׁר יוֹם יוֹם יַבִּיעַ אֹמֶר. וְסִפֵּר לִי אִישׁ אֱמוּנִים כִּי פַּעַם אַחַת נִקְרָה לָעִיר וִילְנָא הַגָּאוֹן הַגָּדוֹן מוֹרֵנוּ וְרַבֵּנוּ הָרַב דָּוִד לוּרְיָא זצוק"ל מִבִּיחַאוו. וְהָיָה הוֹלֵךְ לִפְעָמִים לִשְׁמֹעַ תּוֹרָתוֹ שֶׁל אדמו"ר זצוק"ל בְּשִׁעוּרָיו אֲשֶׁר הִגִּיד לִפְנֵי הָרַבִּים. וְהִפְלִיג הַפְלָגוֹת גְּדוֹלוֹת מְאֹד עַל עֹמֶק שִׂכְלוֹ וַחֲרִיפוּתוֹ שֶׁל אדמו"ר זצוק"ל. אֲשֶׁר לֹא אוֹבֶה לְהַעֲלוֹת עַל הַנְּיָר:
<b>אָמְנָם</b> לְסַפֵּר פֹּה מִכָּל תֹּקֶף צִדְקָתוֹ וַחֲסִידוּתוֹ. לֹא יָדַעְתִּי סְפוֹרוֹת לָבֹא בִּגְבוּרוֹת. כִּי הָיָה נוֹרָא עַל כָּל תְּהִלּוֹת. רַק אֶפֶס קָצֵהוּ אֶעֶרְכָה פֹּה. וְהִנֵּה בְּדֶרֶךְ כְּלָל אֹמַר. כְּמוֹ שֶׁהָיָה גְּאוֹן עוֹלָם בְּחָכְמָתוֹ וְתוֹרָתוֹ. כֵּן הָיָה אוֹר עוֹלָם בְּצִדְקָתוֹ וַחֲסִידוּתוֹ:
<b>כְּבָר</b> אָמוּר עִם הַסֵּפֶר לְמַעְלָה. כִּי בִּהְיוֹת אדמו"ר זצוק"ל עוֹד בְּטַל יַלְדוּתוֹ נִתְקָרֵב אֶל הַקֹּדֶשׁ. הוּא כ"ק רַבּוֹ הַגָּאוֹן הֶחָסִיד הָאֲמִתִּי קְדוֹשׁ ה' מְכֻבָּד אוֹר עוֹלָם מָרָנָא יוֹסֵף זוּנְדִיל זצוק"ל. הַמְפֻרְסָם בְּפִי כֹּל בִּשְׁמוֹ הַקָּדוֹשׁ ר' זוּנְדִּיל סַאלַאנְטֶער. וְהַגָּאוֹן הֶחָסִיד הַנִּזְכָּר לְעֵיל הֶאֱצִיל עָלָיו מֵרוּחוֹ מֵהוֹד צִדְקָתוֹ וְדַרְכּוֹ בַּקֹּדֶשׁ. וְהֵעִיר אֶת לְבָבוֹ לְלִמּוּד הַיִּרְאָה וְהַמּוּסָר. וְכַאֲשֶׁר הֵחֵל לִתְמֹךְ אֲשׁוּרָיו בְּמַעְגְּלוֹת רַבּוֹ הֶחָסִיד. לַעֲסֹק גַּם בָּזֶה. לְבַקֵּשׁ חָכְמָה וּמוּסָר יִרְאַת ה' וְעַנְוַת צֶדֶק. לְקָחָהוּ לְבָבוֹ וְהִתְפַּעֵל נַפְשׁוֹ מְאֹד בְּיִרְאַת ה'. וְכֹה הָיָה הוֹלֵךְ וְהוֹסִיף אֹמֶץ וָעֹז. עַד אֲשֶׁר רָכַשׁ לוֹ יִרְאַת שָׁמַיִם. בְּכָל יִתְרוֹן הֶכְשֵׁר לְמַעְלָה לְהַפְלִיא רֹאשׁ. פַּחַד הַדִּין וְחֶרְדַת הַמִּשְׁפָּט וְיִרְאַת הָעֹנֶשׁ. הָיָה לְנֶגֶד עֵינָיו תָּמִיד. וּכְמוֹ שֶׁכָּתַב אדמו"ר זצוק"ל בְּאִגֶּרֶת הַמּוּסָר. כִּי מַה שֶּׁאָמְרוּ חֲכָמֵינוּ זַ"ל בְּסַנְהֶדְרִין דַּף ז. לְעוֹלָם יִרְאֶה דַּיָּן עַצְמוֹ כְּאִלּוּ חֶרֶב מֻנַּחַת לוֹ בֵּין יַרְכוֹתָיו וְגֵיהִנֹּם פְּתוּחָה לוֹ מִתַּחְתָּיו. לָאו דַּוְקָא דַּיָּן דְּהוּא הַדִּין כָּל אָדָם לְהִשָּׁמֵר מִפֶּגַע רַע מֵעֲבֵרוֹת חֲמוּרוֹת. רַק אָמְרוּ דַּיָּן לִהְיוֹת עָלוּל לְהִכָּשֵׁל. וְהַיִּרְאָה הַגְּדוֹלָה הַזֹּאת אֲשֶׁר קָנָה לוֹ בְּכֹחַ לִמּוּד הַמּוּסָר. הָיְתָה נֵר לְרַגְלָיו. וּפִנְּתָה לְפָנָיו הַדֶּרֶךְ לַעֲבוֹדַת ה' יִתְבָּרַךְ שְׁמוֹ. וֶהֱבִיאַתְהוּ לִידֵי כָּל הַמַּעֲלוֹת וְהַשְּׁלֵמוּת וְהַמִּדּוֹת חֲמוּדוֹת שֶׁבָּעוֹלָם:
<b>בָּרִאשׁוֹנָה</b> בִּימֵי עֲלוּמָיו. כַּאֲשֶׁר נְשָׂאוֹ לְבָבוֹ לְבַקֵּשׁ רְצוֹן ה' יִתְבָּרַךְ שְׁמוֹ. הֶעֱמִיק בְּחָכְמַת הַיִּרְאָה לְהָבִין וּלְהַשְׂכִּיל בְּדַרְכֵי עֲבוֹדַת ד' יִתְבָּרַךְ שְׁמוֹ. לִמְצֹא אֶת הַדֶּרֶךְ הַנְּכוֹחָה וְהַמְסִלָּה הַיְשָׁרָה שֶׁיָּבֹר לוֹ בְּכָל פְּרָט. רֵאשִׁית עֲבוֹדָתוֹ בַּקֹּדֶשׁ הָיְתָה לִהְיוֹת עָמֵל עַל לִמּוּד תּוֹרָה לִשְׁמָהּ בִּבְחִינָה נַעֲלָה. בְּחָכְמָתוֹ רָאָה וְיִוָּכַח. כִּי בְּעִקְבוֹת הַחֵפֶץ שֶׁל לִמּוּד לִשְׁמָה. תּוּכַל לָצֵאת לִפְעָמִים מִשְׁפָּט מְעֻקָּל. לְהִתְרַפּוֹת הַתְּשׁוּקָה לִהְיוֹת עָמֵל עַל יְכֹלֶת הַלִּמּוּד. לְחַדֵּד הַשֵּׂכֶל וּלְהִתְחַכֵּם הַרְבֵּה. וְגַם שִׁנּוּי בְּסֵדֶר דַּרְכֵי הַלִּמּוּד. לֹא כְּפִי הַסֵּדֶר הַנָּחוּץ לְכָל אֶחָד לְפִי עֶרְכּוֹ לְהִתְפַּתְּחוּת כִּשְׁרוֹנוֹתָיו. וּשְׁנֵיהֶם כְּאֶחָד רִפְיוֹן הַתְּשׁוּקָה וְשִׁנּוּי הַסֵּדֶר. יוּכְלוּ לְסַבֵּב נֶזֶק רַב לְהִשְׁתַּלְּמוּת הַחָכְמָה. וְעַל כֵּן הָיָה אדמו"ר זצוק"ל מַרְחִיב הַדִּבּוּר בָּזֶה מְאֹד לִגְדוֹלֵי תַּלְמִידָיו. לְהַזְהִיר לְבַל יַעַבְטוּן אָרְחוֹתָם. וּלְהַרְאוֹת כִּי יְכֹלֶת הַלִּמּוּד לְהִתְחַכֵּם בְּיוֹתֵר. לִקְנוֹת לֵב נָבוֹן לְחַדֵּד הַשֵּׂכֶל וּלְהֵישִׁירוֹ. וְלִרְכֹּשׁ הַבְּקִיאוּת בְּכָל מִקְצוֹעוֹת הַתּוֹרָה. נָחוּץ גַּם לְכָל אִישׁ לְעַצְמוֹ לַעֲבוֹדַת ה' יִתְבָּרַךְ שְׁמוֹ. וְכָל אֲשֶׁר יוֹסִיף חָכְמָה וָדַעַת. כֵּן יוּכַל לְהוֹסִיף שְׁלֵמוּת בְּדַרְכֵי עֲבוֹדָתוֹ יִתְבָּרַךְ שְׁמוֹ:
<b>וְכֵן</b> נָתַן אֶל לִבּוֹ עַל דְּבַר דֶּרֶךְ הַפִּלְפּוּל וְהַחִדּוּד אֲשֶׁר כַּמָּה גְּאוֹנִים וַחֲסִדִים מִדּוֹרוֹת הַקּוֹדְמִים. הִזְהִירוּ מְאֹד לִנְטוֹת מִדֶּרֶךְ הַזֶּה. רַק לְחַדֵּשׁ תּוֹרַת אֱמֶת. וְאדמו"ר זצוק"ל עָמַל וְיָגַע בָּזֶה הַרְבֵּה. לְבַקֵּשׁ מַה הוּא מִשְׁפַּט תּוֹרַת אֱמֶת. עַד אֲשֶׁר הִכְרִיעַ בַּסּוֹף לְהַתִּיר לְהִשְׁתַּמֵּשׁ בְּפִלְפּוּלִים בְּאֵין חֲשָׁשׁ. וּכְמוֹ שֶׁכָּתַב בְּעַצְמוֹ בַּהַקְדָּמָה לְסֵפֶר הַתְּבוּנָה. וְעַיֵּן שָׁם שֶׁהֶאֱרִיךְ מִתְּחִלָּה בִּדְבָרִים מֻשְׂכָּלִים בְּמִשְׁפְּטֵי תּוֹרַת אֱמֶת. וְאַחַר זֶה כָּתַב וְזֶה לְשׁוֹנוֹ אַחַת הִיא אֲשֶׁר חַכְמֵי הַמּוּסָר הִרְחִיקוּהָ מִלָּבוֹא בִּקְהַל יִשְׂרָאֵל הִיא הַפִּלְפּוּל. וּלְדַעְתִּי נַהֲפֹךְ הַדָּבָר כוּ'. הַשְּׁנִיָּה הִיא אֲשֶׁר חָזְקָה עָלַי יַד הַנִּסָּיוֹן בְּיַלְדוּתִי. בִּהְיוֹתִי אָסוּר בְּלִמּוּד הַמּוּסָר וּמִשְׁפָּטֶיהָ. גָּמַרְתִּי בְּדַעְתִּי לָכוּף אֶת יִצְרִי כוּ'. לַעֲזֹב לְגַמְרֵי דְּבַר הַפִּלְפּוּל. וְרַק אֶל הָאֱמֶת יִהְיֶה מַבָּטִי כוּ'. בַּהֲלִיכָתִי בַּמַּצָּב הַלָּזוֹ הִשְׁקַפְתִּי בְּעַיִן חוֹדֶרֶת. כִּי הַתְּשׁוּקָה לְהַרְאוֹת כֹּחַ שִׂכְלִי פָּרְצָה גְּבוּל הָאֱמֶת וַתַּתְעֶה אֶת שִׂכְלִי לְהַטּוֹת הָאֱמֶת אֶל חֶפְצִי. אָז אָמַרְתִּי טוֹב טוֹב לִי לְהַתִּיר לִי בְּאֵין חֲשָׁשׁ לְהִשְׁתַּמֵּשׁ בַּפִּלְפּוּלִים. כַּאֲשֶׁר הִתִּירוּ חֲכָמֵינוּ זַ"ל לְחִדּוּדָא לְמַעַן יִהְיֶה שִׂכְלִי חָפְשִׁי כוּ' עַיֵּן שָׁם:
<b>כֵּן</b> בְּיַלְדוּתוֹ כַּאֲשֶׁר גָּבַהּ לִבּוֹ בְּדַרְכֵי ה'. וְתֹקֶף צִדְקָתוֹ כְּתוֹעֲפַת רְאֵם, עָלָה בְּדַעְתּוֹ לֶאֱחֹז דֶּרֶךְ הַפְּרִישׁוּת, לִהְיוֹת נֶחְבָּא אֶל הַכֵּלִים בְּתוֹר נִסְתָּר, לֹא לִפְרֹשׁ עַצְמוֹ מִדַּרְכֵי הָעוֹלָם וּמִבְּנֵי אָדָם, כִּי אִם לְהַסְתִּיר חָכְמָתוֹ וּמַעֲשָׂיו וְכָל דַּרְכֵי הַנְהָגָתוֹ מֵעֵין כָּל אִישׁ, שֶׁלֹּא יַכִּירוּ אוֹתוֹ בְּנֵי אָדָם וְלֹא יָדְעוּ מִמָּהוּתוֹ כְּלָל, וְלָתוּר לוֹ מָקוֹם לָגוּר שָׁמָּה שֶׁיּוּכַל לְהַגִּיעַ אֶל מַטְּרָתוֹ, וּכְבָר הֵחֵל לַעֲשׂוֹת הֲכָנָה עַל זֶה, וְהִנֵּה כַּיָּדוּעַ לְיוֹדְעֵי חֵן הִנֵּה הַדֶּרֶךְ הַפְּרִישׁוּת הַנִּפְלָאָה הַזֹּאת, הִיא קְרוֹבָה מְאֹד לִפְנֵי מְבַקְּשֵׁי רְצוֹן ה' יִתְבָּרַךְ שְׁמוֹ, לִקְנוֹת שְׁלֵמוּת גְּדוֹלָה בַּעֲבוֹדַת ה' יִתְבָּרַךְ שְׁמוֹ, וְלַעֲלוֹת בְּמַעֲלוֹת רָמוֹת וְנִשְׂגָּבוֹת, גַּם בְּדַרְכֵי הָרוּחָנִיּוּת, וּמַה גַּם אִישׁ כָּמוֹהוּ עִם תֹּקֶף חָכְמָתוֹ וּגְאוֹנוּתוֹ וְיִרְאָתוֹ הַגְּדוֹלָה:
<b>אוּלָם</b> לְאַשֵּׁר כִּי בְּדֶרֶךְ הַפְּרִישׁוּת הַזֹּאת, יִבָּצֵר מֵהָאָדָם לַעֲשׂוֹת חַיִל בְּעַד ה' וְתוֹרָתוֹ, לְשַׁחֵד מִכֹּחוֹ לְהוֹעִיל גַּם לְזוּלָתוֹ, לְהוֹצִיא יָקָר מִזּוֹלֵל וּלְזַכּוֹת אֶת הָרַבִּים, עַל כֵּן שָׂם לְבָבוֹ לְהַעֲמִיק בָּזֶה, עַד אֲשֶׁר הֶחְלִיט כִּי לֹא זֶה הַדֶּרֶךְ חֵפֶץ ה', לָאִישׁ אֲשֶׁר חָלַק לוֹ בַּחָכְמָה, וְיִרְאַת ה' מָעֻזּוֹ, וּשְׁאֵר רוּחַ לוֹ לִפְעֹל יְשׁוּעָה בְּעַד תּוֹרַת ה' וְיִרְאָתוֹ יִתְבָּרַךְ שְׁמוֹ, לֵישֵׁב בֶּטַח בָּדָד וּלְהַשְׁקִיף רַק לְזַכּוֹת אֶת עַצְמוֹ, וּמַה גַּם לְפִי מַצַּב הַדּוֹר, הַמַּשְׂכִּיל בְּיִרְאַת ה' אַל יִדֹּם בָּעֵת הַזֹּאת, וּכְמוֹ בְּתַהְלוּכוֹת חֶפְצֵי עוֹלָם הַזֶּה, אֲשֶׁר חָלִילָה לוֹ לְהָאָדָם לִהְיוֹת כָּל עֲמָלוֹ רַק לְפִיו, כִּי עוֹלָם חֶסֶד יִבָּנֶה, לְהַשְׁפִּיעַ מִטּוּבוֹ גַּם לְזוּלָתוֹ, וּלְהַשְׂכִּיל אֶל דַּל, וּכְמוֹ שֶׁכָּתַב בַּהַקְדָּמָה לְסֵפֶר נֶפֶשׁ הַחַיִּים, בְּשֵׁם הַגָּאוֹן הֶחָסִיד מהר"ח זצוק"ל, שֶׁהָיָה דְּבָרָיו תָּמִיד שֶׁזֶּה כָּל הָאָדָם לֹא לְעַצְמוֹ נִבְרָא, רַק לְהוֹעִיל לְאַחֲרִינֵי כְּכָל אֲשֶׁר יִמָּצֵא בְּכֹחוֹ לַעֲשׂוֹת עַיֵּן שָׁם, כֵּן גַּם בְּדֶרֶךְ חַיֵּי עוֹלָם הַבָּא אֵין לְבַקֵּשׁ לֶאֱסֹף וְלִכְנֹס עִנְיַן כָּל אֹשֶׁר הָרוּחָנִי רַק לְעַצְמוֹ, וְלוֹמַר שָׁלוֹם עָלַיִךְ נַפְשִׁי, כִּי אִם לְהַרְבּוֹת כְּבוֹד שָׁמַיִם, לָחוּס וּלְרַחֵם גַּם עַל הַבְּרִיּוֹתּ, לְהַטּוֹת לְבָבָם לְיִרְאָה אֶת ה' וְלַהֲלֹךְ בִּדְרָכָיו, וְאָז נִחַם וְשָׁב מִמַּחֲשַׁבְתּוֹ, וְהֵחֵל לְקַבֵּל פְּעָלִים לְתוֹרָה וּלְיִרְאָה, וּלְזַכּוֹת אֶת הָרַבִּים:
<b>וְכָל</b> כָּךְ הָיָה חָזָק בְּדַעְתּוֹ זֹאת, עַד אֲשֶׁר בִּהְיוֹת מְכוֹן שִׁבְתּוֹ בָּעִיר וִילְנָא, קָרָה מִקְרֶה אֲשֶׁר הִרְגִּישׁוּ בְּאִישׁ אֶחָד כִּי דַּרְכּוֹ נִסְתָּרָה, הוּא הָיָה עוֹסֵק בִּמְלֶאכֶת נְסִירַת נְסָרִים, אֲנָשִׁים הִרְגִּישׁוּ בּוֹ כִּי הוּא לָבוּשׁ בִּתְפִלִּין כָּל הַיּוֹם וְשִׂפְתוֹתָיו מְרַחֲשִׁין תָּמִיד וְכַדּוֹמֶה, רַבִּים הִתְאַוּוּ תַּאֲוָה לְהִתְחַקּוֹת אַחַר צְפוּנוֹת הָאִישׁ הַלָּזֶה לֵידַע מַה טִּיבוֹ, וּבָאוּ אֵצֶל אַדְמוֹ"ר זְצוֹקַ"ל, לְבַקֵּשׁ מִמֶּנּוּ לִקְרֹא אַחַר הָאִישׁ הַזֶּה וּלְהִוָּדַע מִמֶּנּוּ תֹּכֶן עִנְיָנוֹ, אַדְמוֹ"ר זצוק"ל הֵשִׁיב לָהֶם בְּזֶה הַלָּשׁוֹן, הִנֵּה הָאִישׁ אֲשֶׁר הוּא בְּרוּם הַמַּעֲלָה בְּחָכְמָה וְיִרְאַת חֵטְא, אֵינֶנִּי מַאֲמִין אֲשֶׁר לְעֵת כָּזֹאת יַסְתִּיר אֶת עַצְמוֹ, וְיִהְיֶה נֶחְבָּא אֶל הַכֵּלִים לֵישֵׁב בָּדָד וְלִדֹּם, מִבְּלִי לִדְאֹג גַּם בְּעַד הַדּוֹר, יוּכַל הֱיוֹת אֲשֶׁר הוּא אִישׁ תַּלְמִיד חָכָם וְצַדִּיק, עַתָּה כַּאֲשֶׁר לֹא יַכִּירוּ אוֹתוֹ בְּנֵי אָדָם, וְהוּא אָמוּן מֻצְנָע, וְדָבָר אֵין לוֹ עִם אִישׁ, הִנֵּהוּ מְאֻשָּׁר מְאֹד, כִּי עֲבוֹדָתוֹ בְּסֵתֶר עֶלְיוֹן, וְהַנָּקֵל לוֹ לַעֲבֹד אֶת ה' יִתְבָּרַךְ שְׁמוֹ, עֲבוֹדָה תַּמָּה לִשְׁמָהּ וְלַעֲסֹק בַּתּוֹרָה לִשְׁמָהּ, עַתָּה מַה לָּנוּ לַחְקֹר וְלִדְרֹשׁ עִנְיָנוֹ, וּלְפַרְסֵם מַהוּתוֹ לָרַבִּים, וְלִשְׁלֹל מִמֶּנּוּ אֶת הַסְּגֻלָּה הַיְקָרָה הַזֹּאת שֶׁל עֲבוֹדָה וְלִמּוּד תּוֹרָה לִשְׁמָהּ:
<b>עֹל</b> הָרַבָּנוּת לֹא קִבֵּל עָלָיו מִיָּמָיו מִטְּעָמִים כְּמוּסִים שֶׁהָיָה לוֹ, אָמְנָם לֹא הוֹרָה הַדֶּרֶךְ הַזֶּה לְתַלְמִידָיו, הִנֵּה בְּדֶרֶךְ כְּלָל הֶחֱזִיק כִּי דְּבַר הַהוֹרָאָה בְּדוֹרֵנוּ, הוּא חַיֵּי יְסוֹד דַּת הַתּוֹרָה, וְכֵן כָּתַב בְּאֶחָד מִמִּכְתָּבָיו וְזֶה לְשׁוֹנוֹ, דָּבָר הָעוֹמֵד בְּרוּמוֹ שֶׁל עוֹלָם הָאֲמִתִּי, לָתֵת לֵב לְחַזֵּק מַצַּב הַהוֹרָאָה בְּיִשְׂרָאֵל אֲשֶׁר יְסוֹד הַדָּת נִשְׁעָן עָלָיו, לְהוֹרוֹת לָעָם הַמַּעֲשֶׂה אֲשֶׁר יַעֲשׂוּן, וְדֶרֶךְ הַתּוֹרָה אֲשֶׁר יֵלְכוּ בָּהּ כוּ' עַד כָּאן לְשׁוֹנוֹ, וְכֵן בִּפְרָט הָיָה מַדְרִיךְ לִגְדוֹלֵי תַּלְמִידָיו, לָשׂוּם לֵב לְהִשְׁתַּלֵּם בַּלִּמּוּדִים בְּדַרְכֵי הַהוֹרָאָה, לִהְיוֹת נְכוֹנִים לְעֵת מְצֹא:
<b>אֲחָדִים</b> מִגְּדוֹלֵי תַּלְמִידָיו, אֲשֶׁר הָיְתָה בְּרוּחַ דִּמְיוֹנָם. כִּי יִהְיֶה לְאֵל יָדָם. לְהַבְלִיג עַל כָּל עָמָל וּתְלָאָה. וּלְהַקְדִּישׁ יְמֵיהֶם קֹדֶשׁ לַה' מִבְּלִי לְקַבֵּל עֲלֵיהֶם עֹל רַבָּנוּת. שָׁאֲלוּ לוֹ עַל דְּבָרָיו וַעֲצָתוֹ. הֲזֶה תִּהְיֶה תּוֹרָה לִשְׁמָהּ. לִלְמֹד לְתוֹרַת הָרַבָּנוּת:
<b>אַדְמוֹ"ר</b> זצוק"ל עָנָה לָהֶם בְּמֶתֶק שְׂפָתָיו. אֵין לִשְׁמָהּ גָּדוֹל מִזֶּה. הֵן שְׁגִיתֶם בְּדִמְיוֹנְכֶם. אַל תַּתְעוּ עַצְמְכֶם בְּשָׁוְא נִתְעֶה. כִּי תּוּכְלוּ לַעֲמֹד בַּנִּסָּיוֹן. הֵן כַּאֲשֶׁר יִדְחַק לָכֶם חָלִילָה הַשָּׁעָה מֵהִצְטָרְכוּת הַפַּרְנָסָה לִבְנֵי בֵּיתְכֶם. כָּל עֲצַתְכֶם תִּתְבַּלַּע. וְאָז לֹא דַּי אֲשֶׁר הַהֶכְרֵחַ יָבִיא אֶתְכֶם לְקַבֵּל עֲלֵיכֶם עֹל הַהוֹרָאָה. הֵן גַּם אִם לֹא תִּהְיוּ עֲדַיִן שְׁלֵמִים וּמְתֻקָּנִים. לְמַלְּאוֹת כָּל דַּרְכֵי הַהוֹרָאָה. לֹא יִבָּצֵר מִכֶּם לְהַכְנִיס עַצְמְכֶם בָּעֹל הַזֶּה שֶׁל הַהוֹרָאָה. כִּי הַהֶכְרֵחַ שׁוֹלֵט עַל הַכֹּל. וְכַאֲשֶׁר זֶה יִהְיֶה עַל כָּל פָּנִים. נִמְצָא כִּי מַטְּרַת הַלִּמּוּד אֵינוֹ לְשֵׁם תּוֹרַת הָרַבָּנוּת. רַק כַּאֲשֶׁר זֶה יִהְיֶה בְּהֶכְרֵחַ כַּנִּזְכָּר לְעֵיל. בֵּין אִם יִהְיֶה מְתֻקָּן לְהוֹרָאָה אוֹ לֹא. הִנֵּה הַלִּמּוּד לְדַרְכֵי הוֹרָאָה תּוּכַל לִהְיוֹת לִשְׁמָהּ. לְמַעַן אֲשֶׁר לְעֵת מְצֹא. כִּי יֶאֱכַף עָלָיו הַהֶכְרֵחַ. לֹא יַכְשִׁיל אֶת הָרַבִּים חָלִילָה. וְיִהְיֶה בִּכְלָל מַה שֶּׁאָמְרוּ חֲכָמֵינוּ זַ"ל בַּעֲבוֹדָה זָרָה דַּף יט. כִּי רַבִּים חֲלָלִים הִפִּילָה זֶה תַּלְמִיד שֶׁלֹּא הִגִּיעַ לְהוֹרָאָה וּמוֹרֶה. וְאֵין לִשְׁמָהּ גָּדוֹל מִזֶּה:
<b>דֶּרֶךְ</b> עֲבוֹדָתוֹ בַּקֹּדֶשׁ בְּחֵלֶק הַתּוֹרָה שֶׁבֵּין אָדָם לַמָּקוֹם. הֵן בְּסוּר מֵרַע וְהֵן בַּעֲשֵׂה טוֹב. הָיָה בִּזְהִירוּת וּבִזְרִיזוּת גְּדוֹלָה לְקַיֵּם אֶת כָּל דִּבְרֵי הַתּוֹרָה. הָיָה מַרְגְּלָא בְּפוּמֵיהּ הַכָּתוּב אִם תְּבַקְּשֶׁנָּה כַכֶּסֶף כוּ' אָז תָּבִין יִרְאַת ד' וְגוֹ'. וְהָיָה אוֹמֵר כִּי הַכְּלָל הוּא לִהְיוֹת עֲבוֹדַת ה' יִתְבָּרַךְ שְׁמוֹ כְּפִי תַּהֲלוּכוֹת עִסְקֵי תֵּבֵל. וְהָיָה מַרְאֶה כַּמָּה דּוּגְמָאוֹת מִדַּרְכֵי הָעֵסֶק לְהִשְׁתַּמֵּשׁ בָּהֶם לִזְהִירוּת וּזְרִיזוּת בַּעֲבוֹדַת ה' יִתְבָּרַךְ שְׁמוֹ. פַּעַם אֶחָד שָׁלַח טֶעלֶעגְּרַאף מֵעִיר מֶעמִיל לְוִילְנָא לַחֲתָנוֹ הַגָּאוֹן זצ"ל בְּיוֹם י"ג נִיסָן עַל דְּבַר בְּדִיקַת חָמֵץ בְּחַדְרוֹ:
<b>בְּקִיּוּם</b> מִצְוַת עֲשֵׂה שֶׁל כַּזַּיִת מַצָּה לָצֵאת בּוֹ יְדֵי מִצְוָה בַּלַּיְלָה הָרִאשׁוֹנָה. הָיָה מַה שֶּׁנִרְאֶה לָנוּ חֻמְרָא בִּדְבַר הַשְּׁמִירָה. וְהָיָה אִישׁ אֶחָד קוֹצֵר בְּיָדָיו מְעַט שִׁבֳּלִים לְשֵׁם מִצְוָה. וְיִבֵּשׁ וְדָשׁ אוֹתָם וְאַחַר הַדִּישָׁה הָיָה מַכְנִיס אוֹתָם בְּתֵבָה קְטַנָּה. וְהָיָה מַחֲזִיקוֹ בְּבֵיתוֹ בְּבֵית גְּנָזָיו. וְקֹדֶם הַפֶּסַח טָחֲנוּ אוֹתָם בְּרֵיחַיִם שֶׁל יָד וְעָשָׂה מְעַט קֶמַח. לָצֵאת בּוֹ בַּלַּיְלָה הָרִאשׁוֹנָה יְדֵי מִצְוָה. וְכַמָּה יְגִיעוֹת הָיָה בָּזֶה. וְלִפְעָמִים גַּם הוֹצָאָה רַבָּה לְפִי עֶרְכּוֹ. וְרָאִיתִי בְּמִכְתָּב אֶחָד אֲשֶׁר כָּתַב בִּהְיוֹתוֹ מִחוּץ לַמְדִינָה לְאֶחָד מִמְּקֹרָבָיו. עַל דְּבַר הֲכָנַת הַשְּׁמוּרָה לְמַצַּת מִצְוָה. וְזֶה לְשׁוֹנוֹ הַטָּהוֹר. אֲבַקֵּשׁ נָא מִכְּבוֹד תּוֹרָתוֹ לִמְחֹל לַעֲשׂוֹת הַמְעַט שְׁמוּרָה עַל לֵיל פֶּסַח בַּעֲדִי כוּ'. אַל יְקַמֵּץ כְּלָל בַּהוֹצָאָה הַנִּדְרָשׁ עַל זֶה. כִּי זֶהוּ אֶצְלִי כְּמוֹ אֶתְרוֹג אֲשֶׁר אֵין בָּהּ קִמּוּץ עַד כָּאן לְשׁוֹנוֹ. וּבְמִכְתָּב אַחֵר מִשָּׁנָה אַחֶרֶת כָּתַב בָּזֶה הַלָּשׁוֹן. אַל יָחוּס עַל הַהוֹצָאָה גַּם עַל אֵיזֶה רוּבָּל כֶּסֶף. לֹא גָּרַע מִצְוַת עֲשֵׂה דְּמַצָּה מִמִּצְוַת עֲשֵׂה דְּאַרְבָּעָה מִינִים עַד כָּאן לְשׁוֹנוֹ הַטָּהוֹר:
<b>שְׁמִירַת</b> פִּיו וּלְשׁוֹנוֹ מִדְּבָרִים אֲסוּרִים כְּמוֹ לָשׁוֹן הָרָע כוּ'. הָיָה בִּזְהִירוּת גְּדוֹלָה מְאֹד. וְאִם כִּי הָיָה דַּעְתּוֹ מְעֹרֶבֶת עִם הַבְּרִיּוֹת. בְּכָל זֹאת הָיָה נִזְהָר גַּם כֵּן מִדְּבָרִים בְּטֵלִים. פַּעַם אַחַת הוֹכִיחַ לְאֶחָד מִמְּקוֹרָבָיו עַל עִנְיְנֵי דִּבּוּר פֶּה. אָמַר לוֹ בָּזֶה הַלָּשׁוֹן עַל לָשׁוֹן הָרָע לֹא תּוּכַל לוֹמַר אֵלַי טֹּל קוֹרָה כוּ'. וְכַמְדֻמֶּה גַּם עַל דְּבָרִים בְּטֵלִים. וְאִם אַדְמוֹ"ר זצוק"ל בְּעִנְוְתָנוּתוֹ אָמַר כַּמְדֻמֶּה. בְּלִי סָפֵק שֶׁהָיָה נִזְהָר בָּזֶה מְאֹד:
<b>פַּעַם</b> אַחַת הֵסִיחַ אַדְמוֹ"ר עִם אִישׁ אֶחָד מִמְּקוֹרָבָיו בְּמִלֵּי דְּעַלְמָא וּבְפָנִים שׂוֹחֲקוֹת. תַּלְמִיד אֶחָד יְרֵא אֱלֹקִים שָׁמַע אֶת תַּהֲלוּכוֹת הַדִּבּוּרִים נִדְמֶה לוֹ כִּשְׂפַת יֶתֶר. פַּעַם אַחַת דִּבֵּר הַתַּלְמִיד עִם אַדְמוֹ"ר עַל אוֹדוֹת גֶּדֶר דְּבָרִים בְּטֵלִים. הִרְהִיב בְּנַפְשׁוֹ עֹז לִשְׁאֹל אֶת אַדְמוֹ"ר. עַל מִשְׁפַּט הַדְּבָרִים אֲשֶׁר דִּבֵּר אָז עִם הָאִישׁ. אַדְמוֹ"ר בְּעִנְוְתָנוּתוֹ לֹא הִקְפִּיד עַל שְׁאֵלָתוֹ. וְהֵשִׁיב לוֹ זֶה הָאִישׁ הָיָה מַר נֶפֶשׁ מְאֹד. וְהָיָה גְּמִילוּת חֶסֶד גָּדוֹל לְשַׂמֵּחַ אֶת נַפְשׁוֹ הָעֲגוּמָה. וּלְהָסִיחַ מִמֶּנּוּ דַּאֲגָתוֹ וְעֶצְבוֹנוֹ. עַתָּה בַּמֶּה אוּכַל לְהַרְנִין אֶת לְבָבוֹ. הַאִם לְטַכֵּס עִמּוֹ בְּעִנְיְנֵי יִרְאָה וּמוּסָר. הֲלֹא אַךְ בְּמֶתֶק שְׂפָתַיִם מֵעִנְיְנֵי הַתֵּבֵל. וּמִזֶּה נוּכַל לִשְׁפֹּט. כַּמָּה הָיָה שׁוֹקֵל אֶת דְּבָרָיו בְּפֶלֶס וּמֹאזְנֵי יִרְאַת ה':
<b>עוֹד</b> זָכֹר אֶזְכֹּר. כִּי פַּעַם אַחַת בְּטַל יַלְדוּתִי הָלַכְתִּי עִמּוֹ לָשׂוּחַ בַּשָּׂדֶה אֲחוֹרֵי הָעִיר. אָנֹכִי אֲשֶׁר מוֹרָאוֹ הָיָה עָלַי מְאֹד. מִמּוֹרָא רַב כָּזֶה. לֹא דִּבַּרְתִּי עִמּוֹ מֵעוֹלָם כְּעִם אַחַד הָאָדָם. לְשׂוֹחֵחַ עִמּוֹ לְסַפֵּר לוֹ עִנְיָנִים. רַק הָיִיתִי עוֹשֶׂה אָזְנִי תָּמִיד כַּאֲפַרְכֶסֶת לִשְׁמֹעַ מֶתֶק דְּבָרָיו וַאֲמָרָיו. אַךְ הָיָה לִי אָז אֵיזֶה מַטָּרָה. סִפַּרְתִּי לוֹ אֵיזֶה סִפּוּר מֵעִנְיְנֵי הַתֵּבֵל. כְּהָתִימִי לְדַבֵּר. שָׁאַל אוֹתִי הַאִם הָיָה לְךָ אֵיזֶה כַּוָּנָה בַּמֶּה שֶׁסִּפַּרְתָּ לִי. אוֹ בְּלֹא מִתְכַּוֵּן. אָנֹכִי אַךְ הֲחִלּוֹתִי לְהַגִּיד לוֹ מַטְּרָתִי. הִפְסִיק אוֹתִי וְלֹא אָבָה שְׁמוֹעַ. אָמַר לִי אֵינְךָ צָרִיךְ לְתָרֵץ אֶת עַצְמְךָ. מַה נַּפְקָא מִינֵּיהּ אֵלַי אָנֹכִי רוֹצֶה רַק לְהָעִיר אוֹתְךָ עַל אוֹדוֹת דְּבָרִים בְּטֵלִים:
<b>הִנֵּה</b> כַּאֲשֶׁר זָכִינוּ לִרְאוֹת אֶת מַרְאוֹת יִשְׂרָאֵל. וּלְהִתְבּוֹנֵן תָּמִיד עַל דְּרָכָיו וַעֲלִילוֹתָיו וּתְנוּעוֹתָיו. עַל כֵּן לְפִי הַשְׁעָרָתֵנוּ לֹא הָלַךְ ד' אַמּוֹת בְּרַעְיוֹן בָּטֵל מִתּוֹרָה אוֹ יִרְאַת שָׁמַיִם:
<b>בְּדַרְכֵי</b> הַמִּדּוֹת עָמַל וְיָגַע הַרְבֵּה מִימֵי עֲלוּמָיו. בְּכֹחַ חָכְמַת הַמּוּסָר. וּבְכֹחַ הַלִּמּוּד וְהַהֶרְגֵּל. עַד אֲשֶׁר הֶעֱלָם לְמַדְרֵגָה רָמָה מְאֹד. וְתִקֵּן כָּל כֹּחוֹתָיו וּמִדּוֹתָיו. עַד אֲשֶׁר כָּבַשׁ לְפָנָיו כָּל הַמִּדּוֹת טוֹבוֹת וַחֲמוּדוֹת לִהְיוֹת לוֹ כְּטֶבַע קַיָּם:
<b>חֶמְדַת</b> הַמָּמוֹן וְתַאֲוַת הַכָּבוֹד. אֲשֶׁר הִיא כִּמְצוּדָה פְּרוּשָׂה כִּמְעַט עַל כָּל הַחַיִּים. הָיָה מֻשְׁלָל מֵהֶם כִּמְעַט עַד קָצֶה הָאַחֲרוֹן. כַּאֲשֶׁר עֹל הָרַבָּנוּת לֹא קִבֵּל עָלָיו מִיָּמָיו. עַל כֵּן הִתְגַּלְגֵּל תָּמִיד תַּחַת דֹּחַק וְעֹנִי. כָּל מַחְסוֹר לֹא עֲצָבוֹ מִיָּמָיו. מֵעוֹלָם לֹא נִשְׁמַע מִמֶּנּוּ שֶׁיִּהְיֶה נִשְׁמָט מִפִּיו בִּמְרוּצַת דְּבָרָיו. שׁוּם דָּבָר עַל דְּבַר מַצָּבוֹ הַגַּשְׁמִי:
<b>בִּהְיוֹת</b> מִשְׁכַּן כְּבוֹדוֹ בָּעִיר וִילְנָא הִתְפַּרְנֵס שָׁם מֵהַגָּדַת שִׁעוּרִים. וְאַחֲרֵי אֲשֶׁר עַל יְדֵי סִבָּה הַיָּדוּעַ לְיוֹצְאֵי חֲלָצָיו. עָזַב אֶת הָעִיר וְהֶעְתִּיק אֶת אָהֳלוֹ לָעִיר קָאוְונָא שָׂמוּ עָלָיו נִכְבְּדֵי הַקְּהִלָּה הַמִּשְׂרָה לִהְיוֹת מְנַהֵל עִנְיְנֵי הָעִיר. וְקִבֵּל פְּרָס בְּעַד זֶה. וּבְאֶמְצַע שְׁנוֹתָיו עָזַב הַמִּשְׂרָה הַזֹּאת. וְאָז הָיָה מֻכְרָח לֵהָנוֹת מִשֶּׁל אֲחֵרִים. וְהָיְתָה פַּרְנָסָתוֹ מֻשְׁפַּעַת אֵלָיו עַל יְדֵי אֶחָד מִיחִידֵי סְגֻלָּה מִגְּדוֹלֵי תַּלְמִידָיו. וְעַל דָּבָר זֶה הִצְטַעֵר אוֹתוֹ צַדִּיק כָּל יָמָיו. כִּי מִלְּבַד אֲשֶׁר הוּא הֶחֱזִיק בְּשִׁיטַת הָרַמְבַּ"ם פֶּרֶק ד' דְּאָבוֹת. שֶׁאֵין לְתַלְמִיד חָכָם לֵהָנוֹת מִכְּבוֹד תּוֹרָתוֹ. אַךְ בְּיוֹתֵר פָּחַד וְחָרַד לְנַפְשׁוֹ. פֶּן הָעוֹלָם טוֹעִין בּוֹ וְהוּא גָּזֵל בְּיָדוֹ. וְעַל זֶה הָיָה נֶאֱנָח וּמִצְטָעֵר תָּמִיד:
<b>פַּעַם</b> אַחַת נִקְרָה לְבֵיתוֹ רַב אֶחָד גָּדוֹל מִמְּתֵי סוֹדוֹ בְּעֵת הָאֲכִילָה. אָמַר לוֹ אַדְמוֹ"ר אוּלַי יִרְצֶה כְּבוֹדוֹ לִטְעֹם דְּבַר מָה. יוּכַל לִטְעֹם כִּי הוּא מַאֲכָל כָּשֵׁר. הָרַב שָׁאַל לוֹ לִפְתֹּר אֶת חִידָתוֹ. אַדְמוֹ"ר הֵשִׁיב לוֹ בְּצַחוּת לְשׁוֹנוֹ. אֶצְלִי יוּכַל לִהְיוֹת כִּי הַמַּאֲכָל אֵינוֹ כָּשֵׁר. כִּי הוּא גָּזֵל בְּיָדִי. אָכֵן אָנֹכִי כְּבָר קָנִיתִי בְּשִׁנּוּי מַעֲשֶׂה. וְלִפְנֵי כְּבוֹדוֹ הוּא מַאֲכָל כָּשֵׁר:
<b>בְּכָל</b> מֶשֶׁךְ יְמֵי חַיֵּי אִשְׁתּוֹ הָיְתָה פַּרְנָסַת הַכְנָסָתוֹ הַמְצֻמְצֶמֶת בָּא לְיָדָהּ. וְהוּא לֹא יָדַע מְאוּמָה מִכָּל אֲשֶׁר אָתָה וְכִמְעַט לֹא הִבִּיט בְּצוּרַת מַטְבֵּעַ. וּלְעֵת זִקְנוּתוֹ כַּאֲשֶׁר מֵתָה עָלָיו אִשְׁתּוֹ. נִמְצָא בְּעֶזְבוֹנָהּ אֵיזֶה סְכוּם מָעוֹת אֲשֶׁר קִמְּצָה מֵעִסָּתָה. וְיַעַן כִּי הוּא הָיָה נֶהֱנֶה מִשֶּׁל אֲחֵרִים. עַל כֵּן לֹא נָגַע מִזֶּה אַף פְּרוּטָה אַחַת וְכֵן לֹא נָתַן מִזֶּה מְאוּמָה גַּם לְיוֹצְאֵי חֲלָצָיו. וְרַק פִּזֵּר אוֹתָם לִצְדָקָה:
<b>אַדְמוֹ"ר</b> זצוק"ל לֹא קִבֵּל מַתָּנָה מִשּׁוּם אָדָם. גַּם אַחַר כָּךְ בִּהְיוֹתוֹ מֻכְרָח לֵהָנוֹת מִשֶּׁל אֲחֵרִים. הִנֵּה מִלְּבַד פַּרְנָסָתוֹ הַמְצֻמְצֶמֶת אֲשֶׁר הִגִּיעַ עַל יְדֵי אֶחָד מִיחִידֵי סְגֻלָּה מִתַּלְמִידָיו כַּנִּזְכָּר לְעֵיל. לֹא קִבֵּל שׁוּם מַתָּנָה. כַּאֲשֶׁר יָדַעְתִּי מִכַּמָּה מַעֲשִׂים. אֲשֶׁר כַּמָּה רָצוּ לְהֵהָנוֹתוֹ בְּסַךְ מְסֻיָּם וְלֹא קִבֵּל בְּשׁוּם אֹפֶן. וְגַם אַחַר־כָּךְ כַּאֲשֶׁר מֵתָה עָלָיו אִשְׁתּוֹ וְנִשְׁאַר יְחִידִי. וְלוּ רָצָה לְשַׁחֵד מִכֹּחוֹ וּלְקַבֵּל. הָיָה יָכוֹל לִחְיוֹת וּלְהִתְפַּרְנֵס בְּכָבוֹד. אוּלָם הוּא צִמְצֵם אֶת עַצְמוֹ בְּמִחְיָתוֹ וּמַלְבּוּשָׁיו בְּכָל הַיְכֹלֶת לְקַבֵּל אֶת הָרָע בְּמִעוּטוֹ. שֶׁלֹּא לֵהָנוֹת הַרְבֵּה מִשֶּׁל אֲחֵרִים:
<b>סִפֵּר</b> לִי אִישׁ אֱמוּנִים מֵעִיר קֶענִיגְסְבֶּערְג. כִּי בַּחֹרֶף הָאַחֲרוֹן מִימֵי חַיָּיו. בִּהְיוֹת אַדְמוֹ"ר זצוק"ל בָּעִיר ק"ב. נִקְרָה לְשָׁם גְּבִיר אֶחָד מִקְּצֵה אֶרֶץ אַשְׁכְּנַז. מִן הַיְרֵאִים וְהַחֲרֵדִים לִדְבַר ה'. וּבִקֵּר אֶת כְּבוֹד אַדְמוֹ"ר בְּבֵיתוֹ. כַּאֲשֶׁר הִתְבּוֹנֵן עַל מְעוֹנוֹ וְסֵדֶר מִחְיָתוֹ בִּקֵּשׁ לְהֵהָנוֹת אוֹתוֹ בְּמִדָּה נִפְרָזָה. וְאַדְמוֹ"ר לֹא אָבָה שְׁמוֹעַ וְלֹא קִבֵּל בְּשׁוּם אֹפֶן. כַּאֲשֶׁר הִתְפַּלֵּל הַגְּבִיר אַחַר כָּךְ בְּבֵית הַמִּדְרָשׁ הִתְבּוֹנֵן כִּי אַדְמוֹ"ר מִתְעַטֵּף בְּטַלִּית יָשָׁן נוֹשָׁן מְאֹד. בִּקֵּשׁ מֵאֵת מַכִּירָיו וּמְקֹרָבָיו שֶׁל אַדְמוֹ"ר לְדַבֵּר עַל לִבּוֹ. כִּי לְכָל הַפָּחוֹת יְקַבֵּל מִיָּדוֹ מַתָּנָה קְטַנָּה שֶׁרוֹצֶה לִקְנוֹת עֲבוּרוֹ טַלִּית שֶׁל מִצְוָה חָדָשׁ מִן הַטּוֹב וְהַמֻּבְחָר. הָאִישׁ הַנִּזְכָּר לְעֵיל אֲשֶׁר סִפֵּר לִי הַדְּבָרִים. הוּא הָיָה נִכְנָס וְיוֹצֵא תָּמִיד בְּבֵית אַדְמוֹ"ר. וְהוּא הָלַךְ בִּשְׁלִיחוּת מִצְוָה הַזֹּאת. לְכַלְכֵּל וּלְטַכֵּס עִם אַדְמוֹ"ר עַל כָּכָה. וְהִרְבָּה לְדַבֵּר עַל לִבּוֹ. כִּי הוּא גַּם מִצְוָה טַלִּית נָאָה. בִּמְרוּצַת הַדְּבָרִים אָמַר לוֹ הָאִישׁ. גַּם אָנֹכִי הוֹלֵךְ בְּטַלִּית יָשָׁן. אִם הִזְמִין ה' לְיָדִי אֵיזֶה רֶוַח. הָיִיתִי קוֹנֶה לָרִאשׁוֹנָה טַלִּית נָאָה. אַדְמוֹ"ר הֵשִׁיב לוֹ בְּצַחוּת. אִם ה' אִנָּה לְיָדִי אֵיזֶה רֶוַח גַּם כֵּן הָיִיתִי קוֹנֶה טַלִּית נָאָה. סוֹף דָּבָר לֹא קִבֵּל בְּשׁוּם אֹפֶן:
<b>גַּם</b> בְּמוֹתוֹ לֹא קָרִי אַנַּפְשֵׁיהּ וְעָזְבוּ לַאֲחֵרִים חֵילָם. כְּעֻבְדָּא דְּרֵישׁ לָקִישׁ בְּגִטִּין דַּף מ"ז. שֶׁאָמְרוּ שָׁם. כִּי נַח נַפְשֵׁהּ שָׁבַק קָבָא דְּמוֹרִיקָא. קָרִי אַנַּפְשֵׁיהּ וְעָזְבוּ לַאֲחֵרִים חֵילָם עַיֵּן שָׁם. וְהִנֵה קָבָא דְּמוֹרִיקָא הוּא דָּבָר מוּעָט. וְכַמְבֹאָר בְּגִטִּין <small>(דַּף י"ב.)</small> כִּי קָבָא דְּמוֹרִיקָא הוּא מַתָּנָה מוּעֶטֶת. אוּלָם אַדְמוֹ"ר זצוק"ל לֹא הִנִּיחַ לְבָנָיו אַף קָבָא דְּמוֹרִיקָא. אַף לֹא שׁוּם סֵפֶר. כִּי לֹא רָצָה לֵהָנוֹת מִשֶּׁל אֲחֵרִים לִקְנוֹת סְפָרִים. וְהָיָה מִשְׁתַּמֵּשׁ בִּסְפָרִים שְׁאוּלִים. וְלֹא נִשְׁאַר מִמֶּנּוּ מְאוּמָה. כִּי אִם טַלִּית יָשָׁן נוֹשָׁן וּתְפִלָּיו:
<b>בְּמִדַּת</b> הַכָּבוֹד כִּמְעַט הִגִּיעַ לְמִדַּת הַהִשְׁתַּוּוּת שֶׁזָּכַר הֶחָסִיד בַּעַל חוֹבַת הַלְּבָבוֹת. לִהְיוֹת הַשֶּׁבַח וְהַגְּנוּת שָׁוֶה בְּעֵינָיו. וְהוּא אָמַר פַּעַם אַחַד עַל עַצְמוֹ. כִּי בְּמִדָּה זוֹ יֵשׁ לוֹ דֶּרֶךְ פִּילוֹסוֹפִית. לִהְיוֹת דַּרְכֵי הַכָּבוֹד נִבְזֶה בְּעֵינָיו נִמְאָס. וּבְכָל זֹאת הָיָה בּוֹרֵחַ מִן הַכָּבוֹד בְּכָל הַיְכֹלֶת. בַּשָּׁנִים הָרִאשׁוֹנִים אֲשֶׁר הַפְרָזַת הַתְּאָרִים. לֹא הָיָה נִפְרָץ כָּל כָּךְ לְמַרְבֶּה. הָיָה לוֹ לַמְרוֹת רוּחַ אִם הִשִּׂיג מִכְתָּב בִּתְאָרִים נַעֲלִים. וְהָיָה מַסְתִּיר אוֹתָם. וְלֹא רָצָה לְהַבִּיט בָּהֶם. רַק אַחַר כָּךְ כַּאֲשֶׁר נִפְרַץ חֲזוֹן הַתְּאָרִים בְּמִדָּה מְרֻבָּה. שׁוּב לֹא שָׂם לֵב עַל זֶה:
<b>בְּבוֹא</b> אָדָם גָּדוֹל לָעִיר. אֲשֶׁר אַדְמוֹ"ר אָבָה לְבַקְּרֵהוּ בְּבֵית מִשְׁכָּנוֹ. לֹא הִבִּיט עַל נִימוּס הַנָהוּג בָּעוֹלָם. כִּי הָאוֹרֵחַ יְקַבֵּל מִתְּחִלָּה פְּנֵי הַתּוֹשָׁב. אַךְ זֵרֵז עַצְמוֹ מִיָּד לָסוּר לִמְעוֹן הָאוֹרֵחַ לְחַלֵּק לוֹ כָּבוֹד הָרָאוּי. וְכֵן בִּגְלַל אֵיזֶה עִנְיָן הַנִּדְרָשׁ לוֹ. לֹא יִבָּצֵר מִמֶּנּוּ לָסוּר לְבֵית כָּל אִישׁ:
<b>אָנֹכִי</b> רָאִיתִי בְּעֵינַי בִּהְיוֹת אַדְמוֹ"ר בְּמָקוֹם אֶחָד מֶשֶׁךְ זְמַן. וְנִקְרָה לְשָׁם גַּם כֵּן אָדָם גָּדוֹל נִכְבָּד לִשְׁמוֹ. אַדְמוֹ"ר הָיָה צָרִיךְ אֵלָיו בִּדְבַר אֵיזֶה עִנְיָן מֵחֶפְצֵי שָׁמַיִם. וְהָלַךְ לְבֵיתוֹ אֵיזֶה פְּעָמִים. הַגָּדוֹל הַנִּזְכָּר לְעֵיל מִלְּבַד אֲשֶׁר לֹא קִבֵּל פְּנֵי אַדְמוֹ"ר לָרִאשׁוֹנָה. עוֹד לֹא נָהַג מִדַּת דֶּרֶךְ אֶרֶץ לָשׁוּב לְבַקֵּר אֶת אַדְמוֹ"ר בִּמְעוֹנוֹ. אֵיזֶה נִכְבְּדֵי הַקְּהִלָּה. חָרָה לָהֶם מְאֹד בִּגְלַל הַדָּבָר הַזֶּה. כִּי חָשְׁבוּ זֹאת לִפְחִיתוּת הַכָּבוֹד. גַּם מַה שֶּׁהָלַךְ אֵלָיו אַדְמוֹ"ר לָרִאשׁוֹנָה. נִכְבָּד אֶחָד לָקַח דְּבָרִים עִם אַדְמוֹ"ר עַל דַּרְכּוֹ זֶה. גַם מַה שֶּׁהָלַךְ אֵלָיו לָרִאשׁוֹנָה. וּמַה גַּם מַדּוּעַ הָלַךְ אֵלָיו אֵיזֶה פְּעָמִים. אַחֲרֵי אֲשֶׁר לֹא שָׁב לְבַקֵּר אוֹתוֹ. אַחַר זֶה דִּבֵּר אַדְמוֹ"ר עִמִּי בְּיִחוּד אוֹדוֹת זֶה וְעַל רוּחַ בְּנֵי הָאָדָם. וּמִדֵּי דַּבְּרוֹ נִתְפַּעֵל מְאֹד מְאֹד. וְאָמַר לִי בְּשׁוּם אֹפֶן אֵינוֹ נִתְפָּס בְּמֹחִי לְהָבִין מַה זֶּה עִנְיָן. מִי יֵלֵךְ לָרִאשׁוֹנָה לְקַבֵּל פָּנִים. וְאִם יָשׁוּב לְבַקֵּר אוֹתִי אוֹ לֹא. בְּעֵינַי הוּא כִּצְחוֹק הַנְּעָרִים וּבְיִחוּד כַּאֲשֶׁר אֲנִי צָרִיךְ אֵלָיו בְּאֵיזֶה עִנְיָן. וְכֹה הִרְחִיב לְדַבֵּר בְּחָכְמָה. וּבְהִתְפַּעֲלוּת רַב וְעָצוּם. עַד אֲשֶׁר נִשְׁתּוֹמַמְתִּי לְמַרְאֵה הִתְפַּעֲלוּתוֹ הַגְּדוֹלָה:
<b>בְּמִדַּת</b> הָעֲנָוָה הִנֵּה כִּגְדֻלָּתוֹ כֵּן הָיְתָה עִנְוְתָנוּתוֹ. וְכָל דְּרָכָיו וּדְבָרָיו וּתְנוּעוֹתָיו בְּיִרְאַת ה' וְעַנְוַת צֶדֶק. אִי אֶפְשָׁר לְהַעֲלוֹת עַל הַכְּתָב וְלֹא יְתֹאַר בְּחֶרֶט אֱנוֹשׁ. בִּבְחִינַת עֲבוֹדַת ה' יִתְבָּרַךְ שְׁמוֹ. לֹא הָיָה מַחֲשִׁיב אֶת עַצְמוֹ לִמְאוּמָה. וּבִדְרָשׁוֹתָיו אֲשֶׁר דָּרַשׁ בְּיִחוּד לִפְנֵי תַּלְמִידָיו. כַּאֲשֶׁר זֶה הָיָה דַּרְכּוֹ לְהַגִּיד בְּאֶמְצַע בְּהִתְפַּעֲלוּת לְהָעִיר וּלְעוֹרֵר הַלְּבָבוֹת. הִנֵּה פַּלְגֵי מַיִם יָרְדוּ עֵינָיו עַל מַצָּבוֹ הָרוּחָנִי:
<b>גַּם</b> בְּחִיצוֹנִיּוּתוֹ בְּמַלְבּוּשָׁיו. לֹא הִצְטַיֵּן בָּהֶם כְּמִנְהַג אַנְשֵׁי הַמַּעֲלָה הַמְצֻיָּנִים בִּלְבוּשֵׁיהֶם. כִּי הָיָה הוֹלֵךְ לָבוּשׁ כְּכָל הֲמוֹן בֵּית יִשְׂרָאֵל וּכְאַחַד הָאָדָם. לְמַעַן לֹא יִמְשֹׁךְ עָלָיו עֵין רוֹאֶה. וְעַל כֵּן בִּהְיוֹתוֹ בַּדֶּרֶךְ אוֹ בְּמָקוֹם שֶׁאֵין מַכִּירִין אוֹתוֹ. וְכַאֲשֶׁר הוּא בְּעַצְמוֹ לֹא הִתְוַדַּע מִי הוּא. לֹא הָיָה נִכָּר עָלָיו כְּלָל כִּי הוּא אִישׁ מֵאַנְשֵׁי הַמַּעֲלָה. וְלֹא הִרְגִּישׁוּ בּוֹ בְּנֵי אָדָם. זוּלַת אֶת אֲשֶׁר לֹא הָיָה יָכוֹל לְהַסְתִּיר אֶת אוֹר פָּנָיו הַטָּהוֹר. אֲשֶׁר חָכְמָתוֹ וְיִרְאָתוֹ הֵאִירוּ פָּנָיו בְּאוֹר פְּנֵי מֶלֶךְ חַיִּים:
<b>לְעֵת</b> זִקְנוּתוֹ הָיָה מְכַנֶּה אֶת עַצְמוֹ בְּשֵׁם עָנִי זָקֵן. וְהָיָה מְלִיצָתוֹ עַל לְשׁוֹנוֹ מַה לֶּעָנִי זָקֵן לְבַקֵּשׁ מֵחֲמוּדוֹת הָעוֹלָם. סִפֵּר לִי אִישׁ אֱמוּנִים מֵעִיר קֶענִיגְסְבֶּערְג. כִּי בַּחֲלוֹתוֹ שָׁמָּה אֶת חָלְיוֹ הָאַחֲרוֹן. וְתָקְפָה עָלָיו מַחֲלָתוֹ. וְרַבִּים מִיַּקִּירֵי וְנִכְבְּדֵי הַקְּהִלָּה בָּאוּ תָּמִיד לְבַקְּרוֹ. הִתְבּוֹנְנוּ כִּי בַּחֶדֶר אֲשֶׁר שׁוֹכֵב שָׁמָּה. עוֹמֵד מוֹרֶה שָׁעוֹת גָּדוֹל וְדוֹפֵק בְּחָזְקָה מְאֹד. נוֹעֲצוּ יַחַד לְהָסִיר הַמּוֹרֶה שָׁעוֹת מֵחֶדֶר הַזֶּה. לְהַעֲמִידוֹ בְּמָקוֹם אַחֵר. אַדְמוֹ"ר זצוק"ל שָׁמַע אֶת אֲשֶׁר הֵם מִתְלַחֲשִׁים יַחַד. הִתְרַעֵם עֲלֵיהֶם אָמַר לָהֶם מַה תְּבַקְּשׁוּ. אִישׁ עָנִי זָקֵן חוֹלֶה. מַה בְּכָךְ אֲשֶׁר דּוֹפֵק מוֹרֶה שָׁעוֹת בְּאָזְנָיו. הַאִם תֹּאמְרוּ עוֹד לְרַצֵּף אֶת פְּנֵי הַחוּץ בְּתֶבֶן וְקַשׁ:
<b>יָדוּעַ</b> כִּי מִיסוֹדֵי דַּרְכֵי הָעֲנָוָה הוּא. שְׁלִילַת מִדַּת הַקַּפְדָנוּת וּמַעֲבִיר עַל מִדּוֹתָיו וּכְמוֹ שֶׁאָמְרוּ חֲכָמֵינוּ זַ"ל בְּשַׁבָּת דַּף ל"א תָּנוּ רַבָּנָן לְעוֹלָם יְהֵא אָדָם עִנְוְתָן כְּהִלֵּל. וְאַל יְהֵא קַפְדָן כְּשַׁמַּאי עַיֵּן שָׁם. וְכֵן מְבֹאָר בְּסוֹטָה דַּף מ'. דְּאָמַר רַבִּי אֲבָהוּ מֵרֵישׁ הֲוָה אֲמִינָא עִנְוְתָנָא אֲנָא. כֵּיוָן דַּחֲזִינָא לֵיהּ לְרַבִּי אַבָּא דְּמִן עַכּוֹ. דְּאָמַר אִיהוּ חַד טַעֲמָא. וְאָמַר אַמוֹרֵיהּ חַד טַעֲמָא וְלֹא קָפִיד. אֲמִינָא לָאו עִנְוְתָנָא אֲנָא. הֲרֵי מְבֹאָר כִּי מִיסוֹדֵי דַּרְכֵי הָעֲנָוָה הוּא שֶׁלֹּא לְהַקְפִּיד כְּלָל:
<b>וְעַל</b> כֵּן אַדְמוֹ"ר זצוק"ל עִם גֹּדֶל עִנְוְתָנוּתוֹ. הָיָה מִצְטַיֵּן גַּם כֵּן בְּמִדָּה זוֹ שֶׁל שְׁלִילַת הַקַּפְדָנוּת וּמַעֲבִיר עַל מִדּוֹתָיו. לְמַעְלָה לְהַפְלִיא מְאֹד. כַּאֲשֶׁר יָדַעְנוּ מִכַּמָּה מַעֲשִׂים נִפְלָאִים שֶׁקָּרָה לוֹ עִם אֲנָשִׁים שֶׁהֵצֵרוּ לוֹ. וְדַרְכֵי הַנְהָגָתוֹ עִמָּהֶם. וְעוֹד בְּיוֹתֵר הָיָה דַּרְכּוֹ בַּקֹּדֶשׁ. אִם אֶחָד חָטָא כְּנֶגְדּוֹ. שֶׁגָּמַל לוֹ אֵיזֶה רָעָה. אוֹ צִעֵר אוֹתוֹ. הָיָה מִשְׁתַּדֵּל תֵּכֶף וּמִיָּד לְחַפֵּשׂ מָקוֹם. אוּלַי יוּכַל לַעֲשׂוֹת לוֹ אֵיזֶה טוֹבָה וְלִגְמֹל אִתּוֹ חֶסֶד. לְשַׁלֵּם לוֹ טוֹבָה תַּחַת רָעָה. וְהָיָה אוֹמֵר שֶׁהוּא מִצְוַת עֲשֵׂה מִן הַתּוֹרָה שֶׁל הִדָּבֵק בְּמִדּוֹתָיו. וּכְמוֹ שֶׁאָמְרוּ חֲכָמֵינוּ זַ"ל בְּסוֹטָה דַּף י"ד אַחֲרֵי ה' אֱלֹקֵיכֶם תֵּלֵכוּ וְכִי אֶפְשָׁר כוּ'. אֶלָּא לְהַלֵּךְ אַחַר מִדּוֹתָיו שֶׁל הַקָּדוֹשׁ־בָּרוּךְ־הוּא עַיֵּן שָׁם. וְהִנֵּה כַּאֲשֶׁר נִתְבּוֹנֵן בְּדַרְכֵי מִדּוֹתָיו יִתְבָּרַךְ שְׁמוֹ. הִנֵּה כְּשֶׁאָדָם עוֹבֵר עֲבֵרָה גַּם בְּזוֹ הָרֶגַע שֶׁמַּמְרֶה רְצוֹן ה' יִתְבָּרַךְ שְׁמוֹ. הַקָּדוֹשׁ־בָּרוּךְ־הוּא מֵטִיב עִמּוֹ וּמַשְׁפִּיעַ לוֹ חַיִּים כִּי לוּלֵא הַשְׁפָּעָתוֹ אִי אֶפְשָׁר לְהִתְקַיֵּם אֲפִלּוּ רֶגַע אַחַת. וְכֵן צָרִיךְ הָאָדָם לְהִתְנַהֵג בְּמִדָּה זוֹ לְנֶגֶד מִי שֶׁמַּקְנִיטוֹ וּמֵצֵר לוֹ. וְאַדְמוֹ"ר זצוק"ל הִתְנַהֵג בְּמִדָּה זוֹ לְמַעֲשֶׂה יִלְמְדוּ יְשָׁרִים דַּרְכּוֹ:
<b>פַּעַם</b> אַחַת אָמַר אַדְמוֹ"ר זצוק"ל לִפְנֵי תַּלְמִידָיו עֵצָה מֻשְׂכֶּלֶת לְמִדַּת הַקַּפְדָנוּת. לְהַרְגִּיל אֶת עַצְמוֹ לִהְיוֹת מַעֲבִיר עַל מִדּוֹתָיו. לְהַזְנִיחַ מִלְּבָבוֹ טִינָא וְאֵיבָה וּקְפֵידָא לְמִי שֶׁחָטָא לוֹ. וַאֲשֶׁר הוּא בְּעַצְמוֹ הִשְׁתַּמֵּשׁ בְּתַחְבּוּלָה זוֹ בִּימֵי עֲלוּמָיו:
<b>הִנֵּה</b> בַּשַּׁ"ס אִיתָא בְּכַמָּה מְקוֹמוֹת אֵין לוֹ עָלָיו אֶלָּא תַּרְעוֹמוֹת. כְּמוֹ בְּבָבָא מְצִיעָא בְּרֵישׁ פֶּרֶק הַשּׂוֹכֵר אֶת הָאֻמָּנִין וְהִטְעוּ זֶה אֶת זֶה. אֵין לָהֶם זֶה עַל זֶה אֶלָּא תַּרְעוֹמוֹת. וְכֵן שָׁם בְּדַף ע"ח וּבְדַף נ"ב עַיֵּן שָׁם. וְלִכְאוֹרָה תָּמוּהַּ מַה צָּרִיךְ לְהַזְכִּיר כְּלָל מֵעִנְיַן תַּרְעוֹמוֹת. הֲוָה לֵיהּ לוֹמַר רַק כִּי אֵין לוֹ עָלָיו תְּבִיעַת מָמוֹן. כִּי תַּרְעוֹמוֹת בְּוַדַּאי יִהְיֶה לוֹ מֵעַצְמוֹ:
<b>אוּלָם</b> בֵּאוּר הַדָּבָר הוּא. כִּי עִנְיַן תַּרְעוֹמוֹת הוּא קְפֵדָא וְטִינָא בַּלֵּב, וְהִנֵּה עֲבֵרוֹת שֶׁבֵּין אָדָם לַחֲבֵרוֹ, אִם יֶחֱטָא אִישׁ לְאִישׁ, אֲפִלּוּ לֹא הִקְנִיטוֹ אֶלָּא בִּדְבָרִים, צָרִיךְ לְרַצּוֹת אוֹתוֹ וּלְפַיְּסוֹ, וְכַמְבֹאָר בַּגְּמָרָא יוֹמָא דַּף פ"ז, וְכָל זְמַן שֶׁלֹּא פִּיְּסוֹ הִנֵּה עַל פִּי דִּין רַשַּׁאי לִהְיוֹת לוֹ עָלָיו תַּרְעוֹמוֹת וּקְפֵידָא. רַק אִם חֲבֵרוֹ פִּיְּסוֹ לֹא יְהֵא הַמּוֹחֵל אַכְזָרִי מִלִּמְחֹל, וְכֵן אִם יֶחֱטָא אִישׁ לַחֲבֵרוֹ בִּדְבָרִים שֶׁבְּמָמוֹן עַל יְדֵי גְּרָמָא, אַף כִּי גְּרָמָא בִּנְזָקִין הוּא פָּטוּר וְאֵין לוֹ עָלָיו תְּבִיעַת מָמוֹן, מִכָּל מָקוֹם רַשַּׁאי לִהְיוֹת לוֹ עָלָיו תַּרְעוֹמוֹת, אוּלָם שֶׁיִּהְיֶה לָאָדָם עַל חֲבֵרוֹ תַּרְעוֹמוֹת וּקְפֵידָא עַל חִנָּם הוּא עָו‍ֹן גָּדוֹל מְאֹד. וְעַל כָּל פָּנִים כְּמוֹ שֶׁתְּבִיעַת מָמוֹן הוּא דִּין אִם עַל פִּי מִשְׁפְּטֵי הַתּוֹרָה חַיָּב לְשַׁלֵּם. כְּמוֹ כֵן תְּבִיעַת תַּרְעוֹמוֹת גַּם כֵּן הוּא דִּין אִם רַשַּׁאי לִהְיוֹת לוֹ עָלָיו תַּרְעוֹמוֹת עַל פִּי דִּין. זֶהוּ מַה שֶּׁאָמְרוּ חֲכָמֵינוּ זַ"ל אֵין לוֹ עָלָיו אֶלָּא תַּרְעוֹמוֹת. הַיְנוּ כִּי אֵין לוֹ עָלָיו תְּבִיעַת מָמוֹן אֲבָל רַשַּׁאי להְיוֹת לוֹ עָלָיו תַּרְעוֹמוֹת. וְזֶה שֶׁאָמְרוּ בְּבָבָא מְצִיעָא שָׁם אִי דְּאָמַר בַּעַל הַבַּיִת בְּאַרְבָּעָה כוּ' תַּרְעוֹמוֹת מַאי עֲבִידְתֵיהּ עַיֵּן שָׁם. וְהַיְנוּ דִּבְכִי הַאי גַּוְנָא שֶׁאָמַר בַּעַל הַבַּיִת בְּאַרְבָּעָה. אֵינָם רַשָּׁאִים לִהְיוֹת לָהֶם תַּרְעוֹמוֹת:
<b>וְהִנֵּה</b> כְּמוֹ בִּתְבִיעַת מָמוֹן. אִם יִהְיֶה לוֹ לְאָדָם חוֹב מָמוֹן אֵצֶל חֲבֵרוֹ. וְיִמְחֹל לוֹ הַחוֹב. הִנֵּה מְחִילָה אֵין צָרִיךְ קִנְיָן. וְאִם יִתְחָרֵט אַחַר כָּךְ וְיִתְבַּע מִמֶּנּוּ אֶת חוֹבוֹ. הֲרֵי הוּא גָּזֵל גָּמוּר מֵאַחַר שֶׁכְּבָר מָחַל לוֹ אֶת הַחוֹב. כְּמוֹ כֵן אִם יִהְיֶה לוֹ עַל חֲבֵרוֹ תְּבִיעָה מֵאֵיזֶה חֵטְא שֶׁחָטָא חֲבֵרוֹ כְּנֶגְדּוֹ. אֲשֶׁר עַל פִּי דִּין רַשַּׁאי לִהְיוֹת לוֹ עָלָיו תַּרְעוֹמוֹת וּקְפֵידָא. אָכֵן אִם חֲבֵרוֹ פִּיְּסוֹ וּמָחַל לוֹ. הִנֵּה אִם בְּכָל זֹאת יִהְיֶה לוֹ עַל חֲבֵרוֹ קְפֵידָא וְטִינָא בַּלֵּב. הוּא עָו‍ֹן פְּלִילִי. שֶׁהוּא תּוֹבֵעַ מֵחֲבֵרוֹ מַה שֶּׁכְּבָר מָחַל לוֹ:
<b>עַל</b> כֵּן זֹאת הָעֵצָה הַיְעוּצָה לְמִדַּת הַקַּפְדָנוּת. אִם יֶחֱטָא אִישׁ לְאִישׁ בְּדִבּוּר אוֹ בְּמַעֲשֶׂה. יִמְחֹל לוֹ תֵּכֶף בְּפֶה מָלֵא. וְאִם אַחַר כָּךְ יִהְיֶה לוֹ בְּלִבּוֹ עָלָיו. יַחֲשֹׁב עִם נַפְשׁוֹ שֶׁהוּא עָו‍ֹן גָּדוֹל. וּכְמוֹ שֶׁיִּתְבַּע חוֹב מָעוֹת מַה שֶּׁכְּבָר מָחַל לוֹ אֲשֶׁר מוּבָן לַכֹּל כִּי הוּא גָּזֵל גָּמוּר. כְּמוֹ כֵן אִם יַקְפִּיד עַל חֲבֵרוֹ עַל אֵיזֶה חֵטְא שֶׁכְּבָר מָחַל לוֹ:
<b>אַדְמוֹ"ר</b> זצוק"ל בַּהֲדַר גְּאוֹנוֹ. חִפֵּשׂ וּמָצָא גִּנְזֵי מַטְמוֹנִים בְּמִדּוֹתָיו שֶׁל הַקָּדוֹשׁ־בָּרוּךְ־הוּא. וְדָבַק בְּהֵנָּה לְהַלֵּךְ אַחֲרֵיהֶם. וּלְדוּגְמָא הִנְּנִי לְסַפֵּר דָּבָר נִפְלָא פַּעַם אֶחָד נִקְרָה לְבֵיתוֹ רַב גָּדוֹל אֶחָד מִמַּכִּירָיו וּמְיֻדָּעָיו. וְאַחֲרֵי הִתְרוֹעֲעוּ יַחַד זְמַן מָה. וְהָרַב הַנִּזְכָּר לְעֵיל נָטַל רְשׁוּת לִפְטֹר וְלֵילֵךְ. גַּם אַדְמוֹ"ר זצוק"ל הֵכִין אֶת עַצְמוֹ לֵילֵךְ מִבֵּיתוֹ. הָרַב הַנִּזְכָּר לְעֵיל רָאָה וְהִתְבּוֹנֵן כִּי אַדְמוֹ"ר נוֹשֵׂא בְּיָדוֹ סְכוּם כֶּסֶף. מַה זֶּה בְּיֶדְכֶם שָׁאַל לוֹ הָרַב. עָנָהוּ אַדְמוֹ"ר. הַמָּעוֹת שַׁיָּכִים לְחָכָם אֶחָד. וַאֲנִי הוֹלֵךְ לִמְסֹר הַמָּעוֹת לְיָדוֹ. הָרַב שָׁאַל לוֹ כְּמַתְמִיהַּ מַה לּוֹ לְמַר לְהַטְרִיחַ בְּעַצְמוֹ. הֲלֹא תּוּכְלוּ לִשְׁלֹחַ עַל יְדֵי שָׁלִיחַ. אַדְמוֹ"ר עָנָהוּ לְדַעְתִּי הִנְּנִי מְחֻיָּב לַעֲשׂוֹת זֹאת בְּעַצְמִי מִדִּין הַשַּׁ"ס. הָרַב אֲשֶׁר הָיָה גִּיס בֵּיהּ בְּאַדְמוֹ"ר. אָמַר לוֹ בְּצַחוּת אִם הָיָה עַל זֶה אֵיזֶה דִּין בַּשַּׁ"ס גַּם אָנֹכִי הָיִיתִי יוֹדֵעַ. אַדְמוֹ"ר הֵשִׁיב לוֹ בִּבְדִיחוּתָא. אוּלַי בַּשַּׁ"ס שֶׁלָּכֶם אֵין זֶה בְּנִמְצָא. אֲבָל בַּשַּׁ"ס שֶׁלִּי כָּתוּב כֵּן. הָרַב הַנִּזְכָּר לְעֵיל הִפְצִיר בּוֹ לְבָאֵר אֶת הַחִידָה הַזֹּאת:
<b>אַדְמוֹ"ר</b> זצוק"ל עָנָהוּ. הִנֵּה חֲכָמֵינוּ זַ"ל בִּיבָמוֹת דַּף ע"ח דָּרְשׁוּ עַל הַכָּתוּב. וַיְהִי רָעָב בִּימֵי דָּוִד שָׁלֹשׁ שָׁנִים כוּ'. וַיְבַקֵּשׁ דָּוִד אֶת פְּנֵי ה'. וַיֹּאמֶר ה' אֶל שָׁאוּל וְאֶל בֵּית הַדָּמִים כוּ'. אֶל שָׁאוּל שֶׁלֹּא נִסְפַּד כַּהֲלָכָה. וְאֶל בֵּית הַדָּמִים עַל אֲשֶׁר הֵמִית אֶת הַגִּבְעוֹנִים, וּפָרִיךְ בַּגְּמָרָא קָא תָּבַע אֶל שָׁאוּל שֶׁלֹּא נִסְפַּד כַּהֲלָכָה. וְקָא תָּבַע עַל אֲשֶׁר הֵמִית הַגִּבְעוֹנִים. וּמִשְׁנִי אִין דְּאָמַר רֵישׁ לָקִישׁ מַאי דִּכְתִיב בִּקְּשׁוּ אֶת ה' כוּ'. אֲשֶׁר מִשְׁפָּטוֹ פָּעֳלוֹ בַּאֲשֶׁר מִשְׁפָּטוֹ שָׁם פָּעֳלוֹ. וּפֵרֵשׁ רַשִׁ"י בַּאֲשֶׁר מִשְׁפָּטוֹ בְּמָקוֹם שֶׁדָּנִים הָאָדָם שָׁם מַזְכִּירִין פֹּעַל צִדְקוֹתָיו עַיֵּן שָׁם:
<b>אֲנַחְנוּ</b> רוֹאִים בְּמִדּוֹתָיו שֶׁל הַקָּדוֹשׁ־בָּרוּךְ־הוּא דָּבָר נִפְלָא. כִּי דַּוְקָא בְּעֵת שֶׁפּוֹקֵד עֲו‍ֹן אָדָם עָלָיו. אָז מַזְכִּיר גַּם פֹּעַל צִדְקוֹתָיו. וְהִנֵּה מִמִּיתַת שָׁאוּל שֶׁהוּא תְּחִלַּת מַלְכוּתוֹ שֶׁל דָּוִד הַמֶּלֶךְ עָלָיו הַשָּׁלוֹם. עַד סוֹף יְמֵי דָּוִד לֹא תָּבַע הַקָּדוֹשׁ־בָּרוּךְ־הוּא מִיִּשְׂרָאֵל. מַה שֶּׁלֹּא נִסְפַּד שָׁאוּל כַּהֲלָכָה. רַק כַּאֲשֶׁר עָלָה רָצוֹן מִלְּפָנָיו יִתְבָּרַךְ שְׁמוֹ. לִפְקֹד עֲו‍ֹן שָׁאוּל עַל אֲשֶׁר הֵמִית אֶת הַגִּבְעוֹנִים. הִזְכִּיר גַּם פֹּעַל צִדְקוֹתָיו. וְתָבַע מַה שֶּׁלֹּא נִסְפַּד כַּהֲלָכָה:
<b>וְזֶה</b> הַדָּבָר. אָנֹכִי תּוֹבֵעַ מֵהֶחָכָם הַנִּזְכָּר לְעֵיל. דָּבָר אֶחָד מַה שֶּׁלְּדַעְתִּי אֵינוֹ עוֹשֶׂה כַּשּׁוּרָה. וְכַאֲשֶׁר מִצְוָה לְהִדָּבֵק בְּמִדּוֹתָיו יִתְבָּרַךְ שְׁמוֹ. לָזֹאת כַּאֲשֶׁר אָנֹכִי תּוֹבֵעַ מִמֶּנּוּ אֶת עֲו‍ֹנוֹ. עָלַי לְהַזְכִּיר גַּם אֶת תּוֹרָתוֹ. וְלָתֵת לוֹ יִתְרַת הַכָּבוֹד הַזֶּה. אַף כִּי בְּעֵת אַחֵר לֹא הָיִיתִי עוֹשֶׂה כֵן. אַךְ עַתָּה אֶמְצָא לִי לְחוֹבָה לַעֲשׂוֹת זֹאת. כִּי בַּאֲשֶׁר מִשְׁפָּטוֹ שָׁם פָּעֳלוֹ:
<b>עַתָּה</b> נִתְבּוֹנֵן מַה גָּבְהוּ דְּרָכָיו. וּמֶה עָמְקוּ מַחְשְׁבוֹתָיו בְּיִרְאַת ה'. לִמְצֹא הַמִּדָּה הַחֲמוּדָה הַזֹּאת בְּמִדּוֹתָיו יִתְבָּרַךְ שְׁמוֹ. וְאַחַר זֶה לִמְשֹׁל בְּרוּחוֹ לְהִדָּבֵק בְּמִדָּה זוֹ. וּלְהִתְנַהֵג כֵּן לְמַעֲשֶׂה. וּבְמִנְהַג הָעוֹלָם אֲנַחְנוּ רוֹאִים. כִּי מִי שֶׁיֵּשׁ לוֹ תַּרְעוֹמוֹת עַל חֲבֵרוֹ בְּעַד אֵיזֶה עָו‍ֹן. אִם הוּא בְּדָבָר שֶׁנּוֹגֵעַ אֵלָיו אוֹ אַף שֶׁנּוֹגֵעַ לַשָּׁמַיִם. כָּל תּוֹרָתוֹ וְצִדְקוֹתָיו לֹא תִּזָּכַרְנָה עוֹד:
<b>וּבְדֶרֶךְ</b> מְלִיצָה הִנְּנִי אוֹמֵר. כִּי יֵשׁ מְהַפְּכִין אֶת הַמִּדָּה הַזֹּאת. הַיְנוּ בַּאֲשֶׁר פָּעֳלוֹ שָׁם מִשְׁפָּטוֹ. כַּדּוֹמֶה אֶחָד יֵשׁ לוֹ תַּרְעוֹמוֹת עַל חֲבֵרוֹ בְּעַד אֵיזֶה חֵטְא וְעָו‍ֹן. וְכַאֲשֶׁר יִהְיֶה נִדְרָשׁ לַעֲשׂוֹת לוֹ טוֹבָה וּלְהַזְכִּיר שִׁבְחוֹ. אָז יִפְקֹד עָלָיו עֲו‍ֹנוֹ. לִמְנֹעַ מִמֶּנּוּ אֶת הַטּוֹב מִכֹּל וָכֹל אוֹ לְקַמֵּץ בְּשִׁבְחוֹ. כִּי בַּאֲשֶׁר פָּעֳלוֹ שָׁם מִשְׁפָּטוֹ: דַּרְכֵי תַּהֲלוּכָתוֹ וְהַנְהָגָתוֹ. בְּחֵלֶק הַתּוֹרָה שֶׁבֵּין אָדָם לַחֲבֵרוֹ. הָיָה בְּתַכְלִית הַזְּהִירוּת וְהַזְּרִיזוּת לְמַעְלָה לְהַשְׂכִּיל לְהַפְלִיא מְאֹד. הֵן בְּסוּר מֵרָע וְהֵן בַּעֲשֵׂה טוֹב. כָּל דְּרָכָיו הָיָה שׁוֹקֵל בְּפֶלֶס וּמֹאזְנֵי מִשְׁפָּט. בְּחֵלֶק חֹשֶׁן מִשְׁפָּט. כְּמוֹ בְּחֵלֶק אֹרַח חַיִּים וְיוֹרֶה דֵּעָה. וְהוּא הֶרְאָה נִפְלָאוֹת כַּמָּה דּוּגְמָאוֹת. עַל פִּי מִשְׁפַּט הַתּוֹרָה. אֵיךְ הָאָדָם נִכְשָׁל בַּעֲו‍ֹן גָּזֵל וּמִלֵּי דִּנְזִיקִין וְהַדְּבָרִים עַתִּיקִין:
<b>הִנֵּה</b> כַּאֲשֶׁר אַדְמוֹ"ר זצוק"ל נָתַן לִפְעָמִים כְּתַב מְלִיצָה לְאֵיזֶה עָנִי. וְאַחַר־כָּךְ בָּאוּ אֲנָשִׁים וְהִלְשִׁינוּ עָלָיו. כִּי הָאִישׁ הַזֶּה אֵינוֹ שָׁוֶה לָתֵת לוֹ כְּתָב. כִּי אֵינוֹ נוֹהֵג כַּשּׁוּרָה וְאֵין דְּרָכָיו מְתֻקָּנִין. אֲשֶׁר בְּנֹהַג שֶׁבָּעוֹלָם בְּמִקְרֶה כָּזֶה. תֵּכֶף וּמִיָּד יְחַפְּשׂוּ תַּחְבּוּלוֹת לְהַשִּׂיג אֶת הַכְּתָב לַחֲזָרָה. וְאַדְמוֹ"ר לֹא חַת וְלֹא זָע. וְהָיָה אוֹמֵר הֲלֹא הַכְּתָב נָתַתִּי לוֹ בְּמַתָּנָה וְהוּא שֶׁלּוֹ. עַתָּה לִשְׁלֹל מִמֶּנּוּ הַכְּתָב הוּא גָּזֵל גָּמוּר:
<b>פַּעַם</b> אַחַת בִּהְיוֹתוֹ בְּמוֹשָׁב עִם תַּלְמִידָיו. נִתְגַּלְגְּלוּ הַדְּבָרִים עַל דְּבַר אֲנָשִׁים צַדִּיקִים. אֲשֶׁר דִּבְרֵיהֶם נִשְׁמָעִים בַּשָּׁמַיִם. וְנִתְקַיֵּם בָּהֶם וַתִּגְזֹר אֹמֶר וַיָּקָם לָךְ. וְאֶחָד סִפֵּר לְפָנָיו כִּי הוּא יוֹדֵעַ מֵאִישׁ צַדִּיק. כַּאֲשֶׁר לִפְעָמִים פָּגְעוּ בּוֹ אֲנָשִׁים וְהֵצֵרוּ לוֹ. הִכָּם בְּשׁוֹט לְשׁוֹנוֹ. וּפָגַע בָּהֶם קִלְלָתוֹ. וְכָל דְּבָרָיו נִתְקַיֵּם לֹא נָפַל צְרוֹר אַרְצָה:
<b>אַדְמוֹ"ר</b> זצוק"ל אָמַר עַל זֶה בְּצַחוּת לְשׁוֹנוֹ. כִּי הָאִישׁ אֲשֶׁר הוּא בְּמַדְרֵגָה רָמָה כָּזוֹ אֲשֶׁר דְּבָרָיו יוּכְלוּ לַעֲשׂוֹת רֹשֶׁם. הֲלֹא מְאֹד צָרִיךְ לִהְיוֹת נִזְהָר. לִנְצֹר לְשׁוֹנוֹ וּשְׂפָתָיו לְהוֹצִיא מִפִּיו שׁוּם דָּבָר רַע. כִּי בְּקַל יוּכַל לִהְיוֹת אָדָם הַמַּזִּיק. כִּי מַה הֶבְדֵּל אִם מַזִּיק בַּיָּדַיִם אוֹ מַזִּיק בְּשׁוֹט לְשׁוֹנוֹ. לְהַכּוֹת רֵעֵהוּ בַּסֵּתֶר בְּכֹחַ גְּזֵרַת עֶלְיוֹן:
<b>וְהִנֵּה</b> מֵהַדְּבָרִים הָאֵלֶּה. נוּכַל לַעֲמֹד וּלְהִתְבּוֹנֵן עַל תְּכוּנַת רוּחוֹ שֶׁל אַדְמוֹ"ר. דַּעְתּוֹ וְהַשְׁקָפָתוֹ בְּדַרְכֵי הַנְהָגָה בַּמֶּה שֶׁנּוֹגֵעַ בֵּין אָדָם לַחֲבֵרוֹ. הֵן נוֹדַע בַּנִּסָיוֹן. כִּי לִפְעָמִים גַּם מִגְּדוֹלֵי הַיְרֵאִים נוֹקְשׁוּ וְנִלְכְּדוּ. כִּי בַּחֲרוֹת אַפָּם עַל אֲנָשִׁים שֶׁהֵצֵרוּ וְהֵרֵעוּ לָהֶם. יִשְׁלְחוּ בָּהֶם שׁוֹט לְשׁוֹנָם וְיַחְפְּצוּ לְהַעֲנִישׁ אוֹתָם קָשֶׁה בְּכֹחַ גָּבְהֵי מְרוֹמִים. וְאַל יִפָּלֵא הַדָּבָר בְּעֵינֵינוּ. כִּי כֵן הוּא בְּטֶבַע בְּנֵי אָדָם. וּכְמוֹ בִּבְרָכָה יֵשׁ יְרֵא ה'. אֲשֶׁר בְּטֶבַע הוּא קַמְצָן וּמִשֶּׁלּוֹ יִקְפֹּץ אֶת יָדוֹ לָחוּס וּלְרַחֵם עַל דַּל. אוּלָם מִשֶּׁל שָׁמַיִם לֹא יְקַמֵּץ לְהָרִיק עָלָיו בְּרָכָה עַד בְּלִי דַּי. וְכֵן הוּא בַּקְּלָלָה אַף הָאִישׁ יְרֵא ה'. אֲשֶׁר גַּם בַּחֲרוֹת אַפּוֹ עַל מִי שֶׁהִקְנִיטוֹ וְהֵצֵר לוֹ. לֹא יִגַּע בּוֹ לְרָעָה אַף בְּאֶצְבַּע קְטַנָּה: אוּלָם מִשֶּׁל שָׁמַיִם יַמְטִיר עָלָיו פַּחִים וְגָפְרִית. אוּלָם בֶּאֱמֶת לֹא זֶה הַדֶּרֶךְ בָּחַר ה'. כִּי עָנוֹשׁ לַצַּדִּיק לֹא טוֹב. וְעַיֵּן בַּתּוֹסָפוֹת בְּרָכוֹת דַּף ז' דִּבּוּר הַמַּתְחִיל הַהוּא צְדוֹקִי עַיֵּן שָׁם:
<b>עַל</b> כֵּן מַה נִּפְלָא וּמַה נֶּהְדָּר הוּא תְּכוּנַת מִדּוֹתָיו שֶׁל אַדְמוֹ"ר זצוק"ל אֲשֶׁר לִפְגֹּעַ בְּאָדָם אַף בְּכֹחַ גָּבְהֵי מְרוֹמִים. הָיָה נֶחֱשָׁב בְּעֵינָיו בְּתוֹר אָדָם הַמַּזִּיק. וְעַל כֵּן לֹא רָאִינוּ מֵאַדְמוֹ"ר זצוק"ל מוֹפְתִים כָּאֵלֶּה. כִּי לְשׁוֹנוֹ הָיָה כְּזָהָב מְזֻקָּק. וְהָיָה נִזְהָר מְאֹד מְאֹד שֶׁלֹּא לְהוֹצִיא מִפִּיו חַס וְחָלִילָה שׁוּם דָּבָר רַע אַף עַל מִי שֶׁפָּגַע בּוֹ וְהֵצֵר לוֹ. אַךְ הַמּוֹפֵת הַזֶּה רָאִינוּ מִמֶּנּוּ. כִּי מִי שֶׁהֵרַע לוֹ וְהִקְנִיטוֹ. הָיָה מִדָּתוֹ לְהִשְׁתַּדֵּל תֵּכֶף לְחַפֵּשׂ לְשַׁלֵּם לוֹ טוֹבָה תַּחַת רָעָה לְהִדָּבֵק בְּמִדּוֹתָיו יִתְבָּרַךְ שְׁמוֹ כַּנִּזְכָּר לְעֵיל:
<b>כֵּן</b> הַנּוֹגֵעַ בְּבֵין אָדָם לַחֲבֵרוֹ בְּדַרְכֵי הַהֲטָבָה וּגְמִילוּת חֲסָדִים. הָיָה בְּתַכְלִית הַזְּרִיזוּת וְהֶחָרִיצוּת. הוּא הֶעֱבִיר לִפְעָמִים מִדַּת חֲסִידוּת בִּשְׁבִיל דַּרְכֵי גְּמִילוּת חֲסָדִים. בְּבוֹא לְפָנָיו אִישׁ קְשֵׁה יוֹם לִשְׁאֹל בַּעֲצָתוֹ. שָׂם אֶת לְבָבוֹ לְהַעֲמִיק בְּעִיּוּן רַב בַּדָּבָר אֲשֶׁר שָׁאַל לְתַקְּנֵהוּ בְּעֵצָה טוֹבָה. אָנֹכִי רָאִיתִי בְּעֵינַי כִּי פַּעַם אַחַת בָּא אֵלָיו עָנִי אֶחָד קְשֵׁה יוֹם מְחֻסַּר פַּרְנָסָה. וְשָׁפַךְ לְפָנָיו מֶרִי שִׂיחוֹ וְתוּגַת לְבָבוֹ. וְהִגִּיד כִּי אֵין לוֹ עֵצָה אַחֶרֶת. כִּי אִם לְסַבֵּב בַּעֲיָרוֹת לִדְרֹשׁ בְּמַקְהֵלוֹת. אֲבָל גַּם זֶה יִבָּצֵר מִמֶּנּוּ. כִּי אֵינֶנּוּ אֻמָּן בִּמְלֶאכֶת הַדְּרוּשׁ. וְלֹא יוּכַל לְהַשְׂבִּיעַ אֶת הַשּׁוֹמְעִים רָצוֹן. עַל כֵּן בִּקֵּשׁ טוֹבָה וָחֶסֶד מֵאֵת אַדְמוֹ"ר זצוק"ל לִלְמֹד אוֹתוֹ אֵיזֶה דְּרָשָׁה. וְאַדְמוֹ"ר זצוק"ל לֹא מָנַע מִמֶּנּוּ אֶת חֶפְצוֹ. וְנָתַן לוֹ אֶת בַּקָּשָׁתוֹ אֲשֶׁר שָׁאַל. וְלִמֵּד לוֹ אֵיזֶה דְּרוּשׁ אַף חָזַר עִמּוֹ פַּעֲמַיִם וְשָׁלֹשׁ:
<b>כֵּן</b> לֹא הִתְעַצֵּל לֵילֵךְ בְּעַצְמוֹ לְבֵית אֶחָד מִמַּכִּירָיו. בִּגְלַל אֵיזֶה טוֹבָה וְחֶסֶד לְזוּלָתוֹ. וְאַף הַגֶּשֶׁם וְהַשֶּׁלֶג לֹא מָנַע אוֹתוֹ וְלֹא עָמַד לוֹ לְשָׂטָן עַל דַּרְכּוֹ. וְזֶהוּ כְּמוֹ שֶׁכָּתַב אַדְמוֹ"ר זצוק"ל בְּסֵפֶר תְּבוּנָה. כִּי בַּמֶּה שֶׁנּוֹגֵעַ לְתוֹעֶלֶת וַהֲנָאַת חֲבֵרוֹ. הַחוֹב פְּרוּשָׂה לְהִשְׁתַּמֵּשׁ הֵפֶךְ הַפְּרִישׁוּת לָצֵאת בַּשְּׁוָקִים וּבִרְחוֹבוֹת קִרְיָה לְחַפֵּשׂ לְמַלְּאוֹת טוֹבַת חֲבֵרוֹ. וּמִכָּל שֶׁכֵּן טוֹבַת רַבִּים כוּ' עַיֵּן שָׁם:
<b>הָיָה</b> נִרְעָד וְנִפְחָד מְאֹד מִפְּנֵי אִישׁ מַר וּמָצוֹק. וְכֵן מִפְּנֵי עָנִי הַמַּחֲזִיר עַל הַפְּתָחִים. בַּאֲשֶׁר הוּא נְכֵה רוּחַ וְה' אֶת דַּכָּא:
<b>יָדוּעַ</b> כִּי מִדַּרְכֵי הֲטָבָה וּגְמִילוּת חֲסָדִים הוּא. לְקַבֵּל כָּל אָדָם בְּסֵבֶר פָּנִים יָפוֹת וּמַה גַּם לְאִישׁ קְשֵׁה יוֹם וְלִהְיוֹת דִּבּוּרוֹ בְּנַחַת. וּכְמוֹ שֶׁמְּבֹאָר בְּסֵפֶר רֵאשִׁית חָכְמָה שַׁעַר הַיִּרְאָה פֶּרֶק י"ב מִדִּבְרֵי רַבּוֹתֵינוּ זַ"ל וְזֶה לְשׁוֹנוֹ. אָמַר רַבִּי יוֹסִי כוּ' בְּשָׁעָה שֶׁאָדָם נִפְטָר מִן הָעוֹלָם לֹא דַּי שֶׁהוּא נִבְהָל מִמַּלְאָךְ הַמָּוֶת כוּ' אֶלָּא שׁוֹאֵל לוֹ כְּלוּם עָסַקְתָּ בַּתּוֹרָה וּבִגְמִילוּת חֲסָדִים וְהִמְלַכְתָּ לְקוֹנְךָ שַׁחֲרִית וְעַרְבִית. וְהִמְלַכְתָּ אֶת חֲבֵרְךָ בְּנַחַת רוּחַ כוּ' עַיֵּן שָׁם. וְהִנֵּה הָעֲבוֹדָה הַזֹּאת לְהַמְלִיךְ אֶת חֲבֵרוֹ בְּנַחַת רוּחַ. וּלְהַרְאוֹת לוֹ פָּנִים מְאִירוֹת. תִּכְבַּד בְּיוֹתֵר אִם הָאָדָם הוּא שָׁרוּי חַס וְחָלִילָה בִּדְאָגָה וּפַחַד וּפָנָיו זוֹעֲפוֹת וְלִבּוֹ בַּל עִמּוֹ. וְאָמַר אַדְמוֹ"ר זצוק"ל. כִּי לִפְעָמִים גַּם עַל יְדֵי דְּאָגוֹת וּפַחַד הָרוּחָנִי. תֵּצֵא מִשְׁפָּט מְעֻקָּל בְּדַרְכֵי הַמִּדּוֹת. כְּמוֹ בַּיָּמִים הַנּוֹרָאִים הָאִישׁ אֲשֶׁר הוּא עָמוּס בְּיִרְאַת ה'. וּמָלֵא פַּחַד וְחֶרְדַת הַדִּין יְסוֹבֵב מִזֶּה גֵּרָעוֹן בְּדַרְכֵי הַהַנְהָגָה עִם חֲבֵרוֹ. אֲשֶׁר צָרִיךְ לְהַמְלִיךְ אוֹתוֹ בְּנַחַת רוּחַ. וְלִפְעָמִים הִנֵּה אָז יוֹתֵר נָקֵל לְהִכָּשֵׁל לִכְעֹס וְכַדּוֹמֶה. אַף כִּי בֶּאֱמֶת הִנֵּה בָּעֵת הַזֹּאת הֲלֹא צָרִיךְ לְהֵישִׁיר דְּרָכָיו בְּיוֹתֵר בְּדַרְכֵי הַמִּדּוֹת. לְהַשְׂבִּיעַ לַחֲבֵרוֹ רָצוֹן. הַסִּבָּה הוּא מֵאֲשֶׁר הָאָדָם אֵינוֹ מֻרְגָּל לָתֵת לֵב בָּעִנְיָנִים הַנּוֹגְעִים לְיִרְאָה וּמוּסָר. כִּי אִם יֵלֵךְ בְּמַהֲלַךְ הֶרְגֵּלוֹ כְּפִי נְטִיַּת טִבְעוֹ:
<b>וְסִפֵּר</b> לָנוּ אַדְמוֹ"ר זצוק"ל. כִּי עוֹד בְּטַל יַלְדוּתוֹ. כַּאֲשֶׁר לִמּוּד הַמּוּסָר לָקַח לְבָבוֹ. וְעָשָׂה עָלָיו רֹשֶׁם לְהִתְבּוֹנֵן בְּדַרְכֵי יִרְאַת ה'. הִנֵּה פַּעַם אַחַת בְּעֶרֶב יוֹם הַכִּפּוּרִים. בִּהְיוֹתוֹ הוֹלֵךְ לְבֵית הַמִּדְרָשׁ לְהִתְפַּלֵּל תְּפִלַּת מַעֲרִיב. וְהִנֵּה לִקְרָאתוֹ אִישׁ אֶחָד מִגְּדוֹלֵי הַיְרֵאִים. פַּחַד וְחֶרְדַת הַדִּין הָיָה נִרְאֶה וְנִכָּר עַל פָּנָיו. וְדִמְעָתוֹ עַל לֶחְיוֹ. אַדְמוֹ"ר שָׁאַל אוֹתוֹ לְהַגִּיד לוֹ אֵיזֶה דָּבָר הַנָּחוּץ לוֹ. וְהָאִישׁ הַיָּרֵא מִגֹּדֶל עֶצְבוֹנוֹ וְחֶרְדָתוֹ לֹא עָנָה אוֹתוֹ מְאוּמָה. אַדְמוֹ"ר זצוק"ל אָמַר בְּזֶה הַלָּשׁוֹן. כַּאֲשֶׁר עָבַרְתִּי מֵעַל פְּנֵי הָאִישׁ חָשַׁבְתִּי בִּלְבָבִי. מַה הִנְּנִי חַיָּב וְאָשֵׁם כִּי אַתָּה הִנְּךָ יְרֵא אֱלֹקִים. וְתִפְחַד וְתִרְעַד מִיּוֹם הַדִּין. מַה זֶּה נוֹגֵעַ אֵלַי. הֲלֹא אַתָּה מְחֻיָּב לְהָשִׁיב אוֹתִי עַל שְׁאֵלָתִי בְּנַחַת רוּחַ. כִּי זֶהוּ מִדַּרְכֵי הֲטָבָה וּגְמִילוּת חֲסָדִים:
<b>דַּרְכֵי</b> תַּהֲלוּכָתוֹ עִם בָּנָיו וְיוֹצְאֵי חֲלָצָיו הָיָה נִפְלָא מְאֹד. הִנֵּה טֶבַע אַהֲבַת אָבוֹת לְיוֹצְאֵי חֲלָצֵיהֶם. אֲשֶׁר רַבִּים חֲלָלִים הִפִּילָה. כִּי הָאַהֲבָה הַזֹּאת תְּעַוֵּר עֵינֵי פִּקְחִים וּתְסַלֵּף אֶת דַּרְכָּם. כִּי הָאַהֲבָה שִׁחַדְתָּם לְהוֹצִיא מִשְׁפָּט מְעֻקָּל. הִנֵּה אַדְמוֹ"ר זצוק"ל כָּבַשׁ לְפָנָיו אֶת הַטֶּבַע עַד שֶׁלֹּא הָיָה לוֹ שׁוּם הֶבְדֵּל בֵּין יוֹצְאֵי חֲלָצָיו לַאֲחֵרִים. הֵן בְּגַשְׁמִיּוּת הֵן בְּרוּחָנִיּוּת. מִלְּבַד מַה שֶּׁמְּחֻיָּב עַל פִּי דִּין. וְהַדְּבָרִים עַתִּיקִין:
<b>אֶחָד</b> מִבָּנָיו אֲשֶׁר הָיָה סוֹחֵר נִכְבָּד. כִּמְעַט מֵעוֹלָם לֹא שָׁאַל אוֹתוֹ עַל תַּהֲלוּכוֹת עִסְקוֹ. וּמַה הוּא גּוֹרַל מַצָּבוֹ. אַךְ כַּאֲשֶׁר הָיָה לַבְּקָרִים אֵצֶל אָבִיו אַדְמוֹ"ר זצוק"ל לִפְקֹד אֶת שְׁלוֹמוֹ. הָיָה שׁוֹאֵל לוֹ רַק אִם הוּא קוֹבֵעַ עִתִּים לַתּוֹרָה:
<b>גַּם</b> הִנֵּה אֶחָד מִבָּנָיו. אֲשֶׁר פַּעַם לֹא רָאָה אֶת פָּנָיו כַּמָּה שָׁנִים. וְכַאֲשֶׁר בָּא אֵלָיו לֹא נִתְפַּעֵל מְאוּמָה. וְנָתַן לוֹ שָׁלוֹם בִּתְכוּנָה כַּאֲשֶׁר הָיָה רוֹאֶה אוֹתוֹ זֶה מִזְּמַן קָרוֹב:
<b>כַּאֲשֶׁר</b> אֶחָד מִיּוֹצְאֵי חֲלָצָיו הָיָה נִלְחָץ בֵּין הַמְּצָרִים. לֹא שִׁחֵד מִכֹּחוֹ בַּעֲדוֹ. כַּאֲשֶׁר לֹא שִׁחֵד מִכֹּחוֹ בְּעַד עַצְמוֹ:
<b>וְהַיּוֹתֵר</b> נִפְלָא אִם כִּי לְעַצְמוֹ הָיָה מֻשְׁלָל מִכָּל חֲמוּדוֹת הַתֵּבֵל. מֵהַתַּאֲוָה וְהַחֶמְדָה וְהַכָּבוֹד וְעוֹד כוּ'. בְּכָל זֹאת מַה שֶּׁנּוֹגֵעַ לְזוּלָתוֹ. הָיָה יוֹדֵעַ וּמַרְגִּישׁ בְּכָל תְּשׁוּקַת הָאָדָם חֶפְצוֹ וּמַאֲוַיָּיו מֵעִנְיְנֵי הַתֵּבֵל וּמְלֹאָהּ. כִּי מַה שֶּׁכָּתַב אַדְמוֹ"ר זצוק"ל בְּסֵפֶר תְּבוּנָה בְּזֶה הַלָּשׁוֹן. וְהַיּוֹתֵר כָּבֵד בִּבְחִינַת הַתִּקּוּן. הוּא בִּדְבַר הַמִּדּוֹת כִּי זֶה כְּלָל גָּדוֹל בַּמִּדּוֹת. שֶׁרֹב מִדּוֹת הַטּוֹבוֹת. הֵמָּה רַק בַּמֶּה שֶׁנּוֹגֵעַ לְהָאָדָם בְּעַצְמוֹ. אֲבָל בַּמֶּה שֶׁנּוֹגֵעַ לַחֲבֵרוֹ. הַחוֹב לְהִשְׁתַּמֵּשׁ בְּכָל עֹז בְּהִפּוּכָהּ. כְּמוֹ לִבְרֹחַ מִן הַכָּבוֹד הִיא מִדָּה יְקָרָה כוּ'. אָכֵן בַּמֶּה שֶׁנּוֹגֵעַ לַחֲבֵרוֹ. אָמְרוּ רַבּוֹתֵינוּ זַ"ל אֵיזֶהוּ מְכֻבָּד הַמְכַבֵּד אֶת הַבְּרִיּוֹת. הַפְּרִישׁוּת אֲשֶׁר הִיא מַעֲלָה נִשְׂגָּבָה לִבְנֵי עֲלִיָּה. הִיא רַק בִּבְחִינַת הָאָדָם לְעַצְמוֹ. אֲבָל בַּמֶּה שֶׁנּוֹגֵעַ לְתוֹעֶלֶת וַהֲנָאַת חֲבֵרוֹ. הַחוֹב פְּרוּשָׂה לְהִשְׁתַּמֵּשׁ הֵפֶךְ הַפְּרִישׁוּת. לָצֵאת בַּשְּׁוָקִים וּבִרְחוֹבוֹת קִרְיָה. לְחַפֵּשׂ לְמַלְּאוֹת טוֹבַת חֲבֵרוֹ. וּמִכָּל שֶׁכֵּן טוֹבַת רַבִּים כוּ'. לָזֹאת צָרִיךְ הָאָדָם לַעֲמֹל לַעֲשׂוֹת קְנִיָּה בְּנַפְשׁוֹ בְּכָל דָּבָר וְהִפּוּכוֹ כוּ' עַיֵּן שָׁם:
<b>כַּמָּה</b> נְעִימִים דְּבָרָיו הַקְּדוֹשִׁים. וְכַמָּה הוּא נָאֶה דּוֹרֵשׁ. וְכֵן הָיָה נָאֶה מְקַיֵּם. וְעַל כֵּן בְּדַרְכֵי הַמִּדּוֹת. הִתְהַפֵּךְ כַּחֹמֶר חוֹתָם. בֵּין מַה שֶּׁהָיָה נוֹגֵעַ לְעַצְמוֹ. לְבֵין מַה שֶּׁנּוֹגֵעַ לַחֲבֵרוֹ. הוּא בְּעַצְמוֹ הָיָה מֻשְׁלָל מִמִּדַּת הַכָּבוֹד עַד קָצֶה הָאַחֲרוֹן כַּנִּזְכָּר לְעֵיל. וּבְכָל זֹאת הָיָה נִזְהָר מְאֹד לְכַבֵּד אֶת הַבְּרִיּוֹת בְּנִימוּסֵי הַכָּבוֹד הַנָּהוּג. בְּעָבְרוֹ דֶּרֶךְ אֵיזֶה עִיר. הָיָה הוֹלֵךְ לְבַקֵּר אֶת רַב הָעִיר בִּמְעוֹנוֹ לְחַלֵּק לוֹ כָּבוֹד. וּכְבָר אָמוּר לְמַעְלָה כִּי לֹא הָיָה מִתְעַצֵּל לֵילֵךְ לְבֵית אֶחָד מִמַּכִּירָיו. בִּגְלַל אֵיזֶה טוֹבָה וְחֶסֶד לְזוּלָתוֹ כַּנִּזְכָּר לְעֵיל:
<b>הִנֵּה</b> הַבִּטָּחוֹן הִיא מִדָּה יְקָרָה וַחֲשׁוּבָה מְאֹד. וּכְבָר אָמְרוּ חֲזַ"ל בְּסוֹטָה דַּף מ"ח. רַבִּי אֱלִיעֶזֶר הַגָּדוֹל אוֹמֵר כָּל מִי שֶׁיֵּשׁ לוֹ פַּת בְּסַלּוֹ. וְאוֹמֵר מָה אֹכַל לְמָחָר אֵינוֹ אֶלָּא מִקְּטַנֵּי אֲמָנָה עַיֵּן שָׁם. אָמְנָם זֶהוּ בְּוַדַּאי רַק מַה שֶּׁנּוֹגֵעַ לְהָאָדָם בְּעַצְמוֹ. אָכֵן בְּמַה שֶּׁנּוֹגֵעַ לַחֲבֵרוֹ. חָלִילָה לְהִשְׁתַּמֵּשׁ נֶגְדּוֹ בְּמִדָּה זוֹ. כִּי עַל חֲבֵרוֹ הַחוֹבָה עָלָיו לִדְאֹג עֲבוּרוֹ. מַה שֶּׁיֹּאכַל לְמָחָר. וְגַם לְיָמִים רַבִּים. וְכֵן בְּהַנּוֹגֵעַ לִדְבַר ה' לְתוֹרָה אוֹ לְיִרְאָה. צָרִיךְ לַעֲשׂוֹת כָּל הַהִשְׁתַּדְּלוּת. וְאֵין לְהִשְׁתַּמֵּשׁ בְּמִדַּת הַבִּטָּחוֹן:
<b>אָנֹכִי</b> יוֹדֵעַ דָּבָר נִפְלָא. מֵעִנְיָן אֶחָד אֲשֶׁר אַדְמוֹ"ר זצוק"ל רָאָה וַיּוֹכַח. כִּי לְאַחַר שָׁנִים רַבּוֹת מְאֹד. תּוּכַל לָצֵאת מִשְׁפָּט מְעֻקָּל. לְהָסֵב רִפְיוֹן בְּאֵיזֶה דְּבַר ה'. וְהֵחֵל תֵּכֶף לִדְאֹג עַל זֶה. וְכֹה עָמַל וְיָגַע בָּזֶה הָעִנְיָן. כָּל מֶשֶׁךְ הַשָּׁנִים הָרַבּוֹת. וְאֵין קֵץ לְכָל עֲמָלוֹ. וְהַכֹּל בְּהֶסְתֵּר לֹא יָדְעוּ מִזֶּה כִּי אִם יְחִידֵי סְגֻלָּה. וְהָעֶלְיוֹן הַיּוֹדֵעַ כָּל תַּעֲלוּמָה. וְהַמְשַׁלֵּם שָׂכָר טוֹב לִירֵאָיו. לְפָנָיו נִגְלוּ כָּל עֲמָלוֹ וִיגִיעוֹ:
<b>שְׁבִילוֹ</b> הָיָה כְּהוֹלֵךְ בְּמַיִם רַבִּים. וְעִקְבוֹתָיו לֹא נוֹדָעוּ. כִּי הָיָה אָמוּן מֻצְנָע אָמוּן מְכֻסֶּה. הוּא הִסְתִּיר בְּכָל הַיְכֹלֶת אֶת גְּדֻלַּת תּוֹרָתוֹ וְצִדְקוֹתָיו. וְאִם אָמְנָם כִּי רֹחַב שִׂכְלוֹ וְעֹמֶק חֲרִיפוּתוֹ. לֹא הָיָה יָכוֹל לְהַסְתִּיר. בְּעֵת אֲשֶׁר הָיָה נִדְרַשׁ לוֹ לְתוֹעֶלֶת הָרַבִּים. וּבְיִחוּד בְּעֵת אֲשֶׁר הִרְבִּיץ תּוֹרָה לַעֲדָרִים וְהִגִּיד שִׁעוּרִים. אוּלָם כַּאֲשֶׁר הִתְרוֹעַע יַחַד עִם גְּדוֹלֵי תּוֹרָה. הָיָה נֶחְבָּא אֶל הַכֵּלִים. וְהִסְתִּיר אֶת חָכְמָתוֹ בְּכָל הָאֶפְשָׁרֻיּוֹת. וְעַל כֵּן גַּם מַהוּת בְּקִיאוּתוֹ לֹא הָיָה אֶפְשָׁר לֵידַע עַל נָכוֹן. בְּדַבְּרוֹ לִפְעָמִים בְּדִבְרֵי תּוֹרָה. וְהִזְכִּיר אֵיזֶה דָּבָר מִדִּבְרֵי אֵיזֶה תּוֹסָפוֹת. שָׁמַעְנוּ מִמֶּנּוּ כִּי כִּמְעַט הָיָה אוֹמֵר תָּמִיד. בְּמִקְרֶה רָאִיתִי מִקָּרוֹב אֶת דִּבְרֵי הַתּוֹסָפוֹת:
<b>רַק</b> אֶת זֶה שָׁמַעְתִּי בְּאָזְנַי. כִּי פַּעַם אַחַת הָיִיתִי מִתְאָרֵחַ עִמּוֹ בְּמָקוֹם אֶחָד בְּשַׁבָּת קֹדֶשׁ. וְזֶה הָיָה בַּחֹרֶף בִּימֵי חֹדֶשׁ טֵבֵת. אַדְמוֹ"ר זצוק"ל הָיָה יָשֵׁן בְּחַדְרוֹ. וְאָנֹכִי בַּחֶדֶר הַסָּמוּךְ. עַל פִּי סִבָּה כָּבָה הַנֵּר בְּחַדְרוֹ. וְרַק אוֹר הַגַּאז הֵאִיר מִבַּחוּץ מִבְּעַד הַחַלּוֹן. אַדְמוֹ"ר נִעַר בַּחֲצִי הַלַּיְלָה. וְיָשַׁב עַל הַכִּסֵּא אֵצֶל הַחַלּוֹן. וְהִתְחִיל לִלְמֹד בְּעַל פֶּה, בַּגְּמָרָא בָּבָא בַּתְרָא דַּף ע"ט בְּסוּגְיָא דְּמוֹעֲלִין בָּהֶן וּבַמֶּה שֶׁבְּתוֹכָן כוּ', וְלָמַד כַּסֵּדֶר אֶת דִּבְרֵי הַגְּמָרָא וְחָזַר עַל דִּבְרֵי הַתּוֹסָפוֹת, וְכֹה הָיָה יוֹשֵׁב עַל מָקוֹם אֶחָד, וְשׁוֹנֶה בְּקוֹל עָרֵב וְנָעִים מְאֹד, כִּמְעַט עַד אוֹר הַבֹּקֶר:
<b>לְפִי</b> הַנִּרְאֶה יָדַע הַרְבֵּה גַּם בַּנִּסְתָּרוֹת, כִּי הָיָה אֶצְלוֹ גַּם סִפְרֵי קַבָּלָה, וְלִפְעָמִים הָיָה מְחַפֵּשׂ בְּנֵרוֹת לְהַשִּׂיג אֵיזֶה סֵפֶר מִסִּפְרֵי קַבָּלָה, אוּלָם כְּדַרְכּוֹ בַּקֹּדֶשׁ לֹא דִּבֵּר מְאוּמָה בָּזֶה עִם שׁוּם אָדָם, וְעַל כֵּן עִקְּבוֹתָיו לֹא נוֹדָעוּ לָנוּ בָּזֶה:
<b>פַּעַם</b> אֶחָד נִקְרָה לְמַחֲנוֹ, רַב גָּדוֹל אֶחָד מִגְּדוֹלֵי גְּאוֹנֵי הַדּוֹר, עִם סֵפֶר חָדָשׁ אֲשֶׁר הִדְפִּיס וְהֵם לֹא הִכִּירוּ זֶה אֶת זֶה, אַדְמוֹ"ר זצוק"ל הָלַךְ לָרִאשׁוֹנָה לְבַקֵּר אֶת כְּבוֹד הַגָּאוֹן הַנִּזְכָּר לְעֵיל בִּמְעוֹנוֹ לִפְקֹד אֶת שְׁלוֹמוֹ, הַגָּאוֹן הַנִּזְכָּר לְעֵיל הִגִּישׁ לְאַדְמוֹ"ר אֶת סִפְרוֹ וּבִקֵּשׁ מִמֶּנּוּ לְעַיֵּן בּוֹ, אַדְמוֹ"ר הֵשִׁיב לוֹ, יִמְחֹל מַר כִּי הַתְּפִיסָה שֶׁלִּי אֵינֶנָּה קַלָּה וְכָבֵד לְפָנַי לְעַיֵּן בַּסֵּפֶר, הַתְּשׁוּבָה הַזֹּאת לֹא הֵפִיקָה רָצוֹן אֵצֶל הַגָּאוֹן הַנִּזְכָּר לְעֵיל, אָכֵן אַחַר הִתְמַהְמַהּ הַגָּאוֹן הַנִּזְכָּר לְעֵיל אֵיזֶה שָׁבוּעוֹת וּבְמֶשֶׁךְ הַזְּמַן הִתְרוֹעֲעוּ יַחַד אֵיזֶה פְּעָמִים, וְעָלָה בְּיַד הַגָּאוֹן הַנִּזְכָּר לְעֵיל לְהַכִּיר מְעַט אֶת אַדְמוֹ"ר, תְּכוּנַת רוּחוֹ וְדַרְכּוֹ בַּקֹּדֶשׁ:
<b>וַיְהִי</b> קֹדֶם נְסִיעַת הַגָּאוֹן הַנִּזְכָּר לְעֵיל, וּבָאוּ רַבִּים מִנִּכְבְּדֵי הָעִיר לְקַבֵּל מִמֶּנּוּ בִּרְכַּת הַפְּרֵידָה, אָמַר הַגָּאוֹן הַנִּזְכָּר לְעֵיל לִפְנֵיהֶם עַל אַדְמוֹ"ר בָּזֶה הַלָּשׁוֹן, עַל הַגָּאוֹן אוֹר יִשְׂרָאֵל הִנְּנִי אוֹמֵר כְּדִבְרֵי הַמִּדְרָשׁ עַל שָׁאוּל הַמֶּלֶךְ עָלָיו הַשָּׁלוֹם, כִּי הַקָּדוֹשׁ־בָּרוּךְ־הוּא אָמַר לְמַלְאֲכֵי הַשָּׁרֵת רְאוּ בְּרִיָּה שֶׁבָּרָאתִי בְּעוֹלָמִי בְּנֹהַג שֶׁבָּעוֹלָם כוּ', כֵּן אָנֹכִי אוֹמֵר רְאוּ בְּרִיָּה שֶׁבָּרָא הַקָּדוֹשׁ־בָּרוּךְ־הוּא בְּעוֹלָמוֹ. הִנֵּה הַכֹּל מִשְׁתַּדְּלִים וַעֲמֵלִים לְהוֹדִיעַ בָּעוֹלָם אֶת טִבְעָם וּגְדֻלָּתָם. וְעוֹד הֵם דּוֹאֲגִים וִירֵאִים פֶּן חָלִילָה יֶחֱסַר לְהָעוֹלָם עוֹד אֵיזֶה יְדִיעָה מִמַּהוּת עֶרְכָּם, וְהַגָּאוֹן אוֹר יִשְׂרָאֵל, הוּא עָמֵל בֶּחָרִיצוּת נִפְלָא, לְהַסְתִּיר מִבְּנֵי אָדָם אֶת גְּדֻלָּתוֹ וְכֹחוֹתָיו הַנִּפְלָאִים:
<b>אַדְמוֹ"ר</b> זצוק"ל הָיָה נֶאֱנָח וּמִצְטַעֵר מְאֹד עַל פִּרְצַת הַדּוֹר, עַל קֶרֶן הַתּוֹרָה וְהַיִּרְאָה כִּי יָרְדוּ פְּלָאִים, פַּעַם אֶחָד בְּיוֹם שִׂמְחַת תּוֹרָה, הִתְבּוֹנְנוּ עָלָיו כִּי נָפְלוּ אוֹר פָּנָיו, שָׁאֲלוּ אוֹתוֹ עַל כָּכָה, הֲלֹא הַיּוֹם הוּא שִׂמְחַת תּוֹרָה, וְצָרִיךְ לִשְׂמֹחַ בְּשִׂמְחַת הַתּוֹרָה, עָנָה לָהֶם בְּמֶתֶק שְׂפָתָיו, הִנֵּה אִם יִהְיֶה לְאִישׁ אֵיזֶה שִׂמְחָה וְצַעַר בְּיַחַד מִשְּׁנֵי עִנְיָנִים נִפְרָדִים, הֲלֹא בְּהֶכְרֵחַ הוּא כִּי הַשִּׂמְחָה אֲשֶׁר תַּרְנִין לְבָבוֹ מִפְּרָט אֶחָד, תָּפִיג מְעַט אֶת דַּאֲגָתוֹ וְצַעֲרוֹ מִפְּרָט הַשֵּׁנִי, אָכֵן כַּאֲשֶׁר יִהְיֶה הַשִּׂמְחָה וְהַצַּעַר מֵעִנְיָן אֶחָד כַּדּוֹמֶה אֶחָד יֵשׁ לוֹ בֵּן יָחִיד, נַעֲלֶה מְאֹד בְּכָל הַמַּעֲלוֹת הַחֲמוּדוֹת, אֲשֶׁר נֶפֶשׁ אָבִיו קְשׁוּרָה בְּנַפְשׁוֹ וְיִשְׂמַח בּוֹ מְאֹד, וְכַאֲשֶׁר יִקֶר מִקְרֶה כִּי זֶה הַבֵּן הַנֶּחְמָד יִהְיֶה חוֹלֶה מְסֻכָּן רַחֲמָנָא לִצְּלַן, הֲיִתָּכֵן כִּי שִׂמְחָתוֹ בִּבְנוֹ תָּפִיג אֶת דַּאֲגָתוֹ וְעֶצְבוֹנוֹ מִמַּחֲלָתוֹ, הֲלֹא עוֹד נַהֲפֹךְ הוּא, כִּי כָּל עֵת אֲשֶׁר יַעֲלֶה בִּלְבָבוֹ זִכְרוֹן בְּנוֹ הָאָהוּב וּמַעֲלוֹתָיו הַחֲמוּדוֹת, עוֹד נִכְפָּל צַעֲרוֹ וִיגוֹנוֹ:
<b>כֵּן</b> הַדָּבָר הַיּוֹם יֵשׁ לָנוּ לִשְׂמֹחַ בְּתוֹרָתֵנוּ הַקְּדוֹשָׁה, אוּלָם לְעֻמַּת זֶה תִּתְעוֹרֵר רִגְשֵׁי צַעַר, כִּי בַּעֲו‍ֹנוֹתֵינוּ הָרַבִּים הַתּוֹרָה הִיא גּוֹסֵס רַחֲמָנָא לִצְּלַן, הוֹגֶיהָ וּמְקַיְּמָהּ יָשׁוּחוּ וְיִמְעֲטוּ מִיּוֹם אֶל יוֹם, וְלָזֶה כָּל אֲשֶׁר יַגְבִּיר הָאָדָם שִׂמְחַת לְבָבוֹ בְּתוֹרָתֵנוּ הַקְּדוֹשָׁה. כָּכָה יִתְעוֹרֵר בְּקִרְבּוֹ בְּיוֹתֵר, רִגְשֵׁי צַעַר וְיָגוֹן מִמַּצָּבָהּ הַנּוֹרָא כִּי תֵּרֵד פְּלָאִים אֲחוֹרַנִית. אָכֵן בְּכָל זֹאת הִרְבָּה לְדַבֵּר צוּף אִמְרֵי נֹעַם, אֵיךְ כִּי עִם כָּל זֶה יֵשׁ מָקוֹם לְשִׂמְחָה:
<b>עָלָיו</b> נִתְקַיֵּם וְרָאוּ כָל עַמֵּי הָאָרֶץ כִּי שֵׁם ה' כוּ' וְיָרְאוּ מִמֶּךָּ, דְּמוּתוֹ וְתָאֳרוֹ וְזִיו קְלַסְתֵּר פָּנָיו הָיָה נוֹרָא מְאֹד, עִם אֲשֶׁר ה' יִתְבָּרַךְ שְׁמוֹ חָלַק לוֹ מַתְּנַת הַחֵן וְהַיֹּפִי, כִּי הָיָה יְפֵה תֹּאַר מְאֹד, עִם זֶה חָכְמָתוֹ וְיִרְאָתוֹ הֵאִירָה אֶת פָּנָיו הַטָּהוֹר, בְּאוֹר פְּנֵי מֶלֶךְ חַיִּים, וּבְיִחוּד בְּעֵת אֲשֶׁר הֶעֱמִיק מַחֲשַׁבְתּוֹ בְּאֵיזֶה עִנְיָן, אִם בַּתּוֹרָה אוֹ בְּיִרְאַת ה', כִּמְעַט הִתְפַּשֵּׁט נַפְשׁוֹ מִגַּשְׁמִיּוּתוֹ, וְהָיָה פָּנָיו הַטָּהוֹר בּוֹעֵר כְּלַבַּת אֵשׁ, וְאָז הָיָה תָּאֳרוֹ כְּמַלְאַךְ ה' נוֹרָא מְאֹד עַד אֲשֶׁר חָרְדוּ מִגֶּשֶׁת אֵלָיו, וּמִי שֶׁלֹּא רָאָה בְּעֵינָיו, אִי אֶפְשָׁר לִהְיוֹת לוֹ צִיּוּר בָּזֶה, כִּי רוּחַ אֱלֹקִי הָיָה שָׁפוּךְ עַל פָּנָיו, וּכְצֵאת הַשֶּׁמֶשׁ בִּגְבוּרָה. הוּא לֹא הִנִּיחַ מֵעוֹלָם לְצַיֵּר אֻמָּן, לְצַיֵּר עַל פְּנֵי הַגִּלָּיוֹן אֶת צֶלֶם דְּמוּת תַּבְנִיתוֹ, כִּי לֹא אָבָה זֶה בְּשׁוּם עִנְיָן:
<b>וְהִנֵּה</b> יוֹתֵר שֶׁהָיָה גָּאוֹן וְחָסִיד, עוֹד זָכָה וְזִכָּה אֶת הָרַבִּים בְּמִדָּה נִפְרָזָה מְאֹד, אִם בְּדֶרֶךְ כְּלָל הוּא הֵרִים קֶרֶן הַתּוֹרָה וְיִרְאַת ה' בָּעוֹלָם, וּבְיִחוּד בִּמְחוֹזוֹתֵינוּ. וְאִם בְּדֶרֶךְ פְּרָט בְּכָל מָקוֹם אֲשֶׁר הָיָה שָׁם מִשְׁכַּן קְדֻשָּׁתוֹ, פָּעַל פְּעֻלָּה עַזָּה עַל מַכִּירָיו וּמְקֹרָבָיו, וְכָל אֶחָד וְאֶחָד לְפִי עֶרְכּוֹ קִבֵּל תּוֹעֶלֶת רוּחָנִי אִם מְעַט וְאִם הַרְבֵּה, אִם בִּדְרָשׁוֹתָיו אֲשֶׁר מִטַּל יַלְדוּתוֹ הָיָה דּוֹרֵשׁ בָּרַבִּים תָּמִיד, וּדְבָרָיו הָיוּ חוֹצְבִים לַהֲבוֹת אֵשׁ בְּיִרְאַת ה', וְנֹפֶת תִּטֹּפְנָה שִׂפְתוֹתָיו, צוּף אִמְרֵי נֹעַם מַרְפֵּא לַנֶּפֶשׁ, וּמִפִּיו הֵפִיק מַרְגָּלִיּוֹת, וְאִם אֶת אֲשֶׁר נִתְקַיֵּם עָלָיו וְרָאוּ כָּל עַמֵּי הָאָרֶץ כוּ', כִּי מִי אֲשֶׁר הִתְבּוֹנֵן עַל דְּרָכָיו וַעֲלִילוֹתָיו וּמִדּוֹתָיו, הִתְפַּעֵל נַפְשׁוֹ מְאֹד, וְעָשָׂה רֹשֶׁם עַל לְבָבוֹ לְיִרְאָה אֶת ה' יִתְבָּרַךְ שְׁמוֹ:
<b>סִפֵּר</b> לִי אִישׁ אֱמוּנִים. כִּי בִּהְיוֹתוֹ בְּעִיר אַחַת הִתְרוֹעַע בְּמִקְרֶה עִם אִישׁ אֶחָד גְּבִיר נִכְבָּד מְפֻרְסָם לִירֵא אֱלֹקִים זָקֵן וּנְשׂוּא פָּנִים. וְנִתְגַּלְגְּלוּ הַדְּבָרִים עַל אוֹדוֹת אַדְמוֹ"ר זצוק"ל. אָחַז הָאִישׁ בִּזְקָנוֹ. וְאָמַר לוֹ תַּאֲמִינוּ לִי. כִּי כָּל מַה שֶּׁנִּמְצָא בְּקִרְבִּי מְעַט יִרְאַת ה' יִתְבָּרַךְ שְׁמוֹ. הוּא מִידֵי קְדוֹשׁ יִשְׂרָאֵל זצוק"ל אֲשֶׁר בִּימֵי עֲלוּמָיו זָכִיתִי לִהְיוֹת מִמְּקֹרָבָיו:
<b>בְּיִחוּד</b> הִשְׁפִּיעַ מֵרוּחוֹ עַל תַּלְמִידָיו. אֲשֶׁר הִסְתּוֹפְפוּ בְּצִלּוֹ. וְחָסוּ בְּצֵל דָּלִיּוֹתָיו. כִּי מִטַּל יַלְדוּתוֹ בְּעוֹדוֹ צָעִיר לְיָמִים. כְּבָר נִלְווּ אֵלָיו רַבִּים מִגְּדוֹלֵי תּוֹרָה. לְהִסְתּוֹפֵף בְּצֵל הַדְרָכָתוֹ. וְלִשְׁמֹעַ מִמֶּנּוּ דִּבְרֵי חָכְמָתוֹ וְהַשְׂכָּלָתוֹ בְּיִרְאַת ה' וַעֲבוֹדָתוֹ יִתְבָּרַךְ שְׁמוֹ. וּמִגְּדוֹלֵי תַּלְמִידָיו אֲשֶׁר יָדַע כִּי הֵם כֵּלִים עֲלוּלִים וּמֻכְשָׁרִים לְקַבֵּל שִׁפְעוֹ, נָתַן נַפְשׁוֹ עֲלֵיהֶם בְיוֹתֵר. לְיַחֵד עִמָּהֶם הַדִּבּוּר. וּלְלַמְּדָם דֶּרֶךְ ה' וּמִדוֹת רְצוּיוֹת. וּלְהוֹרֵם דַּעַת תְּבוּנוֹת בַּתּוֹרָה וְיִרְאַת ה' טְהוֹרָה:
<b>הִנֵּה</b> מִלְּבַד אֲשֶׁר הָיָה דּוֹרֵשׁ בָּרַבִּים בְּמַקְהֵלוֹת עַם. הָיָה דּוֹרֵשׁ גַּם בְּיִחוּד לִפְנֵי תַּלְמִידָיו. יְסוֹד דְּרוּשָׁיו. לֹא הָיָה לְפָרֵשׁ פְּסוּקִים וּלְיַשֵּׁב מִדְרָשִׁים. כִּי אִם דְּבָרִים אֲשֶׁר הָרָה וְהָגָה מִלִּבּוֹ. חֲקִירוֹת עֲמֻקּוֹת בְּדַרְכֵי עֲבוֹדַת ה' יִתְבָּרַךְ שְׁמוֹ. וּבְשָׂכָר וָעֹנֶשׁ וְדַרְכֵי הַמִּדּוֹת. וְכַאֲשֶׁר הָיָה דּוֹרֵשׁ כַּמָּה שָׁעוֹת. לִפְעָמִים הִלְבִּישׁ אֵיזֶה רַעְיוֹן. בִּמְלִיצַת הַכָּתוּב אוֹ אֵיזֶה מַאֲמָר רַבּוֹתֵינוּ זַ"ל. כֹּחַ שְׂפָתָיו הָיָה נוֹרָא מְאֹד. כִּמְעַט בְּכָל דְּרוּשָׁיו לֹא זָז מִפִּיו שָׂכָר וָעֹנֶשׁ. וְעַל כֵּן הֶחֱיָה נְפָשׁוֹת רַבּוֹת חַיֵּי הַנֶּפֶשׁ:
<b>וְהִנְּנִי</b> לְהַזְכִּיר בָּזֶה מִסֵּדֶר דְּרוּשָׁיו לִפְנֵי תַּלְמִידָיו. הִנֵּה כַּאֲשֶׁר זָכִינוּ לַעֲמֹד לְפָנָיו בְּפֹה קְהִלָּה קְדוֹשָׁה. הָיָה זְמַן רַב אֲשֶׁר אַדְמוֹ"ר זצוק"ל. הָיָה עָצוּר בְּכָל יְמֵי הַשָּׁבוּעַ בִּפְרִישׁוּת וְהִתְבּוֹדְדוּת. בָּעִיר אַלֶעקְסַאט הַסְּמוּכָה לְפֹה. מֵעֵבֶר לַנָּהָר נִימֶען. וְרַק בְּכָל שַׁבָּת קֹדֶשׁ הָיָה בָּא לְבֵיתוֹ פֹּה הָעִיר. וְאָז מִתַּלְמִידָיו הַמְקֹרָבִים אֵלָיו בְּיוֹתֵר. הָיוּ הוֹלְכִים פַּעַם אַחַת בְּכָל שָׁבוּעַ אֵלָיו. אֶל מְקוֹם הִתְבּוֹדְדוּתוֹ. עֵדָה שְׁלֵמָה שֶׁל עֲשָׂרָה. וְאַחֲרֵי אֲשֶׁר הִתְפַּלַּלְנוּ מִנְחָה. הִתְעַטֵּף אַדְמוֹ"ר זצוק"ל בְּטַלִּית. וְהִתְחִיל לִדְרֹשׁ לְפָנֵינוּ בְּיִרְאַת ה' יִתְבָּרַךְ שְׁמוֹ כְּדַרְכּוֹ בַּקֹּדֶשׁ. וְלִפְעָמִים הָיָה דּוֹרֵשׁ כַּמָּה שָׁעוֹת. וּבְאֶמְצַע הַדְּרָשָׁה הֵחֵל לְהַגִּיד דִּבְרֵי כִּבּוּשִׁין הִתְעוֹרְרוּת מֵעִנְיְנֵי רוּחָנִים. בְּהִתְפַּעֲלוּת עֲצוּמָה עַד אֲשֶׁר נָמַס לְבָבֵנוּ. וְהוּא הָיָה בּוֹכֶה הַרְבֵּה מְאֹד. וְהָיָה מֵעִיר וּמְעוֹרֵר אוֹתָנוּ לְהָכִין אֶת עַצְמֵינוּ לְבַקֵּשׁ רַחֲמִים מִלְּפָנָיו יִתְבָּרַךְ שְׁמוֹ. עַל עִנְיְנֵי הָרוּחָנִים. וְעַל כֵּן בְּאֶמְצַע הַהִתְעוֹרְרוּת הָיָה אוֹמֵר מִתְּחִלָּה אֵיזֶה פָּסוּק מִשִּׁבְחוֹ שֶׁל מָקוֹם. וְאַחַר כָּךְ אֵיזֶה פְּסוּקֵי דְּרַחֲמֵי. כְּמוֹ הָשִׁיבֵנוּ ה' כוּ' לֵב טָהוֹר כוּ'. וַאֲנַחְנוּ עִמּוֹ לְהִתְפַּלֵּל בְּיַחַד בְּצִבּוּר עַל יֵצֶר הָרָע הָרוּחָנִי. לְהָסִיר לֵב הָאֶבֶן מִבְּשָׂרֵנוּ וּלְטַהֵר לְבָבֵנוּ לְעָבְדוֹ בֶּאֱמֶת:
<b>וְאַדְמוֹ"ר</b> זצוק"ל הָיָה מַחֲזִיק אֶת הַתְּפִלָּה הַזֹּאת. לְעִנְיָן נַעֲלֶה מְאֹד בְּרוּחָנִיּוּת. וִיסוֹדוֹ הָיָה עַל פִּי דִּבְרֵי חֲכָמֵינוּ זַ"ל בְּרֹאשׁ הַשָּׁנָה דַּף י"ח וּבִיבָמוֹת דַּף מ"ט. דְּרָמִי שָׁם קְרָאֵי כְּתִיב מִי כַּה' אֱלֹקֵינוּ בְּכָל קָרְאֵינוּ אֵלָיו. וּכְתִיב דִּרְשׁוּ ה' בְּהִמָּצְאוֹ. וּמְשַׁנִי כָּאן בְּיָחִיד כָּאן בְּצִבּוּר. וְיָחִיד אֵימַת אָמַר רַבָּה בַּר אֲבוּהָ אֵלּוּ עֲשָׂרָה יָמִים שֶׁבֵּין רֹאשׁ הַשָּׁנָה לְיוֹם הַכִּפּוּרִים עַיֵּן שָׁם. וּמְבֹאָר מִזֶּה כִּי כֹּחַ תְּפִלַּת הַצִּבּוּר בְּכָל הַשָּׁנָה הוּא בְּעֶרֶךְ הַזְּמַן שֶׁל עֲשֶׂרֶת יְמֵי תְּשׁוּבָה. אֲשֶׁר הַנָּבִיא אָמַר דִּרְשׁוּ ה' בְּהִמָּצְאוֹ כוּ'. וְעַל כֵּן כַּאֲשֶׁר עֵדָה שְׁלֵמָה שֶׁל עֲשָׂרָה יִרְאֵי ה'. יְכַוְּנוּ דַּעְתָּם לְהִתְפַּלֵּל בְּיַחַד עַל יֵצֶר הָרָע הָרוּחָנִי. הוּא עִנְיָן נַעֲלֶה מְאֹד. וְתוּכַל לִפְעֹל הַרְבֵּה:
<b>וְכֵן</b> פַּעַם אַחַת בִּהְיוֹת אַדְמוֹ"ר זצוק"ל בַּיָּמִים הַנּוֹרָאִים מִחוּץ לַמְּדִינָה. הִנֵּה בַּמִּכְתָּב אֲשֶׁר כָּתַב לְתַלְמִידָיו וּמְקֹרָבָיו. לְהָעִיר לְבָבָם עַל הַהֲכָנָה. לַעֲמֹד בַּמִּשְׁפָּט בְּיוֹם הַדִּין לִפְנֵי כִּסֵּא שׁוֹפֵט צֶדֶק. כָּתַב בְּאֶמְצַע הַמִּכְתָּב וְזֶה לְשׁוֹנוֹ הַקָּדוֹשׁ. אָכֵן מַה לַּעֲשׂוֹת לְכֹתֶל בַּרְזֶל הַמַּפְסִיק — הִיא רוּחַ הַטֻּמְאָה הַמְלַפֶּפֶת וּמְעַכֶּרֶת רוּחַ הָאָדָם כו' — אַחַת הִיא — אֲשֶׁר גַּם הַנִּסָּיוֹן יוֹרֵנוּ — הִיא לִשְׁפֹּךְ הַנֶּפֶשׁ אֶל ה' יִתְבָּרַךְ שְׁמוֹ בַּעֲשָׂרָה. אֶל מֶרְכָּז הַלָּזֶה. לָקוּב חוֹר קָטָן בְּכֹתֶל הַבַּרְזֶל הַלָּזֶה. דָּבָר קָטָן וְנִקְלֶה הוּא וּפִרְיוֹ רַב. וְכַאֲשֶׁר אָנֹכִי כָּעֵת אִישׁ נוֹדֵד מִמְּקוֹמוֹ. אֵין בְּיָדִי לְהַשִּׂיג לָזֶה עֲשָׂרָה. בְּזֹאת הִנְּנִי לְהַזְכִּיר אֶת כְּבוֹדְכֶם. וּלְזָרֶזְכֶם בָּעֵת אֲשֶׁר מָצוּי לָכֶם וְעוֹדְכֶם בְּיֶדְכֶם <small>(שַׁבָּת דַּף קנ"א)</small> לְהִתְאַסֵּף בַּעֲשָׂרָה כַּנִּזְכָּר לְעֵיל כוּ' עַד כָּאן לְשׁוֹנוֹ:
<b>וְהָעוֹלֶה</b> עַל כֹּל הוּא מַה שֶּׁזָּכָה וְזִכָּה אֶת הָרַבִּים בְּלִמּוּד הַיִּרְאָה וְהַמּוּסָר. כִּי הִנֵּה אִם כִּי כַּמָּה גְּאוֹנִים וַחֲסִידִים חִבְּרוּ סִפְרֵי יִרְאָה וּמוּסָר. לְמַעַן לִלְמֹד וְלֶהֱגוֹת בָּהֶם לְיִרְאָה אֶת ה'. וְכֵן כַּמָּה גְּאוֹנִים וַחֲסִידִים הִזְהִירוּ עַל הַלִּמּוּד בְּסִפְרֵי יִרְאָה וּמוּסָר. בְּכָל זֹאת לֹא הָיָה לְהַלִּמּוּד הַזֶּה מַהְלְכִים בֵּין הַחַיִּים. וְכִמְעַט נִשְׁכַּח זִכְרוֹ, עַד אֲשֶׁר בָּקַע כַּשַּׁחַר אוֹר יִשְׂרָאֵל וּקְדוֹשׁוֹ זצוק"ל. הוּא הֶחֱזִיר הָעֲטָרָה לְיָשְׁנָהּ. וּפִרְסֵם בָּעוֹלָם אֶת חוֹבַת לִמּוּד הַיִּרְאָה וְהַמּוּסָר. וּמִשְּׁמַיָּא זָכוּ לֵיהּ. לְזַכּוֹת בָּזֶה אֶת הָרַבִּים. וְלִפְעֹל יְשׁוּעוֹת בְּקֶרֶב הָאָרֶץ לְחַיֵּי הַנֶּפֶשׁ. וְכַמְבֹאָר בְּאֹרֶךְ בַּהַקְדָּמָה. וְכֵן בְּמַאֲמָרִי עַל דְּבַר לִמּוּד הַיִּרְאָה וְהַמּוּסָר:
<b>וְהִנֵּה</b> אַדְמוֹ"ר זצוק"ל אֶת אֲשֶׁר חָשַׁב כִּי הוּא רְצוֹן ה' יִתְבָּרַךְ שְׁמוֹ. לֹא מָנַע אוֹתוֹ שׁוּם דָּבָר. וְלֹא עָמַד לוֹ לְשָׂטָן עַל דַּרְכּוֹ. וּמַה גַּם לְזַכּוֹת אֶת הָרַבִּים. יָדוּעַ כִּי לְעֵת זִקְנוּתוֹ כִּתֵּת אֶת רַגְלָיו לָעִיר פָּארִיז. לְתַקֵּן שָׁם אֵיזֶה דָּבָר אֲשֶׁר חָשַׁב כִּי זֶה יִהְיֶה זְכוּת הָרַבִּים. וְהִתְגַּלְגֵּל שָׁם תַּחַת דֹּחַק גָּדוֹל בְּמָצוֹר וּבְמָצוֹק. יַעַן כִּי לֹא קִבֵּל שָׁם מַתָּנָה מִשּׁוּם אָדָם. רַק אֲשֶׁר נִשְׁלַח לוֹ מִמְּדִינָתֵנוּ פַּרְנָסָתוֹ הַמְצֻמְצֶמֶת. וּלְיֹקֶר הַדִּירוֹת שָׁם וּשְׁאָר צָרְכֵי הַחַיִּים. הָיָה דָּר בְּחֶדֶר אֶחָד צַר אֲשֶׁר לֹא יְאֻמַּן כִּי הוּא בְּכֹחַ אֱנוֹשִׁי לִהְיוֹת שָׁם. וְכֵן הָיָה חָסֵר לוֹ לִשְׁאָר צָרְכֵי הַחַיִּים. וְכָל זֶה סָבַל מִפְּנֵי רְצוֹן ה' יִתְבָּרַךְ שְׁמוֹ:
<b>שָׁמַעְתִּי</b> מִפִּיו הַקָּדוֹשׁ כִּי סִפֵּר לִי כִּי בִּהְיוֹתוֹ בְּפָארִיז. פַּעַם אֶחָד הֶחֱלִיק אֶת רַגְלָיו וְנָפַל מֵהַמַּדְרֵגוֹת כַּמְדֻמֶּה מִשְּׁנֵי מַכְפֵּלוֹת. וְכַאֲשֶׁר הֵרִימוּ אוֹתוֹ מֵעַל הָאָרֶץ. כִּמְעַט לֹא הָיָה בּוֹ רוּחַ. וְה' יִתְבָּרַךְ שְׁמוֹ עָשָׂה עִמּוֹ נֵס וּלְאַחַר יָמִים שָׁב לְאֵיתָנוֹ. כַּאֲשֶׁר סִפֵּר לִי הַמַּעֲשֶׂה. אָמַר לִי בְּזוֹ הַלָּשׁוֹן. אָנֹכִי לֹא נָפַל לִבִּי בְּקִרְבִּי וְלֹא פָּחַדְתִּי פַּחַד. כִּי כַּאֲשֶׁר יְשִׁיבָתִי בְּפָארִיז אֵין לִי שׁוּם נְגִיעָה עַצְמִית כִּי אִם רְצוֹן ה' יִתְבָּרַךְ שְׁמוֹ. לֹא יוּכַל פָּארִיז לְהַזִּיקֵנִי:
<b>הֵן</b> אֵלֶּה קְצוֹת דְּרָכָיו בַּקֹּדֶשׁ. כִּי מִי יוּכַל לְסַפֵּר הוֹדוֹ. וְכָל פְּעֻלַּת צַדִּיק בְּעוֹדוֹ. יִלְמְדוּ יִרְאֵי ה' דַּרְכּוֹ וְיֵלְכוּ בְּאָרְחוֹתָיו. וְלֶאֱחֹז בִּקְצֵה סַנְסִנֵּי מַעֲשָׂיו וּמִדּוֹתָיו. הַכּוֹתֵב דְּבָרָיו תַּלְמִידוֹ הַנִּרְעָשׁ וְנִפְחָד מִזִּכְרוֹן שְׁמוֹ הַקָּדוֹשׁ. 
<b>יִצְחָק </b>בְּהָרב מוהר"ש <b>בְּלַאזֶער</b>:
<b>וְזֶה</b> אֲשֶׁר כָּתַב לִי יְדִידִי וְרֵעִי הָרַב כוּ' כוּ' מהו' נַפְתָּלִי אַמְסְטֶרְדָּם נ"י מִפֹּה יְלִיד סַאלַאנְט. אֶחָד מִגְּדוֹלֵי תַּלְמִידָיו שֶׁל אַדְמוֹ"ר הַגָּאוֹן הֶחָסִיד זצוק"ל. עַל דְּבַר רַבּוֹ שֶׁל אַדְמוֹ"ר הַגָּאוֹן הֶחָסִיד קְדוֹשׁ ה' מְכֻבָּד מָרָנָא יוֹסֵף זוּנְדִיל מִסַּאלַאנְט זצוק"ל. וְזֶה לְשׁוֹן הָרַב הַגָּאוֹן הַנִּזְכָּר לְעֵיל. הִנֵּה מַה שֶּׁכָּתַב אַדְמוֹ"ר זצוק"ל בְּהַקְדָּמַת סֵפֶר תְּבוּנָה בְּשׁוּלֵי הַיְרִיעָה. וְיָצַקְתִּי מַיִם עַל יְדֵי מוֹרִי הָרַב מ' יוֹסֵף זוּנְדִיל הַיּוֹשֵׁב בִּירוּשָׁלַיִם תוב"ב. וְעַד כֹּה לֹא הִגַּעְתִי לְקַרְסֻלָּיו כוּ' עַד לְמַעַן יִשְׁמְעוּ הַבַּעֲלֵי בָּתִּים וְיֵלְכוּ בְּאָרְחוֹתָיו. הִנֵּה פֹּה עַל הַגִּלָּיוֹן קִצֵּר אַדְמוֹ"ר הַסִּפּוּר מִן מוֹרוֹ הָרַב הֶחָסִיד מוהרי"ז זצוק"ל. וּכְמוֹ שֶׁכָתַב שָׁם הֶאֱרַכְתִּי מְעַט בְּמַעֲלַת הָאָדָם הַגָּדוֹל הַלָּזֶה כוּ'. וְאַף כִּי בְּמִלִּין קְצָרִים כָּלוּל הַרְבֵּה מַעֲלוֹתָיו וְצִדְקוֹתָיו זֶהוּ בַּכְּלָל. אַךְ בִּפְרָטוּת הָיָה אַדְמוֹ"ר מַאֲרִיךְ בְּסִפּוּרֵי מַעֲשֵׂי הָאִישׁ הַזֶּה. מִמַּעֲשָׂיו וְצִדְקוֹתָיו וַחֲסִידוּתוֹ עַד לְהַפְלִיא. כִּי מַעֲשֵׂי צִדְקוֹתָיו הָיָה נִפְלָאִים מַבְהִיל כָּל שׁוֹמְעָיו:
<b>מְקוֹמוֹ</b> וְדִירָתוֹ הָיָה בְּעִירֵנוּ סַאלַאנְט. פַּעַם אַחַת מָצְאוּ אוֹתוֹ בַּלַּיְלָה שֶׁעוֹשֶׂה בְּיָדָיו מִרְצֶפֶת אֲבָנִים בִּרְחוֹב אֶחָד מְלֻכְלָךְ בְּטִיט וָרֶפֶשׁ לִכְבוֹד אִמּוֹ שֶׁהָיְתָה מְהַלֶּכֶת וְעוֹבֶרֶת שָׁם תָּמִיד לְבֵית הַמִּדְרָשׁ. כֵּן פַּעַם אַחַת מָצְאוּ אוֹתוֹ עוֹמֵד אֵצֶל הַדֶּלֶת קָטָן שֶׁבֶּחָצֵר שֶׁלּוֹ. וּבְיָדוֹ פַּטִּישׁ וּמַסְמְרִים וּמַכֶּה בַּפַּטִּישׁ בַּמַּסְמֵרִים בִּזְרִיזוּת. וְנוֹדַע אַחַר כָּךְ טַעַם הָעֵסֶק. מִפְּנֵי שֶׁנִּתְקַלְקֵל הַמַּנְעוּל וְהָיָה נִסְגָּר מֵאֵלָיו. עַד שֶׁהָעֲנִיִּים הַמַּחֲזִירִים עַל הַפְּתָחִים. לֹא יוּכְלוּ לִפְתֹּחַ הַדֶּלֶת. וְהוּא נֶגֶד הַגְּמָרָא בְּבָבָא בַּתְרָא דַּף ז' לְמֵימְרָא דְּבֵית שַׁעַר מַעֲלִיּוּתָא הִיא וְכוּ'. הָא דְּאִית לֵיהּ פּוֹתְחַת כוּ':
<b>כֵּן</b> סִפְּרוּ מִמֶּנּוּ הַרְבֵּה מִלֵּי דַּחֲסִידוּתָא כַּיּוֹצֵא בְּאֵלּוּ עַד לְהַפְלִיא. וּכְמוֹ גֹּדֶל גְּבוּרוֹת צִדְקוֹתָיו וּפְרִישׁוּתוֹ וְהָאַהֲבָה וְהַיִּרְאָה שֶׁהָיָה בּוֹעֵר בְּקִרְבּוֹ בִּפְנִימִיּוּת. כֵּן הָיָה גֹּדֶל עֲמָלוֹ לִהְיוֹת הַצְנֵעַ לֶכֶת לְבַל יַכִּירוּ בּוֹ מְאוּמָה בְּחִיצוֹנִיּוּת. עַד כִּי אַנְשֵׁי הָעוֹלָם שֶׁלֹּא הָיוּ מַכִּירִין אוֹתוֹ. לְמַרְאֵה עֵינֵיהֶם שָׁפְטוּ אוֹתוֹ לְאִישׁ פָּשׁוּט:
<b>כִּי</b> לֹא הָיָה נֶהֱנֶה מִן הַתּוֹרָה. לְקַבֵּל מִן הָעוֹלָם כַּנָּהוּג. רַק נִתְפַּרְנֵס מִיגִיעַ כַּפָּיו. וְחַי בְּדַחֲקוּת. וְלֹא הָיָה לוֹ פַּרְנָסָה קְבוּעָה. רַק פַּעַם הֶחֱזִיק תַּלְמִיד. וּפַעַם הִתְעַסֵּק בְּאֵיזֶה מִסְחָר. לָעִיר מֶעמְל בִּפְרַיְיסִין הַסְּמוּכָה. וּבְאֶמְצַע הָיָה נוֹסֵעַ לִלְמֹד בִּפְרִישׁוּת עַל מֶשֶׁךְ שָׁנָה. פַּעַם אֶחָד נָסַע לִלְמֹד בִּפְרִישׁוּת בָּעִיר מִיר. וְלָמַד שָׁם תּוֹרָה שָׁנָה תְּמִימָה. וְלָמַד תּוֹרָה מִתּוֹךְ הַדְּחָק בְּהוֹצָאָה שְׁנֵי זְהוּבִים לְכָל שָׁבוּעַ:
<b>כֵּן</b> סִפְּרוּ מִגֹּדֶל עִנְוְתָנוּתוֹ עַד שֶׁהָיָה מַפְלִיא וּמַבְהִיל כָּל שׁוֹמְעָיו. כַּאֲשֶׁר נָסַע בַּחֲזָרָה מֵעִיר מִיר לָשׁוּב לְבֵיתוֹ וּלְעִירוֹ סַאלַאנְט, נִזְדַּמֵּן לוֹ לִנְסֹעַ יַחַד בַעֲגָלָה עִם אֲנָשִׁים סוֹחֲרִים שֶׁנָּסְעוּ לָעִיר מֶעמֶעל לְרַגְלֵי מִסְחָרָם, אֲשֶׁר לֹא יָדְעוּ וְלֹא הִכִּירוּ אוֹתוֹ, וּלְמַרְאֵה עֵינֵיהֶם הֶחֱזִיקוּ אוֹתוֹ לְאִישׁ פָּשׁוּט עָנִי הֶדְיוֹט. הָאֲנָשִׁים הַסּוֹחֲרִים לֹא הָיוּ מֵאַנְשֵׁי הַיִּרְאָה, וְכָל הַדֶּרֶךְ לָעֲגוּ עָלָיו וְהִרְבּוּ עָלָיו דִּבְרֵי שְׂחוֹק וְלָצוֹן, וַיְהִי בַּדֶּרֶךְ בַּמָּלוֹן, הֶחָסִיד הַנִּזְכָּר לְעֵיל שָׁכַב לִישֹׁן עַל אֵיזֶה סַפְסָל כְּדֶרֶךְ הָעֲנִיִּים הַפְּחוּתִים, הַסּוֹחֲרִים הַנִּזְכָּרִים לְעֵיל כְּטוֹב לִבָּם הִתְלַחֲשׁוּ יַחַד, הִנֵּה הֶעָנִי הַפָּחוּת הַזֶּה יָשֵׁן, נַגִּיעַ נֵר דָּלוּק אֶל זְקָנוֹ לִשְׂרֹף מְעַט שְׂעַר זְקָנוֹ וְכֵן עָשׂוּ, וְכַאֲשֶׁר הִרְגִּישׁ הֶחָסִיד הַזֶּה בְּתוֹךְ שְׁנָתוֹ, פִּתְאוֹם שָׁמְעוּ קוֹל דִּבּוּר יוֹצֵא מִפִּיו לֵאמֹר "עוֹד מְעַט" כִּי נִתְעוֹרֵר בְּקִרְבּוֹ הַשִּׂמְחָה מִן הַבִּזָּיוֹן הַגָּדוֹל הַזֶּה שֶׁמְּקַבֵּל מֵהֶם, כִּמְעַט קַט חָרְדוּ וְנִבְהֲלוּ, אָכֵן בְּכָל זֹאת לֹא שָׂמוּ אֶל לִבָּם וְכָל הַדֶּרֶךְ שָׂחֲקוּ וְלָעֲגוּ מִמֶּנּוּ בְּאֵין מַעֲצוֹר לְרוּחָם. הָאֲנָשִׁים הַסּוֹחֲרִים בָּאוּ לָעִיר מֶעמֶעל וְנִתְיַשְּׁבוּ שָׁם לְרַגְלֵי מִסְחָרָם:
<b>וְהֶחָסִיד</b> מהרי"ז הַנִּזְכָּר לְעֵיל שָׁב לְעִירוֹ, וְהִתְחִיל אָז לַעֲסֹק בְּאֵיזֶה מִסְחוּר, וּבְהֶמְשֵׁךְ הַיָּמִים נִקְרָה גַּם כֵּן לָעִיר מֶעמֶעל, פַּעַם אֶחָד פָּגְעוּ הָאֲנָשִׁים הַסּוֹחֲרִים בַּשּׁוּק אֶת הֶחָסִיד הַנִּזְכָּר לְעֵיל, וְהִנֵּה הוּא מְדַבֵּר וּמַמְתִּיק סוֹד עִם אִישׁ אֶחָד גָּדוֹל וְנִכְבָּד מְאֹד, וַיִּתְמְהוּ הָאֲנָשִׁים אִישׁ אֶל רֵעֵהוּ. וְכַאֲשֶׁר חָקְרוּ אַחֲרָיו נוֹדַע לָהֶם כִּי זֶהוּ הַגָּאוֹן הֶחָסִיד מהרי"ז קְדוֹשׁ ד' מְכֻבָּד, וּבָאוּ וְנִשְׁתַּטְּחוּ לְפָנָיו וּבִקְּשׁוּ מִמֶּנּוּ שֶׁיִּמְחֹל לָהֶם עַל אֲשֶׁר עָשׂוּ לוֹ בְּדֶרֶךְ נְסִיעָתוֹ עִמָּהֶם, וְנֶעְתַּר לָהֶם וּמָחַל לָהֶם אַךְ בִּתְנַאי שֶׁיְּקַבְּלוּ עַל עַצְמָם, שֶׁלֹּא לִלְעֹג וּלְהִתְלוֹצֵץ מִשּׁוּם אָדָם כָּל יְמֵי חַיֵּיהֶם, וְכֵן הָיָה נוֹהֵג תָּמִיד לִבְרֹחַ מִן הַכָּבוֹד עַד קָצֶה הָאַחֲרוֹן וְיֵשׁ עוֹד סִפּוּרִים מִמִּדַּת הָעֲנָוָה שֶׁלּוֹ תִּקְצַר הַגִּלָּיוֹן מֵהָכִיל:
<b>כֵּן</b> עָמַל וְיָגַע בְּמִדַּת הַבִּטָּחוֹן, וְסִפְּרוּ מִמֶּנּוּ מַעֲשִׂים נוֹרָאִים וְנִפְלָאִים מִמִּדַּת בִּטָּחוֹן שֶׁהָיָה מִשְׁתַּמֵּשׁ בּוֹ וְהִשִּׂיג דְּבָרִים אַף לְמַעְלָה מִן הַטֶּבַע שֶׁהָיָה מַבְהִיל כָּל שׁוֹמְעָיו, כָּאֵלֶּה וְכָאֵלֶּה סִפְּרוּ מִמֶּנּוּ גְּדוֹלוֹת וְנִפְלָאוֹת תֹּקֶף זְהִירוּתוֹ וְעֹצֶם חֲסִידוּתוֹ, וְכֵן אַדְמוֹ"ר זצוק"ל הָיָה מְסַפֵּר מִמֶּנּוּ גַּם פְּרָטֵי מַעֲשָׂיו. אֵיךְ הָיָה בְּדִקְדּוּק עָצוּם וּבְהַשְׁקָפָה גְּדוֹלָה וְדִבְרֵי חֲסִידוּת אֲשֶׁר אֵין עוֹלֶה עַל לֵב בְּנֵי אָדָם, דֶּרֶךְ מָשָׁל פַּעַם אֶחָד הָיָה מְדַבֵּר עִם אֲנָשִׁים בִּימֵי חֲנֻכָּה, וּבְתוֹךְ הַדְּבָרִים הִזְכִּירוּ בְּסִפּוּרָם דָּבָר אֶחָד שֶׁל צַעַר, וְאָמַר לָהֶם הַס! כִּי אֵין לְהַזְכִּיר דָּבָר שֶׁל צַעַר בְּיָמִים אֵלּוּ, כֵּיוָן שֶׁחֲכָמֵינוּ זַ"ל אָסְרוּ יְמֵי חֲנֻכָּה בְּהֶסְפֵּד. וְכֵן בְּכָל דָּבָר וְדָבָר וּכְמוֹ שֶׁכָּתַב בְּסֵפֶר מְסִלַּת יְשָׁרִים שֶׁזֶּהוּ עִקַּר הַחֲסִידוּת שֶׁתֵּאֲרוּהוּ חֲכָמֵינוּ זַ"ל עוֹשֶׂה נַחַת רוּחַ לְיוֹצְרוֹ לְהָבִין דָּבָר מִדָּבָר לַעֲשׂוֹת רְצוֹן קוֹנוֹ:
<b>פַּעַם</b> אֶחָד הָלַךְ לוֹ בִּמְקוֹם גִּנּוֹת וְשָׂדוֹת שֶׁל יִשְׂרָאֵל. וּבְעָבְרוֹ לִפְנֵי הַשָּׂדוֹת וְהַגִּנּוֹת הִתְבּוֹנְנוּ בּוֹ שֶׁהִנִּיחַ אֶצְבָּעוֹ עַל חָטְמוֹ וְדָחַק אוֹתוֹ הַרְבֵּה. וְתָמְהוּ עַל זֶה. אַחַר כָּךְ נוֹדַע לָהֶם טַעַם הַדָּבָר. מִפְּנֵי שֶׁדַּרְכּוֹ הָיָה בְּכָל לִמּוּד לְחַפֵּשׂ יְדִיעַת הַמַּעֲשֶׂה וּכְמוֹ שֶׁכָּתַב בִּתְבוּנָה שָׁם בַּהַקְדָּמָה. וְהִנֵּה חֲכָמֵינוּ זַ"ל אָמְרוּ בְּרֵישׁ בָּבָא בַּתְרָא אָסוּר לְאָדָם לַעֲמֹד בִּשְׂדֵה חֲבֵרוֹ בְּשָׁעָה שֶׁהִיא עוֹמֶדֶת בְּקַמּוֹתֶיהָ. וּפֵרֵשׁ רַשִׁ"י אָסוּר כוּ' שֶׁלֹּא יַזִּיקֶנּוּ בְּעַיִן רָעָה עַיֵּן שָׁם. וְיַעַן כִּי לִפְעָמִים אִי אֶפְשָׁר לְהִזָּהֵר מִבְּלִי לְהִסְתַּכֵּל כְּרֶגַע. וְהִנֵּה בִּבְרָכוֹת דַּף נ"ה אָמְרוּ שָׁם הַאי מַאן דְּעַיִל לְמָתָא כוּ' וְאִי דְּחִיל מֵעֵינָא בִּישָׁא דִּילֵיהּ. לֶיחָזֵי אַטַּרְפָא דִּנְחִירָא דִּשְׂמָאלֵיהּ עַיֵּן שָׁם. לְכָךְ עָשָׂה עַל כָּל פָּנִים תַּקָּנָה זוֹ:
<b>גַּם</b> מִזֶּה לֹא הִנִּיחַ יָדוֹ לְקַיֵּם עֲשֵׂה לְךָ רַב וּקְנֵה לְךָ חָבֵר. כַּיָּדוּעַ הָיָה תַּלְמִיד מֻבְהָק שֶׁל הַגָּאוֹן הַגָּדוֹל הֶחָסִיד רֹאשׁ כָּל בְּנֵי הַגּוֹלָה מוהר"ח זצוק"ל מִוָּאלָאזִין וְהָיָה נוֹסֵעַ אֵלָיו תָּמִיד וְקִבֵּל מִמֶּנּוּ דַּרְכּוֹ בַּקֹּדֶשׁ. וְאַחֲרֵי שֶׁנִּסְתַּלֵּק הַגָּאוֹן הֶחָסִיד מוהר"ח זצוק"ל לְגִנְזֵי מְרוֹמִים וְנִשְׁמַע אָז מִגֹּדֶל חֲסִידוּתוֹ שֶׁל הַגָּאוֹן הַגָּדוֹל רֹאשׁ כָּל בְּנֵי הַגּוֹלָה מוהר"ע אֵיגֶר זצוק"ל. כִּתֵּת הֶחָסִיד מהרי"ז אֶת רַגְלָיו לָעִיר פּוֹזְנָא. לְהִתְבּוֹנֵן עַל דַּרְכֵי צִדְקָתוֹ וַחֲסִידוּתוֹ שֶׁל הַגָּאוֹן הֶחָסִיד הַנִּזְכָּר לְעֵיל וְיָשַׁב שָׁם זְמַן מָה:
<b>הִנֵּה</b> הֶאֱרַכְתִּי בְּסִפּוּר הֶחָסִיד מִפְּנֵי שְׁנֵי דְּבָרִים. הָאֶחָד אֲשֶׁר כָּתַב בִּתְבוּנָה שָׁם. לְמַעַן יִשְׁמְעוּ הָעוֹלָם מַעֲשֵׂי הָאִישׁ הַזֶּה אֲשֶׁר הָיָה בְּדוֹרֵנוּ וְיֵלְכוּ בְּאָרְחוֹתָיו. וְהַשֵּׁנִי לְמַעַן יֵדְעוּ הָעוֹלָם אֶת מַעֲלַת לִמּוּד הַמּוּסָרִי. וְכָל תֹּקֶף גְּבוּרָתָהּ מַה הִיא עוֹשָׂה. כִּי הִנֵּה דָּבָר בָּרוּר הוּא. שֶׁכָּל תֹּקֶף צִדְקָתוֹ וַחֲסִידוּתוֹ שֶׁל הָאִישׁ הָרָם הַזֶּה. הָיָה רַק לִמּוּד הַמּוּסָרִי שֶׁהָיָה מִשְׁתַּמֵּשׁ וְעָמֵל בַּחָכְמָה מִלִּמּוּד הַזֶּה. לַחֲזֹר כַּמָּה וְכַמָּה פְּעָמִים. אֵיזֶה פָּסוּק אוֹ אֵיזֶה מַאֲמָר שֶׁל אַגָּדַת חֲכָמֵינוּ זַ"ל בְּהִתְבּוֹנְנוּת רַב כַּאֲשֶׁר סִפֵּר אַדְמוֹ"ר זצוק"ל מִמֶּנּוּ:
<b>אָנֹכִי</b> הַכּוֹתֵב זוֹכֵר אֲנִי בִּימֵי בַּחֲרוּתִי בָּעִיר סַאלַאנְט. אַחֲרֵי נְסִיעַת הֶחָסִיד מוהרי"ז הַנִּזְכָּר לְעֵיל לְעִיר הַקֹּדֶשׁ. וְרָאִיתִי בְּעֵינַי כַּמָּה נְיָרוֹת מִכְּתַב יָדוֹ הַטָּהוֹר. אֲשֶׁר שָׁם יְסֻפַּר הַשְּׁאֵלוֹת שֶׁשָּׁאַל מֵרַבּוֹ הַגָּאוֹן הֶחָסִיד מוהר"ח זצוק"ל מִוּוֹאלָאזִין. גַּם סִפּוּרֵי מַעֲשִׂים נִפְלָאִים מִן רַבּוֹ הַגָּאוֹן הֶחָסִיד הַנִּזְכָּר לְעֵיל. וְרָאִיתִי שָׁם אֲשֶׁר שָׁאַל מֵרַבּוֹ הַגָּאוֹן הֶחָסִיד הַנִּזְכָּר לְעֵיל בְּעֵת פְּרִידָתוֹ מִוּוֹאלָאזִין. אֵיזֶה סִפְרֵי מוּסָר טוֹב לַעֲסֹק. וְהֵשִׁיב לוֹ בָּזֶה הַלָּשׁוֹן "כָּל סִפְרֵי מוּסָר טוֹב לִלְמֹד. אַךְ סֵפֶר מְסִלַּת יְשָׁרִים הוּא יִהְיֶה מְנַהֲלֶךָ":
<b>עַתָּה</b> נַחֲזֹר לִכְבוֹד קְדֻשַּׁת אַדְמוֹ"ר זצוק"ל. הִנֵּה כַּאֲשֶׁר הָיָה בִּימֵי חֶלְדוֹ בְּתֹקֶף גְּדֻלָּתוֹ וּגְאוֹנוּתוֹ. הִתְחִיל לִצֹּק מַיִם עַל יְדֵי רַבּוֹ הֶחָסִיד ר"ז זצוק"ל. וְרַק מִמֶּנּוּ קִבֵּל אֶת הַחָכְמָה וְהַלִּמּוד הַגָּדוֹל הַלָּזֶה הוּא לִמּוּד הַמּוּסָרִי. לִלְמֹד וְלַחֲזֹר הַרְבֵּה מַאַמְרֵי חֲכָמֵינוּ זַ"ל וְסִפְרֵי מוּסָר בְּהִתְבּוֹנְנוּת רַב. וְהָיָה מְשַׁמֵּשׁ אוֹתוֹ וְקִבֵּל אוֹתוֹ עָלָיו לְרַב מֻבְהָק. וְהָיָה אוֹמֵר כִּי הֵקִים אוֹתוֹ עַל רַגְלָיו בַּעֲבוֹדַת ה' וְדֶרֶךְ הַקֹּדֶשׁ. וְכַאֲשֶׁר נָסַע רַבּוֹ הֶחָסִיד לְעִיר הַקֹּדֶשׁ. נָסַע אַדְמוֹ"ר לְלַוֹּתוֹ ג' פַּרְסָאוֹת כְּדִין לְוָיָה לְרַבּוֹ מֻבְהָק:
<b>וְהִנֵּה</b> אַדְמוֹ"ר זצוק"ל סִפֵּר לָנוּ כִּי כַּאֲשֶׁר שָׁמַע אֶת הַקּוֹל יוֹצֵא מֵרַבּוֹ צִוּוּי לִמּוּד הַמּוּסָרִי. הִנֵּה כְּאֵשׁ בּוֹעֵר יָרְדָה תּוֹךְ חַדְרֵי לִבּוֹ. וְהֵחֵל לַעֲסֹק גַּם בַּלִּמּוּד הַזֶּה. וְעָלֵינוּ לְהִתְבּוֹנֵן מַה פְּרִי עָשָׂה לִמּוּד הַמּוּסָרִי בָּאִישׁ הֶחָסִיד אַדְמוֹ"ר זַ"ל. אֲשֶׁר הָיָה לְאוֹר עוֹלָם שְׁמוֹ יָצָא בַּמְּדִינוֹת. כֻּלָּנוּ בְּעֵינֵינוּ רָאִינוּ אֶת תֹּקֶף גְּבוּרַת צִדְקָתוֹ וַחֲסִידוּתוֹ. טֹהַר לִבּוֹ וּקְדֻשָּׁתוֹ. הֵן בְּמַעֲשָׂיו הַנּוֹרָאִים אֲשֶׁר לֹא הִסִּיחַ דַּעְתּוֹ מִן עֲבוֹדַת ה' אַף בְּעֵת דִּבּוּרוֹ עִם הַבְּרִיּוֹת. הֵן בְּמִדּוֹתָיו הַטּוֹבוֹת כִּמְעַט לְמַעְלָה מִן הַטֶּבַע. כְּמוֹ שִׂנְאַת הַבֶּצַע וְהַכָּבוֹד וְכֵן בְּמִדַּת הַחֶסֶד וַהֲטָבַת הַבְּרִיּוֹת. וְכֵן בְּכָל הַמִּדּוֹת הַטּוֹבוֹת עֲנָוָה סַבְלָנוּת וְכַיּוֹצֵא בָּהֶם. וְכָל צִדְקוֹתָיו וּמַעֲשֵׂי תָּקְפּוֹ בְּמַעֲשִׂים וּבְמִדּוֹת הַסִּבָּה לָזֶה הָיָה רַק לִמּוּד הַמּוּסָרִי הַלָּזֶה. וּמִזֶּה יִתְבּוֹנְנוּ הַדּוֹר בִּינָה לְהִדָּבֵק בַּחָכְמָה הַזּוֹ שֶׁל לִמּוּד הַמּוּסָר עַד כָּאן לְשׁוֹן הָרַב מהו' נַפְתָּלִי אַמְשְׂטֶרְדָּם נ"י:
<b>וְהִנֵּה</b> עַל דְּבַר מַה שֶּׁכָּתַב הָרַב מוהר"נ הַנִּזְכָּר לְעֵיל. כִּי הֶחָסִיד רַבּוֹ שֶׁל אַדְמוֹ"ר לֹא הָיָה נִכָּר עָלָיו בְּחִיצוֹנִיּוּתוֹ כִּי הוּא מֵאַנְשֵׁי הַמַּעֲלָה. הִנֵּה בְּיַלְדוּתִי שָׁמַעְתִּי מִפִּי הָרַב הַמְפֻרְסָם בָּעוֹלָם מוה' גֵּרְשׁוֹן אַמְשְׂטֶרְדָּם זצ"ל מִוִּילְנָא. כִּי הוּא לֹא הִכִּיר אֶת הֶחָסִיד הַנִּזְכָּר לְעֵיל. אַךְ פַּעַם אַחַת נִקְרָה הֶחָסִיד הַנִּזְכָּר לְעֵיל לָעִיר וִילְנָא. וְהֵבִיא מִכְתָּב מֵאֶחָד מִסַּאלַאנְט לְהָרַב מוהר"ג הַנִּזְכָּר לְעֵיל. וְעָמַד אֵצֶל הַפֶּתַח וְהוֹשִׁיט לוֹ הַמִּכְתָּב. הָרַב מוהר"ג הַנִּזְכָּר לְעֵיל חָשַׁב אוֹתוֹ לְאִישׁ פָּשׁוּט. כְּמוֹ אֶחָד מֵהָעֶגְלוֹנִים וְכַדּוֹמֶה. וְרָצָה לְהֵהָנוֹתוֹ בְּעַד טִרְחָתוֹ. קָרָא אוֹתוֹ הַחַדְרָה. וְהוֹשִׁיט לוֹ כּוֹס שֶׁל יַיִן שָׂרָף וּבִקֵּשׁ אוֹתוֹ לִשְׁתּוֹת. מוּבָן מֵאֵלָיו כִּי הֶחָסִיד לֹא סֵרַב בַּדָּבָר. כִּי כָּל מַה שֶּׁאוֹמֵר לְךָ בַּעַל הַבַּיִת עֲשֵׂה וְשָׁתַה מְעַט יַיִן שָׂרָף. אַחַר כָּךְ אָמַר לוֹ הָרַב מוהר"ג הֲלֹא אַתֶּם הִנְכֶם מֵעִיר סַאלַאנְט. מַה שְּׁלוֹם הֶחָסִיד ר' זוּנְדִיל. וְעָנָה אוֹתוֹ מַה שֶּׁעָנָה. אַחַר כָּךְ הִתְחִיל הָרַב מוהר"ג הַנִּזְכָּר לְעֵיל לְהַרְחִיב עִמּוֹ הַדִּבּוּר אוֹדוֹת הֶחָסִיד הַנִּזְכָּר לְעֵיל. וְהִתְחִיל לְגַמְגֵּם בִּתְשׁוּבָתוֹ לְמַעֵט אֶת מַעֲלָתוֹ. מִתּוֹךְ הַדְּבָרִים עָלָה בִּלְבָבוֹ. אוּלַי זֶהוּ הֶחָסִיד. כַּאֲשֶׁר לְמִשְׁמַע אֹזֶן שָׁמַע. כִּי אֵין נִכָּר עָלָיו כְּלָל. אָמַר לוֹ הָרַב מוהר"ג. תַּגִּידוּ לִי הָאֱמֶת מַה שִּׁמְכֶם. אָמַר לוֹ שְׁמִי זוּנְדָא. אָמַר לוֹ הָרַב מוהר"ג. ה' רְצוֹן יְרֵאָיו יַעֲשֶׂה. אֲשֶׁר לֹא יִהְיֶה נִכָּר עֲלֵיכֶם כְּלָל:

כוכבי אור



Chapter 1

מַאֲמָרִים שׁוֹנִים בְּיִרְאַת ה' וְדַרְכֵי הַתְּשׁוּבָה
<small>הֵן יִרְאַת ה' הִיא חָכְמָה <small>(אִיּוֹב כ"ח)</small></small>
<b>בְּרָכוֹת</b> דַּף כ"ח. תָּנוּ רַבָּנָן כְּשֶׁחָלָה רַבִּי יוֹחָנָן בֶּן זַכַּאי נִכְנְסוּ תַּלְמִידָיו לְבַקְּרוֹ. כֵּיוָן שֶׁרָאָה אוֹתָם הִתְחִיל לִבְכּוֹת אָמְרוּ לוֹ תַּלְמִידָיו נֵר יִשְׂרָאֵל כו' מִפְּנֵי מָה אַתָּה בּוֹכֶה. אָמַר לָהֶם אִלּוּ לִפְנֵי מֶלֶךְ בָּשָׂר וָדָם הָיוּ מוֹלִיכִין אוֹתִי כו' שֶׁאִם כּוֹעֵס עָלַי כוּ' אַף עַל פִּי כֵן הָיִיתִי בּוֹכֶה. וְעַכְשָׁו שֶׁמּוֹלִיכִים אוֹתִי לִפְנֵי מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא שֶׁאִם כּוֹעֵס עָלַי כוּ'. וְלֹא עוֹד אֶלָּא שֶׁיֵשׁ לְפָנַי שְׁנֵי דְּרָכִים. אַחַת שֶׁל גַּן עֵדֶן וְאַחַת שֶׁל גֵּיהִנֹּם. וְאֵינִי יוֹדֵעַ בְּאֵיזוֹ מוֹלִיכִים אוֹתִי וְלֹא אֶבְכֶּה עַיֵּן שָׁם. וְהִנֵּה מַה שֶּׁאָמַר וְלֹא עוֹד כוּ' הוּא מְשֻׁלָּל הֲבָנָה. כִּי מַה לּוֹ לְהַזְכִּיר מִדֶּרֶךְ גַּן עֵדֶן:
<b>הֵן</b> מְנוּיָה וּגְמוּרָה בְּסוֹד כָּל יִשְׁרֵי לֵב. לְמִשְׁפָּט אֱמֶת וְקַיָּם. כִּי פֹּעַל אָדָם יְשֻׁלַּם לוֹ. לְהַעֲנִישׁ קָשֶׁה לְעוֹשֵׂי עָוֶל. וְלָתֵת גְּמוּל לְפוֹעֲלֵי טוֹב. גַּם כָּל הַמֶּמְשָׁלוֹת יֵשׁ לָהֶם חֻקִּים וּמִשְׁפָּטִים סִדְרֵי עֳנָשִׁים. נֶגֶד כָּל פּוֹרֵעַ חֹק וּמוּסָר. וְכֵן חֶלְקֵי גְּמוּל בְּעַד כָּל מִפְעָל טוֹב וְיָשָׁר. אָמְנָם הִנֵּה מוּבָן מֵאֵלָיו. כִּי שָׂכָר וָעֹנֶשׁ בְּמַעֲשֶׂה אַחַת. הַיְנוּ כִּי יְקַבֵּל שָׂכָר בַּעֲשׂוֹתוֹ הַדָּבָר. וְכֵן עֹנֶשׁ אִם יִמָּנַע מִלַּעֲשׂוֹת. כִּמְעַט הוּא דָּבָר נִמְנָע כִּי עִנְיַן שָׂכָר יִתְיַחֵס רַק בְּעַד עֲשׂוֹתוֹ אֵיזֶה מִפְעָל שֶׁאֵין חוֹבָה עָלָיו. וּמִשְׁפַּט עֹנֶשׁ הוּא בְּעַד אֲשֶׁר יִמָּנַע לְמַלְּאוֹת חוֹבָתוֹ. כִּי עַל כָּרְחָךְ אֵין תִּקְוַת גְּמוּל לְמִי אֲשֶׁר יְמַלֵּא תְּעוּדַת חוֹבָתוֹ. אוֹ יִמָּנַע מִלַּעֲשׂוֹת עָוֶל. וְאֵין עֹנֶשׁ לְמִי אֲשֶׁר יִמָּנַע מִלַּעֲשׂוֹת מִפְעָל טוֹב:
<b>אָכֵן</b> לֹא כֵן מִשְׁפְּטֵי ה' הַיְשָׁרִים עִם בְּרִיּוֹתָיו. אֲשֶׁר כָּל דְּרָכָיו מִשְׁפָּט עֹנֶשׁ אוֹ שָׂכָר. כִּי אֱלֹקִים שׁוֹפֵט הוּא לָתֵת לְאִישׁ כִּדְרָכָיו וְכִפְרִי מַעֲלָלָיו. לְעוֹבְרֵי רְצוֹנוֹ יִתְבָּרַךְ שְׁמוֹ נָכוֹנוּ לָהֶם שְׁפָטִים רַבִּים רָעִים וְנוֹרָאִים. וּלְעוֹשֵׂי רְצוֹנוֹ יִתְבָּרַךְ שְׁמוֹ מְעֻתָּד לָהֶם שָׂכָר גָּדוֹל מְאֹד:
<b>וְלָזֹאת</b> הִנֵּה יֵשׁ הֶבְדֵּל. בֵּין מִי שֶׁצָּרִיךְ לִיתֵּן דִּין וְחֶשְׁבּוֹן עַל מַעֲשָׂיו לִפְנֵי מֶלֶךְ בָּשָׂר וָדָם. אִם עָבַד אֶת עֲבוֹדָתוֹ בֶּאֱמוּנָה. וּבֵין מַה שֶּׁעָתִיד כָּל אָדָם לִיתֵּן דִּין וְחֶשְׁבּוֹן עַל מַעֲשָׂיו. לִפְנֵי מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. כִּי הַמִּשְׁפָּט לִפְנֵי מֶלֶךְ בָּשָׂר וָדָם. הִנֵּה הַזְּכוּת אוֹ הַחוֹבָה תִּגְבַּל רַק עִם דַּרְכֵי הָעֹנֶשׁ. כִּי אִם יִזְכֶּה בְּמִשְׁפָּטוֹ יִהְיֶה נָקִי מֵעֹנֶשׁ. וְאִם יִתְחַיֵּב בַּדִּין עָנֹשׁ יֵעָנֵשׁ. אוּלָם לֹא אִבֵּד שׁוּם שָׂכָר. כִּי גַּם אִם יִצְדַּק בְּהִשָּׁפְטוֹ. אֵין לוֹ תִּקְוַת קַבָּלַת שָׂכָר. זוּלַת שְׁלִילַת הָעֹנֶשׁ. אוּלָם לֹא כֵן מִשְׁפַּט הָאָדָם הַדִּין וְהַחֶשְׁבּוֹן עַל מַעֲשָׂיו. אֲשֶׁר עָתִיד לִיתֵּן לִפְנֵי מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. כִּי הֶבְדֵּל בֵּין הַזְּכוּת וְהַחוֹבָה. הוּא בֵּין עֹנֶשׁ אָיֹם וְנוֹרָא. לְבֵין שָׂכָר גָּדוֹל מְאֹד. כִּי אִם יִזְכֶּה בַּדִּין. יִתְעַנֵּג בְּנֹעַם ה' עִם נַפְשׁוֹת הַצַּדִּיקִים בְּגַן עֵדֶן. וְאִם יִתְחַיֵּב בַּדִּין יוֹלִיכוּהוּ עִם פּוֹעֲלֵי עָו‍ֹן לְגֵיהִנֹּם. נִמְצָא כִּי מִלְּבַד הָעֹנֶשׁ הַמַּר. הֲלֹא אִבֵּד גַּם הַשָּׂכָר הַגָּדוֹל. אֲשֶׁר הָיָה מוּכָן לְפָנָיו אִם הָיָה זוֹכֶה בַּדִּין:
<b>הוּא</b> מַה שֶּׁאָמַר רַבִּי יוֹחָנָן בֶּן זַכַּאי. וְלֹא עוֹד אֶלָּא שֶׁיֵּשׁ לְפָנַי שְׁנֵי דְּרָכִים אַחַת שֶׁל גַּן עֵדֶן וְאַחַת שֶׁל גֵּיהִנֹּם וְאֵינִי יוֹדֵעַ כוּ'. הַיְנוּ כִּי מִי שֶׁמּוֹלִיכִים אוֹתוֹ לִפְנֵי מֶלֶךְ בָּשָׂר וָדָם. לָתֵת דִּין וְחֶשְׁבּוֹן עַל מַעֲשָׂיו. יֵשׁ לְפָנָיו רַק דֶּרֶךְ אֶחָד. אוֹ עֹנֶשׁ אוֹ שְׁלִילַת הָעֹנֶשׁ. אֲבָל לֹא שׁוּם תִּקְוַת קַבָּלַת שָׂכָר. אוּלָם כְּשֶׁמּוֹלִיכִים אוֹתוֹ לִפְנֵי מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. הֲלֹא יֵשׁ לְפָנָיו שְׁנֵי דְּרָכִים. אַחַת שֶׁל גַּן עֵדֶן וְאַחַת שֶׁל גֵּיהִנֹּם. וְאִם יִתְחַיֵּב בַּדִּין וְיוֹלִיכוּהוּ לְגֵיהִנֹּם. הֲלֹא לֹא יִתְעַנֵּג אָז בְּנֹעַם ה' בְּגַן עֵדֶן. נִמְצָא כִּי עָנְשׁוֹ הוּא בְּכִפְלַיִם:
<b>וּמַה</b> שֶׁאָמַר רַבִּי יוֹחָנָן בֶּן זַכַּאי. וְאֵינִי יוֹדֵעַ בְּאֵיזֶה דֶּרֶךְ מוֹלִיכִים אוֹתִי. הִנֵּה יְעוֹרֵר בָּזֶה עוֹד מוּסָר נִפְלָא. כִּי הִנֵּה לִכְאוֹרָה יִפָּלֵא. מַדּוּעַ חָרַד רַבִּי יוֹחָנָן בֶּן זַכַּאי אֶת כָּל הַחֲרָדָה הַזֹּאת. כִּי הֲלֹא אַף אִם יֵשׁ בְּיָדוֹ אֵיזֶה חֵטְא וְעָו‍ֹן. הִנֵּה שַׁעֲרֵי תְּשׁוּבָה לֹא נִנְעֲלוּ. וְלֹא יִבָּצֵר מִמֶּנּוּ לַעֲשׂוֹת תְּשׁוּבָה וְנִסְלַח לוֹ. אוּלָם הִנֵּה יָדוּעַ כִּי כָּל הַקְּדוֹשִׁים חֲכָמֵינוּ זַ"ל. קִיְּמוּ כָּל הַתּוֹרָה כֻּלָּהּ. וְלֹא בָּא לְיָדָם שׁוּם חֵטְא וְעָו‍ֹן מֵעוֹלָם. וְכַמָּה הִפְלִיגוּ חֲכָמֵינוּ זַ"ל בָּבָא בַּתְרָא דַּף קלד. בְּמַעֲלָתוֹ שֶׁל רַבִּי יוֹחָנָן בֶּן זַכַּאי שֶׁלֹּא הִנִּיחַ מִקְרָא מִשְׁנָה כוּ' עַיֵּן שָׁם. וּבֶאֱמֶת לֹא הִרְגִּישׁ בְּנַפְשׁוֹ שׁוּם חֵטְא וְעָו‍ֹן כְּלָל:
<b>אוּלָם</b> אֶת אֲשֶׁר סָמַר מִפַּחַד בְּשָׂרוֹ הוּא רַק מִפְּנֵי עֹמֶק הַדִּין. וּכְמַאֲמָרָם זַ"ל בִּפְסָחִים דַּף נ"ד שִׁבְעָה דְּבָרִים מְכֻסִּים מִבְּנֵי אָדָם וְאֵלּוּ הֵן עֹמֶק הַדִּין כוּ'. וּפֵרֵשׁ רַשִׁ"י בְּלִשָּׁנָא אַחֲרִינָא עֹמֶק הַדִּין הֶעָתִיד. וְהַיְנוּ כִּי תִּקְצַר שֵׂכֶל וּבִינַת הָאָדָם לְהַקִּיף אֶת אֲמִתַּת בֵּרוּר הַדִין וְהַחֶשְׁבּוֹן לוֹ מִכָּל מַעֲשָׂיו. כִּי עֹמֶק בֵּרוּר הַדִּין וְהַחֶשְׁבּוֹן רַק לֵאלֹקִים הוּא. וּכְמוֹ שֶׁאָמְרוּ חֲכָמֵינוּ זַ"ל בְּאָבוֹת הוּא הַמֵּבִין כוּ'. זֶהוּ מַה שֶּׁחָרַד רַבִּי יוֹחָנָן בֶּן זַכַּאי אֶת כָּל הַחֲרָדָה וְהוּא מִפַּחַד עֹמֶק הַדִּין. כִּי אַף אִם הוּא צַדִּיק בְּעֵינָיו. וְאֵינוֹ מַרְגִּישׁ בְּנַפְשׁוֹ שׁוּם חֵטְא וְעָו‍ֹן. אוּלָם מִי בָּא בְּסוֹד ה' וְחֵקֶר אֱלֹקִי יִמְצָא. אֶת הַחֶשְׁבּוֹנוֹת הָרַבִּים אֲשֶׁר יְבַקֵּשׁ מֵהָאָדָם:
<b>זֶהוּ</b> מַה שֶּׁאָמַר רַבִּי יוֹחָנָן בֶּן זַכַּאי וְלֹא עוֹד כוּ' וְאֵינִי יוֹדֵעַ בְּאֵיזוֹ מוֹלִיכִים אוֹתִי. הַיְנוּ כִּי אִם הָאָדָם בְּעַצְמוֹ הָיָה יוֹדֵעַ וּמֵבִין לַחֲשֹׁב חֶשְׁבּוֹנוֹ וְדִינוֹ. אָנָה יִהְיֶה פָּנָיו מוּעָדוֹת. וְאָנָה יוֹלִיכוּהוּ. אִם בַּמְסִלָּה הָעוֹלָה לְגַן עֵדֶן מִקֶּדֶם. אוֹ הַדֶּרֶךְ הַמּוֹבִיל דּוֹמֶה לְעִמְקֵי שְׁאוֹל. לֹא הָיָה דּוֹאֵג כָּל כָּךְ. כִּי אִם זַךְ וְיָשָׁר פָּעֳלוֹ יִשְׂמַח בְּחֶלְקוֹ. וְאִם יוֹדֵעַ כִּי הֶעֱוָה מָה אֶת דַּרְכּוֹ. יָשׁוּב אֶל ה' וִירַחֲמֵהוּ. וְיִשָּׁעֵן בְּרַחֲמָיו כִּי יַרְבֶּה לִסְלֹחַ. אוּלָם כַּאֲשֶׁר לֹא לָאָדָם דַּרְכּוֹ לַחֲשֹׁב חֶשְׁבּוֹנוֹ וְדִינוֹ. וְעַל כֵּן אֵינוֹ יוֹדֵעַ בְּאֵיזוֹ מוֹלִיכִים אוֹתוֹ. כִּי בֶּאֱמֶת יִתָּכֵן שֶׁיּוֹלִיכוּהוּ לְגַן עֵדֶן. אַחֲרֵי כִּי אֵינוֹ יוֹדֵעַ בְּנַפְשׁוֹ מִשּׁוּם חֵטְא וְעָו‍ֹן כְּלָל. אַךְ הִנֵּה לְפִי עֹמֶק הַדִּין וְהַחֶשְׁבּוֹן שֶׁל מַעֲלָה הוּא אֶפְשָׁרִיּוֹת. כִּי לֹא יֵצֵא יְדֵי חוֹבַת עֲבוֹדָתוֹ יִתְבָּרַךְ שְׁמוֹ. וְיוֹלִיכוּהוּ בְּדֶרֶךְ גֵּיהִנֹּם אִם כֵּן הֲרֵי יִפָּלֵא מִמֶּנּוּ גַּם לַעֲשׂוֹת תְּשׁוּבָה:
<b>וְהִנֵּה</b> מִסִּפּוּר הַמַּעֲשֶׂה הַזֹּאת. יֵשׁ לִלְמֹד מוּסַר הַשְׂכֵּל בְּעִנְיַן יִרְאַת הָעֹנֶשׁ וְשָׂכָר. כַּמָּה הָיוּ הַקְּדוֹשִׁים הָהֵם יְרֵאִים וַחֲרֵדִים מֵעֹנֶשׁ הָרוּחָנִי שֶׁל גֵּיהִנֹּם. וְכַמָּה הָיוּ חָסִים עַל אַבְדַּן הַשָּׂכָר. כִּי עִם כָּל הַחֲרָדָה שֶׁחָרַד רַבִּי יוֹחָנָן בֶּן זַכַּאי. רָחוֹק מִן הַדַּעַת שֶׁהָיָה יָרֵא פֶּן יִהְיֶה נִדּוֹן חַס וְשָׁלוֹם בְּגֵיהִנֹּם שְׁנֵים עָשָׂר חֹדֶשׁ כְּמִשְׁפַּט הָרְשָׁעִים. אָכֵן נִרְאֶה כִּי הָיָה יָרֵא וְחָרֵד מִלִּהְיוֹת נִדּוֹן שָׁמָּה אַף שָׁעָה קַלָּה. וְכַמְבֹאָר בְּבָבָא מְצִיעָא דַּף פ"ה. רַבִּי זֵירָא כִּי סָלִיק לְאַרְעָא דְּיִשְׂרָאֵל יָתִיב מֵאָה תַּעֲנִיתָא כוּ'. יָתִיב מֵאָה אַחֲרִינֵי דְּלֹא נִשְׁלֹט בֵּיהּ נוּרָא דְּגֵיהִנֹּם כוּ' עַיֵּן שָׁם. הִנֵּה הַלָּשׁוֹן דְּלֹא נִשְׁלֹט כוּ'. נִרְאֶה בַּעֲלִיל שֶׁהוּא רַק שְׁלִיטָה כָּל שֶׁהִיא כִּי רָצָה שֶׁלֹּא יִשְׁלֹט בֵּיהּ נוּרָא דְּגֵיהִנֹּם כְּלָל. וְכֵן רַבִּי יוֹחָנָן בֶּן זַכַּאי הָיָה יָרֵא שֶׁלֹּא יִרְאֶה פְּנֵי גֵּיהִנֹּם אַף שָׁעָה קַלָּה. וְעַל זֶה חָרֵד חֲרָדָה גְּדוֹלָה וּבָכָה. וְאַף כִּי כָּל זֶה לֹא הָיָה אֶצְלוֹ רַק סָפֵק. וּכְמוֹ שֶׁאָמַר עַל עַצְמוֹ. וְאֵינִי יוֹדֵעַ בְּאֵיזוֹ מוֹלִיכִים אוֹתִי:
<b>וּכְבָר</b> נִתְבָּאֵר כִּי מַה שֶּׁהִזְכִּיר רַבִּי יוֹחָנָן בֶּן זַכַּאי. מֵעִנְיַן הַדֶּרֶךְ שֶׁל גַּן עֵדֶן. הַיְנוּ כַּאֲשֶׁר יֵשׁ לְפָנָיו שְׁנֵי דְּרָכִים. אוֹ לְגַן עֵדֶן אוֹ לְגֵיהִנֹּם. וְאִם יוֹלִיכוּהוּ בְּדֶרֶךְ גֵּיהִנֹּם. הִנֵּה מִלְּבַד הָעֹנֶשׁ הֲלֹא אָבַד גַּם הַשָּׂכָר. כִּי לֹא יִתְעַנֵּג אָז בְּנֹעַם ה' בְּגַן עֵדֶן כַּנִּזְכָּר לְעֵיל. נִמְצָא כִּי הָיָה חָרֵד גַּם עַל אַבְדַּן הַשָּׂכָר שֶׁל שָׁעָה קַלָּה. אֲשֶׁר אִם יִהְיֶה בְּגֵיהִנֹּם. לֹא יִתְעַנֵּג בְּנֹעַם וְעֵדֶן יָקָר שֶׁל גַּן עֵדֶן:
<b>יְסוֹד</b> הַדָּבָר הוּא. כִּי הָעֹנֶשׁ וְשָׂכָר הָרוּחָנִי. שְׁנֵיהֶם גְּדוֹלִים וְנוֹרָאִים מְאֹד. מֵעִנְיַן הָעֹנֶשׁ הָרוּחָנִי כָּתַב הָרַמְבַּ"ן זַ"ל בְּסֵפֶר תּוֹרַת הָאָדָם בְּשַׁעַר הַגְּמוּל. וְזֶה לְשׁוֹנוֹ וּכְלָלוֹ שֶׁל דָּבָר מְבֹאָר הוּא מִדִּבְרֵי חֲכָמִים כוּ'. שֶׁגֵּיהִנֹּם הוּא מְקוֹם דִּין הַמִּשְׁפָּט לַעֲנֹשׁ בּוֹ הַחַטָּאִים בְּנַפְשׁוֹתָם. בְּיִסּוּרִין וְצַעַר שֶׁאֵין לָהֶם דִּמְיוֹן בָּעוֹלָם הַזֶּה. לְפִי שֶׁיִּסּוּרֵי הָעוֹלָם הַזֶּה הוּא בְּגוּף שָׁפָל גַּס בְּרִיָּה וְעַב הַהֶרְגֵּשׁ וְהָעֹנֶשׁ הַצַּעַר הַהוּא בַּנֶּפֶשׁ הַזַּכָּה וְהַדַּקָּה כוּ'. כֵּן הֶרְגֵּשׁ הַנֶּפֶשׁ בְּיִסּוּרֶיהָ גָּדוֹל מְאֹד מִיִּסּוּרֵי הַגּוּף לְרֹב הַרְגָּשָׁתָהּ וְזַכּוּת בְּרִיָּתָהּ כוּ' עַד כָּאן לְשׁוֹנוֹ עַיֵּן שָׁם. וְכֵן מֵעִנְיַן הַשָּׂכָר הָרוּחָנִי. שָׁנוּ חֲכָמֵינוּ זַ"ל בְּאָבוֹת פֶּרֶק ד' יָפָה שָׁעָה אַחַת שֶׁל קוֹרַת רוּחַ בָּעוֹלָם הַבָּא מִכָּל חַיֵּי הָעוֹלָם הַזֶּה. וְלָזֹאת גַּם עֹנֶשׁ שָׁעָה אַחַת הוּא נוֹרָא מְאֹד. וְכֵן אַבְדַן שָׂכָר שָׁעָה אַחַת הוּא הֶפְסֵד גָּדוֹל מְאֹד:
<b>וְהִנֵּה</b> עִם כָּל חֻלְשַׁת הַרְגָּשַׁת הָאָדָם בָּעֹנֶשׁ הָרוּחָנִי. עוֹד יוֹתֵר תִּקְטַן הַרְגָּשָׁתוֹ בַּשָּׂכָר הָרוּחָנִי. כִּי הָאָדָם יֵשׁ לוֹ צִיּוּר בָּעֹנֶשׁ יוֹתֵר מִבַּשָּׂכָר. יַעַן כִּי הָעֹנֶשׁ הִיא קְרוֹבָה לָחוּשׁ. וְכַאֲשֶׁר אֲנַחְנוּ מַאֲמִינִים בְּקַבָּלַת חֲכָמֵינוּ זַ"ל. כִּי הָעֹנֶשׁ הוּא מוֹקְדֵי אֵשׁ מִתְלַקַּחַת. בָּזֶה יֵשׁ צִיּוּר לְנֶפֶשׁ הָאָדָם. מִיסוֹד הָאֵשׁ הַגַּשְׁמִי. מַהוּ אֵשׁ לוֹהֵט אֲשֶׁר תֹּאכַל מִנֶּפֶשׁ עַד בָּשָׂר לֹא כֵן בַּשָּׂכָר הָרוּחָנִי שֶׁל עוֹלָם הַבָּא. וְהוּא לְהִתְעַנֵּג בְּנֹעַם ה' וְלֵהָנוֹת מִזִּיו שְׁכִינָתוֹ. אֵין לְנֶפֶשׁ הָאָדָם שׁוּם צִיּוּר בָּזֶה. יַעַן כִּי אֵין מֵעֵין דּוּגְמָתָהּ בְּתַעֲנוּגֵי הָעוֹלָם הַזֶּה. וְלָזֶה הָיָה הָאָדָם בּוֹחֵר לְנַפְשׁוֹ. לְוַתֵּר הַרְבֵּה מֵחֶלְקוֹ לָעוֹלָם הַבָּא מִשְּׂכַר מִצְו‍ֹתָיו. שֶׁיִּהְיֶה לְנִכָּיוֹן עַל עֹנֶשׁ מְעַט עֲו‍ֹנוֹת בָּעוֹלָם הַבָּא. לְהִנָּצֵל מִמּוֹקְדֵי אֵשׁ מִתְלַקַּחַת:
<b>אָכֵן</b> בֶּאֱמֶת שְׂכַר מִצְוָה. הִיא הָעוֹלָה לְמַעְלָה יוֹתֵר עַל עֹנֶשׁ עֲבֵרָה. כִּי מִדָּה טוֹבָה מְרֻבָּה. וְכַאֲשֶׁר יִהְיֶה אֵיזֶה מִצְוָה וַעֲבֵרָה שָׁוִים בְּאֵיכוּתָם. כַּאֲשֶׁר ה' יִתְבָּרַךְ שְׁמוֹ יוֹדֵעַ אֵיךְ לַעֲרֹךְ אוֹתָם זֶה כְּנֶגֶד זֶה. וּכְמוֹ שֶׁכָּתַב הָרַמְבַּ"ם זַ"ל בְּפֶרֶק ו' מֵהִלְכוֹת תְּשׁוּבָה. וְאִם בְּמֹאזְנַיִם יִשְּׂאוּ יַחַד הַשָּׂכָר שֶׁל מִצְוָה וְהָעֹנֶשׁ שֶׁל עֲבֵרָה. הִנֵּה הַשָּׂכָר יִהְיֶה עוֹלֶה בַּמִּשְׁקָל הַרְבֵּה יוֹתֵר מֵהָעֹנֶשׁ:
<b>וּלְמַעַן</b> דַּעַת מֻשָּׂג וְצִיּוּר מִגֹּדֶל הַשָּׂכָר הָרוּחָנִי בְּעֶרֶךְ הָעֹנֶשׁ. נוּכַל לָתֵת עַל זֶה מוֹפֵת נֶאֱמָן. הִנֵּה יָדוּעַ כִּי אֵין עֶרֶךְ וְדִמְיוֹן. לִשְׁלִילַת עֹנֶג מוּל סְבִילַת צַעַר, וְכָל אָדָם יְוַתֵּר שְׁלִילַת הַרְבֵּה עֹנֶג. נֶגֶד סְבִילַת צַעַר קָטָן. וְעַל כֵּן הָעֹנֶג אֲשֶׁר יְכַפֵּר עַל סְבִילַת צַעַר. הַיְנוּ שֶׁיִּהְיֶה שָׁוֶה לִפְנֵי הָאָדָם. לִסְבֹּל אֵיזֶה צַעַר וּמַכְאוֹב לְמַעַן לְהִתְעַנֵּג אַחַר כָּךְ בְּתַעֲנוּגוֹת בְּנֵי הָאָדָם. בְּהֶכְרֵחַ יִהְיֶה הָעֹנֶג גָּדוֹל מְאֹד. וְלָזֹאת בְּעִנְיְנֵי הָעוֹלָם הַזֶּה. טוֹבָתָהּ וְרָעָתָהּ פְּגָעֶיהָ וּמַכְאוֹבֶיהָ תַּעֲנוּגֶיהָ וּמַחֲמַדֶּיהָ. אֵין בַּמְּצִיאוּת הַטּוֹבָה לְכַפֵּר בְּעַד הָרָעָה. כִּי בְּעַד יִסּוּרִים קָשִׁים וּמָרִים וּמַכְאוֹבִים גְּדוֹלִים. לֹא יִקַּח אִישׁ כָּל כֹּפֶר. וְכָל תַּעֲנוּגֵי וַחֲמוּדוֹת הַתֵּבֵל בּוֹז יָבוּזוּ לוֹ:
<b>וְהִנֵּה</b> בַּחֲגִיגָה דַּף ט"ו סִפְּרוּ חֲכָמֵינוּ זַ"ל מֵאַחֵר שֶׁיָּצָא לְתַרְבּוּת רָעָה. כִּי נַח נַפְשֵׁיהּ דְּאַחֵר. אָמְרֵי לֹא מֵידַן לִידַיְנֵיהּ וְלֹא לְעַלְמָא דְּאָתֵי לֵיתֵי. לֹא מִידַן לִידַיְנֵיהּ מִשּׁוּם דְּעָסַק בְּאוֹרָיְתָא. וְלֹא לְעַלְמָא דְּאָתֵי לֵיתֵי מִשּׁוּם דְּחָטָא. אָמַר רַבִּי מֵאִיר מוּטָב דְּלִידַיְנֵיהּ וְלֵיתֵי לְעַלְמָא דְּאָתֵי מָתַי אָמוּת וְאַעֲלֶה עָשָׁן מִקִּבְרֵיהּ. כִּי נַח נַפְשֵׁיהּ דְּרַבִּי מֵאִיר סָלִיק קוֹטְרָא מִקִּבְרֵיהּ דְּאַחֵר. אָמַר רַבִּי יוֹחָנָן גְּבוּרָתָא לְמִיקַלָּא רַבֵּיהּ כוּ'. אִי נַקְטֵיהּ בְּיַד מַאן מְרַמֵּי לֵיהּ מִנַּאי. מָתַי אָמוּת וַאֲכַבֶּה עָשָׁן מִקִּבְרֵיהּ. כִּי נַח נַפְשֵׁיהּ דְּרַבִּי יוֹחָנָן פָּסַק קוֹטְרָא מִקִּבְרֵיהּ דְּאַחֵר:
<b>וְכַאֲשֶׁר</b> נָבֹא לַחֶשְׁבּוֹן נִמְצָא כִּי מִן יוֹם פְּטִירַת רַבִּי מֵאִיר עַד זְמַן פְּטִירַת רַבִּי יוֹחָנָן. הָיָה בְּעֶרֶךְ מֵאָה וְאַרְבָּעִים אוֹ מֵאָה וַחֲמִשִּׁים שָׁנָה. כִּי רַבִּי מֵאִיר הָיָה קָשִׁישׁ טוּבָא מֵרַבֵּנוּ הַקָּדוֹשׁ. כִּי רַבִּי מֵאִיר הָיָה מִתַּלְמִידֵי רַבִּי עֲקִיבָא כַּמְבֹאָר בִּיבָמוֹת דַּף ס"ב. וּבְיוֹם שֶׁמֵּת רַבִּי עֲקִיבָא נוֹלַד רַבִּי. וְכַמְבֹאָר בְּקִדּוּשִׁין דַּף ע"ב ב' וְכֵן רַבֵּנוּ הַקָּדוֹשׁ הֶאֱרִיךְ יָמִים הַרְבֵּה בְּהַפְלָגָה עַד מֵאָה שָׁנִים. נִמְצָא כִּי בִּזְמַן פְּטִירַת רַבִּי בְּוַדַּאי כְּבָר עָבְרוּ הַרְבֵּה עֲשִׂירִיּוֹת שָׁנִים מִזְּמַן פְּטִירַת רַבִּי מֵאִיר. וְהִנֵּה רַבִּי יוֹחָנָן הֶאֱרִיךְ יָמִים אַחַר פְּטִירַת רַבֵּנוּ הַקָּדוֹשׁ יוֹתֵר מִתִּשְׁעִים שָׁנָה. כִּי לְאַחַר פְּטִירַת רַבִּי יָשַׁב רַבִּי אֲפָס בָּרֹאשׁ שְׁנֵי שָׁנִים וּמֶחֱצָה וְאַחֲרָיו רַבִּי חֲנִינָא בֶּן חַמָּא עֶשֶׂר שָׁנִים וְאַחַר כָּךְ יָשַׁב רַבִּי יוֹחָנָן בָּרֹאשׁ שְׁמוֹנִים שָׁנָה. וְכַמְבֹאָר כָּל זֶה בְּסֵדֶר קַבָּלַת הָרַאֲבַ"ד וּבְסֵפֶר יוּחֲסִין עַיֵּן שָׁם. וְכָל הַזְּמַן הָרַב מִן יוֹם פְּטִירַת רַבִּי מֵאִיר. כַּד סָלִיק קוּטְרָא מִקִּבְרֵיהּ דְּאַחֵר. עַד עֵת פְּטִירַת רַבִּי יוֹחָנָן. שֶׁהוּא בְּעֶרֶךְ מֵאָה וַחֲמִשִּׁים שָׁנָה. לֹא פָּסַק קוּטְרָא מִקִּבְרֵיהּ דְּאַחֵר. וְהָיָה נִדּוֹן בְּאֵשׁ שֶׁל גֵּיהִנֹּם. עַד אֲשֶׁר הִצִּילוֹ רַבִּי יוֹחָנָן בִּזְכוּתוֹ:
<b>נִמְצָא</b> כִּי הָיָה כְּדַאי לִפְנֵי אַחֵר. לִהְיוֹת נִצְרָף בְּאֵשׁ מִתְלַקַּחַת שֶׁל גֵּיהִנֹּם כִּצְרֹף הַכֶּסֶף. מֶשֶׁךְ מֵאָה וַחֲמִשִּׁים שָׁנָה בְּעֶרֶךְ. אַךְ וְרַק כְּדֵי לִזְכּוֹת אַחַר כָּךְ לְהִתְעַנֵּג בְּנֹעַם הַטּוֹבָה שֶׁל חַיֵּי עוֹלָם הַבָּא. וְאִם לֹא הִצִּילוֹ רַבִּי יוֹחָנָן בִּזְכוּתוֹ. מִי יוֹדֵעַ עַד כַּמָּה הָיָה נִדּוֹן עוֹד. וְגַם כָּל זֶה הָיָה אַךְ טוֹבָה וָחֶסֶד מֵאֵת הַבּוֹרֵא יִתְבָּרַךְ שְׁמוֹ בִּזְכוּת רַבִּי מֵאִיר. אֲשֶׁר בִּקֵּשׁ רַחֲמִים. כִּי מִידַן לִידַיְנֵיהּ וּלְעַלְמָא דְּאָתֵי לֵיתֵי:
<b>וּמִזֶּה</b> נוּכַל לְהָבִין וּלְהַשְׂכִּיל. מַהוּ הָעִדּוּן הַגָּדוֹל שֶׁל חַיֵּי עוֹלָם הַבָּא מִשְּׂכַר תּוֹרָה וּמִצְו‍ֹת. אֲשֶׁר לְמַעֲנָהּ כְּדַאי וְשָׁוֶה לִפְנֵי הָאָדָם. לִישָּׂא וְלִסְבֹּל יִסּוּרִים קָשִׁים וּמָרִים בְּעִמְקֵי שְׁאוֹל. לִהְיוֹת נִצְרָף בְּלַהַט הָאֵשׁ הַנּוֹרָא מֶשֶׁךְ שָׁנִים רַבּוֹת מְאֹד כַּנִּזְכָּר לְעֵיל. אַךְ וְרַק לְמַעַן לִזְכּוֹת אַחַר כָּךְ. לְהִתְעַנֵּג בִּנְעִימוּת יָקָר וְעֵדֶן נֶצַח שֶׁל חַיֵּי הָעוֹלָם הַבָּא:
<b>וְהִנֵּה</b> בְּמַסֶּכֶת תָּמִיד פ"ד. אָמְרוּ עֲשָׂרָה דְּבָרִים שָׁאַל אֲלֶכְּסַנְדְּרוֹס מוֹקְדוֹן אֶת זִקְנֵי הַנֶּגֶב כוּ'. אָמַר לָהֶם אִידֵין מִתְקָרֵי חַכִּים. אָמְרוּ לֵיהּ אֵיזֶה חָכָם הָרוֹאֶה אֶת הַנּוֹלָד כוּ'. וּפֵרֵשׁ הַמְפָרֵשׁ הָרוֹאֶה אֶת הַנּוֹלָד. הַמֵּבִין מִלִּבּוֹ מַה שֶּׁעָתִיד לִהְיוֹת קוֹרוֹת שֶׁעֲתִידִים לָבֹא וְנִזְהָר מֵהֶן עַד כָּאן לְשׁוֹנוֹ. וְהִנֵּה מַה שֶּׁאָמְרוּ אֵיזֶה חָכָם הָרוֹאֶה אֶת הַנּוֹלָד. הוּא כּוֹלֵל כָּל הַדְּבָרִים וְהָעִנְיָנִים שֶׁבָּעוֹלָם. אָכֵן מוּבָן מֵאֵלָיו. כִּי אַף אִם הָאָדָם יִהְיֶה רוֹאֶה אֶת הַנּוֹלָד בְּכָל דְּרָכָיו וְעִנְיָנָיו. אַךְ אִם לֹא יִפְקַח עַיִן. לִרְאוֹת אֶת הַנּוֹלָד. מַה שֶּׁיִּהְיֶה עִמּוֹ בְּאַחֲרִית הַיָּמִים. לִדְאֹג לְמַלֵּט נַפְשׁוֹ מִיַּד שְׁאוֹל. וְלִנְחֹל חַיֵּי עַד וְעֵדֶן יָקָר נֶצַח. לֹא נוּכַל לְכַנּוֹתוֹ בְּשֵׁם חָכָם. רַק כְּסִיל וּבַעַר:
<b>וְיָדוּעַ</b> כִּי יְסוֹד יִרְאַת ה'. נִמְשָׁךְ רַק מִכֹּחַ רְאִיַּת הַנּוֹלָד. וּכְמוֹ שֶׁאָמְרוּ חֲכָמֵינוּ זַ"ל בְּפֶרֶק ב' דְּאָבוֹת. וֶהֱוֵי מְחַשֵּׁב הֶפְסֵד מִצְוָה כְּנֶגֶד שְׂכָרָהּ. וּשְׂכַר עֲבֵרָה כְּנֶגֶד הֶפְסֵדָהּ. וְכֵן אָמְרוּ שָׁם בְּרֵישׁ פֶּרֶק ג' הִסְתַּכֵּל בִּשְׁלֹשָׁה דְּבָרִים. וְאֵין אַתָּה בָּא לִידֵי עֲבֵרָה. דַּע מֵאַיִן בָּאתָ וּלְאָן אַתָּה הוֹלֵךְ וְלִפְנֵי מִי אַתָּה עָתִיד לִיתֵּן דִּין וְחֶשְׁבּוֹן כוּ'. וְהִנֵּה אַחֲרֵי הַהַנָּחָה מַה שֶּׁאָמְרוּ זִקְנֵי הַנֶּגֶב. אֵיזֶה חָכָם הָרוֹאֶה אֶת הַנּוֹלָד. נִמְצָא כִּי תַּכְלִית הַחָכְמָה הוּא רַק יִרְאַת ה'. כִּי מִי שֶׁהוּא יְרֵא ה' וְסָר מֵרַע. הוּא הֶחָכָם הָרוֹאֶה אֶת הַנּוֹלָד. וְכֵן אָמַר שְׁלֹמֹה הַמֶּלֶךְ עָלָיו הַשָּׁלוֹם בְּחָכְמָתוֹ. חָכָם יָרֵא וְסָר מֵרָע. מִשְׁלֵי י"ד. וְהוּא מַה שֶּׁכָּתוּב הֵן יִרְאַת ה' הִיא חָכְמָה. כִּי אֵין חָכָם כַּיָּרֵא אֶת ה':

Chapter 2

<small>וְהַמַּשְׂכִּילִים יַזְהִירוּ כְּזֹהַר הָרָקִיעַ וּמַצְדִּיקֵי הָרַבִּים כַּכּוֹכָבִים לְעוֹלָם וָעֶד <small>(דָּנִיֵּאל י"ב)</small></small>
<b>הִנֵּה</b> אִם אָמְנָם כִּי שְׂכַר הַמִּצְו‍ֹת. הֵם עוֹלִים לְמַעְלָה רֹאשׁ בָּעוֹלָם הָרוּחָנִי. כִּי יָפָה שָׁם שָׁעָה אַחַת שֶׁל קוֹרַת רוּחַ מִכָּל חַיֵּי הָעוֹלָם הַזֶּה. אָכֵן מַה טּוֹב הָיָה אִם כָּל אָדָם הָיָה בָּטוּחַ עַל כָּל פָּנִים. כִּי שְׂכַר מִצְו‍ֹתָיו אִם מְעַט וְאִם הַרְבֵּה. יִהְיֶה שְׁמוּרִים בַּעֲדוֹ לְקַבֵּל אוֹתָהּ בְּעוֹלַם הַגְּמוּל. וְלָזֹאת גַּם כִּי אֵין צַדִּיק בָּאָרֶץ כוּ'. בְּכָל זֹאת הָיָה כָּל אִישׁ מָלֵא תִּקְוָה. כִּי אַחֲרֵי אֲשֶׁר יְקַבֵּל כָּל מִשְׁפָּטוֹ בְּעַד צְרוֹר עֲו‍ֹנוֹתָיו. סוֹף סוֹף יָבֹא עַל שְׂכָרוֹ בְּעוֹלַם הַגְּמוּל. בְּעַד פְּרִי מַעֲלָלָיו לִנְחֹל שְׂכַר מִצְו‍ֹתָיו. אָכֵן בֶּאֱמֶת הִנֵּה כְּמוֹ שֶׁצָּרִיךְ לִירֹא מִפַּחַד הָעֹנֶשׁ עַל עֲו‍ֹנוֹתָיו. לְמַלֵּט נַפְשׁוֹ מִיַּד שְׁאוֹל. כֵּן יֵשׁ לוֹ לִדְאֹג בְּעַד שְׂכַר מִצְו‍ֹתָיו אֲשֶׁר לֹא יֶחֱסַר לוֹ בְּעוֹלָם הַגְּמוּל. כִּי לִפְעָמִים יְקַבֵּל הָאָדָם אֶת עוֹלָמוֹ בָּעוֹלָם הַזֶּה:
<b>וְעַל</b> דָּבָר זֶה חָרְדוּ גַּם אֲבוֹת הָעוֹלָם. הִנֵּה בְּשַׁבָּת דַּף ל"ב אָמְרוּ חֲכָמֵינוּ זַ"ל לְעוֹלָם אַל יַעֲמֹד אָדָם בִּמְקוֹם סַכָּנָה כוּ' וְאִם עוֹשִׂין לוֹ נֵס מְנַכִּין לוֹ מִזְּכֻיּוֹתָיו. אָמַר רַבִּי חֲנִינָא מַאי קְרָא קָטֹנְתִּי מִכָּל הַחֲסָדִים כוּ' וּפֵרֵשׁ רַשִׁ"י קָטֹנְתִּי כוּ' הֻקְטְנוּ וְנִתְמַעֲטוּ זְכֻיּוֹתַי בִּשְׁבִיל הַחֲסָדִים אֲשֶׁר עָשִׂיתָ כוּ' עַיֵּן שָׁם. וּבְמִדְרַשׁ רַבָּה פָּרָשַׁת לֵךְ לְךָ דָּרְשׁוּ עַל הַכָּתוּב אַל תִּירָא אַבְרָם כוּ' זֶה לְשׁוֹנָם לְפִי שֶׁהָיָה אָבִינוּ אַבְרָהָם מִתְפַּחֵד וְאוֹמֵר. יָרַדְתִּי לְכִבְשַׁן הָאֵשׁ וְנִצַּלְתִּי. יָרַדְתִּי לְמִלְחֶמֶת הַמְּלָכִים וְנִצַּלְתִּי. תֹּאמַר שֶׁנִּתְקַבַּלְתִּי שְׂכָרִי בָּעוֹלָם הַזֶּה. וְאֵין לִי כְּלוּם לֶעָתִיד לָבֹא. אָמַר לוֹ הַקָּדוֹשׁ־בָּרוּךְ־הוּא אַל תִּירָא אַבְרָם אָנֹכִי מָגֵן לָךְ. וְכָל מַה שֶּׁעָשִׂיתִי עִמְּךָ בָּעוֹלָם הַזֶּה חִנָּם עָשִׂיתִי עִמְּךָ. אֲבָל שְׂכָרְךָ מְתֻקָּן לֶעָתִיד לָבֹא עַד כָּאן לְשׁוֹן הַמִּדְרַשׁ רַבָּה עַיֵּן שָׁם:
<b>וְיֵשׁ</b> לְהִשְׁתּוֹמֵם וּלְהַפְלִיא מִמַּה שֶּׁאָמַר אַבְרָהָם אָבִינוּ עָלָיו הַשָּׁלוֹם. יָרַדְתִּי לְכִבְשַׁן הָאֵשׁ וְנִצַּלְתִּי. הֲלֹא הוּא יָרַד לְכִבְשַׁן הָאֵשׁ. לִהְיוֹת נִשְׂרָף עַל קְדֻשַּׁת שְׁמוֹ יִתְבָּרַךְ שְׁמוֹ. וְכַאֲשֶׁר הַקָּדוֹשׁ־בָּרוּךְ־הוּא עָשָׂה עִמּוֹ נֵס וְהִצִּילוֹ. הִנֵּה לְפִי מֻשְׂכָּל רִאשׁוֹן. הַנֵּס הַזֶּה לֹא יִגְרַע גַּם הַשָּׂכָר שֶׁמָּסַר נַפְשׁוֹ עַל קְדֻשַּׁת הַשֵּׁם. וּמַה גַּם שְׂכַר מִצְו‍ֹת אֲחֵרוֹת. וְנַהֲפֹךְ הוּא כִּי מַה שֶּׁעָשָׂה הַקָּדוֹשׁ־בָּרוּךְ־הוּא עִמּוֹ נֵס גָּדוֹל שֶׁהִצִּילוֹ מִכִּבְשַׁן הָאֵשׁ. עוֹד יִהְיֶה לְאוֹת וּמוֹפֵת מַה גָּדוֹל כֹּחוֹ. וְכַמָּה הוּא אָהוּב וְחָבִיב לִפְנֵי הַמָּקוֹם. וְאִם־כֵּן כַּמָּה שְׂכָרוֹ גָּדוֹל וּמְתֻקָּן לֶעָתִיד לָבֹא. וַהֲרֵי לְעֵינֵינוּ כִּי אַבְרָהָם אָבִינוּ עָלָיו הַשָּׁלוֹם הָיָה מְפַחֵד. שֶׁמָּא קִבֵּל בְּנֵס זֶה גַּם שְׂכַר מִצְו‍ֹתָיו. וְעִם מַה שֶּׁהִצִּילוֹ מִמִּלְחֶמֶת הַמְּלָכִים הָיָה מִתְפַּחֵד. שֶׁמָּא קִבֵּל כָּל שְׂכָרוֹ וְאֵין לוֹ כְּלוּם לֶעָתִיד לָבֹא:
<b>וְכֵן</b> יֵשׁ לְהִתְבּוֹנֵן מִתְּשׁוּבָתוֹ שֶׁל הַקָּדוֹשׁ־בָּרוּךְ־הוּא. כִּי אָמַר לוֹ רַק כָּל מַה שֶּׁעָשִׂיתִי עִמְּךָ בָּעוֹלָם הַזֶּה חִנָּם עָשִׂיתִי עִמְּךָ. אוּלָם מִי שֶׁאֵינוֹ זוֹכֶה לְחֶסֶד חִנָּם. הִנֵּה גַּם בְּאֹפֶן כָּזֶה מִי שֶׁרוֹצֶה לִמְסֹר נַפְשׁוֹ עַל קְדֻשַּׁת שְׁמוֹ יִתְבָּרַךְ. וְהַקָּדוֹשׁ־בָּרוּךְ־הוּא יַעֲשֶׂה לוֹ נֵס וְיַצִּילוֹ בְּאֵיזֶה אֹפֶן שֶׁיִּהְיֶה. יְנַכּוּ לוֹ מִזְּכֻיּוֹתָיו:
<b>וְהִנֵּה</b> גַּם חֲכָמֵינוּ זַ"ל חָרְדוּ עַל הַדָּבָר מֵעִנְיַן קִבּוּל עוֹלָמוֹ בָּעוֹלָם הַזֶּה. הִנֵּה בְּסַנְהֶדְרִין דַּף ק"א אָמַר רַבָּה בַּר בַּר חַנָּה כְּשֶׁחָלָה רַבִּי אֱלִיעֶזֶר נִכְנְסוּ תַּלְמִידָיו לְבַקְּרוֹ כוּ' הִתְחִילוּ הֵן בּוֹכִין וְרַבִּי עֲקִיבָא מְשַׂחֵק. אָמְרוּ לוֹ לָמָּה אַתָּה מְשַׂחֵק כוּ' אָמַר לָהֶן לְכָךְ אֲנִי מְשַׂחֵק. כָּל זְמַן שֶׁאֲנִי רוֹאֶה רַבִּי שֶׁאֵין יֵינוֹ מַחֲמִיץ וְאֵין פִּשְׁתָּנוֹ לוֹקֶה כוּ'. אָמַרְתִּי שֶׁמָּא חַס וְשָׁלוֹם קִבֵּל רַבִּי עוֹלָמוֹ. וְעַכְשָׁו שֶׁאֲנִי רוֹאֶה רַבִּי בְּצַעַר אֲנִי שָׂמֵחַ. אָמַר לוֹ עֲקִיבָא כְּלוּם חִסַּרְתִּי מִן הַתּוֹרָה כֻּלָּהּ. אָמַר לוֹ לִמַּדְתָּנוּ רַבֵּנוּ כִּי אָדָם אֵין צַדִּיק בָּאָרֶץ כוּ'. וּפֵרֵשׁ רַשִׁ"י קִבֵּל רַבִּי עוֹלָמוֹ כָּל שְׂכָרוֹ עַיֵּן שָׁם:
<b>מֵהַסִּפּוּר</b> הַנִּפְלָא הַלָּזֶה. יֵשׁ לְהָבִין וּלְהַשְׂכִּיל כִּי הַדְּבָרִים הֵמָּה כִּפְשָׁטָן. כִּי גַּם הַגָּדוֹל שֶׁבַּגְּדוֹלִים אֵינוֹ בָּטוּחַ לִפְעָמִים. אִם לֹא יְקַבֵּל אֶת עוֹלָמוֹ שְׂכַר מִצְו‍ֹתָיו בָּעוֹלָם הַזֶּה. כִּי הִנֵּה אִם רַבִּי אֱלִיעֶזֶר הַגָּדוֹל בְּעַצְמוֹ הָיָה אוֹמֵר עַל נַפְשׁוֹ כֵּן. שֶׁהוּא יָרֵא פֶּן קִבֵּל אֶת עוֹלָמוֹ. הָיָה אֶפְשָׁר לַחֲשֹׁב. כִּי זֶהוּ דֶּרֶךְ הַפְלָגָה מֵרֹב חֲסִידוּת וַעֲנָוָה. אוּלָם הֲלֹא הַדְּבָרִים הָאֵלֶּה אָמַר רַבִּי עֲקִיבָא עַל רַבִּי אֱלִיעֶזֶר הַגָּדוֹל. כִּי הוּא הָיָה מִצְטַעֵר פֶּן חַס וְשָׁלוֹם קִבֵּל רַבִּי אֱלִיעֶזֶר אֶת עוֹלָמוֹ. מֵעַתָּה נִגְלֶה וּמְבֹאָר כִּי הַדְּבָרִים הֵם כַּהֲוָיָתָן:
<b>וְכִי</b> נִתְפַּלֵּא אֵפוֹא. הֲיַעֲלֶה עַל הַדַּעַת כִּי רַבִּי אֱלִיעֶזֶר הַגָּדוֹל הָרַב הַדּוֹמֶה לְמַלְאַךְ ה'. וּכְאַחַד מִצְּבָא מָרוֹם בַּמָּרוֹם. יְקַבֵּל אֶת עוֹלָמוֹ בָּעוֹלָם הַזֶּה. זוֹ תּוֹרָה וְזוֹ שְׂכָרָהּ וּמַה גַּם אַבְרָהָם אָבִינוּ עָלָיו הַשָּׁלוֹם. שֶׁהָיָה מִתְפַּחֵד שֶׁמָּא קִבֵּל שְׂכָרוֹ בָּעוֹלָם הַזֶּה. אוּלָם הָעִנְיָן הוּא כִּי לִפְעָמִים חֵטְא אֶחָד גּוֹרֵם כָּל זֶה. לְהַעֲנִישׁוֹ לְשַׁלֵּם לוֹ שְׂכַר מִצְו‍ֹתָיו בָּעוֹלָם הַזֶּה וּמִכָּל שֶׁכֵּן לְפִי עֹמֶק הַדִּין וְהַחֶשְׁבּוֹן שֶׁל מַעְלָה. אֲשֶׁר מְכֻסֶּה זֹאת מִבְּנֵי אָדָם. וְהוּא מֵהַנִּסְתָּרוֹת לַה' אֱלֹקֵינוּ:
<b>זֶהוּ</b> מַה שֶּׁאָמַר רַבִּי אֱלִיעֶזֶר עֲקִיבָא כְּלוּם חִסַּרְתִּי מִן הַתּוֹרָה כֻּלָּהּ, וְלִכְאוֹרָה אֵיךְ נִמְשַׁךְ זֶה לִתְשׁוּבַת רַבִּי עֲקִיבָא. אוּלָם הוּא הַדָּבָר, כִּי זֶה גּוּפָה לְקַבֵּל עוֹלָמוֹ בָּעוֹלָם הַזֶּה אֵיזֶה חֵטְא גּוֹרֵם. וּלְכָךְ אָמַר כְּלוּם חִסַּרְתִּי מִן הַתּוֹרָה כֻּלָּהּ, וְאָמַר לוֹ רַבִּי עֲקִיבָא לִמַּדְתָּנוּ רַבֵּנוּ כִּי אָדָם אֵין צַדִּיק בָּאָרֶץ כוּ':
<b>וְעִם</b> זֶה נַשְׂכִּיל בִּינָה בְּדִבְרֵי הַמִּדְרַשׁ רַבָּה פָּרָשַׁת חַיֵּי שָׂרָה, זֶה לְשׁוֹנוֹ כַּד דְּמַךְ רַבִּי אֲבָהוּ אָחֲזוּ לֵיהּ תְּלָת עַשְׂרֵי נַהֲרֵי אֲפַרְסְמוֹן, אָמַר לְהוֹן אִלֵּין דְּמַאן אָמְרוּ לוֹ דִּידָךְ אָמַר אִלֵּין דַּאֲבָהוּ, וַאֲנִי אָמַרְתִּי לָרִיק יָגַעְתִּי לַתֹּהוּ וָהֶבֶל כֹּחִי כִּלִּיתִי, אָכֵן מִשְׁפָּטִי אֶת ד' עַד כָּאן לְשׁוֹן הַמִּדְרַשׁ רַבָּה. וְלִכְאוֹרָה יִפָּלֵא מְאֹד מֶה עָלָה עַל דַּעַת רַבִּי אֲבָהוּ, כִּי יָגַע לָרִיק וְכִי כִּלָּה כֹּחוֹ לְתֹהוּ וָהֶבֶל, הֲלֹא אָמְרוּ חֲכָמֵינוּ זַ"ל נֶאֱמָן הוּא בַּעַל מְלַאכְתְּךָ שֶׁיְּשַׁלֵּם לְךָ שְׂכַר פְּעֻלָּתֶךָ, אוּלָם זֶה הַדָּבָר, כִּי הִנֵּה כָּל חֲמוּדוֹת וְטוֹבוֹת הָעוֹלָם הַזֶּה הֵמָּה הֶבֶל וְרִיק תֹּהוּ וָבֹהוּ, עַל כֵּן מִי שֶׁיְּקַבֵּל עוֹלָמוֹ שְׂכַר תּוֹרָתוֹ וּמִצְו‍ֹתָיו בָּעוֹלָם הַזֶּה נִמְצָא כִּי כָּל עֲמָלוֹ וִיגִיעוֹ, הָיָה לְקַבֵּל שָׂכָר נִקְלֶה שֶׁל תֹּהוּ וָהֶבֶל:
<b>וְהִנֵּה</b> כְּפִי הַנִּרְאֶה הִשְׁפִּיעַ הַקָּדוֹשׁ־בָּרוּךְ־הוּא לְרַבִּי אֲבָהוּ גַּם מִטּוּב הָעוֹלָם הַזֶּה. כִּי הָיָה נְשׂוּא פָּנִים וְנִכְבָּד בְּעֵינֵי הַקֵּיסָר, וְכַמְבֹאָר בַּחֲגִיגָה דַּף י"ד עַיֵּן שָׁם, וְהָיָה לוֹ כָּבוֹד גָּדוֹל בְּבֵית הַמֶּלֶךְ, וְכַמְבֹאָר בִּכְתֻבּוֹת דַּף י"ז, רַבִּי אֲבָהוּ כִּי הֲוָה אָתָא מִמְּתִיבְתָא לְבֵי קֵיסָר, נָפְקַן אַמְהָתָא דְּבֵי קֵיסָר לְאַפֵּיהּ וּמַשְׁרֵי לֵיהּ הָכֵי, רַבָּה דְּעִמֵּיהּ וּמְדַבְּרָנָא דְּאֻמָּתֵיהּ בּוּצִינָא דִּנְהוֹרָא כו' עַיֵּן שָׁם, וְלָזֶה הָיָה רַבִּי אֲבָהוּ חָרֵד לְנַפְשׁוֹ תָּמִיד, פֶּן יְנַכּוּ לוֹ מִזְּכֻיּוֹתָיו עִם הֶבֶל וָרִיק שֶׁל כָּבוֹד הַמְדֻמֶּה וְכַיּוֹצֵא, וְכַד דְּמַךְ רַבִּי אֲבָהוּ וְאַחֲזוּ לֵיהּ תְּלָת עָשָׂר נַהֲרֵי אֲפַרְסְמוֹן, אָמַר כָּל אִלֵּין דַּאֲבָהוּ וַאֲנִי אָמַרְתִּי לָרִיק יָגַעְתִּי לַתֹּהוּ וָהֶבֶל כֹּחִי כִּלִּיתִי כוּ', וְהַיְנוּ שֶׁהָיָה חוֹשֵׁב כִּי קִבֵּל שְׂכַר עֲמָלוֹ וִיגִיעוֹ, עִם הֶבֶל וָרִיק שֶׁל חֲמוּדוֹת הָעוֹלָם הַזֶּה:
<b>אַחַר</b> הַדְּבָרִים הָאֵלֶּה מַה מְּאֹד יֶחֱרַד לֵבַב הָאָדָם, כַּאֲשֶׁר יִתְבּוֹנֵן עַל מַצָּבוֹ, כִּי כָּל אֶחָד לְפִי עֶרְכּוֹ עֲו‍ֹנוֹתָיו רַבּוּ לְמַעְלָה רֹאשׁ, וּמִי יוֹדֵעַ עַד כַּמָּה יִשָּׂא וְיִסְבֹּל בְּעוֹלָם הָאֱמֶת, בְּעַד צְרוֹר עֲו‍ֹנוֹתָיו, הִנֵּה גַּם אַחַר כָּךְ כַּאֲשֶׁר יִהְיֶה נִצְרָף כִּצְרֹף הַכֶּסֶף, וְיִתְמָרְקוּ כָּל עֲו‍ֹנוֹתָיו, וְיַגִּיעַ הַזְּמַן לְקַבֵּל שְׂכַר מִצְו‍ֹתָיו, הִנֵּה מִלְּבַד אֲשֶׁר כַּבֶּגֶד עֲדָיִם כָּל צִדְקוֹתָיו, מְעַטִּים בְּכַמּוּת דַּלִּים וְרָזִים בְּאֵיכוּת, כִּי שְׁלֵמוּת הַמִּצְוָה הוּא עַל שְׁנֵי בְּחִינוֹת, אֶחָד. כִּשְׁרוֹן הַמַּעֲשֶׂה, שֶׁיְּהֵא כָּל מִצְוָה עַל פִּי חֻקֵּי הַתּוֹרָה וְגִדְרֵי מִשְׁפָּטֶיהָ, שֵׁנִי. טָהֳרַת הַמַּחֲשָׁבָה שֶׁיִּהְיֶה בְּכַוָּנָה רְצוּיָה לְשֵׁם ה' בִּלְבַד, וּמִי יוּכַל לוֹמַר כִּי אֶת הַכֹּל כַּתּוֹרָה עָשִׂיתִי, וְאֶת לִבִּי זִכִּיתִי, וְאַחַר כָּל זֶה מִי יוֹדֵעַ כַּמָּה נִכּוּ לוֹ מִזְּכֻיּוֹתָיו הַדַּלִּים בָּעוֹלָם הַזֶּה, אִם מְעַט וְאִם הַרְבֵּה, אוֹ שֶׁמָּא קִבֵּל חַס וְחָלִילָה כָּל עוֹלָמוֹ, דָּבָר שֶׁאֲבוֹת הָעוֹלָם חָרְדוּ עָלָיו כַּנִּזְכָּר לְעֵיל, כִּי כָּל אִישׁ הוּא עָמוּס תָּמִיד עִם חַסְדֵי הַבּוֹרֵא יִתְבָּרַךְ שְׁמוֹ וְטוֹבוֹתָיו, אֲשֶׁר רוֹאֶה אוֹתָם עַיִן בְּעַיִן, וּמַה גַּם הַנִּסִּים הַנִּסְתָּרִים, כְּמוֹ שֶׁכָּתוּב לְעוֹשֶׂה נִפְלָאוֹת גְּדוֹלוֹת לְבַדּוֹ:
<b>אַחַת</b> הִיא מָצָאנוּ, מִצְוָה אַחַת נַעֲלָה וְנִשְׂגָּבָה בְּעֶרְכָּהּ, אֲשֶׁר מִלְּבַד שְׂכָרָהּ הַגָּדוֹל מְאֹד, עוֹד יִהְיֶה הָאָדָם בָּטוּחַ עִמָּהּ, כִּי צִדְקָתוֹ תַּעֲמֹד לָעַד, לְקַבֵּל אֶת שְׂכָרָהּ בְּעוֹלַם הַגְּמוּל הוּא עוֹלָם הַבָּא, וְלֹא יְנַכּוּ אֶת שְׂכָרָהּ בָּעוֹלָם הַזֶּה, הַמִּצְוָה הַזֹּאת הוּא לִהְיוֹת מִמַּצְדִּיקֵי הָרַבִּים הַיְנוּ לְזַכּוֹת אֶת הָרַבִּים, כַּאֲשֶׁר נִמְצָא חֶשְׁבּוֹן צֶדֶק בְּעֶזְרַת ה':
<b>הִנֵּה</b> בַּגְּמָרָא יוֹמָא דַּף פ"ו מְבֹאָר אַרְבָּעָה חִלּוּקֵי כַּפָּרָה שֶׁהָיָה רַבִּי יִשְׁמָעֵאל דּוֹרֵשׁ, עָבַר אָדָם עַל עֲשֵׂה וְשָׁב כוּ', עָבַר עַל לֹא תַעֲשֶׂה וְעָשָׂה תְּשׁוּבָה, תְּשׁוּבָה תּוֹלָה וְיוֹם הַכִּפּוּרִים מְכַפֵּר, עָבַר עַל כְּרִיתוֹת וּמִיתוֹת בֵּית דִּין וְעָשָׂה תְּשׁוּבָה, תְּשׁוּבָה וְיוֹם הַכִּפּוּרִים תּוֹלִין וְיִסּוּרִין מְמָרְקִין כו', אֲבָל מִי שֶׁיֵּשׁ חִלּוּל הַשֵּׁם בְּיָדוֹ, אֵין כֹּחַ בַּתְּשׁוּבָה לִתְלוֹת, וְלֹא בְּיוֹם הַכִּפּוּרִים לְכַפֵּר, וְלֹא בְּיִסּוּרִין לְמָרֵק, אֶלָּא כֻּלָּן תּוֹלִין וּמִיתָה מְמָרֶקֶת כוּ' עַיֵּן שָׁם, וְלִכְאוֹרָה יִפָּלֵא מַדּוּעַ אֵין כֹּחַ בְּיִסּוּרִין לְמָרֵק, הֲלֹא גַּם מַה שֶּׁאָמְרוּ מִיתָה מְמָרֶקֶת, הַיְנוּ בְּוַדַּאי יִסּוּרֵי מִיתָה רַחֲמָנָא לִצְּלַן, וְאִם כֵּן מַדּוּעַ לֹא יְמָרְקוּ יִסּוּרִים בְּחַיָּיו:
<b>אָמְנָם</b> הִנֵּה יְסוֹד הַדָּבָר, כִּי לִפְעָמִים יְקַבֵּל הָאָדָם אֶת עוֹלָמוֹ שְׂכַר מִצְו‍ֹתָיו בָּעוֹלָם הַזֶּה, וְכֵן כִּי יִסּוּרִים מְמָרְקִין עֲו‍ֹנוֹתָיו שֶׁל אָדָם, וְכֵן מְבֹאָר בְּקִדּוּשִׁין דַּף מ' אָמַר רַבִּי אֶלְעָזָר בֶּן רַבִּי צָדוֹק לְמָה צַדִּיקִים נִמְשָׁלִים בָּעוֹלָם הַזֶּה כוּ', כָּךְ הַקָּדוֹשׁ־בָּרוּךְ־הוּא מֵבִיא יִסּוּרִים עַל צַדִּיקִים בָּעוֹלָם הַזֶּה כְּדֵי שֶׁיִּירְשׁוּ הָעוֹלָם הַבָּא כוּ', וּלְמָה רְשָׁעִים דּוֹמִים בָּעוֹלָם הַזֶּה כוּ', כָּךְ הַקָּדוֹשׁ־בָּרוּךְ־הוּא מַשְׁפִּיעַ לָהֶן טוֹבָה לָרְשָׁעִים בָּעוֹלָם הַזֶּה כְּדֵי לְטָרְדָן כוּ', וְלִכְאוֹרָה יִפָּלֵא אַחֲרֵי כִּי הַשָּׂכָר וְהָעֹנֶשׁ אֲשֶׁר יַגִּיעַ לָאָדָם בָּעוֹלָם הַבָּא מִפְּרִי מַעֲלָלָיו, שְׁנֵיהֶם הֵמָּה לְמַעְלָה לְהַפְלִיא נוֹרָא מְאֹד, הַשָּׂכָר הוּא עֹנֶג נִפְלָא אֲשֶׁר יָפָה שָׁעָה אַחַת שֶׁל קוֹרַת רוּחַ מִכָּל חַיֵּי הָעוֹלָם הַזֶּה, וְכֵן רַע וָמַר עֹנֶשׁ שָׁעָה אַחַת מִכָּל יִסּוּרִים הַקָּשִׁים בָּעוֹלָם הַזֶּה, מֵעַתָּה יִפָּלֵא אֵיךְ אֶפְשָׁרִיּוֹת לְשַׁלֵּם שְׂכַר מִצְוָה בָּעוֹלָם הַזֶּה, בְּעֶרֶךְ שְׂכָרָם הָרַב בָּעוֹלָם הָרוּחָנִי, אוֹ לְמָרֵק עֲו‍ֹנוֹת בָּעוֹלָם הַזֶּה עַל יְדֵי יִסּוּרִים, בְּעֶרֶךְ הָעֹנֶשׁ הַגָּדוֹל בָּעוֹלָם הָרוּחָנִי:
<b>אָכֵן</b> כִּי כֵן גָּזְרָה חָכְמָתוֹ יִתְבָּרַךְ שְׁמוֹ, וְכָךְ הִיא הַמִּדָּה, כִּי הַגְּמוּל הָאֲמִתִּי הוּא רַק בָּעוֹלָם הָרוּחָנִי, וְשָׁם הוּא הַשָּׂכָר הַגָּדוֹל לְעוֹשֵׂי רְצוֹנוֹ יִתְבָּרַךְ שְׁמוֹ, וְהַשְּׁפָטִים הַנּוֹרָאִים לְפוֹעֲלֵי עָו‍ֹן, אוּלָם אִם הַקָּדוֹשׁ־בָּרוּךְ־הוּא מְשַׁלֵּם לְהָאָדָם אֶת גְּמוּלוֹ הַשָּׂכָר אוֹ הָעֹנֶשׁ בָּעוֹלָם הַזֶּה, תִּקְטַן אֵיפַת הָעֹנֶשׁ וְהַשָּׂכָר בְּכַמָּה אֲלָפִים וּרְבָבוֹת מַדְרֵגוֹת, וְהוּא חֵלֶק קָטָן מְאֹד נֶגֶד הַשָּׂכָר וְהָעֹנֶשׁ בָּעוֹלָם הָרוּחָנִי, וְלָזֶה יֵשׁ בַּמְּצִיאוּת לְמָרֵק עֲו‍ֹנוֹת בְּיִסּוּרֵי עוֹלָם הַזֶּה, אִם כִּי בָּעוֹלָם הָרוּחָנִי אֵין עֲרֹךְ לְגֹדֶל עָנְשָׁם, וְכֵן לְנַכּוֹת שְׂכַר מִצְו‍ֹת בְּטוֹבוֹת עוֹלָם הַזֶּה, אִם כִּי לָעוֹלָם הַבָּא אֵין עֲרֹךְ לְגֹדֶל שְׂכָרָם, הוּא הָרָעָה הַגְּדוֹלָה לָאָדָם אִם יְקַבֵּל שְׂכַר מִצְו‍ֹתָיו בָּעוֹלָם הַזֶּה בְּטוֹבוֹת נְקָלִים וּשְׁפָלִים, וְהַטּוֹבָה הַגְּדוֹלָה לְמָרֵק עֲו‍ֹנוֹתָיו בְּיִסּוּרֵי עוֹלָם הַזֶּה:
<b>וְהִנֵּה</b> בְּוַדַּאי יֵשׁ עַל זֶה חֶשְׁבּוֹן צֶדֶק, כַּמּוּת הַחֵלֶק שֶׁל הָעֹנֶשׁ וְהַשָּׂכָר כְּשֶׁהוּא בָּעוֹלָם הַזֶּה, נֶגֶד הָעֹנֶשׁ וְהַשָּׂכָר כַּאֲשֶׁר הֵם בָּעוֹלָם הַבָּא, נִמְצָא כִּי כְּמוֹ הָעֹנֶשׁ עַל עָו‍ֹן בָּעוֹלָם הַבָּא הוּא לְפִי אֵיכוּת הֶעָו‍ֹן. וְכָל מַה שֶּׁהֶעָו‍ֹן גָּדוֹל בְּיוֹתֵר כֵּן יִגְדַּל הָעֹנֶשׁ, כְּמוֹ כֵן אִם יִתְמָרֵק הֶעָו‍ֹן בָּעוֹלָם הַזֶּה עַל יְדֵי יִסּוּרִים, הוּא גַּם כֵּן לְפִי עֶרֶךְ הֶעָו‍ֹן, וּכְמָה שֶׁיִּגְדַּל הֶעָו‍ֹן וְתִרֶב הָעֹנֶשׁ לָעוֹלָם הַבָּא, כֵּן לְעֻמָּתוֹ לְמָרֵק הֶעָו‍ֹן בָּעוֹלָם הַזֶּה, גַּם כֵּן יִשָּׂא וְיִסְבֹּל יִסּוּרֵי עוֹלָם הַזֶּה בְּיוֹתֵר, כִּי לְפִי עֶרֶךְ הָעֹנֶשׁ בָּעוֹלָם הַבָּא, כֵּן יִהְיֶה כַּמּוּת הַחֵלֶק בָּעוֹלָם הַזֶּה, כֵּן יִרְבֶּה וְכֵן יִמְעַט, וְכֵן הוּא בְּעִנְיַן שְׂכַר הַמִּצְו‍ֹת, כִּי לְפִי אֵיכוּת הַמִּצְוָה וְגֹדֶל שְׂכָרָהּ בָּעוֹלָם הַבָּא כֵּן גַּם אִם יְקַבֵּל שְׂכָרָהּ בָּעוֹלָם הַזֶּה, הוּא לְפִי עֶרֶךְ שְׂכָרָהּ בָּעוֹלָם הַבָּא:
<b>הוּא</b> מַה שֶּׁאָמְרוּ חֲכָמֵינוּ זַ"ל, אֲבָל מִי שֶׁיֵּשׁ חִלּוּל הַשֵּׁם בְּיָדוֹ, אֵין כֹּחַ בִּתְשׁוּבָה לִתְלוֹת כו', וְלֹא בְּיִסּוּרִין לְמָרֵק, אֶלָּא כֻּלָּן תּוֹלִין וּמִיתָה מְמָרֶקֶת, כִּי הִנֵּה חִלּוּל הַשֵּׁם הוּא עָו‍ֹן גָּדוֹל מְאֹד יוֹתֵר מִכָּל הָעֲו‍ֹנוֹת, וּכְמוֹ שֶׁמְּבֹאָר בַּגְּמָרָא יוֹמָא הַנִּזְכֶּרֶת לְעֵיל, וְעַל כֵּן הָעֹנֶשׁ שֶׁל עֲו‍ֹן חִלּוּל הַשֵּׁם כְּשֶׁהוּא לָעוֹלָם הַבָּא, הוּא אָיֹם וְנוֹרָא מְאֹד, עוֹלֶה לְמַעְלָה עַל כָּל עָנְשֵׁי הָעֲבֵרוֹת, וְלָזֹאת לְמָרֵק עָו‍ֹן זֶה שֶׁל חִלּוּל הַשֵּׁם בָּעוֹלָם הַזֶּה עַל יְדֵי יִסּוּרִין הוּא דָּבָר נִמְנָע, כִּי לְפִי עֶרֶךְ כַּמּוּת הַחֵלֶק בָּעוֹלָם הַזֶּה מֵהָעֹנֶשׁ הַגָּדוֹל לָעוֹלָם הַבָּא, אֵין בַּמְּצִיאוּת יִסּורִים כָּאֵלֶּה בָּעוֹלָם הַזֶּה, שֶׁיִּהְיֶה בְּכֹחָם לְמָרֵק הֶעָו‍ֹן, כִּי כָּל הַיִּסּוּרִין אֲשֶׁר הוּשַׂם בְּחֵיק הַטֶּבַע שֶׁיּוּכַל אָדָם לִסְבֹּל וְיִשָּׁאֵר בַּחַיִּים, אֵינָם עוֹלִים בְּעֶרֶךְ לְכַמּוּת הַחֵלֶק הַנִּדְרָשׁ עַל פִּי חֶשְׁבּוֹן, מֵהָעֹנֶשׁ הַגָּדוֹל כְּשֶׁהוּא לָעוֹלָם הַבָּא, וְעַל כֵּן לַעֲו‍ֹן חִלּוּל הַשֵּׁם רַק מִיתָה מְמָרֶקֶת, כִּי יִסּוּרֵי מִיתָה רַחֲמָנָא לִצְּלַן, וְהוּא פְּרִידַת הַנֶּפֶשׁ מֵהַגְּוִיָּה, הוּא נוֹרָא מְאֹד, מַהוּתָהּ נֶעֱלָמָה מֵעֵין כָּל חַי, אֵין דּוּגְמַת יִסּוּרִין כָּאֵלֶּה כְּשֶׁהָאָדָם בַּחַיִּים, וְעַל כֵּן רַק יִסּוּרֵי מִיתָה רַחֲמָנָא לִצְּלַן מְמָרֶקֶת עֲו‍ֹן חִלּוּל הַשֵּׁם, כִּי אֵיכוּתָהּ תַּעֲלֶה לְחֶשְׁבּוֹן בְּעֶרֶךְ הָעֹנֶשׁ לָעוֹלָם הַבָּא:
<b>וְהִנֵּה</b> בַּגְּמָרָא יוֹמָא שָׁם אָמְרוּ הֵיכִי דָּמֵי חִלּוּל הַשֵּׁם, אָמַר רַב כְּגוֹן אֲנָא אִי שָׁקִילְנָא בִּשְׂרָא מִטַּבָּחָא, וְלֹא יָהִיבְנָא דָּמֵי לְאַלְתָּר, וּפֵרֵשׁ רַשִׁ"י וּכְשֶׁאֲנִי מְאַחֵר לִפְרֹעַ הוּא אוֹמֵר עָלַי שֶׁאֲנִי גַּזְלָן וְלָמֵד מִמֶּנִּי לִהְיוֹת מְזַלְזֵל בְּגָזֵל, רַבִּי יוֹחָנָן אָמַר כְּגוֹן אֲנָא דְּסָגִינָא אַרְבַּע אַמּוֹת בְּלֹא תּוֹרָה וּבְלֹא תְּפִלִּין, וּפֵרֵשׁ רַשִׁ"י כְּגוֹן אֲנָא כוּ' וְאֵין הַכֹּל יוֹדְעִין שֶׁנֶּחְלַשְׁתִּי מִגִּרְסָתִי וּלְמֵדִין הֵימֶנִּי לְהִבָּטֵל מִתַּלְמוּד תּוֹרָה עַד כָּאן לְשׁוֹנוֹ עַיֵּן שָׁם, נִמְצָא דְּגֶדֶר חִלּוּל הַשֵּׁם הוּא, מִי שֶׁבְּסִבָּתוֹ לְמֵדִין הֵימֶנּוּ לְזַלְזֵל בְּאֵיזֶה מִצְוָה, וּמִמֵּילָא מוּבָן דְּכָל שֶׁכֵּן אִם אֶחָד יַעֲשֶׂה מַעֲשֶׂה בְּפֹעַל, לְהָסֵב לִבּוֹת אֲנָשִׁים אֲחוֹרַנִית, לְזַלְזֵל בְּאַחַת מִמִּצְו‍ֹת ה', וּמַעֲשָׂיו אוֹ דְּבָרָיו יַעֲשׂוּ פְּרִי הֲרֵי זֶה חִלּוּל הַשֵּׁם בְּיוֹתֵר:
<b>וּמֵאַחַר</b> שֶׁגֶּדֶר חִלּוּל הַשֵּׁם הוּא, מִי שֶׁיְּסוֹבַב עַל יָדוֹ שֶׁלְּמֵדִין הֵימֶנּוּ לְזַלְזֵל בְּאֵיזֶה מִצְוָה, הִנֵּה מוּבָן מֵאֵלָיו כִּי לְעֻמַּת זֶה מִי שֶׁהוּא סִבָּה שֶׁלְּמֵדִין הֵימֶנּוּ לְהוֹקִיר וּלְחַבֵּב אֵיזֶה מִצְוָה בְּיוֹתֵר זֶהוּ קִדּוּשׁ הַשֵּׁם, וּמִכָּל שֶׁכֵּן מִי שֶׁהוּא עָמֵל בְּמַעֲשֶׂה לְזַכּוֹת אֶת הָרַבִּים, לִמְשֹׁךְ אֶת לְבָבָם לַעֲבוֹדַת ה' יִתְבָּרַךְ שְׁמוֹ, לִשְׁמֹר וּלְקַיֵּם אֶת הַתּוֹרָה וְהַמִּצְוָה בְּסוּר מֵרַע וַעֲשֵׂה טוֹב, כִּי זֶהוּ קִדּוּשׁ הַשֵּׁם גָּמוּר, הִפּוּךְ הֶעָו‍ֹן שֶׁל חִלּוּל הַשֵּׁם, וְעַיֵּן בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה בְּעִנְיַן הֶעָו‍ֹן שֶׁל חִלּוּל הַשֵּׁם, וְזֶה לְשׁוֹנוֹ וְגַם לַחֹלִי הַזֶּה אַף עַל פִּי שֶׁאֵין לוֹ מַרְפֵּא. אִם יַעַזְרֵהוּ הַשֵּׁם יִתְבָּרַךְ לְקַדֵּשׁ תּוֹרָתוֹ נֶגֶד בְּנֵי אָדָם כוּ', וְסָר עֲו‍ֹנוֹ בְּרֹב גֹּדֶל כִּשְׁרוֹן הַמַּעֲשֶׂה, שֶׁהוּא הַהִפּוּךְ מִן הַמַּעֲשֶׂה אֲשֶׁר נוֹאַל וַאֲשֶׁר חָטָא בּוֹ עַד כָּאן לְשׁוֹנוֹ עַיֵּן שָׁם:
<b>וְהִנֵּה</b> כְּשֵׁם שֶׁעֲו‍ֹן חִלּוּל הַשֵּׁם, הוּא גָּדוֹל מִכָּל הָעֲו‍ֹנוֹת, כֵּן לְעֻמַּת זֶה הַמִּצְוָה שֶׁל קִדּוּשׁ הַשֵּׁם כַּנִּזְכָּר לְעֵיל, הוּא גָּדוֹל מִכָּל הַמִּצְו‍ֹת, וְכֵן כְּשֵׁם שֶׁהָעֹנֶשׁ עַל עֲו‍ֹן חִלּוּל הַשֵּׁם עוֹלֶה לְמַעְלָה עַל כָּל עָנְשֵׁי הָעֲבֵרוֹת, כֵּן שְׂכַר הַמִּצְוָה שֶׁל קִדּוּשׁ הַשֵּׁם עוֹלֶה לְמַעְלָה עַל כָּל שְׂכַר הַמִּצְו‍ֹת. וְהִנֵּה כְּבָר נִתְבָּאֵר לְמַעְלָה, כִּי הַשָּׂכָר שֶׁל מִצְוָה עוֹלֶה בְּעֶרֶךְ יוֹתֵר מֵעֹנֶשׁ עֲבֵרָה, אִם בְּמֹאזְנַיִם יִשְּׂאוּ יַחַד, כִּי מִדָּה טוֹבָה מְרֻבָּה, נִמְצָא כִּי הַשָּׂכָר שֶׁל קִדּוּשׁ הַשֵּׁם, עוֹלֶה בְּעֶרֶךְ יוֹתֵר מֵהָעֹנֶשׁ שֶׁל עֲו‍ֹן חִלּוּל הַשֵּׁם, וּמֵעַתָּה אַחֲרֵי אֲשֶׁר אָמְרוּ חֲכָמֵינוּ זַ"ל, כִּי עֲו‍ֹן חִלּוּל הַשֵּׁם אֵין כֹּחַ בְּיִסּוּרִין לְמָרֵק וּכְמוֹ שֶׁנִּתְבָּאֵר, כִּי לְפִי גֹּדֶל הֶעָו‍ֹן אֵין בַּמְּצִיאוּת יִסּוּרִים כָּאֵלֶּה בָּעוֹלָם הַזֶּה שֶׁיִּהְיֶה בְּכֹחָם לְמָרֵק הֶעָו‍ֹן, כִּי כָּל יִסּוּרֵי עוֹלָם הַזֶּה לֹא יַעֲלֶה לְכַמּוּת הַחֵלֶק, בְּעֶרֶךְ הָעֹנֶשׁ הַגָּדוֹל מֵעָו‍ֹן הַזֶּה לָעוֹלָם הַבָּא, אִם כֵּן מִכָּל שֶׁכֵּן כִּי שְׂכַר מִצְוָה שֶׁל קִדּוּשׁ הַשֵּׁם כַּנִּזְכָּר לְעֵיל, אֵין בַּמְּצִיאוּת בְּכָל טוֹבוֹת וַחֲמוּדוֹת שֶׁל הֶבְלֵי הָעוֹלָם הַזֶּה, לְנַכּוֹת לוֹ הַשָּׂכָר, כִּי כָּל טוּב הָעוֹלָם הַזֶּה לֹא יַסְפִּיק שֶׁיַּעֲלֶה לְכַמּוּת הַחֵלֶק, בְּעֶרֶךְ הַשָּׂכָר הַגָּדוֹל שֶׁל מִצְוָה זוֹ כְּשֶׁיִּהְיֶה לָעוֹלָם הַבָּא:
<b>הוּא</b> מַה שֶּׁאָמַר הַכָּתוּב, וּמַצְדִּיקֵי הָרַבִּים כַּכּוֹכָבִים לְעוֹלָם וָעֶד, אֲשֶׁר לִכְאוֹרָה אֵינוֹ מוּבָן מַהוּ הַלָּשׁוֹן לְעוֹלָם וָעֶד, אִם לוֹמַר שֶׁהַשָּׂכָר הוּא נִצְחִי, הֲלֹא שְׂכַר כָּל הַמִּצְו‍ֹת הֵמָּה נִצְחִי, אָכֵן הוּא הַדָּבָר, כִּי עִם שָׂכָר שֶׁל כָּל הַמִּצְו‍ֹת, אֵין הָאָדָם בָּטוּחַ בָּהֶם, כִּי יִשָּׁאֵר לוֹ לְעוֹלָם וָעֶד, הַיְנוּ כִּי יִהְיֶה שָׁמוּר לוֹ הַשָּׂכָר לָעוֹלָם הַבָּא, כִּי אוּלַי יְקַבֵּל שְׂכָרָם בָּעוֹלָם הַזֶּה בְּהֶבְלֵי טוֹבוֹת זְמַנִּיּוֹת, אָכֵן לֹא כֵן הַשָּׂכָר שֶׁל מַצְדִּיקֵי הָרַבִּים, בְּהֶכְרֵחַ יִהְיֶה שָׁמוּר לוֹ לָעוֹלָם הַבָּא, אֲשֶׁר שָׁם הוּא לְעוֹלָם וָעֶד, כִּי כְּשֵׁם שֶׁעֲו‍ֹן חִלוּל הַשֵּׁם אֵין כֹּחַ בְּיִסּוּרֵי עוֹלָם הַזֶּה לְמָרֵק הֶעָו‍ֹן כַּנִּזְכָּר לְעֵיל, כְּמוֹ כֵן הַמִּצְוָה שֶׁל מַצְדִּיקֵי הָרַבִּים שֶׁהוּא קִדּוּשׁ הַשֵּׁם, אֵין כֹּחַ בְּטוֹבוֹת הָעוֹלָם הַזֶּה לְנַכּוֹת אֶת הַשָּׂכָר, וּבְהֶכְרֵחַ יִהְיֶה שָׁמוּר בַּעֲדוֹ הַשָּׂכָר לָעוֹלָם הַבָּא, וְזֶהוּ וּמַצְדִּיקֵי הָרַבִּים כַּכּוֹכָבִים לְעוֹלָם וָעֶד:

Chapter 3

<small>וְאַתָּה בֶּן אָדָם אֱמֹר אֶל בֵּית יִשְׂרָאֵל כֵּן אֲמַרְתֶּם לֵאמֹר כִּי פְּשָׁעֵינוּ וְחַטָּאתֵינוּ עָלֵינוּ וּבָם אֲנַחְנוּ נְמֵקִים וְאֵיךְ נִחְיֶה, אֱמֹר אֲלֵיהֶם חַי אֲנִי נְאֻם ה' אֱלֹקִים אִם אֶחְפֹּץ בְּמוֹת הָרָשָׁע כִּי אִם בְּשׁוּב רָשָׁע מִדַּרְכּוֹ וְחָיָה <small>(יְחֶזְקֵאל ל"ג)</small> וּפֵרֵשׁ רַשִׁ"י כֵּן אֲמַרְתֶּם לְפִיכָךְ אֵין אַתֶּם חֲפֵצִים לָשׁוּב כִּסְבוּרִין אַתֶּם שֶׁלֹּא תּוֹעִיל לָכֶם תְּשׁוּבָה</small>
<b>הִנֵּה</b> אִם אָמְנָם כִּי אֵין לִתְמֹהַּ עַל רוּחַ הַדּוֹר הַהוּא, אֲשֶׁר הִרְבּוּ לִפְשֹׁעַ בַּה' וְלַעֲשׂוֹת הָרָע בְּעֵינָיו, וְה' יִתְבָּרַךְ שְׁמוֹ שָׁלַח לָהֶם אֶת עֲבָדָיו הַנְּבִיאִים יוֹם יוֹם הַשְׁכֵּם וְהַעֲרֵב, וְלֹא אָבוּ שְׁמוֹעַ לָשׁוּב אֶל ה' יִתְבָּרַךְ שְׁמוֹ, יַעַן כִּי יֵצֶר לֵב הָאָדָם רַע מִנְּעוּרָיו, וְהַיֵּצֶר הָרָע לַפֶּתַח חַטָּאת רוֹבֵץ, אָכֵן עַל זֶה יִשְׁתּוֹמֵם כָּל לֵב, אַחֲרֵי אֲשֶׁר כְּפִי הַמְבֹאָר כְּבָר נִחֲמוּ עַל הָרָעָה, וַיֵּט לְבָבָם לָשׁוּב אֶל ה' יִתְבָּרַךְ שְׁמוֹ, רַק חֶסְרוֹן הָאֱמוּנָה בַּתְּשׁוּבָה, עָמַד בִּפְנֵיהֶם לְשָׂטָן וְלֹא רָצוּ לָשׁוּב אֶל ה' יִתְבָּרַךְ שְׁמוֹ, כִּי הָיוּ סְבוּרִין שֶׁלֹּא תּוֹעִיל לָהֶם תְּשׁוּבָה, וְיִפָּלֵא מְאֹד מָה רָאוּ עַל כָּכָה וּמַה הִגִּיעַ אֲלֵיהֶם, לִהְיוֹת מַלְעִיבִים בְּמַלְאֲכֵי הָאֱלֹקִים וּמְתַעְתְּעִים בִּנְבִיאָיו, אֲשֶׁר כָּל הַנְּבִיאִים מֵרֹאשׁ נִבְּאוּ בְּשֵׁם ה' עַל הַתְּשׁוּבָה, כִּי אִם יָשׁוּבוּ בְּנֵי יִשְׂרָאֵל מִדַּרְכָּם הָרָעָה, יִהְיֶה נִסְלָח לְכָל חַטְּאוֹתָם וַעֲו‍ֹנוֹתֵיהֶם לֹא תִּזָּכַרְנָה עוֹד:
<b>וְכַאֲשֶׁר</b> נַשְׂכִּיל בִּינָה, נָשׁוּב נִתְפַּלֵּא עוֹד יוֹתֵר, כַּאֲשֶׁר נִתְבּוֹנֵן עַל רוּחַ הַדּוֹרוֹת הַהֶבְדֵּל שֶׁבֵּינָם לְבֵינֵינוּ, הֲלֹא נוֹדַע כִּי הָאֱמוּנָה בִּכְלָל רְפוּיָה הִיא בְּיָדֵינוּ, וּמַה גַּם בִּדְבָרִים הַנּוֹגְעִים לְהָאָדָם בְּעִנְיְנֵי הַגְּשָׁמִים, כְּמוֹ הַהַשְׁגָּחָה וְהַבִּטָּחוֹן, וּמַה שֶּׁאָמְרוּ חֲכָמֵינוּ זַ"ל בָּבָא בַּתְרָא דַּף י' כִּי מְזוֹנוֹתָיו וְחֶסְרוֹנוֹתָיו שֶׁל אָדָם קְצוּבִין מֵרֹאשׁ הַשָּׁנָה, וְכֵן בַּמֶּה שֶׁאָמְרוּ זַ"ל אֵין אָדָם נוֹגֵעַ בַּמֶּה שֶׁמּוּכָן לַחֲבֵרוֹ אֲפִלּוּ כִּמְלֹא נִימָא, וְעוֹד מַאֲמָרִים הַדּוֹמִים לְאֵלּוּ הִנֵּה הָאֱמוּנָה בָּזֶה דַּלָּה וַחֲלוּשָׁה אֶצְלֵנוּ:
<b>מַה</b> מְּאֹד נִפְלָא כִּי בְּכָל זֹאת בְּמַה שֶּׁנּוֹגֵעַ לְדַרְכֵי הַתְּשׁוּבָה, הָאֱמוּנָה הַזֹּאת חֲזָקָה מְאֹד בְּלֵב הָאָדָם, מַאֲמִין בֶּאֱמוּנָה שְׁלֵמָה, כִּי הַקָּדוֹשׁ־בָּרוּךְ־הוּא מוֹחֵל וְסוֹלֵחַ לְשָׁבֵי פֶּשַׁע, אַף גַּם בְּמַה שֶּׁאָמְרוּ חֲכָמֵינוּ זַ"ל בְּקִדּוּשִׁין דַּף מ' אֲפִלּוּ רָשָׁע גָּמוּר כָּל יָמָיו וְעָשָׂה תְּשׁוּבָה בַּאַחֲרוֹנָה אֵין מַזְכִּירִין לוֹ שׁוּב רִשְׁעוֹ כוּ' וְכֵן בְּמַה שֶּׁאָמְרוּ זַ"ל תָּשֵׁב אֱנוֹשׁ עַד דַּכָּא עַד דִּכְדּוּכָא שֶׁל נֶפֶשׁ, וְעוֹד יַאֲמִין הָאָדָם יוֹתֵר עַל הַמִּדָּה מִכְּפִי שֶׁהוּא בֶּאֱמֶת, מַאֲמִין כִּי גַּם בִּתְשׁוּבָה קַלָּה כִּי יָשׁוּב אֶל ה' וְיִתְוַדֶּה עַל עֲו‍ֹנוֹ, יִהְיֶה נִסְלָח לְכָל חַטְּאוֹתָיו, וּמַה גַּם בְּיוֹם הַכִּפּוּרִים, כִּי יְעַנֶּה בְּצוֹם נַפְשׁוֹ וְיִתְוַדֶּה עַל עֲו‍ֹנוֹ וְהוּא עָצוּר כָּל הַיּוֹם בְּבֵית ה' בִּתְפִלָּה וּבְתַחֲנוּנִים, הוּא מַאֲמִין בֶּאֱמוּנָה שְׁלֵמָה, כִּי ה' יִתְבָּרַךְ שְׁמוֹ יְכַפֵּר עָלָיו לְטַהֵר אוֹתוֹ מִכָּל חַטְּאוֹתָיו וְכָל פְּשָׁעָיו יִמְחֶה כָּעָב וְכָעָנָן:
<b>מַה</b> נּוֹרָא הַהִתְחַלְּפוּת הַלָּזֶה, הַדּוֹר הַהוּא אֲשֶׁר הִגִּיעַ לַמַּדְרֵגָה לִהְיוֹת נִחַם עַל הָרָעָה, וְהָיוּ מְלֵאִים רָצוֹן לָשׁוּב אֶל ה' יִתְבָּרַךְ שְׁמוֹ, הָיָה לָהֶם חֶסְרוֹן אֱמוּנָה כִּי הַתְּשׁוּבָה תּוֹעִיל לָהֶם, וּלְכָךְ לֹא רָצוּ לַעֲשׂוֹת תְּשׁוּבָה, וַאֲנַחְנוּ דַּלֵּי וַחֲלוּשֵׁי הָאֱמוּנָה, וּבְאֵין נִחַם עַל דַּרְכּוֹ, וּבְכָל זֹאת הָאֱמוּנָה בְּדַרְכֵי הַתְּשׁוּבָה חֲזָקָה מְאֹד, גַּם כִּי בְּקַל תּוֹעִיל הַתְּשׁוּבָה לִסְלֹחַ לְכָל חַטַּאת הָאָדָם, הַאִם יֵשׁ עַתָּה בַּמְּצִיאוּת, מִי שֶׁיַּעֲלֶה עַל לִבּוֹ לָשׁוּב אֶל ה' יִתְבָּרַךְ שְׁמוֹ וְיִהְיֶה לוֹ לְשָׂטָן, כִּי יָפֶג לִבּוֹ מִלְּהַאֲמִין בַּתְּשׁוּבָה:
<b>הִנֵּה</b> בִּפְסָחִים דַּף קי"ח, אָמַר רַב הוּנָא יִשְׂרָאֵל בְּאוֹתוֹ הַדּוֹר מִקְּטַנֵּי אֲמָנָה הָיוּ, וְכִדְדָרַשׁ רַבָּה בַּר מָרִי, מַאי דִּכְתִיב וַיַּמְרוּ עַל יָם בְּיַם סוּף, מְלַמֵּד שֶׁהִמְרוּ יִשְׂרָאֵל בְּאוֹתָהּ שָׁעָה, וְאָמְרוּ כְּשֵׁם שֶׁאָנוּ עוֹלִים מִצַּד אֶחָד, כָּךְ מִצְרִים עוֹלִין מִצַּד אַחֵר, אָמַר לוֹ הַקָּדוֹשׁ־בָּרוּךְ־הוּא לְשַׂר שֶׁל יָם פְּלֹט אוֹתָן לַיַּבָּשָׁה כו' וּבָאוּ יִשְׂרָאֵל וְרָאוּ אוֹתָן שֶׁנֶּאֱמַר וַיַּרְא יִשְׂרָאֵל אֶת מִצְרַיִם מֵת עַל שְׂפַת הַיָּם עַד כָּאן לְשׁוֹן הַגְּמָרָא עַיֵּן שָׁם, וְהִנֵּה רַב הוּנָא לֹא בָּא לִשְׁלֹל מִיִּשְׂרָאֵל שֶׁבְּאוֹתוֹ הַדּוֹר, כִּי הָיוּ נֶעְדְּרֵי הָאֱמוּנָה מִכֹּל וָכֹל, רַק כִּי הָיוּ מִקְּטַנֵּי אֲמָנָה, שֶׁלֹּא הָיָה לָהֶם הָאֱמוּנָה בִּשְׁלֵמוּת, וְצָרִיךְ בֵּאוּר מַהוּ גֶּדֶר שֶׁל קְטַנֵּי אֲמָנָה, גַּם מַדּוּעַ הִמְרוּ יִשְׂרָאֵל עַל הַיָּם, לֵאמֹר כִּי מִצְרִַים עוֹלִין מִצַּד אַחֵר:
<b>אָכֵן</b> נִרְאֶה כִּי תַּכְלִית הָאֱמוּנָה בִּשְׁלֵמוּת, הוּא לְהַאֲמִין בַּה' וְגַם בִּדְבָרִים שֶׁהֵם נֶגֶד דַּרְכֵי הַשֵּׂכֶל, וְזֹאת תּוֹרַת גְּדוֹלֵי אֲמָנָה כִּי יַאֲמִינוּ בַּה' וּבִנְבִיאָיו, גַּם מַה שֶּׁהוּא נַעֲלֶה וְנִשְׂגָּב מִשֵּׂכֶל אֱנוֹשִׁי, אוּלָם גֶּדֶר קְטַנֵּי אֲמָנָה הוּא, כִּי לֹא יַאֲמִינוּ רַק מַה שֶׁהָאֱמוּנָה מַתְאִים עִם דַּרְכֵי הַשֵּׂכֶל, אוּלָם אִם הָאֱמוּנָה תִּתְנַגֵּד לְדַרְכֵי שֵׂכֶל אֱנוֹשִׁי, רָפָה אֱמוּנָתָם לְהַאֲמִין בָּזֶה, וְזֶהוּ כְּמוֹ שֶׁכָּתוּב בְּסֵפֶר מְלָכִים ז', וַיְהִי כַּאֲשֶׁר דִּבֵּר אִישׁ הָאֱלֹקִים אֶל הַמֶּלֶךְ לֵאמֹר, סָאתַיִם שְׂעוֹרִים בְּשֶׁקֶל כוּ' יִהְיֶה כָּעֵת מָחָר בְּשַׁעַר שׁוֹמְרוֹן, וַיַּעַן הַשָּׁלִישׁ וַיֹּאמֶר וְהִנֵּה ה' עוֹשֶׂה אֲרֻבּוֹת בַּשָּׁמַיִם הֲיִהְיֶה כַּדָּבָר הַזֶּה וַיֹּאמֶר הִנְּךָ רוֹאֶה בְּעֵינֶיךָ וּמִשָּׁם לֹא תֹאכַל וַיְהִי לוֹ כֵן כו', כִּי קָצָר שִׂכְלוֹ לְהָבִין אֵיךְ יִהְיֶה כַּדָּבָר הַזֶּה:
<b>וְהִנֵּה</b> מַה שֶּׁאָמְרוּ יִשְׂרָאֵל כְּשֵׁם שֶׁאָנוּ עוֹלִין מִצַּד אֶחָד, כָּךְ מִצְרִים עוֹלִין מִצַּד אַחֵר, לֹא רָפָה אֱמוּנָתָם בִּיכֹלֶת ה' יִתְבָּרַךְ שְׁמוֹ, כִּי אֵין זֶה נֶגֶד דַּרְכֵי הַשֵּׂכֶל, הֵם הֶאֱמִינוּ כִּי הַקָּדוֹשׁ־בָּרוּךְ־הוּא כָּל אֲשֶׁר יַחְפֹּץ יַעֲשֶׂה, וְאֵין מִיָּדוֹ מַצִּיל, אוּלָם יָדוּעַ כִּי בְּנֵי יִשְׂרָאֵל בְּמִצְרַיִם הָיוּ בְּמַדְרֵגָה נְמוּכָה מְאֹד, וּכְמַאֲמָרָם זַ"ל הַלָּלוּ עוֹבְדֵי עֲבוֹדָה זָרָה וְהַלָּלוּ עוֹבְדֵי עֲבוֹדָה זָרָה, וְעַל כֵן הָיָה אֶצְלָם נֶגֶד דַּרְכֵי הַשֵּׂכֶל, כִּי הַקָּדוֹשׁ־בָּרוּךְ־הוּא יְאַבֵּד בִּגְלָלָם אֻמָּה שְׁלֵמָה, לְהַכְחִידָם מִתַּחַת שְׁמֵי ה', וּלְהַטְבִּיעַ אֶת כֻּלָּם בַּיָּם, וְלָזֹאת אַף כִּי אָמַר לָהֶם מֹשֶׁה רַבֵּנוּ עָלָיו הַשָּׁלוֹם, כִּי אֲשֶׁר רְאִיתֶם אֶת מִצְרַיִם הַיּוֹם לֹא תוֹסִיפוּ לִרְאוֹתָם עוֹד עַד עוֹלָם, בְּכָל זֹאת הָיָה הָאֱמוּנָה בָּזֶה רוֹפֶפֶת בְּיָדָם, יַעַן הָיוּ מִקְּטַנֵּי אֲמָנָה לְהַאֲמִין אֱמוּנַת אוֹמֵן בַּמֶּה שֶׁהוּא נֶגֶד דַּרְכֵי שִׂכְלָם, וְזוֹהִי הַסִּבָּה שֶׁאָמְרוּ כְּשֵׁם שֶׁאָנוּ עוֹלִים כוּ':
<b>הוּא</b> מַה שֶּׁכָּתוּב בַּתּוֹרָה וַיּוֹשַׁע ה' כוּ' וַיַּרְא יִשְׂרָאֵל אֶת מִצְרַיִם מֵת עַל שְׂפַת הַיָּם כוּ' וַיַּאֲמִינוּ בַּה' וּבְמֹשֶׁה עַבְדּוֹ, לֹא נִתְבָּאֵר מַהוּ עִנְיַן הָאֱמוּנָה שֶׁהֶאֱמִינוּ בַּה' וּבְמֹשֶׁה עַבְדּוֹ, גַּם בַּמֶּה נִתְחַזְּקָה אֶצְלָם הָאֱמוּנָה עַתָּה עַל הַיָּם, יוֹתֵר מִכָּל הָאוֹתוֹת וְהַמּוֹפְתִים אֲשֶׁר עָשָׂה ה' לְעֵינֵיהֶם בְּמִצְרַיִם, אוּלָם הוּא הַדָּבָר כִּי בֶּאֱמֶת הָיוּ יִשְׂרָאֵל שֶׁבְּאוֹתוֹ הַדּוֹר מִקְּטַנֵּי אֲמָנָה, הַיְנוּ כִּי רָפָה אֱמוּנָתָם לְהַאֲמִין מַה שֶּׁהוּא נֶגֶד שִׂכְלָם, וְהִנֵּה הָאוֹתוֹת וְהַמּוֹפְתִים אֲשֶׁר עָשָׂה ה' בְּמִצְרַיִם, הִנֵּה יְכֹלֶת ה' אֵין זֶה נֶגֶד דַּרְכֵי הַשֵּׂכֶל, אַךְ כַּאֲשֶׁר בָּאוּ אֶל הַיָּם, וְאָמַר לָהֶם מֹשֶׁה רַבֵּנוּ עָלָיו הַשָּׁלוֹם כִּי אֲשֶׁר רְאִיתֶם אֶת מִצְרַיִם הַיּוֹם כוּ', זֶה הָיָה נֶגֶד דַּרְכֵי שִׂכְלָם כִּי הַקָּדוֹשׁ־בָּרוּךְ־הוּא יַטְבִּיעַ אֶת כֻּלָּם בִּמְצוּלוֹת יָם, וְלָזֹאת אָמְרוּ כְּשֵׁם שֶׁאָנוּ עוֹלִין מִצַּד זֶה כוּ', אוּלָם אַחַר כָּךְ כַּאֲשֶׁר רָאוּ אֶת מִצְרַיִם מֵת עַל שְׂפַת הַיָּם, וְכִי לֹא נָפַל דָּבָר מִכָּל אֲשֶׁר דִּבֵּר מֹשֶׁה רַבֵּנוּ עָלָיו הַשָּׁלוֹם, אָז נִפְקְחוּ עֵינֵיהֶם לְהָבִין וּלְהַשְׂכִּיל, כִּי לֹא לָאָדָם לָבֹא בְּסוֹד ה', וְלֹא לְשֵׂכֶל אֱנוֹשִׁי לַעֲלוֹת מְרוֹמִים לִמְצֹא חֵלֶק אֱלֹקִי וְאָז נִקְבַּע בִּלְבָבָם הָאֱמוּנָה בְּתַכְלִית, לְהַאֲמִין בַּה' וּבְמֹשֶׁה עַבְדּוֹ, אַף מַה שֶּׁיִּהְיֶה נַעֲלֶה וְנִשְׂגָּב מִשֵּׂכֶל אֱנוֹשִׁי, וְזֶה שֶׁכָּתוּב וַיַּרְא יִשְׂרָאֵל כוּ' וַיַּאֲמִינוּ כוּ', כִּי מִתְּחִלָּה הָיוּ מִקְּטַנֵּי אֲמָנָה וְאָמְרוּ כְּשֵׁם שֶׁאָנוּ עוֹלִים כוּ', אַךְ כַּאֲשֶׁר רָאוּ אֶת מִצְרַיִם מֵת עַל שְׂפַת הַיָּם, אָז הֶאֱמִינוּ בַּה' וּבְמֹשֶׁה עַבְדּוֹ:
<b>וְהִנֵּה</b> יְסוֹד הַתְּשׁוּבָה, כִּי הַקָּדוֹשׁ־בָּרוּךְ־הוּא מְקַבֵּל שָׁבִים וּמוֹחֵל וְסוֹלֵחַ לַעֲו‍ֹנָם הוּא נֶגֶד דַּרְכֵי הַשֵּׂכֶל, אַף לִמְחֹל וְלִסְלֹחַ עַל עָו‍ֹן אֶחָד, וּמַה גַּם מַה שֶּׁאָמְרוּ חֲכָמֵינוּ זַ"ל בְּקִדּוּשִׁין אֲפִלּוּ רָשָׁע גָּמוּר כָּל יָמָיו וְעָשָׂה תְּשׁוּבָה בָּאַחֲרוֹנָה, אֵין מַזְכִּירִין לוֹ שׁוּב רִשְׁעוֹ כַּנִּזְכָּר לְעֵיל, הוּא מוּזָר מְאֹד מִדַּרְכֵי הַשֵּׂכֶל כַּמּוּבָן:
<b>אָמְנָם</b> מֶרְחַק הַתְּשׁוּבָה מִדַּרְכֵי הַשֵּׂכֶל, תָּלוּי כְּפִי אֵיכוּת הַהַכָּרָה וְהַהַבְחָנָה שֶׁיִּהְיֶה לוֹ לָאָדָם בְּמִשְׁקַל כֹּבֶד עָו‍ֹן, כַּמָּה רַבָּה הָאַשְׁמָה שֶׁל הַחֵטְא, לִהְיוֹת מַמְרֶה אֶת רְצוֹן ה' יִתְבָּרַךְ שְׁמוֹ, כִּי מִי אֲשֶׁר לֹא יַרְגִּישׁ וְיַבְחִין, וְלֹא יַחֲשֹׁב אֶת עֶצֶם חֵטְא וְעָו‍ֹן לְאַשְׁמָה גְּדוֹלָה כָּל כָּךְ, לֹא יִהְיֶה אֶצְלוֹ יְסוֹד הַתְּשׁוּבָה נֶגֶד דַּרְכֵי הַשֵּׂכֶל, כִּי כַּאֲשֶׁר עֶצֶם הַחֵטְא לֹא נֶחֱשָׁב בְּעֵינָיו לְאַשְׁמָה גְּדוֹלָה, וְהַקָּדוֹשׁ־בָּרוּךְ־הוּא הוּא רַחוּם וְחַנּוּן, מַדּוּעַ לֹא יִמְחֹל וְיִסְלַח לְשָׁבֵי פֶּשַׁע וְחַטָּאָה:
<b>אוּלָם</b> כְּכָל אֲשֶׁר יַרְבֶּה הָאָדָם לְהַכִּיר וּלְהַבְחִין אֶת מִשְׁקַל כֹּבֶד עָו‍ֹן. וּלְהָבִין וּלְהַשְׂכִּיל אֶת גֹּדֶל הָרָעָה וְהָאַשְׁמָה הָרַבָּה שֶׁל חֵטְא וְעָו‍ֹן. לְהַמְרוֹת אֶת רְצוֹן ה' יִתְבָּרַךְ שְׁמוֹ מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. כֵּן יִהְיֶה אֵלָיו יְסוֹד הַתְּשׁוּבָה בְּיוֹתֵר נֶגֶד דַּרְכֵי הַשֵּׂכֶל:
<b>אֲמִתַּת</b> הַהַכָּרָה שֶׁל עֶרֶךְ הָאַשְׁמָה שֶׁל חֵטְא וְעָו‍ֹן. לֹא יַשִּׂיג הָאָדָם כִּי אִם מִתּוֹךְ יְדִיעַת רוֹמְמוּתוֹ וּכְבוֹדוֹ הַגָּדוֹל יִתְבָּרַךְ שְׁמוֹ. וְהוּא כְּמוֹ שֶׁכָּתַב בְּסֵפֶר מְסִלַּת יְשָׁרִים בְּבֵאוּר יִרְאַת חֵטְא. בְּעִנְיַן יִרְאַת חֵטְא מִדַּרְכֵי יִרְאַת הָרוֹמְמוּת. וְהוּא שֶׁהָאָדָם יִרְחַק מִן הַחֲטָאִים. וְלֹא יַעֲשֶׂה מִפְּנֵי כְּבוֹדוֹ הַגָּדוֹל יִתְבָּרַךְ שְׁמוֹ כִּי אֵיךְ יְקַל אוֹ אֵיךְ יֶעֱרַב לִבּוֹ שֶׁל בָּשָׂר וָדָם שָׁפָל וְנִמְאָס. לַעֲשׂוֹת דָּבָר נֶגֶד רְצוֹנוֹ שֶׁל הַבּוֹרֵא יִתְבָּרַךְ וְיִתְעַלֶּה שְׁמוֹ. וְהִנֵּה זֹאת הַיִּרְאָה אֵינֶנָּה כָּל כָּךְ קַלָּה לְהַשִּׂיג אוֹתָהּ כִּי לֹא תִּוָּלֵד אֶלָּא מִתּוֹךְ יְדִיעָה וְהַשְׂכָּלָה לְהִתְבּוֹנֵן עַל רוֹמְמוּתוֹ יִתְבָּרַךְ שְׁמוֹ וְעַל פְּחִיתוּתוֹ שֶׁל הָאָדָם עַד כָּאן לְשׁוֹנוֹ:
<b>וְעַל</b> כֵּן כַּאֲשֶׁר יַגִּיעַ הָאָדָם לְמַעֲלָה זוֹ שֶׁל יְדִיעַת רוֹמְמוּתוֹ יִתְבָּרַךְ שְׁמוֹ. אָז יַשְׂכִּיל וְיָבִין אֶת הָרָעָה הַגְּדוֹלָה וְהָאַשְׁמָה הָרַבָּה שֶׁל חֵטְא וְעָו‍ֹן. כִּי בָּשָׂר וָדָם שָׁפָל וְנִמְאָס יֶעֱרַב לִבּוֹ לְהַמְרוֹת רְצוֹן ה' יִתְבָּרַךְ שְׁמוֹ מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. וְכַאֲשֶׁר יַכִּיר הֵיטֵב אַשְׁמַת הַחֵטְא. אָז יִהְיֶה יְסוֹד הַתְּשׁוּבָה מוּזָר לוֹ מְאֹד מִדַּרְכֵי הַשֵּׂכֶל כַּנִּזְכָּר לְעֵיל. אָכֵן בְּכָל זֹאת אִם הוּא מִגְּדוֹלֵי אֲמָנָה. וְלִבּוֹ שָׁלֵם בֶּאֱמוּנָה בְּתַכְלִית לְהַאֲמִין אֱמוּנַת אֻמָּן אַף מַה שֶּׁהוּא נֶגֶד דַּרְכֵי הַשֵּׂכֶל. הִנֵּה צַדִּיק בֶּאֱמוּנָתוֹ יִחְיֶה. אֲשֶׁר הִבְטִיחָנוּ הַקָּדוֹשׁ־בָּרוּךְ־הוּא עַל יְדֵי עֲבָדָיו הַנְּבִיאִים. כִּי אִם יַעֲזֹב רָשָׁע דַּרְכּוֹ יָשׁוּב אֶל ה' וִירַחֲמֵהוּ וְיַרְבֶּה לִסְלֹחַ, אָמְנָם אִם בְּדַרְכֵי הָאֱמוּנָה יִהְיֶה מִקְּטַנֵּי אֲמָנָה. כִּי יִרְפֶּה אֱמוּנָתוֹ בַּמֶּה שֶׁיִּהְיֶה נֶגֶד דַּרְכֵי הַשֵּׂכֶל. יוּכַל הֱיוֹת כִּי בֶּאֱמֶת יָפֶג לִבּוֹ מִלְּהַאֲמִין בִּיסוֹד הַתְּשׁוּבָה. כִּי הַקָּדוֹשׁ־בָּרוּךְ־הוּא מוֹחֵל וְסוֹלֵחַ לַשָּׁבִים. וְכֵן מִי שֶׁלֹּא יַכִּיר וְיַבְחִין הָאַשְׁמָה שֶׁל חֵטְא וְעָו‍ֹן. הִנֵּה גַּם אִם הוּא מִקְּטַנֵּי אֲמָנָה יַאֲמִין בִּיסוֹד הַתְּשׁוּבָה. אַחֲרֵי כִּי אֵין אֶצְלוֹ נֶגֶד דַּרְכֵי הַשֵּׂכֶל:
<b>וּבָזֹאת</b> נִמְצָא פֵּשֶׁר דָּבָר. אֶת אֲשֶׁר הַדּוֹר הַהוּא שֶׁל יְחֶזְקֵאל הַנָּבִיא. אָמְרוּ כִּי פְּשָׁעֵינוּ וַחֲטָאֵינוּ עָלֵינוּ וּבָם אֲנַחְנוּ נְמֵקִים כוּ'. אֲשֶׁר לִכְאוֹרָה יִפָּלֵא מַדּוּעַ הָיָה לָהֶם חֶסְרוֹן אֱמוּנָה בִּתְשׁוּבָה. וְהָיוּ סְבוּרִין שֶׁלֹּא יוֹעִיל לָהֶם תְּשׁוּבָה כַּנִּזְכָּר לְעֵיל. גַּם מַהוּ דְּבַר הַהִתְחַלְּפוּת בֵּינָם לְבֵינֵינוּ. מַדּוּעַ אֲנַחְנוּ שְׁלֵמִים בֶּאֱמוּנָה זוֹ שֶׁל תְּשׁוּבָה בְּתַכְלִית. אָכֵן הוּא הַדָּבָר. כִּי הִנֵּה הַדּוֹר הַהוּא חַיּוּ עוֹד בִּזְמַן הַבַּיִת. עֵינֵיהֶם רָאוּ אֶת הַקֹּדֶשׁ וְאֶת הַמִּקְדָּשׁ. וְאֶת כְּבוֹד ה' הַשּׁוֹכֵן בְּתוֹךְ הַבַּיִת. וְעַל כֵּן הָיָה לָהֶם הַשָּׂגָה בְּגֹדֶל רוֹמְמוּתוֹ וַהֲדַר כְּבוֹדוֹ יִתְבָּרַךְ שְׁמוֹ. וּלְאוֹת עַל גֹּדֶל הַשָּׂגָתָם מֵרוֹמְמוּתוֹ יִתְבָּרַךְ שְׁמוֹ הוּא מִמַּה שֶּׁאָמְרוּ זַ"ל בְּתָנָא דְּבֵי אֵלִיָּהוּ. כִּי יְחֶזְקֵאל הַנָּבִיא אָמַר לְזִקְנֵי יִשְׂרָאֵל עֲשׂוּ תְּשׁוּבָה אָמְרוּ לוֹ בּוֹשִׁים אֲנַחְנוּ כוּ' עַיֵּן שָׁם. הִנֵּה מַה נּוֹרָא הַהֶרְגֵּשׁ הַזֶּה לְהִתְבַּיֵּשׁ מִפָּנָיו יִתְבָּרַךְ שְׁמוֹ. מִפְּנֵי גֹּדֶל חֶטְאָם. לָשׁוּב אֵלָיו יִתְבָּרַךְ שְׁמוֹ וּלְבַקֵּשׁ מִמֶּנּוּ מְחִילָה וּסְלִיחָה. וְהִנֵּה הַבּוּשָׁה הַזֹּאת הוּא בְּחִינָה גְּדוֹלָה מִדַּרְכֵי יִרְאַת הָרוֹמְמוּת כַּיָּדוּעַ:
<b>וְעַל</b> כָּל פָּנִים כַּאֲשֶׁר הָיָה לָהֶם הַהֶרְגֵּשׁ מִגֹּדֶל רוֹמְמוּתוֹ יִתְבָּרַךְ שְׁמוֹ. אִם כִּי בְּכָל זֹאת לֹא עָצְרוּ כֹּחַ לַעֲמֹד נֶגֶד הַיֵּצֶר הָרָע. אָכֵן הִכִּירוּ הֵיטֵב אֶת גֹּדֶל הָאַשְׁמָה שֶׁל חֵטְא וְעָו‍ֹן כִּי נוֹרָא הוּא. וְכַאֲשֶׁר הָיָה לָהֶם הַכָּרָה בְּאַשְׁמַת הַחֵטְא. עַל כֵּן הָיָה לָהֶם עִנְיַן הַתְּשׁוּבָה מוּזָר מִדַּרְכֵי הַשֵּׂכֶל. וְהַנּוֹגֵעַ לְדַרְכֵי אֱמוּנָה הָיוּ מִקְּטַנֵּי אֲמָנָה. כִּי רָפָה אֱמוּנָתָם לְהַאֲמִין מַה שֶּׁהוּא נֶגֶד דַּרְכֵי הַשֵּׂכֶל. וְעַל כֵּן לֹא הֶאֱמִינוּ גַּם כֵּן כִּי הַתְּשׁוּבָה תּוֹעִיל לָהֶם לִסְלֹחַ לְכָל פִּשְׁעֵיהֶם וְאִם יָשׁוּבוּ מִדַּרְכָּם חָיוֹ יִחְיוּ:
<b>אָכֵן</b> לֹא כֵן אֶצְלֵנוּ. אֲשֶׁר בַּעֲו‍ֹנוֹתֵינוּ הָרַבִּים אֲנַחְנוּ נֶעְדָּרִים מֵהֶרְגֵּשֵׁי יִרְאַת הָעֹנֶשׁ. אֲשֶׁר נוֹגֵעַ לְכָל אִישׁ לְנַפְשׁוֹ וּבְשָׂרוֹ. וְהִיא קְרוֹבָה לָחוּשׁ. וּמַה גַּם יִרְאַת רוֹמְמוּתוֹ יִתְבָּרַךְ שְׁמוֹ. חָסֵר לָנוּ הַהֶרְגֵּשׁ מִכֹּל וָכֹל. וְעַל כֵּן אֵין אָנוּ מַכִּירִים כְּלָל. אֶת עֶרֶךְ הָאַשְׁמָה שֶׁל חֵטְא וְעָו‍ֹן. כַּמָּה הוּא גָּדוֹל וְנוֹרָא וְעֶצֶם הַחֵטְא הוּא קַל בְּעֵינֵינוּ מְאֹד. וְלָזֹאת עִנְיַן הַתְּשׁוּבָה אֵינֶנָּה אֶצְלֵנוּ נֶגֶד דַּרְכֵי הַשֵּׂכֶל כְּלָל. וְלֹא יִפָּלֵא בְּעֵינֵינוּ מְאוּמָה. וְעַל כֵּן גַּם מִקְּטַנֵּי אֲמָנָה אֲשֶׁר רָפָה אֱמוּנָתָם לְהַאֲמִין מַה שֶּׁהוּא נַעֲלֶה וְנִשְׂגָּב מִשִּׂכְלָם. בְּכָל זֹאת הֵם מַאֲמִינִים בֶּאֱמוּנָה שְׁלֵמָה בְּדַרְכֵי הַתְּשׁוּבָה כִּי הַקָּדוֹשׁ־בָּרוּךְ־הוּא מוֹחֵל וְסוֹלֵחַ לְשָׁבֵי פֶּשַׁע. בַּאֲשֶׁר לֹא יִפָּלֵא זֶה בְּעֵינֵי שִׂכְלָם כְּלָל:
<b>אָמְנָם</b> אִם כִּי רְחוֹקִים אֲנַחְנוּ מֵהֶרְגֵּשׁ יִרְאַת רוֹמְמוּתוֹ יִתְבָּרַךְ שְׁמוֹ. לְהַבְחִין מִזֶּה אֶת גֹּדֶל הָאַשְׁמָה שֶׁל חֵטְא וְעָו‍ֹן. אָכֵן נוּכַל לִמְצֹא חֶשְׁבּוֹן צֶדֶק בְּעֶזְרַת ה'. מֵעָנְשֵׁי הָעֲבֵרוֹת וְתוֹכַחַת עֲלֵי עָו‍ֹן. כִּי מִזֶּה נוּכַל לְהַכִּיר מַהוּ הָאַשְׁמָה שֶׁל חֵטְא וְעָו‍ֹן לְהַמְרוֹת רְצוֹן מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא. כִּי הִנֵּה חֲכָמֵינוּ זַ"ל אָמְרוּ בְּעֵרוּבִין דַּף י"ט. אָמַר רַבִּי יְהוֹשֻׁעַ בֶּן לֵוִי מַאי דִּכְתִיב עוֹבְרֵי בְּעֵמֶק הַבָּכָא מַעְיָן יְשִׁיתוּהוּ גַּם בְּרָכוֹת יַעְטֶה מוֹרֶה. עוֹבְרֵי אֵלּוּ בְּנֵי אָדָם שֶׁעוֹבְרִין עַל רְצוֹנוֹ שֶׁל הַקָּדוֹשׁ־בָּרוּךְ־הוּא. עֵמֶק שֶׁמַּעֲמִיקִין לָהֶן גֵּיהִנֹּם. הַבָּכָא שֶׁבּוֹכִין וּמוֹרִידִין דְּמָעוֹת כְּמַעְיָן שֶׁל שִׁתִּין, גַּם בְּרָכוֹת יַעְטֶה מוֹרֶה שֶׁמַּצְדִּיקִין עֲלֵיהֶם אֶת הַדִּין. וְאוֹמְרִים לְפָנָיו רִבּוֹנוֹ שֶׁל עוֹלָם. יָפֶה דַּנְתָּ יָפָה זִכִּיתָ יָפֶה חִיַּבְתָּ. יָפֶה תִּקַּנְתָּ גֵּיהִנֹּם לָרְשָׁעִים כוּ' עַיֵּן שָׁם. וְלִכְאוֹרָה יִפָּלֵא מְאֹד. מַאי רְבוּתָא הִיא אִם הָרְשָׁעִים בְּעוֹלַם הָאֱמֶת. בְּאֵין יֵצֶר הָרָע שׁוֹלֵט. מַצְדִּיקִין עֲלֵיהֶם אֶת הַדִּין. וְיִתְּנוּ צִדְקוֹת ה':
<b>הַכָּתוּב</b> אוֹמֵר בְּפָרָשַׁת הַאֲזִינוּ. הַצּוּר תָּמִים פָּעֳלוֹ. כִּי כָל דְּרָכָיו מִשְׁפָּט. אֵל אֱמוּנָה וְאֵין עָוֶל. וּלְפִי מֻשְׂכָּל רִאשׁוֹן יִפָּלֵא מְאֹד לְיַחֵס לְהַקָּדוֹשׁ־בָּרוּךְ־הוּא תֹּאַר שֶׁל שְׁלִילַת חִסָּרוֹן. כִּי הֲלֹא הָעוֹלֶה הוּא חִסָּרוֹן. הַתֹּאַר שֶׁל שְׁלִילַת עוֹלֶה הוּא רַק תִּפְאֶרֶת לְבָשָׂר וָדָם. וּכְמוֹ שֶׁכָּתוּב שְׁאֵרִית יִשְׂרָאֵל לֹא יַעֲשׂוּ עַוְלָה כוּ'. אוּלָם ה' יִתְבָּרַךְ שְׁמוֹ מְקוֹר הַשְּׁלֵמוּת. אֵיךְ נְיַחֵס אֵלָיו תֹּאַר שֶׁל שְׁלִילַת עַוְלָה. הַאִם הַשּׁוֹפֵט כָּל הָאָרֶץ יַעֲשֶׂה עַוְלָה:
<b>הֵן</b> מְנוּיָה וּגְמוּרָה בְּסוֹד כָּל יוֹשְׁבֵי תֵּבֵל. לְמִשְׁפָּט אֱמֶת וְקַיָּם. לְהַעֲנִישׁ לְכָל עוֹשֵׂי עָוֶל רַע כְּרִשְׁעָתָם. כָּל הַמֶּמְשָׁלוֹת יֵשׁ לָהֶם חֻקִּים וּמִשְׁפָּטִים מַגְבִּילִים. חֶלְקֵי עֳנָשִׁים נֶגֶד כָּל פּוֹרֵעַ חֹק וּמוּסָר. אָמְנָם אִם כִּי יְסוֹד הָעֹנֶשׁ הוּא דָּבָר מֻסְכָּם בַּתֵּבֵל. אָכֵן אֵיכוּת אוֹ כַּמּוּת הָעֹנֶשׁ לְכָל חֵטְא וָפֶשַׁע. הוּא רַק דָּבָר הֶסְכֵּמִי וְהַשְׁעָרַת הַדַּעַת. בַּאֲשֶׁר אֵין מִשְׁקָל לְרוּחַ הֶעָו‍ֹן אוֹ הָעֹנֶשׁ. לִשְׁקֹל בַּפֶּלֶס אֶת אֵיכוּת הָעֹנֶשׁ נֶגֶד רוּחַ הֶעָו‍ֹן. וְלָזֹאת אֵיכוּת הָעֹנֶשׁ הוּא רַק עִנְיַן הֶסְכֵּמִי. וְעַל כֵּן אֵין מִשְׁפְּטֵי הָעֳנָשִׁים שָׁוִים אֵצֶל כָּל הַמֶּמְשָׁלוֹת. כִּי כָּל מֶמְשָׁלָה תָּשִׂים חֻקֵּי וּמִשְׁפְּטֵי עֳנָשִׁים לְכָל חֵטְא וְעָו‍ֹן. כַּטּוֹב וְכַיָּשָׁר בְּעֵינֶיהָ לְפִי הַשְׁעָרַת דַּעְתָּם. וְלִפְעָמִים יִהְיֶה עֹנֶשׁ עֲלֵי עָו‍ֹן בִּדְבַר מוֹשֵׁל שִׁלְטוֹן כְּפִי רְצוֹנוֹ אָז. לְהַעֲנִישׁ קָשֶׁה אוֹ רַק עֹנֶשׁ קַל:
<b>וְעַל</b> כָּל פָּנִים אַחֲרֵי אֲשֶׁר אֵין קַו וּמִשְׁקֹלֶת. לִשְׁקֹל הֶעָו‍ֹן עִם הָעֹנֶשׁ. שֶׁיִּהְיוּ מְכֻוָּנִים יַחַד. וְלָזֹאת אֵפוֹא הֲלֹא הוּא נִמְנָעוֹת בְּחֵיק שֵׂכֶל אֱנוֹשִׁי. לְכַוֵּן לְהַגְבִּיל בְּצִמְצוּם אֶת אֵיכוּת הָעֹנֶשׁ שֶׁיִּהְיֶה מוּל עֶרֶךְ הֶעָו‍ֹן. וְלָזֹאת בְּדַרְכֵי תַּהֲלוּכוֹת הַמִּשְׁפָּט. תּוּכַל לִהְיוֹת לִפְעָמִים אֵיזֶה עָוֶל וּמִשְׁפָּט מְעֻקָּל בְּאֵיכוּת הָעֹנֶשׁ. כַּאֲשֶׁר אֵין בַּמְּצִיאוּת בְּכֹחַ שֵׂכֶל אֱנוֹשִׁי. לַעֲרֹךְ אֵיכוּת הָעֹנֶשׁ מוּל הֶעָו‍ֹן שֶׁיִּהְיוּ מְכֻוָּנִים יַחַד. כַּדּוֹמֶה אֶחָד נֶעֱנָשׁ בְּיַד פִּשְׁעוֹ אֵיזֶה עֹנֶשׁ עַל מֶשֶׁךְ זְמַן מֻגְבָּל. הַאִם יֵשׁ עַל זֶה פֶּלֶס וּמִשְׁקָל עַל זְמַן הָעֹנֶשׁ. אוֹ הַאִם יֵשׁ בְּכֹחַ שֵׂכֶל אֱנוֹשִׁי. לְהַגְבִּיל זְמַן הָעֹנֶשׁ בְּצִמְצוּם לְפִי עֶרֶךְ הֶעָו‍ֹן. לֹא יוֹם אֶחָד פָּחוֹת אוֹ יוֹתֵר. וְאִם כֵּן בְּהֶכְרֵחַ יוּכַל לִהְיוֹת אֵיזֶה עָוֶל בַּמִּשְׁפָּט. אוּלָם מַה כֹּחַ אֱנוֹשׁ בָּשָׂר וָדָם וְכַאֲשֶׁר הוּא בְּהֶכְרֵחַ לְהַעֲנִישׁ לַפּוֹשְׁעִים. הִנֵּה אֵין לַשּׁוֹפֵט אֶלָּא מַה שֶּׁעֵינֵי שִׂכְלוֹ רוֹאוֹת:
<b>עַתָּה</b> נֶפֶן מִזֶּה לְהִתְבּוֹנֵן עַל מִשְׁפְּטֵי ה' יִתְבָּרַךְ שְׁמוֹ. אֲשֶׁר נוֹתֵן לָרָשָׁע רַע כְּרִשְׁעָתוֹ. וּמַה גַּם בְּעוֹלַם הַגְּמוּל. אֲשֶׁר נָכוֹנוּ שָׁם שְׁפָטִים רַבִּים רָעִים וְנוֹרָאִים לְפוֹעֲלֵי עָו‍ֹן, לִצְרֹף אוֹתָם בְּאֵשׁ מִתְלַקַּחַת כִּצְרֹף הַכֶּסֶף. הַאִם גַּם כֵּן נִשְׁאֹל אַיֵּה פֶּלֶס וּמִשְׁקָל לִשְׁקֹל אֵיכוּת הָעֹנֶשׁ עִם רוּחַ הֶעָו‍ֹן. הַאִם גַּם כֵּן נֹאמַר חָלִילָה כִּי הָעֹנֶשׁ הוּא רַק דֶּרֶךְ הַשְׁעָרָה וְהֶסְכֵּמִי. אוֹ כַּאֲשֶׁר יִהְיֶה רָצוֹן מִלְּפָנָיו יִתְבָּרַךְ שְׁמוֹ. לְכָל חוֹטֵא וּפוֹשֵׁעַ כַּמָּה לְהַעֲנִישׁוֹ. וְאִם כֵּן גַּם כֵּן הֲרֵי יוּכַל לִהְיוֹת עָוֶל בְּחֵיק הַמִּשְׁפָּט כַּנִּזְכָּר לְעֵיל. חָלִילָה לְשׁוֹפֵט כָּל הָאָרֶץ מִזֶּה. אוּלָם אֶת אֲשֶׁר הוּא נִמְנָעוֹת אֵצֶל בָּשָׂר וָדָם. הֲיִפָּלֵא מֵה' דָּבָר. לַעֲשׂוֹת מִשְׁקָל לְרוּחַ הֶעָו‍ֹן וְהָעֹנֶשׁ. בְּלִי תְּפֻנֶּה כִּי יֵשׁ עַל זֶה פֶּלֶס וּמֹאזְנֵי מִשְׁפָּט בְּיַד ה' לָתֵת אֶת הֶעָו‍ֹן בְּכַף אַחַת. וּכְנֶגְדָּהּ הָעֹנֶשׁ בְּכַף שְׁנִיָּה. וּבְמֹאזְנַיִם יִשְּׂאוּ יַחַד. לִהְיוֹת אֵיכוּת הָעֹנֶשׁ מְכֻוָּן בְּמִשְׁקָל נֶגֶד אֵיכוּת הֶעָו‍ֹן עַד כְּחוּט הַשְּׂעָרָה:
<b>וּכְבָר</b> כָּתַב הָרַמְבַּ"ם זַ"ל בְּפֶרֶק ג' מֵהִלְכוֹת תְּשׁוּבָה וְזֶה לְשׁוֹנוֹ. כָּל אֶחָד וְאֶחָד מִבְּנֵי הָאָדָם יֵשׁ לוֹ זְכֻיּוֹת וַעֲו‍ֹנוֹת. מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו צַדִּיק. וּמִי שֶׁעֲו‍ֹנוֹתָיו יְתֵרוֹת עַל זְכֻיּוֹתָיו רָשָׁע כוּ'. וְשִׁקּוּל זֶה אֵינוֹ לְפִי מִנְיַן הַזְּכֻיּוֹת אֶלָּא לְפִי גָּדְלָם. יֵשׁ זְכוּת שֶׁהוּא נֶגֶד כַּמָּה עֲו‍ֹנוֹת כוּ'. וְיֵשׁ עָו‍ֹן שֶׁהוּא נֶגֶד כַּמָּה זְכֻיּוֹת כוּ' וְאֵין שׁוֹקְלִין אֶלָּא בְּדַעְתּוֹ שֶׁל אֵל דֵּעוֹת. וְהוּא הַיּוֹדֵעַ אֵיךְ עוֹרְכִין הַזְּכֻיּוֹת כְּנֶגֶד הָעֲו‍ֹנוֹת עַד כָּאן לְשׁוֹנוֹ עַיֵּן שָׁם. עַתָּה הַאִם יֵשׁ בְּכֹחַ שֵׂכֶל אֱנוֹשִׁי לִהְיוֹת לוֹ אֵיזֶה צִיּוּר מִמַּהוּת הַמִּשְׁקָל שֶׁל אֵיכוּת הַזְּכֻיּוֹת וְהָעֲו‍ֹנוֹת. עַד שֶׁיִּהְיֶה זְכוּת אַחַת עוֹלָה בַּמִּשְׁקָל נֶגֶד סְכוּם שֶׁל כַּמָּה עֲו‍ֹנוֹת. וְכֵן עָו‍ֹן אֶחָד נֶגֶד כַּמָּה זְכֻיּוֹת. אָכֵן הַקָּדוֹשׁ־בָּרוּךְ־הוּא הוּא כֹּל יָכוֹל. וּמִמֶּנּוּ לֹא יִפָּלֵא כָּל דָּבָר. כֵּן הַשִּׁקּוּל הַזֶּה שֶׁל אֵיכוּת הָעֹנֶשׁ כְּנֶגֶד הֶעָו‍ֹן. הוּא בְּדַעְתּוֹ שֶׁל אֵל דֵּעוֹת. וְהוּא הַיּוֹדֵעַ אֵיךְ עוֹרְכִין בְּמִשְׁקַל הָעֹנֶשׁ נֶגֶד הֶעָו‍ֹן. וְשֶׁיִּהְיֶה כַּף הַמִּשְׁקָל שָׁוֶה זֶה כְּנֶגֶד זֶה:
<b>הוּא</b> מַה שֶּׁכָּתוּב בַּתּוֹרָה הַצּוּר תָּמִים פָּעֳלוֹ. כִּי כָל דְּרָכָיו מִשְׁפָּט אֵל אֱמוּנָה וְאֵין עָוֶל. אֵין הַכַּוָּנָה לְיַחֵס לוֹ תֹּאַר כִּי הַקָּדוֹשׁ־בָּרוּךְ־הוּא הַשּׁוֹפֵט כָּל הָאָרֶץ לֹא יַעֲשֶׂה עָוֶל. הֲלֹא גַּם שְׁאֵרִית יִשְׂרָאֵל לֹא יַעֲשׂוּ עַוְלָה. וּמַה גַּם מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. אָכֵן הַכַּוָּנָה הִיא. יַעַן כִּי בְּדַרְכֵי תַּהֲלוּכוֹת הַמִּשְׁפָּט אֵצֶל בָּשָׂר וָדָם. כַּאֲשֶׁר אֵין בַּמְּצִיאוּת פֶּלֶס וּמִשְׁקָל כָּזֶה לִשְׁקֹל הָעֹנֶשׁ נֶגֶד הַחֵטְא. וְעַל כֵּן אַף כִּי הַשּׁוֹפְטִים לַמִּשְׁפָּט יָשׁוּרוּ. בְּכָל זֹאת בְּהֶכְרֵחַ יוּכַל לִהְיוֹת עָוֶל בַּמִּשְׁפָּט כַּנִּזְכָּר לְעֵיל. וְעַל כֵּן אָמַר הַכָּתוּב כִּי הַצּוּר הוּא אֵל אֱמוּנָה וְאֵין עָוֶל. יַעַן כִּי הוּא כֹּל יָכוֹל וּבְיָדוֹ פֶּלֶס וּמֹאזְנֵי מִשְׁפָּט. לִשְׁקֹל הֶעָו‍ֹן עִם הָעֹנֶשׁ. וְהוּא הַיּוֹדֵעַ לַעֲרֹךְ אֶת אֵיכוּת הָעֹנֶשׁ נֶגֶד עֶרֶךְ הֶעָו‍ֹן. וְשֶׁיִּהְיֶה כַּף הַמֹּאזְנַיִם שְׁקוּלִים זֶה כְּנֶגֶד זֶה עַד כְּחוּט הַשְּׂעָרָה:
<b>וְעִם</b> זֶה נַשְׂכִּיל בִּינָה לְהָבִין מַה שֶּׁאָמְרוּ חֲכָמֵינוּ זַ"ל. גַּם בְּרָכוֹת יַעְטֶה מוֹרֶה. שֶׁמַּצְדִּיקִין עֲלֵיהֶם אֶת הַדִּין וְאוֹמְרִים לְפָנָיו רִבּוֹנוֹ שֶׁל עוֹלָם יָפֶה דַּנְתָּ כוּ' כַּנִּזְכָּר לְעֵיל. וְהַיְנוּ כִּי בָּזֶה הָעוֹלָם. אֵין הָאָדָם מַכִּיר גֹּדֶל הָאַשְׁמָה שֶׁל חֵטְא וְעָו‍ֹן. וְעַל כֵּן אִם הָאָדָם הָיָה רוֹאֶה בְּעֵינָיו. אֶת הַשְּׁפָטִים הַנּוֹרָאִים בְּעֵמֶק הַבָּכָא. וְאֶת הָאֵשׁ הַגָּדוֹל וְהַנּוֹרָא הַלּוֹהֵט שָׁם בְּעִמְקֵי שְׁאוֹל. אֲשֶׁר תֹּאכַל מִנֶּפֶשׁ וְעַד בָּשָׂר בְּעַד כָּל חֵטְא וְעָו‍ֹן. לֹא הָיָה מַקִּיף בְּשִׂכְלוֹ. כִּי יֵשׁ עַל זֶה פֶּלֶס וּמִשְׁקָל. וְהָעֹנֶשׁ הַנּוֹרָא הוּא מְכֻוָּן נֶגֶד אַשְׁמַת הַחֵטְא. אַךְ הָיָה חוֹשֵׁב כִּי הָעֹנֶשׁ הוּא דָּבָר הֶסְכֵּמִי. וְכִי כָּךְ הוּא רְצוֹן ה' יִתְבָּרַךְ שְׁמוֹ. לְהַעֲנִישׁ בְּעַד כָּל חֵטְא וְעָו‍ֹן עֹנֶשׁ גָּדוֹל וְנוֹרָא מְאֹד. וְאוּלַי הָעֹנֶשׁ הוּא שֶׁבַע עַל חַטָּאתוֹ:
<b>אָכֵן</b> שָׁם בְּעוֹלַם הָאֱמֶת. הָרְשָׁעִים יוֹדְעִים וּמַכִּירִים. אֶת עֶרֶךְ הָאַשְׁמָה שֶׁל חֵטְא וְעָו‍ֹן. לְהַמְרוֹת אֶת רְצוֹן מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. כַּמָּה הִיא רַבָּה וְנוֹרָא מְאֹד. שָׁם בְּעוֹלַם הָאֱמֶת יוֹדְעִים וּמְבִינִים כִּי הָעֹנֶשׁ הַמַּר אֵינוֹ דָּבָר הֶסְכֵּמִי מֵרְצוֹן ה' יִתְבָּרַךְ שְׁמוֹ. לְהַעֲנִישׁ אוֹתָם קָשֶׁה שֶׁבַע עַל חַטְּאוֹתָם. אַךְ יֵשׁ פֶּלֶס וּמֹאזְנֵי מִשְׁפָּט בְּיַד ה' יִתְבָּרַךְ שְׁמוֹ. וּבְמֹאזְנַיִם יִשְּׂאוּ יַחַד הֶעָו‍ֹן וְהָעֹנֶשׁ. וְהָעֹנֶשׁ הַגָּדוֹל וְהַנּוֹרָא הוּא מְכֻוָּן בְּמִשְׁקָל נֶגֶד אַשְׁמַת הַחֵטְא עַד כְּחוּט הַשְּׂעָרָה. וְזֶהוּ מַה שֶּׁאוֹמְרִים רִבּוֹנוֹ שֶׁל עוֹלָם יָפֶה דַּנְתָּ וְכוּ' יָפֶה תִּקַּנְתָּ גֵּיהִנֹּם לָרְשָׁעִים וְגַן עֵדֶן לַצַּדִּיקִים:
<b>וּמִמּוֹצָא</b> דָּבָר נַשְׂכִּיל. כִּי מִמִּשְׁפְּטֵי הָעֳנָשִׁים וְתוֹכַחַת עֲלֵי עָו‍ֹן בָּעוֹלָם הָרוּחָנִי. נוּכַל לְהָבִין וּלְהַכִּיר עֶרֶךְ הָאַשְׁמָה שֶׁל חֵטְא וְעָו‍ֹן. כִּי כַּאֲשֶׁר הַצּוּר הוּא אֵל אֱמוּנָה וְאֵין עָוֶל. וְהָעֹנֶשׁ נֶעֱרָךְ בְּמִשְׁקָל בְּצִמְצוּם נֶגֶד הֶעָו‍ֹן כַּנִּזְכָּר לְעֵיל. וְכַאֲשֶׁר אֲנַחְנוּ מַאֲמִינִים בְּקַבָּלַת חֲכָמֵינוּ זַ"ל. כִּי הָעֹנֶשׁ בָּעוֹלָם הָרוּחָנִי עֲלֵי עָו‍ֹן הוּא נוֹרָא מְאֹד. אֵין עֲרֹךְ אֵלָיו בְּכָל יִסּוּרֵי תֵּבֵל. וּכְמוֹ שֶׁכָּתַב הָרַמְבַּ"ן זַ"ל בְּשַׁעַר הַגְּמוּל. מִזֶּה נוּכַל לְהָבִין עֶרֶךְ אַשְׁמַת חֵטְא וְעָו‍ֹן כַּמָּה הִיא רַבָּה. אֲשֶׁר מַגִּיעַ לוֹ לָאָדָם בְּעַד חֵטְא וְעָו‍ֹן. עֹנֶשׁ גָּדוֹל וְנוֹרָא מְאֹד. מַה נּוֹרָא הָרַעְיוֹן הַזֶּה לַמַּעֲמִיק בָּהּ:
<b>וְהִנֵּה</b> בַּגְּמָרָא נָזִיר דַּף כ"ג. תָּנוּ רַבָּנָן אִשֶּׁה הֶפְרָם כוּ'. וּכְשֶׁהָיָה מַגִּיעַ רַבִּי עֲקִיבָא אֵצֶל פָּסוּק זֶה הָיָה בּוֹכֶה וּמַה כוּ' כַּיּוֹצֵא בַּדָּבָר אַתָּה אוֹמֵר. וְלֹא יָדַע וְאָשָׁם וְנָשָׂא עֲו‍ֹנוֹ. וּמַה מִּי שֶׁנִּתְכַּוֵּן לַעֲלוֹת בְּיָדוֹ בְּשַׂר טָלֶה וְעָלָה בְּיָדוֹ בְּשַׂר חֲזִיר כו' אָמַר קְרָא וְנָשָׂא עֲו‍ֹנוֹ. מִי שֶׁנִּתְכַּוֵּן לַעֲלוֹת בְּיָדוֹ בְּשַׂר חֲזִיר. וְעָלָה בְּיָדוֹ בְּשַׂר חֲזִיר עַל אַחַת כַּמָּה וְכַמָּה. וְהִנֵּה זֶהוּ תּוֹכַחַת מוּסָר. לֵידַע וּלְהַכִּיר עֶרֶךְ הָאַשְׁמָה שֶׁל עָו‍ֹן מֵזִיד. מֵחֶטְאֵי שְׁגָגָה אִם כִּי לֹא יָדַע וְאָשֵׁם וְנָשָׂא עֲו‍ֹנוֹ:
<b>וּלְהַרְחִיב</b> הַדָּבָר נַשְׂכִּיל וְנִתְבּוֹנֵן בְּדִבְרֵי הָרַמְבַּ"ן זַ"ל בְּפֵרוּשׁ הַתּוֹרָה פָּרָשַׁת וַיִּקְרָא. מַה שֶּׁכָּתַב שָׁם בְּטַעַם הַקָּרְבָּנוֹת וְזֶה לְשׁוֹנוֹ. בַּעֲבוּר שֶׁמַּעֲשֶׂה בְּנֵי אָדָם נִגְמָרִים בְּמַחֲשָׁבָה וּבְדִבּוּר וּבְמַעֲשֶׂה. צִוָּה הַשֵּׁם יִתְבָּרַךְ כִּי כַּאֲשֶׁר יֶחֱטָא וְיָבִיא קָרְבָּן. יִסְמֹךְ יָדָיו עָלָיו כְּנֶגֶד הַמַּעֲשֶׂה. וְיִתְוַדֶּה בְּפִיו כְּנֶגֶד הַדִּבּוּר. וְיִשְׂרֹף בָּאֵשׁ הַקֶּרֶב וְהַכְּלָיוֹת שֶׁהֵם כְּלֵי הַמַּחֲשָׁבָה וְהַתַּאֲוָה. וְהַכְּרָעַיִם כְּנֶגֶד יָדָיו וְרַגְלָיו שֶׁל אָדָם הָעוֹשִׂים כָּל מְלַאכְתּוֹ. וְיִזְרֹק הַדָּם עַל הַמִּזְבֵּחַ כְּנֶגֶד דָּמוֹ בַּנֶּפֶשׁ. כְּדֵי שֶׁיַּחֲשֹׁב אָדָם בַּעֲשׂוֹתוֹ כָּל אֵלֶּה. כִּי חָטָא לֵאלֹקָיו בְּגוּפוֹ וּבְנַפְשׁוֹ. וְרָאוּי לוֹ שֶׁיִּשָּׁפֵךְ דָּמוֹ וְיִשָּׂרֵף גּוּפוֹ. לוּלֵי חֶסֶד הַבּוֹרֵא שֶׁלָּקַח מִמֶּנּוּ תְּמוּרָה. וְכִפֵּר הַקָּרְבָּן הַזֶּה שֶׁיְּהֵא דָּמוֹ תַּחַת דָּמוֹ. וְנֶפֶשׁ תַּחַת נֶפֶשׁ. וְרָאשֵׁי אֵבְרֵי הַקָּרְבָּן כְּנֶגֶד אֵבָרָיו כוּ' עַיֵּן שָׁם:
<b>מַה</b> נּוֹרָא הַדָּבָר. כִּי גַּם כַּאֲשֶׁר נֶפֶשׁ אַחַת תֶּחֱטָא בִּשְׁגָגָה בִּבְלִי דַּעַת. הָיָה רָאוּי לְעֹנֶשׁ שֶׁיִּשָּׁפֵךְ דָּמוֹ וְיִשָּׂרֵף גּוּפוֹ. אַךְ כִּי מֵחֶסֶד הַבּוֹרֵא עָלָיו כִּי בַּעֲשׂוֹתוֹ תְּשׁוּבָה יָבִיא תְּמוּרָתוֹ קָרְבָּן. שֶׁיִּהְיֶה דָּמוֹ תַּחַת דָּמוֹ וְנֶפֶשׁ תַּחַת נֶפֶשׁ וְנִסְלַח לוֹ. אָכֵן בְּלֹא תְּשׁוּבָה נִשְׁאַר עָלָיו הָעֹנֶשׁ הַנִּזְכָּר לְעֵיל. וְאִם כָּכָה הוּא הָעֹנֶשׁ הָרָאוּי לְחֵטְא שׁוֹגֵג. שֶׁיִּשָּׁפֵךְ דָּמוֹ וְיִשָּׂרֵף גּוּפוֹ. אִם כֵּן מַה נּוֹרָא הָעֹנֶשׁ הָרָאוּי לַעֲו‍ֹן מֵזִיד. שֶׁחוֹטֵא בְּדַעַת וּבְרָצוֹן. כִּי בְּוַדַּאי אֵין עֶרֶךְ וְדִמְיוֹן מִשְׁקַל הַחֵטְא שֶׁל שׁוֹגֵג. לְעֻמַּת עֶרֶךְ הָאַשְׁמָה שֶׁל עֲו‍ֹן מֵזִיד:
<b>וְהִנֵּה</b> מֵאֲשֶׁר יֶחֱסַר לוֹ לְהָאָדָם הַהַכָּרָה מֵעֶרֶךְ הָאַשְׁמָה וְגֹדֶל הָעֹנֶשׁ גַּם מִשֶּׁל עֲו‍ֹן מֵזִיד. וּמַה גַּם חֶטְאֵי שְׁגָגָה. עַל כֵּן מַה שֶּׁהָאָדָם נִכְשָׁל בִּבְלִי דַּעַת. כִּמְעַט לֹא נֶחֱשָׁב בְּעֵינֵי הָאָדָם לִמְאוּמָה. לִיתֵּן אֶל לִבּוֹ לִדְאֹג עַל זֶה. מַה נִּפְלָא הַדָּבָר. כַּאֲשֶׁר נִתְבּוֹנֵן עַל רוּחַ הַדּוֹר בִּימֵי חֲכָמֵינוּ זַ"ל. אַף מִשֶּׁל הֲמוֹן בֵּית יִשְׂרָאֵל. כַּמָּה הָיָה עֶרֶךְ חֹמֶר הֶעָו‍ֹן בְּעֵינֵהֶם אַף שֶׁל חֶטְאֵי שְׁגָגָה:
<b>כִּי</b> הִנֵּה בְּחֻלִּין דַּף מ"א בַּמִּשְׁנָה שָׁם. הַשּׁוֹחֵט לְשֵׁם עוֹלָה כוּ' שְׁחִיטָתוֹ פְּסוּלָה. הַשּׁוֹחֵט לְשֵׁם חַטָּאת כוּ' שְׁחִיטָתוֹ כְּשֵׁרָה. וְאָמַר בַּגְּמָרָא הַשּׁוֹחֵט לְשֵׁם חַטָּאת אָמַר רַבִּי יוֹחָנָן לֹא שָׁנוּ אֶלָּא שֶׁאֵינוֹ מְחֻיָּב חַטָּאת. אֲבָל מְחֻיָּב חַטָּאת כוּ'. וּפֵרַשׁ רַשִׁ"י לֹא שָׁנוּ אֶלָּא שֶׁאֵינוֹ מְחֻיָּב חַטָּאת. דְּלֹא אָמְרֵי אִנְשֵׁי הַשְׁתָּא מַפְרִישׁ לָהּ דְּהָא חַטָּאת לָאו בְּנֶדֶר וּבִנְדָבָה אָתֵי. וְהָא לֹא חָשׁוּ רַבָּנָן דִּילְמָא מַאן דַּחֲזִי סָבַר מְחֻיָּב חַטָּאת הוּא. דְּהַהוּא קָלָא אִית לֵיהּ דְּמִי שֶׁבָּא לְיָדוֹ דְּבַר עֲבֵרָה בְּשׁוֹגֵג אֵינוֹ מְחַפֶּה עָלֶיהָ כְּדֵי שֶׁיִּתְבַּיֵּשׁ וְיִתְכַּפֵּר לוֹ עַד כָּאן לְשׁוֹנוֹ:
<b>וּמְבֹאָר</b> מִזֶּה שֶׁהָיָה לָהֶם לַחֲכָמֵינוּ זַ"ל לַחֲזָקָה פְּשׁוּטָה. דְּכָל מִי שֶׁנִּכְשַׁל גַּם בַּעֲו‍ֹן שׁוֹגֵג הוּא דּוֹאֵג לְהַשִּׂיג כַּפָּרָה עַל חֶטְאוֹ. וְעַל כֵּן אֵינוֹ מְחַפֶּה עַל הָעֲבֵרָה וְרוֹצֶה שֶׁיֵּדְעוּ רַבִּים מִזֶּה לְמַעַן שֶׁיִּתְבַּיֵּשׁ וְיִתְכַּפֵּר לוֹ. עַתָּה נִתְבּוֹנֵן מַה נּוֹרָא הַהֶבְדֵּל שֶׁבֵּינָם לְבֵינֵינוּ. אֶחָד. בִּזְמַנָּם גַּם הֲמוֹן בֵּית יִשְׂרָאֵל. אַף מִי שֶׁנִּכְשַׁל בַּעֲו‍ֹן שׁוֹגֵג הָיָה דּוֹאֵג לְנַפְשׁוֹ לְהַשִּׂיג כַּפָּרָה:
<b>שְׁנַיִם.</b> כִּי מִי שֶׁנִּכְשַׁל בַּעֲו‍ֹן שׁוֹגֵג. הָיָה בּוֹשׁ וְנִכְלַם אִם יָדְעוּ אֲנָשִׁים מִזֶּה. וְכָל כָּךְ הָיָה מִכְשׁוֹל עָו‍ֹן שׁוֹגֵג לִכְלִמָּה וְחֶרְפָּה גְּדוֹלָה. עַד אֲשֶׁר מִי שֶׁחָטָא בְּשׁוֹגֵג וְנוֹדְעָה חַטָּאתוֹ. הָיָה הַחוֹטֵא מִתְבַּיֵּשׁ כָּל כָּךְ. עַד אֲשֶׁר חָשַׁב לוֹ אֶת הַבּוּשָׁה וְהַחֶרְפָּה לְכַפָּרַת עָו‍ֹן:
<b>עַתָּה</b> נִתְבּוֹנֵן עַל עֶרֶךְ עֲו‍ֹן שׁוֹגֵג אֶצְלֵנוּ. אֶחָד. מִי שֶׁנִּכְשַׁל בַּעֲו‍ֹן שׁוֹגֵג מִי יָשִׂים לֵב לְבַקֵּשׁ לְהַשִּׂיג כַּפָּרָה. הַלְוַאי הָיָה הָאָדָם מִתְעוֹרֵר לְבַקֵּשׁ כַּפָּרָה עַל הַזְּדוֹנוֹת. שְׁנַיִם. מִי יִתְבַּיֵּשׁ מִפְּנֵי עֲו‍ֹן שׁוֹגֵג. אִם אֶחָד יִהְיֶה נִכְשָׁל בִּשְׁגָגָה בְּאַחַת מִמְּלֶאכֶת שַׁבָּת כְּמוֹ בְּאִסּוּר בּוֹרֵר וְכַדּוֹמֶה. הַאִם יֵבוֹשׁ מִלְּסַפֵּר זֹאת לְזוּלָתוֹ. הֵן בּוֹשׁ לֹא יֵבוֹשׁ וְהִכָּלֵם לֹא יֵדַע. יַעַן כִּי עֲו‍ֹן שׁוֹגֵג לֹא נֶחֱשָׁב כְּלָל לִכְלִמָּה וְחֶרְפָּה. וְלֹא יֻפְחַת אָדָם מִמַּעֲלָתוֹ מְאוּמָה בִּשְׁבִיל שֶׁנִּכְשַׁל בְּחֵטְא שׁוֹגֵג:

Chapter 4

<b>בַּגְּמָרָא</b> רֹאשׁ הַשָּׁנָה דַּף ט"ז בַּמִּשְׁנָה שָׁם. בְּאַרְבָּעָה פְּרָקִים הָעוֹלָם נִדּוֹן כוּ' בְּרֹאשׁ הַשָּׁנָה כָּל בָּאֵי עוֹלָם עוֹבְרִים לְפָנָיו כִּבְנֵי מָרוֹן. שֶׁנֶּאֱמַר הַיּוֹצֵר יַחַד לִבָּם כוּ'. וּבַגְּמָרָא שָׁם דַּף י"ח אָמַר מַאי כִּבְנֵי מָרוֹן. הָכָא תַּרְגִּימוּ כִּבְנֵי אִימְרָנָא. רֵישׁ לָקִישׁ אָמַר כְּמַעֲלוֹת בֵּית מֵרוֹן. רַב יְהוּדָא אָמַר שְׁמוּאֵל כַּחֲיָלוֹת שֶׁל בֵּית דָּוִד עַד כָּאן לְשׁוֹן הַגְּמָרָא. וּפֵרֵשׁ רַשִׁ"י כִּבְנֵי אִימְרָנָא. כִּכְבָשִׂים שֶׁמּוֹנִין אוֹתָן לְעַשְּׂרָן וְיוֹצְאִים זֶה אַחַר זֶה בְּפֶתַח קָטָן שֶׁאֵין יְכוֹלִין לָצֵאת כְּאֶחָד. כְּמַעֲלוֹת בֵּית מֵרוֹן הַדֶּרֶךְ קָצָר וְאֵין שְׁנַיִם יְכוֹלִין לֵילֵךְ זֶה בְּצַד זֶה שֶׁהָעֵמֶק עָמֹק מִשְּׁנֵי צִדֵּי הַדֶרֶךְ. כַּחֲיָלוֹת שֶׁל בֵּית דָּוִד. וְכָךְ הָיוּ מוֹנִין אוֹתָם יוֹצְאִים זֶה אַחַר זֶה בְּצֵאתָם לַמִּלְחָמָה עַד כָּאן לְשׁוֹן רַשִׁ"י:
<b>וְהִנֵּה</b> מִפֵּרוּשׁ רַשִׁ"י נִרְאֶה. כִּי לְכָל הָאָמוֹרָאִים שֶׁמְּפָרְשִׁים בַּגְּמָרָא מַאי כִּבְנֵי מָרוֹן. הִנֵּה כַּוָּנַת הַתַּנָּא בָּזֶה עִם נוֹשֵׂא הַמָּשָׁל. הוּא רַק לוֹמַר כִּי כָּל בָּאֵי עוֹלָם אֵינָם עוֹבְרִים לִפְנֵי הַמָּקוֹם בָּרוּךְ הוּא הַכֹּל בְּיַחַד. כִּי אִם בָּזֶה אַחַר זֶה כִּבְנֵי מָרוֹן. אִם כִּבְנֵי אִימְרָנָא. אִם כְּמַעֲלוֹת בֵּין מֵרוֹן. אוֹ כַּחֲיָלוֹת שֶׁל בֵּית דָּוִד:
<b>וְלִכְאוֹרָה</b> יִפָּלֵא מְאֹד. מַה צָּרִיךְ הַתַּנָּא לְהַסְבִּיר בְּמָשָׁל דָּבָר פָּשׁוּט כָּזֶה. מַה שֶּׁכָּל בָּאֵי עוֹלָם עוֹבְרִין לְפָנָיו יִתְבָּרַךְ שְׁמוֹ זֶה אַחַר זֶה. שֶׁהוּא מָשָׁל כִּבְנֵי מָרוֹן. שֶׁעוֹבְרִין זֶה אַחַר זֶה. מִי לֹא יָבִין אֶת זֹאת. מַהוּ זֶה אַחַר זֶה. וַהֲוָה לֵיהּ לַתַּנָּא לוֹמַר בִּפְשִׁיטוּת בְּרֹאשׁ הַשָּׁנָה כָּל בָּאֵי עוֹלָם עוֹבְרִין לְפָנָיו זֶה אַחַר זֶה. גַּם הִנֵּה הַתַּנָּא אָחַז בִּמְשָׁלוֹ מָקוֹם שֶׁהֵם מֻכְרָחִים לֵילֵךְ זֶה אַחַר זֶה. אִם כִּבְנֵי אִימְרָנָא שֶׁהַפֶּתַח קָטָן וְאֵין יְכוֹלִין לָצֵאת כְּאֶחָד. אוֹ כְּמַעֲלַת בֵּין מֵרוֹן. שֶׁהַדֶּרֶךְ קָצָר וְאֵין שְׁנַיִם יְכוֹלִין לֵילֵךְ זֶה בְּצַד זֶה:
<b>אָמְנָם</b> הִנֵּה יְסוֹד הַדָּבָר. אֲשֶׁר כָּל בָּאֵי עוֹלָם עוֹבְרִין לִפְנֵי הַמָּקוֹם בָּרוּךְ הוּא. זֶה אַחַר זֶה כִּבְנֵי מָרוֹן. יֵשׁ לְהָבִין וּלְהַשְׂכִּיל טַעַם הַדָבָר. מַהוּ תַּכְלִית הַכַּוָּנָה בָּזֶה וּלְאֵיזֶה מַטָּרָה הוּא. הֲיִפָּלֵא מֵה' דָּבָר לְהַעֲבִיר לְפָנָיו אֶת כָּל בָּאֵי עוֹלָם בְּיַחַד:
<b>אָכֵן</b> נִרְאֶה כִּי יֵשׁ בָּזֶה כַּוָּנָה עֲמֻקָּה מְאֹד. וְכָל זֶה הוּא מֵחָכְמָתוֹ יִתְבָּרַךְ שְׁמוֹ. וְרַחֲמָיו וַחֲסָדָיו הַגְּדוֹלִים. עִם אֲשֶׁר יִמְצְאוּ חֵן בְּעֵינָיו. לְפַנּוֹת לִפְנֵיהֶם הַדֶּרֶךְ לָשׂוּם לָהֶם אַחֲרִית וְתִקְוָה טוֹבָה בְּיוֹם הַדִּין הַנּוֹרָא. כִּי יְסוֹד הַדִּין וְהַמִּשְׁפָּט. אִם לְשֵׁבֶט וְאִם לְחֶסֶד. תָּלוּי הַרְבֵּה בַּסֵּדֶר הַזֶּה. בַּמֶּה שֶׁעוֹבְרִין לְפָנָיו יִתְבָּרַךְ שְׁמוֹ זֶה אַחַר זֶה וּכְמוֹ שֶׁיִּתְבָּאֵר לְפָנֵינוּ בְּסִיַּעְתָּא דִּשְׁמַיָּא:
<b>כִּי</b> הִנֵּה בַּגְּמָרָא רֹאשׁ הַשָּׁנָה דַּף ח' אָמַר רַב חִסְדָּא. מֶלֶךְ וְצִבּוּר מֶלֶךְ נִכְנָס תְּחִלָּה לַדִּין. שֶׁנֶּאֱמַר לַעֲשׂוֹת מִשְׁפַּט עַבְדּוֹ כוּ' מַאי טַעֲמָא כוּ' וְאִבָּעִית אִימָא מִקַּמֵּי דְּלֵיפוּשׁ חֲרוֹן אַף. וּפֵרֵשׁ רַשִׁ"י דְּלֵיפוּשׁ חֲרוֹן אַף בִּשְׁבִיל עֲו‍ֹנוֹת צִבּוּר. וְהִנֵּה אִם אָמְנָם כִּי גַּם בְּטֶרֶם נִכְנַס הַצִּבּוּר לִפְנֵי הַמָּקוֹם בָּרוּךְ הוּא לָדוּן. הַכֹּל גָּלוּי וְיָדוּעַ לְפָנָיו יִתְבָּרַךְ שְׁמוֹ. כָּל מַחְשְׁבוֹת אָדָם וְתַחְבּוּלוֹתָיו. וַעֲלִילוֹת מִצְעֲדֵי גָּבֶר. וְהוּא יוֹדֵעַ מַעֲשֵׂה כֻּלָּם:
<b>אָכֵן</b> יַעַן כִּי ה' יִתְבָּרַךְ שְׁמוֹ יָסַד בְּחָכְמָה. כָּל סֵדֶר הַדִּין וְהַמִּשְׁפָּט כְּעֵין מַלְכוּתָא דְּאַרְעָא. לִקְבֹּעַ יוֹם מְיֻחָד אֲשֶׁר בּוֹ יֵשֵׁב לְכִסֵּא מִשְׁפָּט לָדוּן עַמִּים. וְכָל מַעֲשֵׂה אִישׁ אֲשֶׁר נִכְתַּב בַּסֵּפֶר לְזִכָּרוֹן יוּבָא לְפָנָיו. וּכְבָר יִסֵּד הַפַּיְטָן אֶת סֵדֶר יוֹם הַדִּין בְּ"וּנְתַנֶּה תֹּקֶף" כוּ'. וְכוֹתֵב וְחוֹתֵם וְסוֹפֵר וּמוֹנֶה. וְתִפְתַּח אֶת סֵפֶר הַזִּכְרוֹנוֹת וּמֵאֵלָיו יִקָּרֵא כוּ'. וְכֵן יֵשׁ כַּמָּה קָטֵגוֹרִים וְסָנֵגוֹרִים. וְאַף כִּי הַמָּקוֹם בָּרוּךְ הוּא יוֹדֵעַ כָּל תַּעֲלוּמָה. וְאֵין נִסְתָּר מִנֶּגֶד עֵינָיו. הוּא הַמֵּבִין הוּא הָעֵד וְהוּא הַדַּיָּן. אָכֵן כָּל זֶה הוּא בְּכַוָּנָה יְדוּעָה מִלְּפָנָיו יִתְבָּרַךְ שְׁמוֹ. שֶׁיִּתְנַהֵג סֵדֶר הַדִּין וְהַמִּשְׁפָּט כְּעֵין מַלְכוּתָא דְּאַרְעָא:
<b>וְלָזֹאת</b> הִנֵּה בְּטֶרֶם נִכְנַס הַצִּבּוּר לְפָנָיו יִתְבָּרַךְ שְׁמוֹ לַדִּין. אִם כִּי הוּא יוֹדֵעַ מַעֲשֵׂה כֻּלָּם. בְּכָל זֹאת אֵין יְדִיעָתוֹ יִתְבָּרַךְ שְׁמוֹ הַמַּקֶּפֶת אֶת כָּל הַמַּעֲשִׂים עוֹשָׂה רֹשֶׁם. וַעֲדַיִן אֵין חֲרוֹן אַף שׁוֹלֵט. עַד אֲשֶׁר יֵשֵׁב לְכִסֵּא מִשְׁפָּט. וּמֵבִין לְכָל מַעֲשֵׂיהֶם בַּדִּין. אָז יַעֲלֶה חָלִילָה חֲרוֹן אַף ה' בִּשְׁבִיל עֲו‍ֹן הַצִּבּוּר:
<b>וּבְכֵן</b> בְּרֹאשׁ הַשָּׁנָה יוֹם הַדִּין הַנּוֹרָא. אֲשֶׁר הוּא חֹק זִכָּרוֹן לְהִפָּקֵד כָּל רוּחַ וָנֶפֶשׁ. וּבְרִיּוֹת בּוֹ יִפָּקֵדוּ לְהַזְכִּירָם לְחַיִּים וְלַמָּוֶת. כִּי זֵכֶר כָּל הַיְצוּר. וְזִכְרוֹן כָּל הַמַּעֲשִׂים לְפָנָיו יִתְבָּרַךְ שְׁמוֹ בָּא. וְהוּא דּוֹרֵשׁ מַעֲשֵׂה כֻּלָּם. וְעַל כֵּן אִם כָּל בָּאֵי עוֹלָם הָיוּ עוֹבְרִין לְפָנָיו הַכֹּל בְּיַחַד. וְהַיּוֹצֵר יַחַד לִבָּם מֵבִין אֶל כָּל מַעֲשֵׂיהֶם. וְאִם רַבּוּ עֲו‍ֹנוֹת הַכְּלָל לְמַעְלָה רֹאשׁ וְכָבְדָה חַטָּאתָם. אָז יֶעֱשַׁן אַף ה' בִּשְׁבִיל עֲו‍ֹנוֹת הַכְּלָל. וְהֵן לִפְנֵי זַעֲמוֹ מִי יַעֲמֹד. וּמֵחֲרוֹן אַפּוֹ מִי יָקוּם. וְהָיָה כַּצַּדִּיק כָּרָשָׁע נֶאֱחָזִים חָלִילָה בִּסְבַךְ חֲמַת ה'. אֲשֶׁר יַעֲלֶה לְאֵין מַרְפֵּא חָלִילָה:
<b>וְעַל</b> כֵּן הָיְתָה מֵחָכְמָתוֹ יִתְבָּרַךְ שְׁמוֹ. וְרַחֲמָיו הַמְרֻבִּין וַחֲסָדָיו הַגְּדוֹלִים. לְהַעֲבִיר לְפָנָיו אֶת כָּל בָּאֵי עוֹלָם. אֶחָד אֶחָד זֶה אַחַר זֶה. וּבְכֵן כַּאֲשֶׁר יְדִיעָתוֹ יִתְבָּרַךְ שְׁמוֹ אֶת כָּל מַעֲשֵׂה בְּנֵי אָדָם. לֹא תִּפְעֹל חֲרוֹן אַף טֶרֶם יַעַבְרוּ לְפָנָיו לַדִּין כַּנִּזְכָּר לְעֵיל. וְעַל כֵּן חֲרוֹן אַפּוֹ יִתְבָּרַךְ שְׁמוֹ מֵעֲו‍ֹנוֹת הַכְּלָל שֶׁל כָּל בָּאֵי עוֹלָם. לֹא תּוּכַל לִכְלֹל וּלְהַקִּיף אֶת כֻּלָּם. כִּי מִי וָמִי אֲשֶׁר יַעַבְרוּ לְפָנָיו יִתְבָּרַךְ שְׁמוֹ לָרִאשׁוֹנָה. עַד אַחֲרוֹן שֶׁיַּעֲבֹר לָאַחֲרוֹנָה. הִנֵּה כָּל מִי אֲשֶׁר יַעֲבֹר לְפָנָיו יִתְבָּרַךְ שְׁמוֹ רִאשׁוֹן הוּא מְאֻשָּׁר. כִּי דַּרְכּוֹ צְלֵחָה בְּיוֹתֵר מִמִּי שֶׁיַּעֲבֹר אַחֲרָיו. כִּי כָּל אֶחָד יוּכַל לִסְבֹּל מֵחֲרוֹן אַפּוֹ יִתְבָּרַךְ שְׁמוֹ. רַק מֵעֲו‍ֹנוֹת שֶׁל כָּל אֵלֶּה שֶׁכְּבָר קָדְמוּ לַעֲבֹר לְפָנָיו. אֲבָל לֹא מֵהָרָעוֹת וְהַחֲטָאִים שֶׁל הָעוֹבְרִים אַחֲרָיו כַּנִּזְכָּר לְעֵיל:
<b>וְהִנֵּה</b> לַאֲשֶׁר גַּם חֵטְא אֶחָד יֵשׁ בְּכֹחוֹ לַעֲשׂוֹת רֹשֶׁם. וּכְמוֹ שֶׁכָּתַב חוֹטֵא אֶחָד יְאַבֵּד טוֹבָה הַרְבֵּה. וּמַה גַּם כָּל הַחֲטָאִים שֶׁל אִישׁ אֶחָד. וְעַל כֵּן כָּל אֶחָד מִבָּאֵי עוֹלָם אֲשֶׁר יַעֲבֹר לְפָנָיו יִתְבָּרַךְ שְׁמוֹ בְּיוֹם הַדִּין. הִנֵּה נוֹפֵל הוּא מֵאֵת שֶׁכְּבָר קָדַם לַעֲבֹר לְפָנָיו. וְכֵן מְאֻשָּׁר הוּא מִמִּי שֶׁיַּעֲבֹר אַחֲרָיו. כִּי כָּל אֶחָד עֲו‍ֹנוֹתָיו נִתּוֹסְפוּ לְמַה שֶּׁעָבְרוּ לְפָנָיו. וְתוּכַל לַעֲשׂוֹת אֵיזֶה רֹשֶׁם לִסְפּוֹת חֲרוֹן אַף לְהָעוֹבֵר אַחֲרָיו כַּנִּזְכָּר לְעֵיל:
<b>אָמְנָם</b> אַחֲרֵי אֲשֶׁר בְּסֵדֶר הַהַעֲבָרָה לְפָנָיו יִתְבָּרַךְ שְׁמוֹ. תָּלוּי הַרְבֵּה מִיסוֹד הַדִּין וְהַמִּשְׁפָּט. אִם לְשֵׁבֶט וְאִם לְחֶסֶד כַּנִּזְכָּר לְעֵיל. כִּי דֶּרֶךְ כָּל הָעוֹבְרִים לְפָנָיו יִתְבָּרַךְ שְׁמוֹ לָרִאשׁוֹנָה צָלֵחָה. כִּי יִסָּתְרוּ בְּיוֹתֵר מֵחֲרוֹן אַף ה'. עַתָּה כֵּיצַד הוּא סֵדֶר מַסְלוּל מַהְלָכָם שֶׁל כָּל בָּאֵי עוֹלָם לְפָנָיו יִתְבָּרַךְ שְׁמוֹ. מִי יִזְכֶּה לַעֲבֹר רִאשׁוֹן רִאשׁוֹן. וּמִי יֵלֵךְ אַחֲרוֹן אַחֲרוֹן. כִּי הֲלֹא נוֹכַח ה' דַּרְכָּם:
<b>אָכֵן</b> זֶהוּ בֶּאֱמֶת. מַה שֶּׁאָמְרָה הַמִּשְׁנָה בְּרֹאשׁ הַשָּׁנָה כָּל בָּאֵי עוֹלָם עוֹבְרִים לְפָנָיו כִּבְנֵי מָרוֹן כוּ'. אֵין הַכַּוָּנָה לְהַסְבִּיר בַּמָּשָׁל. מַה שֶּׁעוֹבְרִים זֶה אַחַר זֶה. כִּי הוּא כִּבְנֵי מָרוֹן שֶׁהוֹלְכִים זֶה אַחַר זֶה. כִּי זֶהוּ דָּבָר פָּשׁוּט. וְאֵין צָרִיךְ עַל זֶה מָשָׁל וּמְלִיצָה. אוּלָם הַכַּוָּנָה עַל סֵדֶר מַהְלָכָם שֶׁל כָּל בָּאֵי עוֹלָם לְפָנָיו יִתְבָּרַךְ שְׁמוֹ זֶה אַחַר זֶה. מִי יַקְדִּים לַעֲבֹר לְפָנָיו יִתְבָּרַךְ שְׁמוֹ רִאשׁוֹן רִאשׁוֹן. וּמִי יְאַחֵר. וְעַל זֶה אָמְרָה הַמִּשְׁנָה כִּי סֵדֶר מַהְלָכָם שֶׁל כָּל בָּאֵי עוֹלָם זֶה אַחַר זֶה. הוּא כִּמְשַׁל בְּנֵי מָרוֹן כְּשֶׁהוֹלְכִים זֶה אַחַר זֶה:
<b>וְהִנֵּה</b> אִם אָמְנָם כִּי בְּדֶרֶךְ כְּלָל הוּא מוּבָן מֵאֵלָיו. כִּי מִי שֶׁהוּא טוֹב לִפְנֵי הָאֱלֹקִים. וּמוֹצֵא חֵן בְּעֵינָיו יִתְבָּרַךְ שְׁמוֹ. אוֹתוֹ מַעֲבִיר רִאשׁוֹן רִאשׁוֹן. לְגוֹנֵן עָלָיו מֵחֲרוֹן אַפּוֹ. לְמַעַן לִהְיוֹת לוֹ תִּקְוָה טוֹבָה לְחַיִּים. אוּלָם בְּדֶרֶךְ פְּרָט. מִי הֵמָּה אֲשֶׁר יִמְצְאוּ חֵן בְּעֵינָיו יִתְבָּרַךְ שְׁמוֹ לְזַכּוֹת אוֹתָם בַּדִּין. אָכֵן הִנֵּה כַּאֲשֶׁר נָשִׂימָה לֵב לְהִתְבּוֹנֵן בִּיסוֹד הַזּוֹכִים בַּמִּשְׁפָּט. נִמְצָא כִּי הֵם עַל שָׁלֹשׁ בְּחִינוֹת. אַחַת. הֵם שֶׁזּוֹכִים מִצַּד שׁוּרַת הַדִּין. שְׁתַּיִם. שֶׁזּוֹכִין מִצַּד הָרַחֲמִים מִפְּנֵי אֵיזֶה זְכוּת. שָׁלֹשׁ. הֵם אֲשֶׁר סִבָּתָם נֶעְלָמָה. רַק כִּי כֵן הוּא רְצוֹן ה' יִתְבָּרַךְ שְׁמוֹ. לְרַחֵם עֲלֵיהֶם אַף עַל פִּי שֶׁאֵינָם כְּדָאִים:
<b>הִנֵּה</b> בַּגְּמָרָא רֹאשׁ הַשָּׁנָה דַּף ט"ז אָמַר רַבִּי כְּרוּסְפְּדַאי אָמַר רַבִּי יוֹחָנָן. שְׁלֹשָׁה סְפָרִים נִפְתָּחִין בְּרֹאשׁ הַשָּׁנָה כוּ' צַדִּיקִים גְּמוּרִים נִכְתָּבִין וְנֶחְתָּמִין לְאַלְתָּר לְחַיִּים. רְשָׁעִים גְּמוּרִים נִכְתָּבִין וְנֶחְתָּמִין לְאַלְתָּר לְמִיתָה. בֵּינוֹנִים תְּלוּיִם וְעוֹמְדִין מֵרֹאשׁ הַשָּׁנָה עַד יוֹם הַכִּפּוּרִים זָכוּ נִכְתָּבִין לְחַיִּים כוּ'. וְכָתַב הָרַ"ן מִדְּקָאָמַר בֵּינוֹנִים מַשְׁמַע דְּצַדִּיקִים דְּקָאָמַר הַיְנוּ שֶׁזְּכֻיּוֹתָם מְרֻבִּין מֵעֲו‍ֹנוֹתֵיהֶם. וּרְשָׁעִים דְּקָאָמַר הַיְנוּ שֶׁעֲו‍ֹנוֹתֵיהֶם מְרֻבִּין מִזְּכֻיּוֹתֵיהֶן. וְאִם כֵּן קַשְׁיָא טוּבָא דְּהָא כַּמָּה צַדִּיקִים כו' נִכְתָּבִים לְמִיתָה. וְכַמָּה רְשָׁעִים כוּ' נִכְתָּבִין לְחַיִּים. אֶלָּא עִקָּרָן שֶׁל דְּבָרִים כְּמוֹ שֶׁכָּתַב רִ"י הַזָּקֵן מִטְּרַאנִי זַ"ל. דְּצַדִּיקִים וּרְשָׁעִים בְּדִין קָאָמַר. שֶׁאוֹתָן בְּנֵי אָדָם שֶׁזּוֹכִין בַּדִין מֵחֲמַת אֵיזֶה זְכוּת. מִקְרֵי הָכָא צַדִּיקִים גְּמוּרִים. שֶׁצַּדִּיקִים גְּמוּרִים הֵן בְּדִין זֶה. וְאַף עַל פִּי שֶׁעֲו‍ֹנוֹתֵיהֶם מְרֻבִּין מִזְּכֻיּוֹתֵיהֶם. וְכֵן נָמֵי צַדִּיקִים שֶׁזְּכֻיּוֹתֵיהֶם מְרֻבִּין מֵעֲו‍ֹנוֹתֵיהֶם. כֵּיוָן שֶׁהֵם מִתְחַיְּבִים בַּדִּין וַאֲפִלּוּ מִפְּנֵי עֲבֵרָה קַלָּה שֶׁעָשׂוּ. לְגַבֵּי דִּין זֶה רְשָׁעִים מִקְרֵי כוּ'. וּבֵינוֹנִים הַיְנוּ אוֹתָן בְּנֵי אָדָם שֶׁמִּשְׁפָּט שֶׁלָּהֶם מְעֻיָּן וְשָׁקוּל מֵרֹאשׁ הַשָּׁנָה שֶׁהֵן תְּלוּיִם וְעוֹמְדִין. עַד שֶׁהֵן מַכְרִיעִין עַצְמָם לִזְכוּת כוּ':
<b>אָמְנָם</b> אִם כִּי לִפְעָמִים גַּם צַדִּיקִים גְּמוּרִים. הֵן מִתְחַיְּבִין בַּדִּין מִפְּנֵי אֵיזֶה עֲבֵרָה קַלָּה וְכֵן רְשָׁעִים גְּמוּרִים זוֹכִין בַּדִּין בִּשְׁבִיל אֵיזֶה זְכוּת. אָכֵן זֶהוּ רַק בְּתוֹר יוֹצֵא מִן הַכְּלָל. יֵשׁ צַדִּיק אוֹבֵד בְּצִדְקוֹ מִפְּנֵי אֵיזֶה עֲבֵרָה קַלָּה. וְיֵשׁ רָשָׁע מַאֲרִיךְ בְּרָעָתוֹ מִפְּנֵי אֵיזֶה זְכוּת. אוּלָם בְּדֶרֶךְ כְּלָל יֵשׁ לָנוּ לְהַאֲמִין. כִּי יְסוֹד הַדִּין וְהַמִּשְׁפָּט בְּרֹאשׁ הַשָּׁנָה. הוּא בְּוַדַּאי עַל פִּי רֹב הַמַּעֲשֶׂה. וְכַמְבֹאָר בַּגְּמָרָא קִדּוּשִׁין <small>(דַּף מ')</small> רַבִּי אֶלְעָזָר בְּרַבִּי שִׁמְעוֹן אוֹמֵר לְפִי שֶׁהָעוֹלָם נִדּוֹן אַחַר רֻבּוֹ. וְהַיָּחִיד נִדּוֹן אַחַר רֻבּוֹ. עָשָׂה מִצְוָה אַחַת אַשְׁרָיו שֶׁהִכְרִיעַ אֶת עַצְמוֹ וְאֶת כָּל הָעוֹלָם לְכַף זְכוּת כוּ'. וּפֵרֵשׁ רַשִׁ"י לְפִי כוּ' יִרְאֶה אָדָם עַצְמוֹ כְּאִלּוּ שָׁקוּל כוּ' עָשָׂה מִצְוָה אַחַת נִמְצְאוּ זְכֻיּוֹתָיו מַכְרִיעִין וְנִמְצָא צַדִּיק כוּ' עַיֵּן שָׁם. וְכֵן כָּתַב הָרַמְבַּ"ם זַ"ל בְּפֶרֶק ג' מֵהִלְכוֹת תְּשׁוּבָה וְזֶה לְשׁוֹנוֹ. כָּל אֶחָד וְאֶחָד מִבְּנֵי אָדָם יֵשׁ לוֹ זְכֻיּוֹת וַעֲו‍ֹנוֹת. מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו צַדִּיק. וּמִי שֶׁעֲו‍ֹנוֹתָיו יְתֵרוֹת עַל זְכֻיּוֹתָיו רָשָׁע כוּ'. וּכְשֵׁם שֶׁשּׁוֹקְלִין זְכֻיּוֹת אָדָם וַעֲו‍ֹנוֹתָיו בִּשְׁעַת מִיתָתוֹ. כָּךְ בְּכָל שָׁנָה וְשָׁנָה שׁוֹקְלִין עֲו‍ֹנוֹת כָּל אֶחָד וְאֶחָד מִבָּאֵי הָעוֹלָם עִם זְכֻיּוֹתָיו בְּיוֹם טוֹב שֶׁל רֹאשׁ הַשָּׁנָה. מִי שֶׁנִּמְצָא צַדִּיק נֶחְתָּם לְחַיִּים וּמִי שֶׁנִּמְצָא רָשָׁע כוּ' וְהַבֵּינוֹנִים תּוֹלִין אוֹתָן עַד יוֹם הַכִּפּוּרִים כוּ' וְעַיֵּן שָׁם בְּכֶסֶף מִשְׁנֶה:
<b>וְעַל</b> כָּל פָּנִים הִנֵּה יְסוֹד הַדִּין בְּדֶרֶךְ כְּלָל. הוּא עַל פִּי שִׁקּוּל הָעֲו‍ֹנוֹת עִם הַזְּכֻיּוֹת. אִם הוּא צַדִּיק לִפְנֵי הַמָּקוֹם אוֹ רָשָׁע. כִּי מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו. וַהֲרֵי הוּא צַדִּיק בְּמַעֲשָׂיו הוּא זוֹכֶה בַּדִין. וּמִי שֶׁעֲו‍ֹנוֹתָיו מְרֻבִּין עַל זְכֻיּוֹתָיו. הוּא רָשָׁע בְּמַעֲשָׂיו וּמִתְחַיֵּב בַּדִּין. וְהִנֵּה כָּל הַכְּתוּבִים מְלֵאִים מִזֶּה. כִּי הַצַּדִּיק בְּצִדְקָתוֹ אֲשֶׁר עָשָׂה חַיֹּה יִחְיֶה. וְהָרָשָׁע בַּעֲו‍ֹנוֹ יָמוּת וּבְשׁוּב רָשָׁע מִדְּרָכָיו וְחַיָּה. אָכֵן יֵשׁ יוֹצֵא מִן הַכְּלָל כִּי לִפְעָמִים גַּם צַדִּיק אוֹבֵד בְּצִדְקוֹ וּמִתְחַיֵּב בַּדִּין מִפְּנֵי אֵיזֶה עֲבֵרָה קַלָּה. וְיֵשׁ רָשָׁע זוֹכֶה בַּדִין בִּשְׁבִיל אֵיזֶה זְכוּת וּכְמוֹ שֶׁכָּתַב הָרַ"ן:
<b>נִמְצָא</b> כִּי הַזּוֹכִים בַּדִּין הֵם עַל שְׁתֵּי בְּחִינוֹת. אַחַת מִי שֶׁזְּכֻיּוֹתָיו מְרֻבִּין מֵעֲו‍ֹנוֹתָיו. אֲשֶׁר הוּא נֶחֱשָׁב צַדִּיק לִפְנֵי הַמָּקוֹם. וּמַה גַּם צַדִּיק גָּמוּר בְּלֹא חֵטְא וְעָו‍ֹן כְּלָל זוֹכֶה מִצַּד שׁוּרַת הַדִּין. כִּי בְּצִדְקָתוֹ אֲשֶׁר עָשָׂה יִחְיֶה, שְׁתַּיִם. מִי שֶׁעֲו‍ֹנוֹתָיו מְרֻבִּין עַל זְכֻיּוֹתָיו אֲשֶׁר הוּא רָשָׁע לִפְנֵי הַמָּקוֹם. אוֹ גַּם רָשָׁע גָּמוּר. וּבְכָל זֹאת זוֹכֶה בְּדִין מִצַּד הָרַחֲמִים בִּשְׁבִיל אֵיזֶה זְכוּת:
<b>וְהִנֵּה</b> הַחֲלֻקָּה הָרִאשׁוֹנָה הֵמָּה הַצַּדִּיקִים וְהַחֲסִידִים. וְכַאֲשֶׁר הַקָּדוֹשׁ־בָּרוּךְ־הוּא שׁוֹמֵר אֶל כָּל אוֹהֲבָיו. וְעֵינוֹ אֶל יְרֵאָיו לְהַצִּיל מִמָּוֶת נַפְשָׁם. וְלָזֹאת בְּיוֹם הַדִּין הַנּוֹרָא אֲשֶׁר כָּל בָּאֵי עוֹלָם יַעַבְרוּ לְפָנָיו יִתְבָּרַךְ שְׁמוֹ זֶה אַחַר זֶה. הִנֵּה אֶת הַצַּדִּיקִים וְהַחֲסִידִים יַקְרִיב אֵלָיו. לְהַעֲבִיר אוֹתָם לְפָנָיו לָרִאשׁוֹנָה. לְמַעַן לְגוֹנֵן אוֹתָם מֵחֲרוֹן אַפּוֹ יִתְבָּרַךְ שְׁמוֹ. וְכָל מִי שֶׁהוּא צַדִּיק יוֹתֵר בְּמַעֲשָׂיו. אוֹתוֹ מַעֲבִיר לְפָנָיו רִאשׁוֹן רִאשׁוֹן:
<b>זֶהוּ</b> מַה שֶּׁפֵּרְשׁוּ חֲכָמֵינוּ זַ"ל בְּכַוָּנַת הַמִּשְׁנָה כִּבְנֵי מָרוֹן. כִּי הוּא כִּבְנֵי אִימְרָנָא. וּכְפֵרוּשׁ רַשִׁ"י כִּכְבָשִׂים שֶׁמּוֹנִין אוֹתָן לְעַשְּׂרָן. וְיוֹצְאִים זֶה אַחַר זֶה בְּפֶתַח קָטָן שֶׁאֵין יְכוֹלִין לָצֵאת כְּאֶחָד. כִּי הִנֵּה יָדוּעַ מִטֶּבַע הַבְּהֵמוֹת כַּאֲשֶׁר הֵם סְגוּרִים בַּדִיר. וְאַךְ כַּאֲשֶׁר נִפְתַּח לִפְנֵיהֶם הַפֶּתַח הֵם מְמַהֲרִים לָצֵאת הַחוּצָה. וְאִם הַפֶּתַח קָטָן שֶׁאֵין יְכוֹלִין לָצֵאת כְּאֶחָד. הֵם דּוֹחֲקִים זֶה אֶת זֶה לְהִתְקָרֵב עַצְמָם אֵצֶל הַפֶּתַח לָצֵאת הַחוּצָה. אוּלָם סוֹף סוֹף מִי יֵצֵא לָרִאשׁוֹנָה אָכֵן הִנֵּה מוּבָן מֵאֵלָיו. כִּי הַכְּבָשִׂים הַבְּרִיאִים וְהַחֲזָקִים בְּכֹחָם וּגְבוּרָתָם יַעֲשׂוּ חַיִל. יִפְנוּ עַל יָמִין וְעַל שְׂמֹאל וְיִתְאַמְּצוּ לָצֵאת לָרִאשׁוֹנָה. וְהַכְּבָשִׂים הַחֲלוּשִׁים בְּאֵין אוֹנִים יִשָּׁאֲרוּ לָאַחֲרוֹנָה:
<b>וְכֵן</b> הוּא בְּיוֹם הַדִּין. אֲשֶׁר כָּל בָּאֵי עוֹלָם יַעַבְרוּ לְפָנָיו יִתְבָּרַךְ שְׁמוֹ זֶה אַחַר זֶה. וְכָל אֶחָד הָיָה רוֹצֶה לְהַקְדִּים לַעֲבֹר תְּחִלָּה. הוּא כַּמָּשָׁל הַזֶּה. כִּי הִנֵּה הַצַּדִּיקִים וְהַחֲסִידִים הֵמָּה הַגִּבּוֹרִים אֲשֶׁר מֵעוֹלָם. וּכְמַאֲמָרָם זַ"ל בִּבְרָכוֹת <small>(דַּף י"ז)</small>. שִׁמְעוּ אֵלַי אַבִּירֵי לֵב הָרְחוֹקִים מִצְּדָקָה. כָּל הָעוֹלָם כֻּלּוֹ נִזּוֹנִין בִּצְדָקָה. וְהֵם נִזּוֹנִין בִּזְרוֹעַ כוּ' וּפֵרֵשׁ רַשִׁ"י בַּזְּכוּת שֶׁבְּיָדָן. וְהַחוֹטְאִים וְהַפּוֹשְׁעִים הֵמָּה הַחַלָּשִׁים. וּכְמוֹ שֶׁפֵּרֵשׁ רַשִׁ"י בְּסוֹף פָּרָשַׁת תֵּצֵא. כָּל הַנֶּחֱשָׁלִים אַחֲרֶיךָ. חַסְרֵי כֹּחַ מֵחֲמַת חֶטְאָם שֶׁהָיָה הֶעָנָן פּוֹלְטָן. וְכֵן הוּא בְּיוֹם הַדִּין. הִנֵּה הַצַּדִּיקִים וְהַחֲסִידִים בָּאִים בִּזְרוֹעַ בְּכֹחַ מַעֲשֵׂיהֶם. וּכְמוֹ שֶׁכָּתְבוּ הַתּוֹסָפוֹת שָׁם. כִּי זֶהוּ שֶׁיִּסֵּד הַפַּיְטָן בְּפִיּוּט זִכְרוֹנוֹת לְיוֹם ב' דְּרֹאשׁ הַשָּׁנָה הַמַּתְחִיל אֶפְחַד. וְהֵם בִּזְרוֹעַ עָדֶיךָ בָּאוּ. וְלָזֹאת הִנֵּה הַצַּדִּיקִים וְהַחֲסִידִים. אֲשֶׁר לָהֶם זְרוֹעַ עִם גְּבוּרָה בְּכֹחַ מַעֲשֵׂיהֶם הַטּוֹבִים יִתְאַמְּצוּ לַעֲבֹר לָרִאשׁוֹנָה. וְכָל אֶחָד וְאֶחָד לְפִי כֹּחַ מַעֲשָׂיו יַעֲבֹר רִאשׁוֹן רִאשׁוֹן. וְהַחֲלוּשִׁים חַסְרֵי כֹּחַ מֵחֲמַת חֶטְאָם. יַעַבְרוּ אַחֲרוֹן אַחֲרוֹן. זֶהוּ נוֹשֵׂא הַמָּשָׁל שֶׁל בְּנֵי מָרוֹן כִּבְנֵי אִימְרָנָא:
<b>הַחֲלֻקָּה</b> הַשֵּׁנִית הוּא. אוֹתָן בְּנֵי אָדָם שֶׁעֲו‍ֹנוֹתֵיהֶם מְרֻבִּין מִזְּכֻיּוֹתֵיהֶן. וְרַק שֶׁזּוֹכִין בְּרַחֲמִים מִצַּד אֵיזֶה זְכוּת. וְהִנֵּה אִם כִּי קָצְרָה יַד שֵׂכֶל אֱנוֹשִׁי לִמְצֹא חֵקֶר אֱלֹקִי. לְהָבִין וּלְהַשְׂכִּיל מַהוּת הַזְּכוּת שֶׁתּוּכַל לַעֲמֹד לוֹ בְּיוֹם הַדִּין. לְהַטּוֹת דִּינוֹ כְּלַפֵּי חֶסֶד לִתְחִיָּה. אָמְנָם כַּאֲשֶׁר סוֹף סוֹף הָאָדָם זוֹכֶה בְּמִדַּת הָרַחֲמִים. הַדַּעַת נוֹתֵן כִּי הַיְסוֹד הוּא שֶׁיִּהְיֶה הָאָדָם שָׁוֶה וּכְדַאי לְרַחֵם עָלָיו. וְהוּא לְפִי הֲכָנָתוֹ וְדַאֲגָתוֹ וּפַחְדוֹ מִיּוֹם הַדִּין. כֵּן יִתְעוֹרֵר עָלָיו מִדַּת הָרַחֲמִים לְחֶמְלָה:
<b>וּבָזֹאת</b> רֵאשִׁית דָּבָר הוּא הַהֲכָנָה. כִּי יַקְדִּים עַצְמוֹ לַעֲשׂוֹת הֲכָנָה בְּעוֹד מוֹעֵד. וּכְמוֹ שֶׁהוּא בְּנֹהַג שֶׁבָּעוֹלָם. כִּי מִי שֶׁהוּא נֶאֱחָז בִּסְבָךְ אֵיזֶה מִשְׁפָּט אַף מִשֶּׁל עִנְיְנֵי מָמוֹן. וּמַה גַּם שֶׁל דִּינֵי נְפָשׁוֹת. הִנֵּה לְפִי יִרְאָתוֹ וּפַחְדוֹ. כֵּן מִיָּמִים רַבִּים קֹדֶם יַתְחִיל לִדְאֹג לְהָחִישׁ מִפְלָט לוֹ מִפַּח יוֹקְשִׁים. כִּי יִצְדַּק בְּהִשָּׁפְטוֹ. וּמַה גַּם מִשְׁפַּט הָאָדָם בְּיוֹם הַדִּין הַנּוֹרָא. לִפְנֵי כִּסֵא שׁוֹפֵט צֶדֶק. וְהָרִאשׁוֹנִים סָמְכוּ עַל פִּרְקֵי דְּרַבִּי אֱלִיעֶזֶר וְהִתְקִינוּ לִתְקֹעַ בְּשׁוֹפָר מִיּוֹם רֹאשׁ חֹדֶשׁ אֱלוּל. וְכֵן יֵשׁ מִי שֶׁמַּרְבִּין לוֹמַר סְלִיחוֹת וְתַחֲנוּנִים מֵרֹאשׁ חֹדֶשׁ אֱלוּל. וּכְמוֹ שֶׁכָּתַב כָּל זֶה הַטּוּר אֹרַח חַיִּים סִימָן תקפ"א עַיֵּן שָׁם. לָזֹאת מַה מְּאֹד נָחוּץ לִפְנֵי הָאָדָם לְהַקְדִּים אֶת עַצְמוֹ מֵרֹאשׁ חֹדֶשׁ אֱלוּל. כִּשְׁמֹעַ קוֹל הַשּׁוֹפָר לַעֲשׂוֹת אֵיזֶה הֲכָנָה. וְכַאֲשֶׁר בַּעֲו‍ֹנוֹתֵינוּ הָרַבִּים הַלֵּב מְטֻמְטָם וְנַעֲשָׂה כְּאֶבֶן וְקָשֶׁה כְּצוּר הַחַלָּמִישׁ. עַל כֵּן יִשְׁתַּדֵּל לִקְבֹּעַ עִתִּים לִקְרוֹת וְלֶהֱגוֹת בְּסִפְרֵי יִרְאָה וּמוּסָר בְּהִתְפַּעֲלוּת הַנֶּפֶשׁ. לְמַען יֵרַךְ לְבָבוֹ וְיִשְׁבֹּר רוּחוֹ מֵאֵימַת יוֹם הַדִּין. וְכָל אֶחָד לְפִי עֶרְכּוֹ יִשְׁתַּדֵּל בְּכִשְׁרוֹן הַמַּעֲשֶׂה וּלְשַׁנּוֹת דַּרְכֵי הַנְהָגָתוֹ לְטוֹב. וְכֵן בַּקָּשַׁת רַחֲמִים בִּתְפִלָּה וְתַחֲנוּנִים:
<b>הַהֲכָנָה</b> הַזֹּאת מַה שֶּׁהָאָדָם מַקְדִּים אֶת עַצְמוֹ. לִדְאֹג יָמִים רַבִּים לִפְנֵי בּוֹא יוֹם הַדִּין. כִּי יֵרַךְ לְבָבוֹ וְיִכָּנַע רוּחוֹ. וּלְהַכְנִיס בְּקִרְבּוֹ פַּחַד וְחֶרְדַּת הַדִּין. וְלַעֲשׂוֹת אֵיזֶה רֹשֶׁם בְּנַפְשׁוֹ. לְהִתְעַסֵּק בְּכִשְׁרוֹן הַמַּעֲשֶׂה. וּבַקָּשַׁת רַחֲמִים. אַף אִם לֹא יַסְפִּיק לְהַכְרִיעַ כַּף הַזְּכֻיּוֹת עַל הָעֲו‍ֹנוֹת. וְלִזְכּוֹת מִצַּד שׁוּרַת הַדִּין. בְּכָל זֹאת יֵשׁ בְּכֹחָהּ לְעוֹרֵר רַחֲמִים מִמְּקוֹר הָרַחֲמִים. וּלְהַטּוֹת דִּינוֹ כְּלַפֵּי חֶסֶד לִתְחִיָּה. מַה שֶּׁאֵין כֵּן אִם הָאָדָם בְּעַצְמוֹ יִשְׁכַּח רִישׁוֹ. וְיַסִּיחַ דַּעְתּוֹ בְּכָל הַחֹדֶשׁ. וְהוּא בְּעַצְמוֹ לֹא יָחוּשׁ וְלֹא יִדְאַג כְּלָל מִפְּנֵי יוֹם הַדִּין. אֲשֶׁר הוּא חֹק זִכָּרוֹן לְהִפָּקֵד כָּל רוּחַ וָנֶפֶשׁ הֲלֹא אֵין מָקוֹם חָלִילָה לְרַחֲמִים:
<b>הוּא</b> מַה שֶּׁאָמְרוּ חֲכָמֵינוּ זַ"ל עוֹד בַּפֵּרוּשׁ כִּבְנֵי מָרוֹן. כִּי רֵישׁ לָקִישׁ אָמַר כְּמַעֲלַת בֵּין מֵרוֹן. כִּי הִנֵּה בְּמִנְהַג הָעוֹלָם. בַּמָּקוֹם אֲשֶׁר יִתְאַסְּפוּ הֲמוֹן אָדָם רַב. וְכֻלָּם אֶל רֹאשׁ אֶחָד יִפְנוּ לְהַשִּׂיג מַטְּרָתָם. כְּמוֹ בַּחֲצַר בֵּית הַנְּתִיבוֹת אֲשֶׁר יָבוֹאוּ הֲמוֹן אָדָם רַב לְבַקֵּשׁ פִּתְקֵי מַסָּע. וְכָל אֶחָד רוֹצֶה לְמַהֵר לְהַשִּׂיג חֶפְצוֹ בִּתְחִלָּה. הֵנֵּה הוּשַׂם לְחֹק וּמִנְהָג קָבוּעַ. כִּי כָּל מִי אֲשֶׁר יַקְדִּים לָבֹא הוּא יַשִּׂיג מַטְּרָתוֹ תְּחִלָּה. וְעַל כֵּן לְמַעַן לִשְׁמֹר אֶת הַסֵּדֶר. יַעַמְדוּ כָּל הַבָּאִים בְּשׁוּרָה אַחַת זֶה אַחַר זֶה. לְמַעַן אֲשֶׁר כָּל הַמַּקְדִּים לָבֹא. יִהְיֶה קָרוֹב יוֹתֵר לִמְקוֹם הַמֶּרְכָּז. לְהַשִּׂיג מַטְּרַת חֶפְצוֹ תְּחִלָּה:
<b>וְכֵן</b> הוּא בְּיוֹם הַדִּין הַנּוֹרָא. אֲשֶׁר כָּל בָּאֵי עוֹלָם יַעַבְרוּ לְפָנָיו יִתְבָּרַךְ שְׁמוֹ זֶה אַחַר זֶה. וְכָל מִי שֶׁזּוֹכֶה לַעֲבֹר רִאשׁוֹן רִאשׁוֹן הוּא גֶּבֶר מֻצְלָח כַּנִּזְכָּר לְעֵיל. וְהִנֵּה כַּאֲשֶׁר לֹא הַכֹּל יָבוֹאוּ בְּיַחַד בְּעֵת אֶחָד. לְהִתְיַצֵּב לָדִין לִפְנֵי כִּסֵּא שׁוֹפֵט צֶדֶק. כִּי יֵשׁ מַקְדִּימִין לָבֹא. וְאַךְ כַּאֲשֶׁר יִשְׁמְעוּ קוֹל הַשּׁוֹפָר בְּרֹאשׁ חֹדֶשׁ אֱלוּל. הֵם דּוֹאֲגִים וּמְכִינִים עַצְמָם לַעֲמֹד לִפְנֵי כִּסֵּא דִּין. וְכֹה עוֹסְקִים בַּהֲכָנָה הַזֹּאת כָּל יְמֵי הַחֹדֶשׁ. וְיֵשׁ אֲשֶׁר יְאַחֲרוּ לָלֶכֶת. יַעַבְרוּ יָמִים מִימֵי הַחֹדֶשׁ. וְלֹא יָשִׂימוּ עַל לֵב כְּלָל. עַד אֲשֶׁר יֶאֱתַיּוּ וְיִקְרְבוּ הַיָּמִים שֶׁל יְמֵי הַדִּין. וְיֵשׁ אֲשֶׁר יְפַגְּרוּ עוֹד עַד יוֹם הָאַחֲרוֹן קֹדֶם יוֹם הַדִּין אָז יָשִׂימוּ עַל לֵב:
<b>וְלָזֹאת</b> אַף אִם הַמַּקְדִּים וְהַמְאַחֵר. בְּיִחוּס מַצָּבָם יִהְיוּ מַעֲשֵׂיהֶם שְׁקוּלִים. בְּכָל זֹאת בְּעֵת יַעַבְרוּ כָּל בָּאֵי עוֹלָם לְפָנָיו יִתְבָּרַךְ שְׁמוֹ זֶה אַחַר זֶה. הִנֵּה הַדַּעַת נוֹתֵן. כִּי אוֹתָן שֶׁהֵן מַקְדִּימִים לָבֹא. וּכְבָר הֵכִינוּ עַצְמָם מִיָּמִים רַבִּים. וּמַמְתִּינִים וּמְצַפִּים לִהְיוֹת מוּכָנִים לְהִתְיַצֵּב בַּדִּין. הֵמָּה יַעַבְרוּ לְפָנָיו יִתְבָּרַךְ שְׁמוֹ לָרִאשׁוֹנָה. כִּי מִדַּת הָרַחֲמִים יְפַנֶּה לִפְנֵיהֶם הַדֶּרֶךְ לַעֲבֹר לָרִאשׁוֹנָה. וּמַה גַּם כִּי כַּאֲשֶׁר סֵדֶר הַדִּין וְהַמִּשְׁפָּט הוּא כְּעֵין מַלְכוּתָא דְּאַרְעָא. וּכְבָר הוּא חֹק וּמִנְהָג קָבוּעַ בָּעוֹלָם. כִּי מִי אֲשֶׁר יַקְדִּים לָבֹא. יַשִּׂיג מַטְּרַת חֶפְצוֹ תְּחִלָּה. וְעַל כֵּן כָּל אֶחָד לְפִי עֶרֶךְ קְדִימוּת זְמַן הֲכָנָתוֹ. לַעֲמֹד לִפְנֵי כִּסֵּא דִּין. יַעֲבֹר לְפָנָיו יִתְבָּרַךְ שְׁמוֹ רִאשׁוֹן רִאשׁוֹן:
<b>זֶהוּ</b> מַה שֶּׁפֵּרְשׁוּ חֲכָמֵינוּ זַ"ל. כִּי כִּבְנֵי מָרוֹן הוּא כְּמַעֲלוֹת בֵּין מֵרוֹן. שֶׁהַדֶּרֶךְ קָצָר וְאֵין שְׁנַיִם יְכוֹלִין לֵילֵךְ זֶה בְּצַד זֶה. שֶׁהָעֵמֶק עָמֹק מִשְּׁנֵי צִדֵּי הַדֶּרֶךְ. וּבְעַל כָּרְחָם הֵם מֻכְרָחִים לֵילֵךְ זֶה אַחַר זֶה. עַתָּה הִנֵּה בְּדֶרֶךְ כָּזֶה. מִי יֵלֵךְ לְפָנִים וּמִי לְאָחוֹר. אָכֵן הִנֵּה מובָן מֵאֵלָיו. כִּי כָּל הַמַּקְדִים לָבֹא יֵלֵךְ רִאשׁוֹן רִאשׁוֹן. וְהַמְאַחֲרִים לָבֹא בְּהֶכְרֵחַ יֵלְכוּ אַחֲרֵיהֶם כְּפִי זְמַן הִתְאַחֲרָם מִלָּבֹא. וְכֵן הוּא בְּסֵדֶר הַהַעֲבָרָה לְפָנָיו יִתְבָּרַךְ שְׁמוֹ בְּיוֹם הַדִּין. הִנֵּה כַּסֵּדֶר הַזֶּה יַעַבְרוּ לְפָנָיו כָּל בָּאֵי עוֹלָם זֶה אַחַר זֶה. כִּי כָּל הַמַּקְדִּים לָבֹא כַּנִּזְכָּר לְעֵיל יַעֲבֹר לָרִאשׁוֹנָה. וּכְפִי קְדִימַת זְמַן הַהֲכָנָה לַעֲמֹד לִפְנֵי כִּסֵּא דִּין. כֵּן יַעַבְרוּ גַּם כֵּן רִאשׁוֹן רִאשׁוֹן. זֶהוּ נוֹשֵׂא הַמָּשָׁל שֶׁל בְּנֵי מָרוֹן כְּמַעֲלוֹת בֵּין מֵרוֹן:
<b>הַחֲלֻקָּה</b> הַשְּׁלִישִׁית. הֵם אוֹתָן שֶׁזּוֹכִין בְּרַחֲמִים. מִבְּלִי זְכוּת יָדוּעַ. רַק כִּי כֵן הוּא רָצוֹן מִלְּפָנָיו יִתְבָּרַךְ שְׁמוֹ. לְרַחֵם עֲלֵיהֶם אַף עַל פִּי שֶׁאֵינָם כְּדָאִים. כִּי הִנֵּה בִּבְרָכוֹת <small>(דַּף ז')</small>. אָמַר רַבִּי יוֹחָנָן שְׁלֹשָׁה דְּבָרִים בִּקֵּשׁ מֹשֶׁה מִלִּפְנֵי הַקָּדוֹשׁ־בָּרוּךְ־הוּא וְנָתַן לוֹ כוּ'. בִּקֵּשׁ לְהוֹדִיעוֹ דְּרָכָיו שֶׁל הַקָּדוֹשׁ־בָּרוּךְ־הוּא וְנָתַן לוֹ כוּ'. וּפְלִיגֵי דְּרַבִּי מֵאִיר דְּאָמַר רַבִּי מֵאִיר שְׁתַּיִם נִתְּנוּ לוֹ וְאַחַת לֹא נָתְנוּ לוֹ. שֶׁנֶּאֱמַר וְחַנּוֹתִי אֶת אֲשֶׁר אָחֹן אַף עַל פִּי שֶׁאֵינוֹ הָגוּן. וְרִחַמְתִּי אֶת אֲשֶׁר אֲרַחֵם אַף עַל פִּי שֶׁאֵינוֹ הָגוּן. וּפֵרֵשׁ רַשִׁ"י לְהוֹדִיעוֹ דְּרָכָיו מִנְהַג מִדַּת מִשְׁפָּטָיו. אֶת אֲשֶׁר אָחֹן. אֲשֶׁר יִכְמְרוּ רַחֲמַי עָלָיו לְשָׁעָה וְאַף עַל פִּי שֶׁאֵינוֹ כְּדַאי עַיֵּן שָׁם. וְהִנֵּה מַה שֶּׁאָמַר וְחַנּוֹתִי כוּ' אַף עַל פִּי שֶׁאֵינוֹ הָגוּן. הַיְנוּ בְּעַל כָּרְחוֹ מִבְּלִי שׁוּם זְכוּת. דְּאִי מִצַּד אֵיזֶה זְכוּת אֵין זֶה חָדָשׁ. אָכֵן כִּי יֵשׁ בְּמִדּת מִשְׁפָּטָיו יִתְבָּרַךְ שְׁמוֹ. גַּם הַנְהָגָה נִסְתֶּרֶת וְנֶעֱלֶמֶת. אֲשֶׁר לֹא גִּלָּה זֶה גַּם לַאֲדוֹן כָּל הַנְּבִיאִים. כִּי לִפְעָמִים יִכָּמְרוּ רַחֲמָיו לְשָׁעָה. אַף עַל מִי שֶׁאֵינוֹ הָגוּן וְאֵינוֹ כְּדַאי:
<b>נִמְצָא</b> כִּי כֵן הוּא גַּם כֵּן בְּיוֹם הַדִּין. יֵשׁ שֶׁזּוֹכִין בְּרַחֲמִים מֵאֲשֶׁר כִּי כֵן הוּא רָצוֹן מִלְּפָנָיו יִתְבָּרַךְ שְׁמוֹ לָחֹן עֲלֵיהֶם וּלְרַחֵם אַף עַל פִּי שֶׁאֵינָם כְּדָאִים. וְלָזֹאת כַּאֲשֶׁר כָּל בָּאֵי עוֹלָם יַעַבְרוּ לְפָנָיו יִתְבָּרַךְ שְׁמוֹ זֶה אַחַר זֶה. הִנֵּה גַּם הַחֲלֻקָּה הַזֹּאת. אוֹתָן שֶׁהוּא בִּרְצוֹנוֹ יִתְבָּרַךְ שְׁמוֹ לְרַחֵם עֲלֵיהֶם אַף־עַל־פִּי שֶׁאֵינָם כְּדָאִים. הֵמָּה יַעַבְרוּ לְפָנָיו יִתְבָּרַךְ שְׁמוֹ לָרִאשׁוֹנָה:
<b>זֶהוּ</b> מַה שֶּׁפֵּרְשׁוּ חֲכָמֵינוּ זַ"ל עוֹד בְּכַוָּנַת הַמִּשְׁנָה כִּבְנֵי מָרוֹן. כַּחֲיָלוֹת שֶׁל בֵּית דָּוִד. וְכִדְפֵרֵשׁ רַשִׁ"י כִּי כָּךְ הָיוּ מוֹנִין אוֹתָם יוֹצְאִים זֶה אַחַר זֶה בְּצֵאתָם לַמִּלְחָמָה. וְהִנֵּה סֵדֶר מַהְלָכָם אָז הָיָה בְּלִי סָפֵק עַל פִּי הַשַּׂר הַמְפַקֵּד אֶת צְבָא הַמִּלְחָמָה. אָכֵן הוּא רַק כַּאֲשֶׁר עָלָה אָז בִּרְצוֹנוֹ כֵּן הָיָה. וְצִוָּה מִי לְהַקְדִּים וּמִי לְאַחֵר. וְכֵן הוּא בְּסֵדֶר הַהַעֲבָרָה לְפָנָיו יִתְבָּרַךְ שְׁמוֹ בְּיוֹם הַדִּין זֶה אַחַר זֶה. יֵשׁ חֲלֻקָּה אַחַת אֲשֶׁר הוּא בְּלִי טַעַם וְסֵדֶר יָדוּעַ. רַק כְּפִי אֲשֶׁר יִהְיֶה רָצוֹן מִלְּפָנָיו יִתְבָּרַךְ שְׁמוֹ. לָחֹן וּלְרַחֵם אַף עַל מִי שֶׁאֵינוֹ הָגוּן וְאֵינוֹ כְּדַאי. כֵּן יַעֲבִירוּ אוֹתָם לְפָנָיו לָרִאשׁוֹנָה. וְזֶהוּ נוֹשֵׂא הַמָּשָׁל שֶׁל בְּנֵי מָרוֹן. כַּחֲיָלוֹת שֶׁל בֵּית דָּוִד:
<b>וְהַנּוֹגֵעַ</b> יוֹתֵר לְמַעֲשֶׂה. הוּא הַחֲלֻקָּה הָאֶמְצָעִית. מַה שֶּׁאָמְרוּ חֲכָמֵינוּ זַ"ל כִּי כִּבְנֵי מָרוֹן הוּא כְּמַעֲלוֹת בֵּית מֵרוֹן. וּכְמוֹ שֶׁנִּתְבָּאֵר כִּי כָּל מִי שֶׁמַּקְדִּים עַצְמוֹ לָבֹא לְיוֹם הַדִּין. לְהָכִין אֶת עַצְמוֹ לִקְרַאת הַדִּין וְהַמִּשְׁפָּט. כֵּן יַעֲבֹר לְפָנָיו יִתְבָּרַךְ שְׁמוֹ בְּיוֹם הַדִּין רִאשׁוֹן רִאשׁוֹן:
<b>יְסוֹד</b> הַהֲכָנָה הוּא לְהָעִיר וּלְעוֹרֵר בִּלְבָבוֹ פַּחַד וְחֶרְדַת הַדִּין וְהַמִּשְׁפָּט. כִּי הַפַּחַד וְהַחֲרָדָה הַזֹּאת. אֵינוֹ נִכְנָס בְּלֵב הָאָדָם בִּמְהֵרָה כִּי אִם בֶּעָמָל וִיגִיעָה. וּכְמוֹ שֶׁכָּתַבְנוּ בְּמַאֲמַר שַׁעֲרֵי אוֹר סִימָן ב'. כִּי תַּהֲלוּכוֹת דַּרְכֵי הַיִּרְאָה שֶׁל יִרְאַת ד' וּפַחַד עָנְשׁוֹ. הִיא שׁוֹנָה וְנִבְדֶּלֶת מִשְּׁאָר מִינֵי יִרְאָה שֶׁל דַּרְכֵי הַטְּבָעִים. אֲשֶׁר הָאָדָם יַרְגִּישׁ אוֹתָהּ בְּחוּשָׁיו מִבְּלִי שׁוּם עָמָל וִיגִיעָה עַיֵּן שָׁם. וְהִנֵּה הָעוֹלָה עַל כֹּל הִיא תַּאֲוַת הַחַיִּים. וְהַנּוֹגֵעַ לְדַרְכֵי הַטִּבְעִים. אַף עַל סָפֵק רָחוֹק שֶׁל סַכָּנַת חַיָּיו. כָּל אֲשֶׁר לוֹ יִתֵּן בְּעַד נַפְשׁוֹ. אָכֵן לֹא כֵן בְּדַרְכֵי הָרוּחָנִיִּים. הִנֵּה הָאָדָם הוּא מַאֲמִין כִּי רֹאשׁ הַשָּׁנָה הוּא יוֹם הַדִּין. אֲשֶׁר בְּרִיּוֹת בּוֹ יִפָּקֵדוּ לְהַזְכִּירָם לְחַיִּים וְלַמָּוֶת. וּבְכָל זֹאת לֹא יַרְגִּישׁוּ חוּשָׁיו יִרְאַת הַסַּכָּנָה הַזֹּאת:
<b>הוּא</b> מַה שֶּׁאָמְרוּ חֲכָמֵינוּ זַ"ל. בַּעֲבוֹדָה זָרָה <small>(דַּף י"ט)</small>. מַכְרִיז רַבִּי אֲלֶכְּסַנְדְּרֵי מַאן בָּעֵי חַיֵּי מַאן בָּעֵי חַיֵּי. כְּנוֹף וְאָתוּ כָּל עַלְמָא לְגַבֵּיהּ אָמְרֵי לֵיהּ הָב לָן חַיֵּי. אָמַר לְהוּ מִי הָאִישׁ הֶחָפֵץ חַיִּים כוּ' נְצֹר לְשׁוֹנְךָ מֵרָע כוּ'. סוּר מֵרָע וַעֲשֵׂה טוֹב אֵין טוֹב אֶלָּא תּוֹרָה כוּ'. וְכִי הַאי גַּוְנָא אִיתָא בְּמִדְרַשׁ רַבָּה פָּרָשַׁת מְצֹרָע. מַעֲשֶׂה בְּרוֹכֵל אֶחָד שֶׁהָיָה מַחֲזִיר בַּעֲיָרוֹת שֶׁהָיוּ סְמוּכוֹת לְצִפּוֹרִי וְהָיָה מַכְרִיז וְאוֹמֵר מַאן בָּעֵי לְמִזְבַּן סַם חַיִּים אוֹדְקִין עֲלֵיהּ כוּ'. וְעַיֵּן שָׁם שֶׁהֶרְאָה גַּם כֵּן הַפָּסוּק הַזֶּה מִי הָאִישׁ הֶחָפֵץ חַיִּים כוּ' נְצֹר לְשׁוֹנְךָ מֵרָע כוּ':
<b>וְלִכְאוֹרָה</b> יִפָּלֵא מְאֹד. לְאֵיזֶה מַטָּרָה הִכְרִיז רַבִּי אֲלֶכְּסַנְדְּרֵי מַאן בָּעֵי חַיֵּי אוֹ הָרוֹכֵל שֶׁהָיָה מַכְרִיז מַאן בָּעֵי לְמִזְבַּן סַם חַיִּים. וְאַחַר־כָּךְ אָמְרוּ לָהֶם כָּתוּב מְפֹרָשׁ בִּתְהִלִּים מִי הָאִישׁ הֶחָפֵץ חַיִּים כוּ'. מִי לֹא יֵדַע הַכָּתוּב הַזֶּה. אֵיזֶה מוּסָר הָיָה לְהַשּׁוֹמְעִים אֶת דְּבָרָיו. גַּם כַּאֲשֶׁר אִתּוֹ כֻּלֵּיהּ עַלְמָא לְגַבֵּיהּ וְאָמְרוּ הַב לַן חַיֵּי. וְאָמַר לָהֶם הַכָּתוּב מִי הָאִישׁ הֶחָפֵץ חַיִּים שֶׁהוּא יָדוּעַ לַכֹּל. וְלִכְאוֹרָה לְרַבִּים הָיָה כְּעֵין מִלְּתָא דִּבְדִיחוּתָא:
<b>אָמְנָם</b> מַה שֶּׁעָשׂוּ הָיָה עֵצָה עֲמֻקָּה. לַהֲבִינָם דַּעַת וּמוּסָר הַשְׂכֵּל. הִנֵּה הַכָּתוּב אָמַר מִי הָאִישׁ הֶחָפֵץ חַיִּים כוּ'. וְלִכְאוֹרָה כַּאֲשֶׁר תַּאֲוַת הַחַיִּים גְּדוֹלָה מְאֹד. מַדּוּעַ לֹא יִקַיֵּם אָדָם כָּל דִּבְרֵי הַכָּתוּב. לְמַעַן לִמְצֹא חַיִּים וְטוֹב. אָמְנָם הָיָה אֶפְשָׁר לְהִתְנַצֵּל. כִּי אִם הָאָדָם הָיָה רוֹאֶה כֵּן בְּחוּשׁ. כִּי מִי שֶׁשּׁוֹמֵר לְשׁוֹנוֹ מֵרָע כוּ' יִחְיֶה וְיַאֲרִיךְ יָמִים. וְהָרָשָׁע לֹא יַאֲרִיךְ יָמִים כַּצֵּל. הָיָה כָּל אָדָם מְקַיֵּם דִּבְרֵי הַכָּתוּב לְמַעַן תַּאֲוַת הַחַיִּים. אָכֵן כַּאֲשֶׁר אֵין כְּלָל. כִּי יֵשׁ צַדִּיק אוֹבֵד בְּצִדְקוֹ וְיֵשׁ רָשָׁע מַאֲרִיךְ בְּרָעָתוֹ. עַל כֵּן יִרְפּוּ יְדֵי הָאָדָם מִלַּעֲסֹק בַּסְּגֻלָּה הַזֹּאת. אוּלָם בֶּאֱמֶת אֵין זֶה טַעֲנָה. כִּי עַל כָּל פָּנִים זֶה בְּוַדַּאי כִּי דִּבְרֵי הַכָּתוּב הוּא אֱמֶת. אַךְ יֵשׁ סִבּוֹת יוֹצֵא מִן הַכְּלָל. וְעַל כָּל פָּנִים הוּא דָּבָר קָרוֹב מְאֹד. כִּי הַחַיִּים הוּא בְּיַד לָשׁוֹן. וְהַתּוֹרָה עֵץ חַיִּים כִּפְשׁוּטוֹ. וְהִנֵּה בִּרְפוּאוֹת שֶׁל דַּרְכֵי הַטְּבָעִים. לֹא יִמָּנַע הָאָדָם מִלַּעֲשׂוֹת לְנַפְשׁוֹ. אַף הַדְּבָרִים שֶׁהֵם סָפֵק רָחוֹק. וְגַם מַה שֶּׁהוּא נֶגֶד דַּרְכֵי הַשֵּׂכֶל:
<b>זֶהוּ</b> מַה שֶּׁהֶרְאָה רַבִּי אֲלֶכְּסַנְדְּרֵי לְהֶהָמוֹן מוּסַר הַשְׂכֵּל. כִּי כַּאֲשֶׁר הִכְרִיז מַאן בָּעֵי חַיֵּי. כְּנוֹף כֻּלֵּיהּ עַלְמָא לְגַבֵּיהּ וְאָמְרֵי הַב לַן חַיֵּי. וּבְלִי סָפֵק הָיוּ חוֹשְׁבִים כִּי יֵשׁ בְּיָדוֹ אֵיזֶה דָּבָר טֶבַע. אֲשֶׁר טוֹעֲמֶיהָ חַיִּים זָכוּ וְאֹרֶךְ יָמִים. וְהִנֵּה זֶהוּ הוֹלְלוּת גְּדוֹלָה וְסִכְלוּת. הַאִם יֵשׁ בִּמְצִיאוּת הַטֶּבַע אֵיזֶה דָּבָר הַנּוֹתֶנֶת חַיִּים. זוּלַת עֵץ הַחַיִּים אֲשֶׁר בְּגַן עֵדֶן מִקֶּדֶם. וְכֵן הָרוֹכֵל אֲשֶׁר הִכְרִיז מַאן בָּעֵי לְמִזְבַּן סַם חַיִּים. הַאִם יֵשׁ סַם חַיִּים בָּעוֹלָם. אָכֵן כַּאֲשֶׁר תַּאֲוַת הַחַיִּים גְּדֵלָה מְאֹד עַל כֵּן יַאֲמִין הָאָדָם אַף בְּשָׁוְא נִתְעֶה. וְכַאֲשֶׁר הִכְרִיז רַבִּי אֲלֶכְּסַנְדְּרֵי מַאן בָּעֵי חַיֵּי. אַף כִּי הוּא כִּשְׂחוֹק. הַאִם יֵשׁ בְּיַד הָאָדָם לָתֵת חַיִּים. בְּכָל זֹאת אַתּוּ כֻּלֵּי עַלְמָא וְאָמְרֵי הַב לַן חַיֵּי. עַל זֶה אָמַר לָהֶם מִי הָאִישׁ הֶחָפֵץ חַיִּים כוּ'. הַיְנוּ כַּאֲשֶׁר תִּשְׁגּוּ בְּדִמְיוֹנְכֶם כִּי יֵשׁ אֶצְלִי אֵיזֶה דָּבָר טִבְעִי. תַּאֲמִינוּ בְּשָׁוְא נִתְעֶה וְתֹאמְרוּ הַב לַן חַיֵּי. הֵא לָכֶם חַיִּים מִדַּרְכֵי הָרוּחָנִים. מִי הָאִישׁ הֶחָפֵץ חַיִּים כוּ'. אֲשֶׁר הוּא דָּבָר קָרוֹב מְאֹד. וּמַדּוּעַ תְּמָאֲנוּ לְקַבֵּל הַסְּגֻלָּה הַזֹּאת לְתַאֲוַת הַחַיִּים. וְכֵן הָרוֹכֵל כַּאֲשֶׁר בָּאוּ לִקְנוֹתוֹ מִמֶּנּוּ סַם חַיִּים. אֲשֶׁר הוּא כִּצְחוֹק כַּנִּזְכָּר לְעֵיל. אָמַר לָהֶם מִי הָאִישׁ הֶחָפֵץ חַיִּים כוּ' כַּנִּזְכָּר לְעֵיל:
<b>אָמְנָם</b> אִם כִּי יִרְאַת ה' וּפַחַד עָנְשׁוֹ. לֹא יַרְגִּישׁוּ חוּשֵׁי הָאָדָם בְּנָקֵל. בְּכָל זֹאת עַל יְדֵי עָמָל וִיגִיעָה יֵשׁ בְּכֹחַ הָאָדָם לְהַשִּׂיג הַיִּרְאָה הַזֹּאת וְלִקְבֹּעַ אוֹתָהּ בְּנַפְשׁוֹ. כִּשְׁאָר דַּרְכֵי הַיִּרְאָה הַטִּבְעִית. וּכְמוֹ שֶׁנִּתְבָּאֵר בְּמַאֲמָרִי שָׁם עַיֵּן שָׁם. וְלָזֹאת גַּם פַּחַד וְחֶרְדַת יוֹם הַדִּין שֶׁל רֹאשׁ הַשָּׁנָה. הִנֵּה כַּאֲשֶׁר יִתֵּן הָאָדָם אֶל לִבּוֹ לִהְיוֹת עָמֵל לְבַקֵּשׁ אוֹתָהּ. עֲמָלוֹ וִיגִיעוֹ תַּעֲמֹד לוֹ לְהַשִּׂיג אוֹתָהּ. וְהַחֲרָדָה הַזֹּאת. רַב כֹּחָהּ וְחֵילָהּ לְהִתְקָרֵב לַעֲבוֹדָתוֹ יִתְבָּרַךְ שְׁמוֹ. וּלְשַׁנּוֹת מַעֲשָׂיו לְטוֹבָה וְהַיְסוֹד הוּא לִמּוּד הַמּוּסָר בְּהִתְפַּעֲלוּת וּבְצִיּוּרֵי חוּשִׁי. כִּי כֹּחַ הַצִּיּוּר מוֹעִיל מְאֹד לַמּוּסָר:

Chapter 5

<small>דִּרְשׁוּ ה' בְּהִמָּצְאוֹ קְרָאוּהוּ בִּהְיוֹתוֹ קָרוֹב כוּ' <small>(יְשַׁעְיָה נ"ה)</small> :</small>
<b>הָרַמְבַּ"ם</b> זַ"ל כָּתַב בְּרֵישׁ פֶּרֶק ג' מֵהִלְכוֹת תְּשׁוּבָה וְזֶה לְשׁוֹנוֹ. כָּל אֶחָד וְאֶחָד מִבְּנֵי הָאָדָם יֵשׁ לוֹ זְכֻיּוֹת וַעֲו‍ֹנוֹת מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו צַדִּיק. וּמִי שֶׁעֲו‍ֹנוֹתָיו יְתֵרוֹת עַל זְכֻיּוֹתָיו רָשָׁע. מֶחֱצָה לְמֶחֱצָה בֵּינוֹנִי כוּ' אָדָם שֶׁעֲו‍ֹנוֹתָיו מְרֻבִּין עַל זְכֻיּוֹתָיו מִיָּד הוּא מֵת בְּרִשְׁעוֹ שֶׁנֶּאֱמַר עַל רֹב עֲו‍ֹנְךָ כוּ' וּכְשֵׁם שֶׁשּׁוֹקְלִין כוּ' כָּךְ בְּכָל שָׁנָה וְשָׁנָה שׁוֹקְלִין עֲו‍ֹנוֹת כָּל אֶחָד וְאֶחָד מִבָּאֵי הָעוֹלָם עִם זְכֻיּוֹתָיו בְּיוֹם טוֹב שֶׁל רֹאשׁ הַשָּׁנָה. מִי שֶׁנִּמְצָא צַדִּיק נֶחְתָּם לְחַיִּים. וּמִי שֶׁנִּמְצָא רָשָׁע נֶחְתָּם לְמִיתָה. וְהַבֵּינוֹנִים תּוֹלִין אוֹתוֹ עַד יוֹם הַכִּפּוּרִים. אִם עָשָׂה תְּשׁוּבָה נֶחְתָּם לְחַיִּים וְאִם לָאו כוּ' עַד כָּאן לְשׁוֹנוֹ עַיֵּן שָׁם:
<b>וְהִנֵּה</b> דְּבָרָיו הֵם מִדִּבְרֵי הַגְּמָרָא בְּרֹאשׁ הַשָּׁנָה <small>(דַּף ט"ז)</small>. שֶׁאָמְרוּ שָׁם שְׁלֹשָׁה סְפָרִים נִפְתָּחִין בְּרֹאשׁ הַשָּׁנָה כוּ'. צַדִּיקִים גְּמוּרִים נִכְתָּבִין וְנֶחְתָּמִין לְאַלְתָּר לְחַיִּים. רְשָׁעִים נִכְתָּבִין כוּ'. בֵּינוֹנִים תְּלוּיִם וְעוֹמְדִין מֵרֹאשׁ הַשָּׁנָה עַד יוֹם הַכִּפּוּרִים. זָכוּ נִכְתָּבִין לְחַיִּים לֹא זָכוּ כוּ' עַיֵּן שָׁם. וְהִנֵּה הָרַ"ן זַ"ל כָּתַב מִדְּקָאָמַר בֵּינוֹנִים מַשְׁמַע דְּצַדִּיקִים דְּקָאָמַר הַיְנוּ שֶׁזְּכֻיּוֹתָם מְרֻבִּין מֵעֲו‍ֹנוֹתֵיהֶם. וּרְשָׁעִים דְּקָאָמַר הַיְנוּ שֶׁעֲו‍ֹנוֹתֵיהֶם מְרֻבִּין מִזְּכֻיּוֹתֵיהֶן. וְאִי הָכֵי קַשְׁיָא טוּבָא דְּהָא כַּמָּה צַדִּיקִים כוּ' נִכְתָּבִין לְמִיתָה וְכַמָּה רְשָׁעִים כוּ' נִכְתָּבִין לְחַיִּים אֶלָּא עִקָּרָן שֶׁל דְּבָרִים כוּ'. דְּצַדִּיקִים וּרְשָׁעִים בַּדִּין קָאָמַר כוּ' עַיֵּן שָׁם:
<b>אוּלָם</b> מִדִּבְרֵי הָרַמְבַּ"ם מְבֹאָר. שֶׁמְּפָרֵשׁ דִּבְרֵי הַגְּמָרָא כִּפְשָׁטֵיהּ. כִּי צַדִּיקִים הַיְנוּ שֶׁזְּכֻיּוֹתָם מְרֻבִּין מֵעֲו‍ֹנוֹתֵיהֶם. וּרְשָׁעִים דְּקָאָמַר הַיְנוּ שֶׁעֲו‍ֹנוֹתֵיהֶם מְרֻבִּין מִזְּכֻיּוֹתֵיהֶן. וּבֵינוֹנִים הֵם שֶׁמַּעֲשֵׂיהֶם שְׁקוּלִים מֶחֱצָה לְמֶחֱצָה. וּכְמוֹ שֶׁכָּתַב אָדָם שֶׁעֲו‍ֹנוֹתָיו מְרֻבִּין עַל זְכֻיּוֹתָיו מִיָּד הוּא מֵת בְּרִשְׁעוֹ כוּ' וְכֵן מַה שֶּׁכָּתַב כָּךְ בְּכָל שָׁנָה וְשָׁנָה שׁוֹקְלִין כוּ' מִי שֶׁנִּמְצָא צַדִּיק נֶחְתָּם לְחַיִּים וּמִי שֶׁנִּמְצָא רָשָׁע כוּ' וְהַבֵּינוֹנִים כוּ'. בְּעַל כָּרְחָךְ דְּצַדִּיק וְרָשָׁע וּבֵינוֹנִי. הַיְנוּ כְּמוֹ שֶׁכָּתַב מִתְּחִלָּה דְּזֶהוּ מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו. אוֹ עֲו‍ֹנוֹתָיו יְתֵרוֹת עַל זְכֻיּוֹתָיו. אוֹ מֶחֱצָה לְמֶחֱצָה. וְזֶהוּ מַה שֶּׁשּׁוֹקְלִין כוּ'. וְכֵן מְבֹאָר מִדִּבְרֵי הָרַאֲבַ"ד בְּהַשָּׂגוֹת וְהַכֶּסֶף מִשְׁנָה שָׁם שֶׁהֵבִינוּ כֵּן בְּכַוָּנַת הָרַמְבַּ"ם עַיֵּן שָׁם:
<b>אָמְנָם</b> מַה שֶּׁכָּתַב הָרַמְבַּ"ם וְהַבֵּינוֹנִים תּוֹלִין אוֹתוֹ עַד יוֹם הַכִּפּוּרִים. אִם עָשָׂה תְּשׁוּבָה נֶחְתָּם לְחַיִּים וְאִם לָאו כוּ'. הִנֵּה מַה שֶּׁכָּתַב אִם עָשָׂה תְּשׁוּבָה כוּ' לְפִי מֻשְׂכָּל רִאשׁוֹן יִפָּלֵא מְאֹד. דַּהֲרֵי בֵּינוֹנִי הוּא מִי שֶׁמַּעֲשָׂיו שְׁקוּלִין מֶחֱצָה זְכֻיּוֹת וּמֶחֱצָה עֲו‍ֹנוֹת. נִמְצָא כִּי אֵין חָסֵר לוֹ רַק מִצְוָה אַחַת לְהַכְרִיעַ כַּף הַזְּכֻיּוֹת עַל הָעֲו‍ֹנוֹת. וְאִם כֵּן אַף אִם לֹא יַעֲשֶׂה תְּשׁוּבָה כְּלָל. יוּכַל לִזְכּוֹת בַּדִּין בְּקַל. כִּי עַל יְדֵי מִצְוָה אַחַת שֶׁיַּעֲשֶׂה לְהַכְרִיעַ כַּף הַזְּכֻיּוֹת הֲרֵי הוּא נִמְצָא צַדִּיק וְנֶחְתָּם לְחַיִּים. וְכֵן מְבֹאָר בַּגְּמָרָא קִדּוּשִׁין <small>(דַּף מ')</small>. תָּנוּ רַבָּנָן לְעוֹלָם יִרְאֶה אָדָם עַצְמוֹ כְּאִלּוּ חֶצְיוֹ חַיָּב וְחֶצְיוֹ זַכַּאי. עָשָׂה מִצְוָה אַחַת אַשְׁרָיו שֶׁהִכְרִיעַ עַצְמוֹ לְכַף זְכוּת כוּ'. וְעַיֵּן שָׁם בְּפֵרוּשׁ רַשִׁ"י דִּבּוּר הַמַּתְחִיל לְפִי כוּ'. יִרְאֶה אָדָם עַצְמוֹ כְּאִלּוּ שָׁקוּל כו'. עָשָׂה מִצְוָה אַחַת נִמְצְאוּ זְכֻיּוֹתָיו מַכְרִיעִין וְנִמְצָא צַדִּיק כוּ'. הֲרֵי כִּי הַבֵּינוֹנִי בְּמִצְוָה אַחַת שֶׁיַּעֲשֶׂה. מַכְרִיעַ כַּף הַזְּכֻיּוֹת וְנִמְצָא צַדִּיק כַּנִּזְכָּר לְעֵיל:
<b>וְהִנֵּה</b> בְּדִבְרֵי הַגְּמָרָא מְבֹאָר בֵּינוֹנִים תְּלוּיִים וְעוֹמְדִין מֵרֹאשׁ הַשָּׁנָה עַד יוֹם הַכִּפּוּרִים זָכוּ נִכְתָּבִין. לְחַיִּים כוּ'. אֶפְשָׁר לְפָרֵשׁ בֶּאֱמֶת דְּמַה שֶּׁאָמְרוּ זַ"ל זָכוּ כוּ'. הַיְנוּ רַק עַל יְדֵי מִצְוָה אַחַת שֶׁיַּעֲשֶׂה לְהַכְרִיעַ כַּף הַזְּכֻיּוֹת שֶׁיִּהְיֶה נִמְצָא צַדִּיק כַּנִּזְכָּר לְעֵיל. אָכֵן הָרַמְבַּ"ם שֶׁכָּתַב אִם עָשָׂה תְּשׁוּבָה נֶחְתָּם לְחַיִּים כַּנִּזְכָּר לְעֵיל לִכְאוֹרָה יִפָּלֵא מְאֹד. דְּגַם בְּלֹא עָשָׂה תְּשׁוּבָה יוּכַל לִזְכּוֹת בַּדִּין עַל יְדֵי מִצְוָה אַחַת שֶׁיּוֹסִיף עַד יוֹם הַכִּפּוּרִים לְהַכְרִיעַ כַּף הַזְּכֻיּוֹת. נִמְצָא צַדִּיק וְנֶחְתָּם לְחַיִּים, וּכְמוֹ מִי שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו בְּרֹאשׁ הַשָּׁנָה. גַּם בְּלֹא עָשָׂה תְּשׁוּבָה הוּא צַדִּיק וְנֶחְתָּם לְחַיִּים:
<b>הִנֵּה</b> יָדוּעַ כִּי מִלְּבַד הַדִּין וְהַחֶשְׁבּוֹן שֶׁל אָדָם עַל עֲו‍ֹנוֹתָיו וּפְשָׁעָיו. הִנֵּה נוֹסָף עַל חֲטָאָיו. הִנֵּהוּ נִתְבַּע בִּגְלַל מְנִיעַת הַתְּשׁוּבָה אֲשֶׁר לֹא יִתֵּן אֶל לִבּוֹ לָשׁוּב אֶל ד' יִתְבָּרַךְ שְׁמוֹ מִכָּל חַטְּאוֹתָיו אֲשֶׁר חָטָא. וּכְמוֹ שֶׁכָּתַב בְּרֵישׁ סֵפֶר שַׁעֲרֵי תְּשׁוּבָה לְרַבֵּנוּ יוֹנָה וְזֶה לְשׁוֹנוֹ. וְדַע כִּי הַחוֹטֵא כַּאֲשֶׁר יִתְאַחֵר לָשׁוּב מֵחַטָּאתוֹ יִכְבַּד עָלָיו מְאֹד עָנְשׁוֹ בְּכָל יוֹם. כִּי הוּא יוֹדֵעַ כִּי יֵצֵא הַקֶּצֶף עָלָיו. וְיֵשׁ לוֹ מָנוֹס לָנוּס שָׁמָה. וְהַמָּנוֹס הוּא הַתְּשׁוּבָה. וְהוּא עוֹמֵד בְּמִרְדוֹ וְהִנּוֹ בְּרָעָתוֹ וּבְיָדוֹ לָצֵאת מִתּוֹךְ הַהֲפֵכָה. וְלֹא יָגוּר מִפְּנֵי הָאַף וְהַחֵמָה עַל כֵּן רָעָתוֹ רַבָּה עַד כָּאן לְשׁוֹנוֹ:
<b>וְכֵן</b> כָּתַב בְּסֵפֶר רֵאשִׁית חָכְמָה בְּפֶרֶק א' מִשַּׁעַר הַתְּשׁוּבָה וְזֶה לְשׁוֹנוֹ. וְכֵיוָן שֶׁמַּעֲלַת הַתְּשׁוּבָה גְּדוֹלָה כָּל כָּךְ לְכַפֵּר עַל כָּל מַה שֶּׁעָשָׂה הָאָדָם כוּ'. אֵין מִן הָרָאוּי שֶׁיִּתְרַשֵּׁל הָאָדָם מִלָּשׁוּב בִּתְשׁוּבָה. כִּי יְמִינוֹ פְּשׁוּטָה לְקַבֵּל שָׁבִים וְהַפֶּתַח פָּתוּחַ לְעוֹלָם. וּמִי שֶׁאֵינוֹ שָׁב עָנְשׁוֹ גָּדוֹל בָּעוֹלָם הַבָּא. וְהִמְשִׁילוּ חֲכָמֵינוּ זַ"ל בְּמִדְרַשׁ קֹהֶלֶת עַל פָּסוּק וְעֵינֵי רְשָׁעִים תִּכְלֶינָה וּמָנוֹס אָבַד מִנְהֶם. מָשָׁל נָאֶה לְעִנְיַן הַתְּשׁוּבָה. אָמְרוּ מָשָׁל לְכַת לִסְטִים שֶׁמָּרְדָה בַּמֶּלֶךְ תְּפָשָׂם וּכְבָשָׁם בְּבֵית הָאֲסוּרִים. מֶה עָשׂוּ חָתְרוּ אַחַת וְיָצְאוּ לָהֶם. הָיָה שָׁם אֶחָד שֶׁלֹּא בָּרַח לְשַׁחֲרִית מְצָאוֹ הַמֶּלֶךְ. אָמַר לוֹ שׁוֹטֶה הַחֲתִירָה לְפָנֶיךָ וְלֹא הָיִיתָ בּוֹרֵחַ. כָּךְ אָמַר הַקָּדוֹשׁ־בָּרוּךְ־הוּא לָרְשָׁעִים. תְּשׁוּבָה לִפְנֵיכֶם וְאֵין אַתֶּם חוֹזְרִים. הַדָּא הוּא דִּכְתִיב וּמָנוֹס אָבַד מִנְהֶם כוּ' עַד כָּאן לְשׁוֹן סֵפֶר רֵאשִׁית חָכְמָה:
<b>וְיֵשׁ</b> לְהִתְבּוֹנֵן עוֹד בְּעֹנֶשׁ הַמִּתְאַחֵר לָשׁוּב בִּתְשׁוּבָה. מִמַּה שֶּׁאָמְרוּ חֲכָמֵינוּ זַ"ל בִּיבָמוֹת <small>(דַּף מ"ח)</small> מִפְּנֵי מַה כוּ' אֲחֵרִים אוֹמְרִים מִפְּנֵי שֶׁשָּׁהוּ עַצְמָם לְהִכָּנֵס תַּחַת כַּנְפֵי הַשְּׁכִינָה. אָמַר רַבִּי אֲבָהוּ מַאי קְרָא יְשַׁלֵּם ה' פָּעֳלֵךְ כו' אֲשֶׁר בָּאתָ לַחֲסוֹת. וּפֵרֵשׁ רַשִׁ"י אֲשֶׁר בָּאתָ שֶׁמִּהַרְתָּ וְלֹא אִחַרְתָּ. וּמִזֶּה יֵשׁ לִלְמֹד כַּמָּה צָרִיךְ הָאָדָם לְמַהֵר לָשׁוּב בִּתְשׁוּבָה לְפָנָיו יִתְבָּרַךְ שְׁמוֹ. כִּי הִנֵּה בֶּן נֹחַ אֵין עָלָיו חוֹב מְיֻחָד לְהַכְנִיס אֶת עַצְמוֹ תַּחַת חִיּוּב שֶׁל עֹל תּוֹרָה וּמִצְו‍ֹת. וּבְכָל זֹאת אָמְרִינַן מִפְּנֵי מָה כוּ' מִפְּנֵי שֶׁשָּׁהוּ כוּ'. וּמַה גַּם יִשְׂרָאֵל שֶׁכְּבָר קִבְּלוּ עֲלֵיהֶם הַתּוֹרָה וְהַמִּצְוָה. הִנֵּה מִי שֶׁסָּר מֵאַחֲרֵי תּוֹרַת ה' וּמִצְו‍ֹתָיו. וְנִתְרַחֵק מִלְּפָנָיו יִתְבָּרַךְ שְׁמוֹ. מַה מְּאֹד יִכְבַּד עָנְשׁוֹ אִם יִתְאַחֵר מִלָּשׁוּב אֶל ה'. וְשׁוֹהֶה לְהִכָּנֵס תַּחַת כַּנְפֵי הַשְּׁכִינָה וּלְהִתְקָרֵב אֵלָיו יִתְבָּרַךְ שְׁמוֹ:
<b>אָכֵן</b> אִם כִּי הַחוֹבָה פְּרוּשָׂה תָּמִיד עַל הָאָדָם לַחֲזֹר בִּתְשׁוּבָה. וְהַחוֹטֵא כַּאֲשֶׁר יִתְאַחֵר לָשׁוּב מֵחַטָּאתוֹ. יִכְבַּד עָלָיו מְאֹד עָנְשׁוֹ בְּכָל יוֹם. וּכְמוֹ שֶׁכָּתַב בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה וְכַנִּזְכָּר לְעֵיל. אָמְנָם עוֹד יוֹתֵר יִגְדַּל הַחוֹב לָשׁוּב לְפָנָיו יִתְבָּרַךְ שְׁמוֹ. בְּהַיָּמִים שֶׁבֵּין רֹאשׁ הַשָּׁנָה לְיוֹם הַכִּפּוּרִים. וּמַה גַּם בְּיוֹם הַכִּפּוּרִים עַצְמוֹ. כִּי יֵשׁ הֶבְדֵּל גָּדוֹל בֵּין חוֹבַת הַתְּשׁוּבָה שֶׁעַל הָאָדָם בְּכָל יְמֵי הַשָּׁנָה. בֵּין הַחוֹב שֶׁעַל הָאָדָם לָשׁוּב בְּהַיָּמִים הָאֵלּוּ וּמַה גַּם בְּיוֹם הַכִּפּוּרִים. מִכַּמָּה טְעָמִים כַּאֲשֶׁר יִתְבָּאֵר:
<b>א)</b> אִם כִּי חוֹבַת הַתְּשׁוּבָה הִיא מוּבָן בַּשֵּׂכֶל. וְכַמְבֹאָר בַּמִּדְרָשׁ כָּךְ אָמַר הַקָּדוֹשׁ בָּרוּךְ הוּא לָרְשָׁעִים תְּשׁוּבָה לִפְנֵיכֶם וְאֵין אַתֶּם חוֹזְרִים. אוּלָם בְּכָל זֹאת הִנֵּה בִּשְׁאָר יְמֵי הַשָּׁנָה לֹא בָּא מִצְוַת עֲשֵׂה בְּיִחוּד עַל הַתְּשׁוּבָה. אָכֵן בְּיוֹם הַכִּפּוּרִים הוּא מִצְוַת עֲשֵׂה מִן הַתּוֹרָה לָשׁוּב בִּתְשׁוּבָה. וּכְמוֹ שֶׁכָּתַב בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה שַׁעַר הַשֵּׁנִי הַדֶּרֶךְ הַה'. וְזֶה לְשׁוֹנוֹ וּמִצְוַת עֲשֵׂה מִן הַתּוֹרָה לְהָעִיר אָדָם אֶת רוּחוֹ לַחֲזֹר בִּתְשׁוּבָה בְּיוֹם הַכִּפּוּרִים שֶׁנֶּאֱמַר מִכָּל חַטֹּאתֵיכֶם לִפְנֵי ה' תִּטְהָרוּ. עַל כֵּן הִזְהִירָנוּ הַכָּתוּב שֶׁנִּטָּהֵר לִפְנֵי ה' בִּתְשׁוּבָתֵנוּ. וְהוּא יְכַפֵּר עָלֵינוּ בַּיּוֹם הַזֶּה לְטַהֵר אוֹתָנוּ עַד כָּאן לְשׁוֹנוֹ. וְכֵן כָּתַב הָרַמְבַּ"ם זַ"ל בְּפֶרֶק ב' מֵהִלְכוֹת תְּשׁוּבָה וְזֶה לְשׁוֹנוֹ. יוֹם הַכִּפּוּרִים הוּא זְמַן תְּשׁוּבָה לַכֹּל לַיָּחִיד וְלָרַבִּים. וְהוּא קֵץ מְחִילָה וּסְלִיחָה לְיִשְׂרָאֵל. לְפִיכָךְ חַיָּבִים הַכֹּל לַעֲשׂוֹת תְּשׁוּבָה וּלְהִתְוַדּוֹת בְּיוֹם הַכִּפּוּרִים עַד כָּאן לְשׁוֹנוֹ. וְהִנֵּה יָדוּעַ כִּי כָּל הַמִּצְו‍ֹת אֵינָם עַל מִשְׁקָל אֶחָד. וְהִנֵּה מוּבָן מֵאֵלָיו כִּי הַמִּצְוַת עֲשֵׂה הַזֹּאת שֶׁל תְּשׁוּבָה עוֹלָה בְּאֵיכוּתָהּ לְמַעְלָה רֹאשׁ. וְכֵן תִּגְדַּל עֲו‍ֹן בִּטּוּלָהּ. וְעַל כָּל פָּנִים נִשְׁמָע מִזֶּה כִּי מִי שֶׁלֹּא שָׁב בִּתְשׁוּבָה גַּם בְּיוֹם הַכִּפּוּרִים. עָנְשׁוֹ כָּפוּל וּמְכֻפָּל. כִּי בִּטֵּל גַּם מִצְוַת עֲשֵׂה הַגְּדוֹלָה לִפְנֵי ה' תִּטְהָרוּ:
<b>ב)</b> יָדוּעַ כִּי שְׂכַר הַמִּצְו‍ֹת נֶעֱרָכוֹת לְפִי צַעַר קִיּוּמָם. וּכְמַאֲמָרָם זַ"ל בְּאָבוֹת פֶּרֶק ה' לְפוּם צַעֲרָא אַגְרָא. וְכֵן עֹנֶשׁ שֶׁל בִּטּוּל הַמִּצְו‍ֹת תִּתְחַשֵּׁב גַּם כֵּן לְפִי כֹּבֶד הָעֲבוֹדָה שֶׁל קִיּוּם הַמִּצְוָה. כִּי כָּל מַה שֶּׁנָּקֵל יוֹתֵר לְקַיֵּם כֵּן תִּגְדַּל עֲו‍ֹן בִּטּוּלָהּ. וְכַמְבֹאָר בַּגְּמָרָא מְנָחוֹת <small>(דַּף מ"ג)</small> תַּנְיָא הָיָה רַבִּי מֵאִיר אוֹמֵר קָשֶׁה עָנְשׁוֹ שֶׁל לָבָן יוֹתֵר מֵעָנְשׁוֹ שֶׁל תְּכֵלֶת. מָשָׁל לְמָה הַדָּבָר דּוֹמֶה לְמֶלֶךְ בָּשָׂר וָדָם כוּ' עַיֵּן שָׁם. וְהַיְנוּ מִשּׁוּם שֶׁמִּצְוַת לָבָן נָקֵל יוֹתֵר לְקַיֵּם מִשֶּׁל תְּכֵלֶת לְכָךְ עָנְשָׁהּ גָּדוֹל. וְהִנֵּה בְּעֹנֶשׁ הַחוֹטֵא הַמִּתְאַחֵר לָשׁוּב מֵחַטָּאתוֹ. אֲשֶׁר חֲכָמֵינוּ זַ"ל בְּמִדְרַשׁ רַבָּה מָשְׁלוּ מָשָׁל. לְכַת לִסְטִים שֶׁמָּרְדָה בַּמֶּלֶךְ תְּפָשָׂם וּכְבָשָׁם בְּבֵית הָאֲסוּרִים מֶה עָשׂוּ חָתְרוּ כוּ'. אָמַר לוֹ שׁוֹטֶה הַחֲתִירָה לְפָנֶיךָ וְלֹא הָיִיתָ בּוֹרֵחַ. כָּךְ אָמַר הַקָּדוֹשׁ־בָּרוּךְ־הוּא לָרְשָׁעִים תְּשׁוּבָה לִפְנֵיכֶם וְאֵין אַתֶּם חוֹזְרִים כַּנִּזְכָּר לְעֵיל. הִנֵּה מוּבָן מֵאֵלָיו. כִּי זֶה תָּלוּי גַּם כֵּן לְפִי כֹּבֶד הָעֲבוֹדָה שֶׁל דַּרְכֵי הַתְּשׁוּבָה. עֲדֵי יַגִּיעַ תְּשׁוּבָתוֹ לְרָצוֹן לְפָנָיו יִתְבָּרַךְ שְׁמוֹ:
<b>וְהִנֵּה</b> בַּגְּמָרָא רֹאשׁ הַשָּׁנָה <small>(דַּף י"ח וּבִיבָמוֹת דַּף מ"ט)</small>. רָמִי קְרָאֵי אַהֲדָדֵי. כְּתִיב מִי כַּה' אֱלֹקֵינוּ בְּכָל קָרְאֵינוּ אֵלָיו. וְכָתַב דִּרְשׁוּ ה' בְּהִמָּצְאוֹ. וּפֵרֵשׁ רַשִׁ"י מַשְׁמַע פַּעֲמַיִם שֶׁאֵינוֹ מָצוּי עַד כָּאן לְשׁוֹנוֹ. וּמִשְׁנִי הָא בְּיָחִיד הָא בְּצִבּוּר. וּפָרִיךְ בְּיָחִיד אֵימָת. אָמַר רַבָּה בַּר אֲבוּהָ אֵלּוּ עֲשָׂרָה יָמִים שֶׁבֵּין רֹאשׁ הַשָּׁנָה לְיוֹם הַכִּפּוּרִים. וּפֵרֵשׁ רַשִׁ"י וְיָחִיד אֵימָת מָצוּי לוֹ דִּכְתִיב בְּהִמָּצְאוֹ. עַד כָּאן לְשׁוֹנוֹ. וְהָרַמְבַּ"ם זַ"ל כָּתַב בְּפֶרֶק ב' מֵהִלְכוֹת תְּשׁוּבָה וְזֶה לְשׁוֹנוֹ, אַף עַל פִּי שֶׁהַתְּשׁוּבָה וְהַצְּעָקָה יָפָה לָעוֹלָם. בַּעֲשָׂרָה הַיָּמִים שֶׁבֵּין רֹאשׁ הַשָּׁנָה וְיוֹם הַכִּפּוּרִים הִיא יָפָה בְּיוֹתֵר וּמִתְקַבֶּלֶת הִיא מִיָּד. שֶׁנֶּאֱמַר דִּרְשׁוּ ה' בְּהִמָּצְאוֹ עַד כָּאן לְשׁוֹנוֹ:
<b>הֲרֵי</b> מְבֹאָר כִּי שָׁעָה הַמֻּכְשֶׁרֶת לִפְנֵי הָאָדָם לָשׁוּב בִּתְשׁוּבָה. הֵם הַיָּמִים שֶׁבֵּין רֹאשׁ הַשָּׁנָה לְיוֹם הַכִּפּוּרִים. בַּאֲשֶׁר הַקָּדוֹשׁ־בָּרוּךְ־הוּא הוּא מָצוּי אָז וְקָרוֹב. וְעַל כֵּן אָז נָקֵל יוֹתֵר לִפְנֵי הָאָדָם דַּרְכֵי הַתְּשׁוּבָה. כִּי הַתְּשׁוּבָה וְהַצְּעָקָה אָז יָפָה בְּיוֹתֵר וּמִתְקַבֶּלֶת הִיא מִיָּד. וּכְמוֹ שֶׁאָמַר הַנָּבִיא דִּרְשׁוּ ה' בְּהִמָּצְאוֹ קְרָאוּהוּ בִּהְיוֹתוֹ קָרוֹב. מַה שֶּׁאֵין כֵּן בְּכָל הַשָּׁנָה. כִּי אָז תִּכְבַּד עַל הָאָדָם הָעֲבוֹדָה שֶׁל דַּרְכֵי הַתְּשׁוּבָה. עַד אֲשֶׁר תִּתְקַבֵּל תְּשׁוּבָתוֹ לְרָצוֹן לִפְנֵי כִּסֵּא כְּבוֹדוֹ יִתְבָּרַךְ שְׁמוֹ. יַעַן כִּי בְּכָל הַשָּׁנָה אֵין הַקָּדוֹשׁ־בָּרוּךְ־הוּא מָצוּי וְקָרוֹב אֵצֶל הָאָדָם. וְצָרִיךְ לִהְיוֹת עָמֵל בְּיוֹתֵר בְּדַרְכֵי הַתְּשׁוּבָה. וְלָזֹאת מִי שֶׁלֹּא שָׁב בִּתְשׁוּבָה בְּיָמִים אֵלּוּ. אֲשֶׁר הַקָּדוֹשׁ־בָּרוּךְ־הוּא הוּא מָצוּי וְקָרוֹב וְהַתְּשׁוּבָה מִתְקַבֶּלֶת מִיָּד. וּמַה גַּם בְּיוֹם הַכִּפּוּרִים אֲשֶׁר הוּא זְמַן תְּשׁוּבָה לַכֹּל. וְקֵץ מְחִילָה וּסְלִיחָה לְיִשְׂרָאֵל. יִגְדַּל עֲו‍ֹנוֹ וְכָבְדָה חַטָּאתוֹ בְּיוֹתֵר:
<b>ג)</b> נַשְׂכִּיל בִּינָה וְנִתְבּוֹנֵן עוֹד. אֶת גֹּדֶל חוֹבַת הַתְּשׁוּבָה בְּיָמִים אֵלּוּ שֶׁבֵּין רֹאשׁ הַשָּׁנָה לְיוֹם הַכִּפּוּרִים. לָשׁוּב לִפְנֵי ה' יִתְבָּרַךְ שְׁמוֹ לְהִתְחָרֵט עַל עֲו‍ֹנוֹתָיו. וּלְבַקֵּשׁ מִלְּפָנָיו יִתְבָּרַךְ שְׁמוֹ מְחִילָה וּסְלִיחָה. כִּי הִנֵּה בַּגְּמָרָא יוֹמָא <small>(דַּף פ"ז)</small> אִיתָא. רַבִּי זֵירָא כִּי הֲוָה לֵיהּ מִלְּתָא בַּהֲדֵי אִינַשׁ. הֲוָה חָלִיף וְתָנֵי לְקַמֵּיהּ וּמַמְצִיא לֵיהּ. כִּי הֵיכִי דְּנִיתִי וְנִפּוּק לֵיהּ מִדַּעְתֵּיהּ. רַב הֲוָה לֵיהּ מִלְּתָא בַּהֲדֵי הַהוּא טַבָּחָא. לֹא אָתָא לְקַמֵּיהּ בְּמַעֲלֵי יוֹמָא דְּכִפּוּרֵי. אָמַר אִיהוּ אִיזִיל אֲנָא לְפִיּוּסֵי לֵיהּ. פָּגַע בֵּיהּ רַב הוּנָא. אָמַר לֵיהּ לְהֵיכָא קָא אָזִיל מַר. אָמַר לֵיהּ לְפִיּוּסֵי לִפְלָנְיָא. אָמַר אָזִיל אַבָּא לְמִקְטַל נַפְשָׁא. אָזִיל וְקָם עִלּוֹיֵהּ הֲוָה יָתִיב וְקָא פָּלִי רֵישָׁא דַּלֵּי עֵינֵיהּ וְחֶזְיֵיהּ. אָמַר לֵיהּ אַבָּא אַתְּ זִיל לֵית לִי מִלְּתָא בַּהֲדַךְ. בַּהֲדֵי דְּקָא פְּלֵי רֵישָׁא אִשְׁתַּמִּיט גְּרָמָא וּמְחַיֵּיהּ בְּקוּעֵיהּ וּקְטָלֵיהּ עַד כָּאן לְשׁוֹן הַגְּמָרָא. וּפֵרֵשׁ רַשִׁ"י מַמְצִיא נַפְשֵׁיהּ לִפְנֵי מִי שֶׁחָטָא לוֹ אוּלַי יְבַקֵּשׁ מִמֶּנּוּ מְחִילָה וְיִמְחֹל לוֹ. חָלִיף וְתָנִי. עוֹבֵר וְשׁוֹנֶה. וּמִשָּׁלֹשׁ פְּעָמִים רַבּוֹת. בַּהֲדֵי טַבָּחָא. הַטַּבָּח חָטָא לוֹ. קָאָזִיל אַבָּא רַב. לְמִקְטַל נַפְשָׁא. עַכְשָׁו הוּא מַעֲנִישׁוֹ לַמָּוֶת. תְּבַר רֵישָׁא. מְשַׁבֵּר עַצְמוֹת רֹאשׁ שֶׁל בְּהֵמָה. בִּקּוּעֵיהּ בְּגַרְגַּרְתּוֹ עַד כָּאן לְשׁוֹנוֹ:
<b>וְיֵשׁ</b> לְהָבִין מֵאַיִן נוֹבֵעַ הַמָּקוֹר וְהַשֹּׁרֶשׁ. לְדַרְכֵי הַחֲסִידוּת הַזֹּאת מַה שֶּׁעָשׂוּ רַב וְרַבִּי זֵירָא. כִּי לְפִי הַדִּין מִי שֶׁהִקְנִיט אֶת חֲבֵרוֹ אֲפִלּוּ בִּדְבָרִים צָרִיךְ לֵילֵךְ וּלְפַיְּסוֹ. וְאִם אֵינוֹ מִתְפַּיֵּס בָּרִאשׁוֹנָה. יַחֲזֹר וְיֵלֵךְ פַּעַם שְׁנִיָּה וּשְׁלִישִׁית. אָמְנָם הַמּוֹחֵל לֹא יִהְיֶה אַכְזָרִי מִלִּמְחֹל. וְכַמְבֹאָר בְּשֻׁלְחָן עָרוּךְ אֹרַח חַיִּים סִימָן תר"ו עַיֵּן שָׁם. אָכֵן מַה שֶּׁעָשׂוּ רַב וְרַבִּי זֵירָא. כִּי אִם מִי שֶׁחָטְאוּ לָהֶם לֹא בָּאוּ אֶצְלָם לְפַיֵּס אוֹתָם וּלְבַקֵּשׁ מֵהֶם מְחִילָה. הָיוּ הֵם מַמְצִיאִים אֶת עַצְמָם וּמִתְקָרְבִים לְהַחוֹטְאִים שֶׁחָטְאוּ כְּנֶגְדָּם. לְמַעַן כִּי כַּאֲשֶׁר יִהְיוּ קְרוֹבִים אֶל מְקוֹם הַחוֹטֵא. אוּלַי כַּאֲשֶׁר הַחוֹטֵא יִרְאֶה אוֹתָם וְלֹא יִצְטָרֵךְ לִטְרֹחַ. אֶפְשָׁר יִתֵּן הַחוֹטֵא אֶל לִבּוֹ לְבַקֵּשׁ מֵהֶם מְחִילָה. מַה גָּדוֹל וּמַה נּוֹרָא דַּרְכֵי הַחֲסִידוּת הַזֹּאת. וְאַיֵּה הַמָּקוֹר וְהַשֹּׁרֶשׁ לָזֶה. וּמַה גַּם מַה שֶּׁהָלַךְ רַב אֵצֶל הַטַּבָּח. לִכְאוֹרָה הוּא גַּם זִלְזוּל בִּכְבוֹד תּוֹרָתוֹ שֶׁל רַב:
<b>אָכֵן</b> נִרְאֶה כִּי יְסוֹד דַּרְכֵי הַחֲסִידוּת הַזֹּאת. הוּא מִדַּרְכֵי מִדּוֹתָיו שֶׁל הַקָּדוֹשׁ־בָּרוּךְ־הוּא. כִּי כֵן הוּא יִתְבָּרַךְ שְׁמוֹ מִתְנַהֵג בַּחֲסִידוּת הַזֹּאת עִם יִשְׂרָאֵל וְכַאֲשֶׁר מִצְוַת עֲשֵׂה לְהִתְדַּבֵּק בְּמִדּוֹתָיו יִתְבָּרַךְ שְׁמוֹ. עַל כֵּן הִתְנַהֲגוּ גַּם רַב וְרַבִּי זֵירָא בְּדַרְכֵי הַמִּדָּה הַזֹּאת:
<b>הִנֵּה</b> כְּבָר הֵבֵאתִי לְמַעְלָה דִּבְרֵי הָרַמְבַּ"ם זַ"ל מַה שֶּׁכָּתַב בְּפֶרֶק ב' מֵהִלְכוֹת תְּשׁוּבָה בְּזֶה הַלָּשׁוֹן. אַף עַל פִּי שֶׁהַתְּשׁוּבָה וְהַצְּעָקָה יָפָה לָעוֹלָם. בַּעֲשָׂרָה הַיָּמִים שֶׁבֵּין רֹאשׁ הַשָּׁנָה לְיוֹם הַכִּפּוּרִים הִיא יָפָה בְּיוֹתֵר. וּמִתְקַבֶּלֶת הִיא מִיָּד שֶׁנֶּאֱמַר דִּרְשׁוּ ה' בְּהִמָּצְאוֹ עַד כָּאן לְשׁוֹנוֹ. וְיֵשׁ לְהָבִין אַחֲרֵי אֲשֶׁר הַתְּשׁוּבָה וְהַצְּעָקָה יָפָה לָעוֹלָם. כִּי שַׁעֲרֵי תְּשׁוּבָה לֹא נִנְעֲלוּ. וְאֵין לְךָ דָּבָר שֶׁעוֹמֵד בִּפְנֵי הַתְּשׁוּבָה. מַהוּ בֶּאֱמֶת טַעַם הַדָּבָר אֲשֶׁר בַּיָּמִים הָאֵלּוּ הַקָּדוֹשׁ בָּרוּךְ הוּא הוּא מָצוּי וְקָרוֹב יוֹתֵר מִבְּכָל הַשָּׁנָה. וְאִם הוּא לְמַעַן לְהָקֵל עַל הָאָדָם בַּיָּמִים הָאֵלּוּ דַּרְכֵי הַתְּשׁוּבָה. כִּי בִּהְיוֹתוֹ יִתְבָּרַךְ שְׁמוֹ מָצוּי וְקָרוֹב. הַתְּשׁוּבָה וְהַצְּעָקָה יָפָה בְּיוֹתֵר וּמִתְקַבֶּלֶת הִיא מִיָּד. אוּלָם יִפָּלֵא כִּי מַה בְּכָךְ אִם הַחוֹטֵא שֶׁסָּר מֵאַחֲרֵי תּוֹרַת ה' וּמִצְו‍ֹתָיו וְהִמְרָה רְצוֹנוֹ יִתְבָּרַךְ שְׁמוֹ. יַטְרִיחַ וְיִהְיֶה עָמֵל בְּיוֹתֵר עִם דַּרְכֵי הַתְּשׁוּבָה. עַד שֶׁיִּתְקַבֵּל תְּשׁוּבָתוֹ לְפָנָיו יִתְבָּרַךְ שְׁמוֹ:
<b>אָמְנָם</b> נִרְאֶה בִּיסוֹד הַדָּבָר כִּי זֶהוּ מִמִּדַּת רַחֲמָיו וַחֲסִידוּתוֹ יִתְבָּרַךְ שְׁמוֹ וְהוּא הַדָּבָר. בִּהְיוֹת כִּי כַּאֲשֶׁר הַקָּדוֹשׁ־בָּרוּךְ־הוּא אֵינוֹ מָצוּי. אָז תִּכְבַּד הָעֲבוֹדָה שֶׁל דַּרְכֵי הַתְּשׁוּבָה לִפְנֵי הָאָדָם. עַד אֲשֶׁר תִּתְקַבֵּל תְּשׁוּבָתוֹ לְרָצוֹן לִפְנֵי כִּסֵּא כְּבוֹדוֹ יִתְבָּרַךְ שְׁמוֹ. וְיַאַן כִּי הוּא יִתְבָּרַךְ שְׁמוֹ יָדַע יִצְרֵנוּ רַק רַע כָּל הַיּוֹם. וְעִם זֶה עַצְלוּת הָאָדָם אֲשֶׁר רַבָּה עָלָיו. וְעל כֵּן פֶּן לֹא יִרְצֶה הַחוֹטֵא לְהַטְרִיחַ הַרְבֵּה עַד לְמֵרָחוֹק. וְלִהְיוֹת עָמֵל בְּדַרְכֵי הַתְּשׁוּבָה. וּבְכֵן יִסּוֹג אָחוֹר וְיִמָּנַע מִלַּעֲשׂוֹת תְּשׁוּבָה. לָשׁוּב לְפָנָיו יִתְבָּרַךְ שְׁמוֹ וּלְבַקֵּשׁ מְחִילָה וּסְלִיחָה. וְכַאֲשֶׁר הַקָּדוֹשׁ־בָּרוּךְ־הוּא חָס עַל נֶפֶשׁ הַחוֹטֵא. לְבַל יֹאבַד בְּרָעָתוֹ. וְלָזֹאת בַּיָּמִים הָאֵלּוּ מֵרֹאשׁ הַשָּׁנָה עַד יוֹם הַכִּפּוּרִים. שֶׁהוּא קֹדֶם הַיּוֹם שֶׁהַתְּשׁוּבָה הוּא הֶכְרֵחִי לְהָאָדָם. שֶׁהוּא זְמַן תְּשׁוּבָה לַכֹּל וְקֵץ מְחִילָה וּסְלִיחָה לְיִשְׂרָאֵל. הַקָּדוֹשׁ־בָּרוּךְ־הוּא מִתְנַהֵג בַּחֲסִידוּת וְהוּא מַמְצִיא לִהְיוֹת מָצוּי וְקָרוֹב אֵצֶל הָאָדָם. וּבְכֵן בְּהִמָּצְאוֹ וּבִהְיוֹתוֹ קָרוֹב. וְהַתְּשׁוּבָה מִתְקַבֶּלֶת מִיָּד. בְּוַדַּאי יִתֵּן הַחוֹטֵא אֶל לִבּוֹ. לָשׁוּב בִּתְשׁוּבָה שְׁלֵמָה לְפָנָיו יִתְבָּרַךְ שְׁמוֹ. וּלְבַקֵּשׁ מְחִילָה וּסְלִיחָה עַל עֲו‍ֹנוֹתָיו:
<b>נִמְצָא</b> כִּי דַּרְכֵי הַחֲסִידוּת שֶׁל רַב וְרַבִּי זֵירָא. שֶׁהִמְצִיאוּ אֶת עַצְמָם לְמִי שֶׁחָטְאוּ לָהֶם וְהִתְקָרְבוּ אֵלָיו. לְמַעַן פֶּן בִּהְיוֹתָם קְרוֹבִים אֶל מְקוֹם הַחוֹטֵא. יָשִׂים הַחוֹטֵא אֶל לִבּוֹ לְבַקֵּשׁ מֵהֶם מְחִילָה וּסְלִיחָה. הוּא מִדָּתוֹ שֶׁל הַקָּדוֹשׁ־בָּרוּךְ־הוּא מַמָּשׁ. כִּי כֵן הוּא יִתְבָּרַךְ שְׁמוֹ מִתְנַהֵג בְּדַרְכֵי הַחֲסִידוּת הַזֹּאת עִם הַחוֹטֵא. כִּי כַּאֲשֶׁר הָאָדָם חוֹטֵא לְפָנָיו יִתְבָּרַךְ שְׁמוֹ אֲשֶׁר גַּם בִּהְיוֹתוֹ יִתְבָּרַךְ שְׁמוֹ. אֵינוֹ מָצוּי וְקָרוֹב. הֲלֹא הַחוֹבָה עַל הָאָדָם לַעֲמֹל הַרְבֵּה עִם דַּרְכֵי הַתְּשׁוּבָה. עֲדֵי יִתְקַבֵּל תְּשׁוּבָתוֹ לְפָנָיו יִתְבָּרַךְ שְׁמוֹ גַּם בִּהְיוֹתוֹ רָחוֹק. אָכֵן בַּאֲשֶׁר פֶּן לֹא יִרְצֶה הַחוֹטֵא לְהַטְרִיחַ הַרְבֵּה וְיִמָּנַע מִלָּשׁוּב כַּנִּזְכָּר לְעֵיל. עַל כֵּן הַקָּדוֹשׁ־בָּרוּךְ־הוּא מַמְצִיא אֶל הַחוֹטֵא לִהְיוֹת מָצוּי וְקָרוֹב אֶל הָאָדָם. לְמַעַן בְּהִמָּצְאוֹ וּבִהְיוֹתוֹ קָרוֹב יִתֵּן הַחוֹטֵא אֶל לִבּוֹ לָשׁוּב בִּתְשׁוּבָה. וּלְבַקֵּשׁ מִלְּפָנָיו יִתְבָּרַךְ שְׁמוֹ מְחִילָה וּסְלִיחָה. וְעַל כֵּן גַּם רַב וְרַבִּי זֵירָא הִמְצִיאוּ אֶת עַצְמָם לְמִי שֶׁחָטְאוּ לָהֶם. לְהִדָּבֵק בְּמִדּוֹתָיו יִתְבָּרַךְ שְׁמוֹ:
<b>וּמִזֶּה</b> נַשְׂכִּיל בִּינָה חָכְמָה וּמוּסָר. עַל חוֹבַת הַתְּשׁוּבָה בַּיָּמִים הָאֵלּוּ וּמַה גַּם בְּיוֹם הַכִּפּוּרִים עַצְמוֹ. כַּאֲשֶׁר נִתְבּוֹנֵן עַל אַחֲרִית דְּבַר הַטַּבָּח מֶה עָלְתָה לוֹ. כִּי נֶעֱנַשׁ בְּעֹנֶשׁ קָשֶׁה מְאֹד. כִּי הִנֵּה אִם לֹא הָיָה רַב הוֹלֵךְ אֵצֶל הַטַּבָּח. אַף אִם הַטַּבָּח הָיָה מוֹנֵעַ אֶת עַצְמוֹ מִלֵּילֵךְ אֵצֶל רַב לְפַיְּסוֹ וּלְבַקֵּשׁ מִמֶּנּוּ מְחִילָה. אוֹ אַף אִם הָיָה בְּמִקְרֶה פּוֹגֵעַ אֶת רַב וְלֹא בִּקֵּשׁ מִמֶּנּוּ מְחִילָה. בְּכָל זֹאת בְּוַדַּאי לֹא הָיָה נֶעֱנַשׁ הַטַּבָּח בְּעֹנֶשׁ קָשֶׁה כָּזֶה. אָכֵן מִדַּת חֲסִידוּתוֹ וְעִנְוְתָנוּתוֹ שֶׁל רַב לֵילֵךְ וּלְהַמְצִיא אֶת עַצְמוֹ אֵצֶל הַטַּבָּח. הִיא שֶׁפָּגְעָה בּוֹ בְּהַטַּבָּח. וּכְמוֹ שֶׁאָמַר רַב הוּנָא אָזִיל אַבָּא לְמִקְטַל נַפְשָׁא. כִּי הִנֵּה עַל פִּי דַּרְכֵי הַשֵּׂכֶל כִּרְאוֹת הַטַּבָּח לְפָנָיו אֶת רַב. הָיָה לוֹ לְהִתְפַּעֵל מִזֶּה וְלִיפֹּל לִפְנֵי רַגְלָיו שֶׁל רַב וּלְבַקֵּשׁ מִמֶּנּוּ מְחִילָה. אָכֵן כַּאֲשֶׁר הַטַּבָּח הִקְשָׁה אֶת עָרְפּוֹ וְעָמַד בְּמִרְדוֹ. וְלֹא בִּקֵּשׁ מִמֶּנּוּ מְחִילָה. עַל כֵּן נֶעֱנַשׁ הַטַּבָּח קָשֶׁה דְּאִשְׁתַּמּוּט גְּרָמָא וּמָחֵיהּ בִּקּוּעֵיהּ וְקִיטְלָהּ:
<b>וְכֵן</b> כָּתַב בְּחִדּוּשֵׁי מַהַרְשָׁ"א שֶׁהַטַּבָּח נֶעֱנַשׁ שֶׁהוּא חָטָא נֶגֶד רַב וְהָיָה לוֹ לְפַיְּסֵיהּ לְרַב. אָכֵן מַה שֶּׁכָּתַב שָׁם עוֹד. גַּם שֶׁזִּלְזֵל בְּרַב לְקָרְאוֹ בִּשְׁמוֹ אַבָּא. אֵינוֹ נָכוֹן. דְּהָא רַב הוּנָא אָמַר אָזִיל אַבָּא לְמִקְטַל נַפְשָׁא. וּמֵהֵיכָן הָיָה יוֹדֵעַ רַב הוּנָא שֶׁהַטַּבָּח עוֹד יִקְרָא לְרַב בִּשְׁמוֹ. וְעוֹד דְּהִנֵּה בְּתוֹסָפוֹת יְשָׁנִים כָּתְבוּ דְּאַבָּא הָיָה דֶּרֶךְ כָּבוֹד. כְּמוֹ אָבִי אָבִי רֶכֶב יִשְׂרָאֵל. דְּאִם לֹא כֵן הֵיאַךְ רַב הוּנָא תַּלְמִידוֹ הָיָה קוֹרֵא לְרַבּוֹ בִּשְׁמוֹ עַיֵּן שָׁם. וְעַל כָּרְחָךְ הָעִקָּר הוּא כִּי מַה שֶּׁנֶּעֱנַשׁ הַטַּבָּח הוּא בִּשְׁבִיל שֶׁרַב הָלַךְ אֵלָיו. וּבְכָל זֹאת הִקְשָׁה אֶת רוּחוֹ וְעָמַד בְּמִרְדּוֹ וְלֹא פִּיְּסֵיהּ לְרַב. וְזֶה שֶׁאָמַר רַב הוּנָא אָזִיל אַבָּא לְמִקְטַל נַפְשָׁא כִּי הָיָה חוֹשֵׁב לְדָבָר קָרוֹב. שֶׁהַטַּבָּח יַעֲמֹד בְּמִרְדּוֹ וְלֹא יְבַקֵּשׁ מְחִילָה מֵרַב:
<b>וּמֵעַתָּה</b> אַחֲרֵי אֲשֶׁר כְּבָר נִתְבָּאֵר. כִּי דַּרְכֵי הַחֲסִידוּת שֶׁל רַב וְרַבִּי זֵירָא. שֶׁהִמְצִיאוּ אֶת עַצְמָם אֶל מִי שֶׁחָטָא לָהֶם וְהִתְקָרְבוּ אֵלָיו. זֶהוּ מִדָּתוֹ שֶׁל הַקָּדוֹשׁ־בָּרוּךְ־הוּא מַמָּשׁ. כִּי כֵן הוּא יִתְבָּרַךְ שְׁמוֹ. מִתְנַהֵג בְּמִדָּה זוֹ בִּימֵי הַתְּשׁוּבָה. לִהְיוֹת מָצוּי וְקָרוֹב אֵצֶל הָאָדָם. לְמַעַן בְּהִמָּצְאוֹ וּבִהְיוֹתוֹ קָרוֹב. יִתֵּן הָאָדָם אֶל לִבּוֹ לָשׁוּב לְפָנָיו יִתְבָּרַךְ שְׁמוֹ. לְהִתְחָרֵט עַל עֲו‍ֹנוֹתָיו וּלְבַקֵּשׁ מְחִילָה וּסְלִיחָה כַּנִּזְכָּר לְעֵיל:
<b>נִמְצָא</b> כִּי אִם בְּכָל זֹאת יַקְשֶׁה הָאָדָם אֶת לִבּוֹ. וִיאַמֵּץ אֶת רוּחוֹ וְיִמָּנַע מִלָּשׁוּב אֵלָיו יִתְבָּרַךְ שְׁמוֹ. גַּם בְּיוֹם הַכִּפּוּרִים שֶׁהוּא קֵץ מְחִילָה וּסְלִיחָה לְיִשְׂרָאֵל. הֲרֵי הוּא עוֹשֶׂה חָלִילָה כְּמַעֲשֵׂה הַטַּבָּח לְנֶגֶד רַב. וַהֲרֵי הוּא כְּמֵשִׁיב חַס וְחָלִילָה דָּבָר לִפְנֵי הַקָּדוֹשׁ־בָּרוּךְ־הוּא אֲשֶׁר הוּא מָצוּי וְקָרוֹב אֵלָיו. כְּמוֹ שֶׁאָמַר הַטַּבָּח לְרַב זִיל לַיִת לִי מִלְּתָא בַּהֲדָךְ. וְאִם כָּל כָּךְ גָּדְלָה חַטָּאתוֹ שֶׁל הַטַּבָּח נֶגֶד רַב. וּמַה גַּם אִם בָּשָׂר וָדָם יַעֲשֶׂה כָּזֹאת נֶגֶד מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. מַה כְּבֵדָה חַטָּאתוֹ. וּמָה רַבָּה אַשְׁמָתוֹ. וְכַמָּה יִגְדַּל עָנְשׁוֹ חַס וְשָׁלוֹם. מַה נּוֹרָא הָרַעְיוֹן הַזֶּה לַמַּעֲמִיק בָּהּ:
<b>הוּא</b> מַה שֶּׁאָמַר הַנָּבִיא. דִּרְשׁוּ ה' בְּהִמָּצְאוֹ קְרָאוּהוּ בִּהְיוֹתוֹ קָרוֹב יַעֲזֹב רָשָׁע דַּרְכּוֹ כוּ' וְיָשׁוּב אֶל ה' כוּ'. וְאָמְרוּ חֲכָמֵינוּ זַ"ל אֵלּוּ הַיָּמִים שֶׁבֵּין רֹאשׁ הַשָּׁנָה לְיוֹם הַכִּפּוּרִים. אֵין הַכַּוָּנָה לְהוֹרוֹת כִּי בַּיָּמִים הָאֵלּוּ אֲשֶׁר הַקָּדוֹשׁ־בָּרוּךְ־הוּא מָצוּי וְקָרוֹב. וְהֵם מֻכְשָׁרִים בְּיוֹתֵר לִתְשׁוּבָה וּצְעָקָה. וְעַל כֵּן טוֹב וְיָפֶה אָז לִדְרֹשׁ ה' וְלַעֲזֹב רָשָׁע דַּרְכּוֹ. אוּלָם הַכַּוָּנָה הוּא כִּי בְּהַיָּמִים הָאֵלֶּה בְּהִמָּצְאוֹ וּבִהְיוֹתוֹ קָרוֹב. אָז יִגְדַּל הַחוֹב עַל הָאָדָם. לִדְרֹשׁ ה' וְלַעֲזֹב רָשָׁע דַּרְכּוֹ. כִּי מִדַּת רַחֲמָיו וַחֲסִידוּתוֹ שֶׁל הַקָּדוֹשׁ־בָּרוּךְ־הוּא. אֲשֶׁר בַּיָּמִים הָאֵלֶּה הוּא מָצוּי וְקָרוֹב אֶל הָאָדָם. לְמַעַן בִּהְיוֹתוֹ קָרוֹב יִתֵּן אֶל לִבּוֹ לָשׁוּב אֵלָיו יִתְבָּרַךְ שְׁמוֹ. תּוּכַל לְהִתְהַפֵּךְ עַל הָאָדָם לְפוּקָה וּלְמִכְשׁוֹל עָו‍ֹן גָּדוֹל. אִם הָאָדָם יִמָּנַע בְּכָל זֹאת מִלָּשׁוּב בִּתְשׁוּבָה. וּכְמַעֲשֵׂה הַטַּבָּח עִם רַב כַּנִּזְכָּר לְעֵיל. וְזֶה שֶׁאָמַר דִּרְשׁוּ ה' בְּהִמָּצְאוֹ כוּ'. כִּי הַחוֹבָה עֲלֵיכֶם לִדְרֹשׁ ה' בְּהִמָּצְאוֹ וּבִהְיוֹתוֹ קָרוֹב כַּנִּזְכָּר לְעֵיל:
<b>וּמִמּוֹצָא</b> דָּבָר נַשְׂכִּיל לְהָבִין דִּבְרֵי הָרַמְבַּ"ם זַ"ל. מַה שֶּׁכָּתַב וְהַבֵּינוֹנִים תּוֹלִין אוֹתוֹ עַד יוֹם הַכִּפּוּרִים. אִם עָשָׂה תְּשׁוּבָה נֶחְתָּם לְחַיִּים וְאִם לָאו כוּ' כַּנִּזְכָּר לְעֵיל. אֲשֶׁר זֶה הַלָּשׁוֹן אִם עָשָׂה תְּשׁוּבָה כוּ'. לִכְאוֹרָה יִפָּלֵא מְאֹד. דַּהֲרֵי בֵּינוֹנִי הוּא שֶׁמַּעֲשָׂיו שְׁקוּלִין. וְאִם כֵּן גַּם בְּלֹא עָשָׂה תְּשׁוּבָה יוּכַל לִזְכּוֹת בַּדִּין. אִם רַק יוֹסִיף מִצְוָה אַחַת לְהַכְרִיעַ כַּף הַזְּכֻיּוֹת. הוּא נִמְצָא צַדִּיק וְנֶחְתָּם לְחַיִּים. וּכְמוֹ מִי שֶׁנִּמְצָא צַדִּיק בְּרֹאשׁ הַשָּׁנָה שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו גַּם בְּלֹא עָשָׂה תְּשׁוּבָה עַל עֲו‍ֹנוֹתָיו נֶחְתָּם לְחַיִּים:
<b>אָכֵן</b> לְפִי הַנִּזְכָּר לְעֵיל יוּבַן דְּבָרָיו שַׁפִּיר. כִּי הַהֶבְדֵּל שֶׁבֵּין הַצַּדִּיק לְהַבֵּינוֹנִי. הוּא זְמַן הַדִּין וְהַמִּשְׁפָּט. כִּי הַצַּדִּיק זוֹכֶה בַּדִּין בְּיוֹם רֹאשׁ הַשָּׁנָה. וְהַבֵּינוֹנִי תָּלוּי וְעוֹמֵד וּגְמַר דִּינוֹ הוּא בְּיוֹם הַכִּפּוּרִים. כִּי יְסוֹד רֹאשׁ הַשָּׁנָה הוּא רַק יוֹם הַדִּין וְהַמִּשְׁפָּט. אוּלָם הִנֵּה בְּרֹאשׁ הַשָּׁנָה עֲדַיִן אֵין עַל הָאָדָם חוֹבַת הַתְּשׁוּבָה יוֹתֵר מִבְּכָל הַשָּׁנָה. וְאַף כִּי כְּבָר הִתְקַדֵּשׁ הַיּוֹם. וְהַקָּדוֹשׁ־בָּרוּךְ־הוּא הוּא מָצוּי וְקָרוֹב כַּנִּזְכָּר לְעֵיל. אוּלָם הֲלֹא עוֹד יֵשׁ שְׁהוּת לְפָנָיו לָשׁוּב בִּתְשׁוּבָה עַד יוֹם הַכִּפּוּרִים. וְעַל כֵּן מִי שֶׁנִּמְצָא צַדִּיק בְּרֹאשׁ הַשָּׁנָה. שֶׁזְּכֻיּוֹתָיו יְתֵרוֹת עַל עֲו‍ֹנוֹתָיו. זוֹכֶה בַּדִּין וְנֶחְתָּם לְחַיִּים. וְאַף אִם לֹא שָׁב אַחַר־כָּךְ בִּתְשׁוּבָה גַּם בְּיוֹם הַכִּפּוּרִים. אוּלָם כְּבָר זָכָה בַּדִּין:
<b>אוּלָם</b> מִי שֶׁהוּא בֵּינוֹנִי בְּרֹאשׁ הַשָּׁנָה שֶׁמַּעֲשָׂיו שְׁקוּלִין. וְלֹא יוּכַל אָז לִזְכּוֹת בַּדִּין. וְהוּא תָּלוּי וְעוֹמֵד וּגְמַר דִּינוֹ הוּא בְּיוֹם הַכִּפּוּרִים. וְאָז כְּבָר הִגִּיעַ חוֹבַת הַתְּשׁוּבָה בְּמִצְוַת עֲשֵׂה שֶׁל לִפְנֵי ה' תִּטְהָרוּ. נִמְצָא כִּי מִי שֶׁלֹּא שָׁב בִּתְשׁוּבָה גַּם בַּיּוֹם הַזֶּה וְהוּא יוֹם הַכִּפּוּרִים. אֲשֶׁר הוּא זְמַן תְּשׁוּבָה לַכֹּל וְקֵץ מְחִילָה וּסְלִיחָה לְיִשְׂרָאֵל. וְהַקָּדוֹשׁ־בָּרוּךְ־הוּא הוּא מָצוּי וְקָרוֹב כַּנִּזְכָּר לְעֵיל. הִנֵּה מְנִיעַת הַתְּשׁוּבָה בִּלְבַד בַּיּוֹם הַקָּדוֹשׁ הַזֶּה. הוּא עָו‍ֹן גָּדוֹל וְנוֹרָא מְאֹד נוֹסָף עַל כָּל חֲטָאָיו. וּכְבָר כָּתַב הָרַמְבַּ"ם בְּפֶרֶק ג' מֵהִלְכוֹת תְּשׁוּבָה. כִּי שִׁקּוּל הַזְּכֻיּוֹת נֶגֶד הָעֲו‍ֹנוֹת אֵינָם לְפִי מִנְיָן אֶלָּא לְפִי גָּדְלָם כוּ'. יֵשׁ עָו‍ֹן שֶׁהוּא כְּנֶגֶד כַּמָּה זְכֻיּוֹת. שֶׁנֶּאֱמַר וְחוֹטֵא אֶחָד יְאַבֵּד טוֹבָה הַרְבֵּה:
<b>וְלָזֹאת</b> הִנֵּה הַבֵּינוֹנִי שֶׁגְּמַר דִּינוֹ הוּא בְּיוֹם הַכִּפּוּרִים. אִם לֹא יַעֲשֶׂה תְּשׁוּבָה. לֹא תּוֹעִיל לוֹ מַה שֶּׁיּוֹסִיף מִצְוָה אַחַת לְהַכְרִיעַ כַּף הַזְּכֻיּוֹת. כִּי לְעֻמַּת זֶה הִנֵּה הֶעָו‍ֹן הַגָּדוֹל שֶׁל מְנִיעַת הַתְּשׁוּבָה בַּיּוֹם הַזֶּה. הוּא מַכְרִיעַ אֶת כַּף הָעֲו‍ֹנוֹת. וּמִי יוֹדֵעַ עַד כַּמָּה תִּכְבַּד מִשְׁקָלוֹ. נֶגֶד כַּמָּה וְכַמָּה מִצְו‍ֹת בְּאֵין מִסְפָּר. הוּא מַה שֶּׁכָּתַב הָרַמְבַּ"ם וְהַבֵּינוֹנִים תּוֹלִין אוֹתוֹ עַד יוֹם הַכִּפּוּרִים. אִם עָשָׂה תְּשׁוּבָה נֶחְתָּם לְחַיִּים וְאִם לָאו כוּ'. כִּי מֵאַחַר שֶׁגְּמַר דִּינוֹ הוּא בְּיוֹם הַכִּפּוּרִים. אֵין חָכְמָה וְאֵין עֵצָה לִזְכּוֹת בַּדִּין עַל יְדֵי הוֹסָפַת אֵיזֶה מִצְוָה אוֹ מִצְו‍ֹת. כִּי בַּיּוֹם הַזֶּה אַחַת הִיא הַתְּשׁוּבָה. אִם עָשָׂה תְּשׁוּבָה נֶחְתָּם לְחַיִּים כַּנִּזְכָּר לְעֵיל:
<b>וְהִנֵּה</b> הָרַ"ן כָּתַב דְּמַה שֶּׁאָמְרוּ חֲכָמֵינוּ זַ"ל צַדִּיקִים וּרְשָׁעִים וּבֵינוֹנִים. צַדִּיקִים וּרְשָׁעִים בַּדִּין קְאָמַר. שֶׁאוֹתָן בְּנֵי אָדָם שֶׁזּוֹכִין בַּדִין מֵחֲמַת אֵיזֶה זְכוּת מִקְרֵי הָכָא צַדִּיקִים גְּמוּרִים. שֶׁצַּדִּיקִים גְּמוּרִים הֵן בְּדִין זֶה. וְאַף־עַל־פִּי שֶׁעֲו‍ֹנוֹתֵיהֶם מְרֻבִּין מִזְּכֻיּוֹתֵיהֶן. וְכֵן נָמֵי צַדִּיקִים כוּ' כֵּיוָן שֶׁהֵן מִתְחַיְּבִין בַּדִּין וַאֲפִלּוּ מִפְּנֵי עֲבֵרָה קַלָּה שֶׁעָשׂוּ. לְגַבֵּי דִּין זֶה רְשָׁעִים מִקְרֵי. וּבֵינוֹנִי הַיְנוּ בְּנֵי אָדָם שֶׁמִּשְׁפָּט שֶׁלָּהֶן מְעֻיָּן וְשָׁקוּל מֵרֹאשׁ הַשָּׁנָה. שֶׁהֵן תְּלוּיִין וְעוֹמְדִין עַד שֶׁהֵן מַכְרִיעִין עַצְמָם לִזְכוּת אוֹ לְחוֹבָה מֵרֹאשׁ הַשָּׁנָה עַד יוֹם הַכִּפּוּרִים עַד כָּאן לְשׁוֹנוֹ. וְהִנֵּה מַה שֶּׁכָּתַב עַד שֶׁהֵן מַכְרִיעִין עַצְמָם לִזְכוּת כוּ'. הַיְנוּ גַּם כֵּן מֵחֲמַת אֵיזֶה זְכוּת שֶׁיִּתּוֹסֵף לוֹ מֵרֹאשׁ הַשָּׁנָה עַד יוֹם הַכִּפּוּרִים. כִּי כְּמוֹ אֲשֶׁר הָרָשָׁע יוּכַל לִזְכּוֹת בַּדִּין בְּיוֹם רֹאשׁ הַשָּׁנָה בִּשְׁבִיל אֵיזֶה זְכוּת. כְּמוֹ כֵן הַבֵּינוֹנִי שֶׁמִּשְׁפָּט שֶׁלּוֹ מְעֻיָן וְשָׁקוּל מֵרֹאשׁ הַשָּׁנָה וְהוּא תָּלוּי וְעוֹמֵד עַד יוֹם הַכִּפּוּרִים, יוּכַל לִזְכּוֹת בַּדִּין מֵרֹאשׁ הַשָּׁנָה עַד יוֹם הַכִּפּוּרִים בִּשְׁבִיל אֵיזֶה זְכוּת:
<b>אָכֵן</b> לְפִי הַנִּזְכָּר לְעֵיל נִרְאֶה כִּי יֵשׁ הֶבְדֵּל גָּדוֹל בֵּינֵיהֶם. כִּי מַהוּת הַזְּכוּת שֶׁיַּסְפִּיק לְאָדָם לִזְכּוֹת בַּדִּין בְּיוֹם רֹאשׁ הַשָּׁנָה. יוּכַל הֱיוֹת כִּי זְכוּת כָּזֶה לֹא תַּסְפִּיק לוֹ לַבֵּינוֹנִי לִזְכּוֹת בַּדִּין בְּיוֹם הַכִּפּוּרִים. כִּי הִנֵּה בְּרֹאשׁ הַשָּׁנָה עֲדַיִן לֹא חָל עַל הָאָדָם חוֹבַת הַתְּשׁוּבָה יוֹתֵר מִבְּכָל הַשָּׁנָה. אוּלָם מִי שֶׁהוּא בְּיוֹם רֹאשׁ הַשָּׁנָה בֵּינוֹנִי בַּדִּין שֶׁמִּשְׁפָּט שֶׁלּוֹ שָׁקוּל וְהוּא תָּלוּי וְעוֹמֵד עַד יוֹם הַכִּפּוּרִים וְאָז כְּבָר חָל עָלָיו חוֹבַת הַתְּשׁוּבָה. וְאִם יִמָּנַע מִלָּשׁוּב בִּתְשׁוּבָה גַּם בַּיּוֹם הַזֶּה. הִנֵּה גַּם מְנִיעַת הַתְּשׁוּבָה יִהְיֶה נוֹסָף עַל חֲטָאָיו. וְאִם כִּי בְּכָל זֹאת יֵשׁ אֶפְשָׁרוּת לִזְכּוֹת בַּדִּין בִּשְׁבִיל אֵיזֶה זְכוּת. אָכֵן מִי יוֹדֵעַ מַהוּת הַזְּכוּת שֶׁנִּדְרָשׁ אָז:
<b>אַחַר</b> הַדְּבָרִים וְהָאֱמֶת הָאֵלֶּה. יֵשׁ לְהִתְבּוֹנֵן עַל שְׁנֵי דְּבָרִים. אֶחָד. כַּמָּה נָחוּץ לְהָאָדָם לְהַקְדִּים אֶת עַצְמוֹ לִדְאֹג לְנַפְשׁוֹ בְּעוֹד מוֹעֵד בִּימֵי אֱלוּל קֹדֶם רֹאשׁ הַשָּׁנָה. לְהִתְעַסֵּק בְּכִשְׁרוֹן הַמַּעֲשֶׂה לְהֵטִיב דְּרָכָיו וּמַעֲלָלָיו. וְלִהְיוֹת עָמוּס בְּתוֹרָה וּמִצְו‍ֹת. לְמַעַן פֶּן יוּכַל לִזְכּוֹת בַּדִּין עוֹד בְּיוֹם רֹאשׁ הַשָּׁנָה כַּנִּזְכָּר לְעֵיל:
<b>שֵׁנִי.</b> כַּאֲשֶׁר לֹא לָאָדָם דַּרְכוֹ לֵידַע מִשְׁפָּטוֹ וְדִינוֹ. וְאוּלַי הוּא מֵהַבֵּינוֹנִים וְלֹא נִגְמַר דִּינוֹ בְּרֹאשׁ הַשָּׁנָה. וְהוּא תָּלוּי וְעוֹמֵד עַד יוֹם הַכִּפּוּרִים. וְעַל כֵּן צָרִיךְ לְהִתְעַסֵּק בְּדַרְכֵי הַתְּשׁוּבָה בְּכָל הַיְכֹלֶת. כִּי מַה נּוֹרָא הַדָּבָר מַה שֶּׁכָּתַב הָרַמְבַּ"ם. וְהַבֵּינוֹנִים תּוֹלִין אוֹתוֹ עַד יוֹם הַכִּפּוּרִים אִם עָשָׂה תְּשׁוּבָה נֶחְתָּם לְחַיִּים. הֲרֵי כִּי אַף מִי שֶׁנִּמְצָא צַדִּיק בְּרֹאשׁ הַשָּׁנָה. דְּהַיְנוּ שֶׁזְּכֻיּוֹתָיו יְתֵרוֹת מְעַט עַל עֲו‍ֹנוֹתָיו. גַּם בְּלֹא עָשָׂה תְּשׁוּבָה זוֹכֶה בַּדִּין וְנֶחְתָּם לְחַיִּים. בְּכָל זֹאת גַּבֵּי בֵּינוֹנִי לֹא תָּלָה הַדָּבָר בְּאִם נִמְצָא צַדִּיק עַד יוֹם הַכִּפּוּרִים. הַיְנוּ שֶׁיּוֹסִיף אֵיזֶה מִצְוָה לְהַכְרִיעַ כַּף הַזְּכֻיּוֹת. רַק כָּתַב אִם עָשָׂה תְּשׁוּבָה נֶחְתָּם לְחַיִּים וְכַנִּזְכָּר לְעֵיל. יַעַן כִּי הַבֵּינוֹנִי גְּמַר דִּינוֹ הוּא בְּיוֹם הַכִּפּוּרִים. שֶׁהוּא זְמַן תְּשׁוּבָה לַכֹּל וְקֵץ מְחִילָה וּסְלִיחָה לְיִשְׂרָאֵל. וְהַקָּדוֹשׁ־בָּרוּךְ־הוּא הוּא מָצוּי וְקָרוֹב. וְאִם יִמָּנַע גַּם אָז מִלַּעֲשׂוֹת תְּשׁוּבָה. הֲרֵי הוּא עוֹשֶׂה כְּמַעֲשֵׂה הַטַּבָּח עִם רַב כַּנִּזְכָּר לְעֵיל. וְעַל כֵּן קָשֶׁה לְמַלְּאוֹת הַחִסָּרוֹן שֶׁל מְנִיעַת הַתְּשׁוּבָה עִם הוֹסָפוֹת מִצְו‍ֹת. וְאֵין עֵצָה כִּי אִם לַעֲשׂוֹת תְּשׁוּבָה כַּנִּזְכָּר לְעֵיל:

Chapter 6

<small>כִּי הַמִּצְוָה הַזֹּאת אֲשֶׁר אָנֹכִי מְצַוְּךָ הַיּוֹם לֹא נִפְלֵאת הִיא מִמְּךָ וְלֹא רְחוֹקָה הִיא כוּ'. כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשׂוֹתוֹ. נִצָּבִים:</small>
<b>הָרַמְבַּ"ן</b> זַ"ל בְּפֵרוּשׁוֹ עַל הַתּוֹרָה כָּתַב. כִּי הַמִּצְוָה הַזֹּאת הִיא הַתְּשׁוּבָה הַנִּזְכֶּרֶת שָׁם בַּפָּרָשָׁה. וַהֲשֵׁבוֹתָ אֶל לְבָבֶךָ. וְשַׁבְתָּ עַד ה' אֱלֹקֶיךָ. כִּי אֵין הַדָבָר נִפְלָא וְרָחוֹק מִמְּךָ. אֲבָל קָרוֹב אֵלֶיךָ מְאֹד לַעֲשׂוֹתוֹ בְּכָל עֵת וּבְכָל שָׁעָה. וְזֶה טַעַם בְּפִיךָ וּבִלְבָבְךָ לַעֲשׂוֹתוֹ. שֶׁיִּתְוַדּוּ אֶת עֲו‍ֹנָם וַעֲו‍ֹן אֲבוֹתָם בְּפִיהֶם. וְיָשׁוּבוּ בִּלְבָבָם אֶל ה'. וִיקַבְּלוּ עֲלֵיהֶם הַתּוֹרָה לְדוֹרוֹת עַד כָּאן לְשׁוֹנוֹ עַיֵּן שָׁם. וּבְסֵפֶר רֵאשִׁית חָכְמָה פֶּרֶק א' מִשַּׁעַר הַתְּשׁוּבָה. הֵבִיא דִּבְרֵי הָרַמְבַּ"ן הַנִּזְכָּרִים לְעֵיל. כִּי הַמִּצְוָה הַזֹּאת הִיא הַתְּשׁוּבָה וְכָתַב זַ"ל. וּלְדַעְתִּי יָשׁוּב הַפָּסוּק כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשׂוֹתוֹ. הַיְנוּ בְּפִיךָ וִדּוּי דְּבָרִים שֶׁצָּרִיךְ לְהִתְוַדּוֹת. וּבִלְבָבְךָ קַבָּלַת הַתְּשׁוּבָה בְּלִבּוֹ וַעֲזִיבַת הַחֵטְא כוּ' עַיֵּן שָׁם:
<b>וְהִנֵּה</b> יָדוּעַ כִּי עִקְּרֵי הַתְּשׁוּבָה הֵמָּה. עֲזִיבַת הַחֵטְא וְהַקַּבָּלָה עַל לְהַבָּא. וְכֵן הַחֲרָטָה עַל הֶעָבָר. וְעַל פִּי זֶה צָרִיךְ לוֹמַר. כִּי הַחֲרָטָה נִכְלָל בִּכְלַל הַוִּדּוּי בְּמַה שֶּׁכָּתַב בְּפִיךָ. כִּי כָּל הַמִּתְוַדֶּה בְּוַדַּאי הוּא מִתְחָרֵט. וַעֲזִיבַת הַחֵטְא נִכְלָל בְּמַה שֶּׁכָּתַב וּבִלְבָבְךָ דְּהַיְנוּ הַקַּבָּלָה בַּלֵּב. אוּלָם בְּכָל זֹאת צָרִיךְ טַעַם מַה זֶּה שֶׁפֵּרֵט הַכָּתוּב הַוִּדּוּי וְהַקַּבָּלָה בַּלֵּב. וְלֹא הָעִקָּר דְּהַיְנוּ הַחֲרָטָה. וְכֵן לֹא הָעִקָּר שֶׁל עֲזִיבַת הַחֵטְא:
<b>גַּם</b> הִנֵּה מִפַּשְׁטוּת הַכָּתוּב. כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשׂוֹתוֹ. נִרְאֶה כִּי הַתְּשׁוּבָה הוּא דָּבָר קַל מְאֹד. יַעַן כִּי הוּא רַק בְּפִיךָ וּבִלְבָבְךָ. אוּלָם הֲלֹא יָדוּעַ כַּמָּה תִּכְבַּד הָעֲבוֹדָה הַזֹּאת שֶׁל דַּרְכֵי הַתְּשׁוּבָה. כִּי יַעֲזֹב רָשָׁע דַּרְכּוֹ וְאִישׁ אָוֶן מַחְשְׁבוֹתָיו. וּלְהִתְנַחֵם עַל מַה שֶּׁחָטָא. וּמַה גַּם מִי אֲשֶׁר הִרְבָּה לִפְשֹׁעַ. כַּמָּה קָשֶׁה הוּא לִכְבֹּשׁ אֶת יִצְרוֹ. וְלַעֲזֹב אֶת דַּרְכּוֹ הָרָע:
<b>אָכֵן</b> נִרְאֶה כִּי הַכָּתוּב. כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשׂוֹתוֹ. יְדַבֵּר בֶּאֱמֶת רַק מֵחֶלְקֵי הַתְּשׁוּבָה שֶׁל עִנְיַן הַוִּדּוּי וְהַקַּבָּלָה בַּלֵּב. וְלֹא יִכְלֹל כְּלָל כָּל עִנְיַן עִקַּר עֲזִיבַת הַחֵטְא וְהַחֲרָטָה. וְכֵן כִּי הַתְּשׁוּבָה הִיא בֶּאֱמֶת הוּא דָּבָר קַל מְאֹד:
<b>הִנֵּה</b> יְסוֹד הַתְּשׁוּבָה. אֲשֶׁר אָמְרוּ חֲכָמֵינוּ זַ"ל בִּפְסָחִים <small>(דַּף נ"ד)</small>. כִּי זֶהוּ מִשִּׁבְעָה דְּבָרִים שֶׁנִּבְרְאוּ קֹדֶם שֶׁנִּבְרָא הָעוֹלָם. יְסוֹדָהּ הִיא לִהְיוֹת מְחִילָה לַחוֹטְאִים וּסְלִיחָה לַפּוֹשְׁעִים. וְזֶהוּ יְסוֹד תּוֹעֶלֶת הַתְּשׁוּבָה. וּכְמוֹ שֶׁכָּתַב בְּרֵישׁ סֵפֶר שַׁעֲרֵי תְּשׁוּבָה לְרַבֵּנוּ יוֹנָה וְזֶה לְשׁוֹנוֹ. מִן הַטּוֹבוֹת אֲשֶׁר הֵטִיב הַשֵּׁם יִתְבָּרַךְ עִם בְּרוּאָיו. כִּי הֵכִין לָהֶם הַדֶּרֶךְ לַעֲלוֹת מִתּוֹךְ פַּחַת מַעֲשֵׂיהֶם. וְלָנוּס מִפַּח פִּשְׁעֵיהֶם לַחֲשׂךְ נַפְשָׁם מִנִּי שַׁחַת. וּלְהָשִׁיב מֵעֲלֵיהֶם אַפּוֹ וְלִמְּדָם וְהִזְהִירָם לָשׁוּב אֵלָיו כִּי יֶחֶטְאוּ לוֹ לְרֹב טוּבוֹ וְיָשְׁרוֹ. כִּי הוּא יָדַע יִצְרָם. שֶׁנֶּאֱמַר טוֹב וְיָשָׁר ה' עַל כֵּן יוֹרֶה חַטָּאִים בַּדֶּרֶךְ. וְאִם הִרְבּוּ לִפְשֹׁעַ וְלִמְרֹד וּבֶגֶד בּוֹגְדִים בָּגָדוּ. לֹא סָגַר בַּעֲדָם דַּלְתֵי תְּשׁוּבָה שֶׁנֶּאֱמַר כוּ' עַיֵּן שָׁם:
<b>אֱמֶת</b> כִּי הַטּוֹבָה וְהַחֶסֶד שֶׁל מִדַּת הַתְּשׁוּבָה לִמְחֹל וְלִסְלֹחַ לְשָׁבֵי פֶּשַׁע עוֹלָה עַל כֹּל. כִּי לוּלֵא מִדַּת הַתְּשׁוּבָה. הִנֵּה כָּל מִי שֶׁחָטָא הָיָה עֲו‍ֹנוֹ נִכְתַּם עַד עוֹלָם. וְחַטָּאתוֹ לֹא תִּמָּחֶה. וְהִנֵּה כַּאֲשֶׁר יָדוּעַ. כִּי הָעֹנֶשׁ עַל חֵטְא הוּא אָיֹם וְנוֹרָא מְאֹד. וּכְמוֹ שֶׁכָּתַב הָרַמְבַּ"ן זַ"ל בְּשַׁעַר הַגְּמוּל עַיֵּן שָׁם. וְלָזֹאת כַּאֲשֶׁר אֵין צַדִּיק בָּאָרֶץ אֲשֶׁר יַעֲשֶׂה טוֹב וְלֹא יֶחֱטָא. הָיָה כָּל אָדָם נָכוֹן לְפִי שְׁאוֹל וָפַחַת. וּמַה גַּם מִי אֲשֶׁר הִרְבָּה לִפְשֹׁעַ וְלִמְרֹד. וּכְבָר הֶזֵּקִין עֲלֵי אָרְחוֹת חֵטְא וָפֶשַׁע. הָיָה מֻכְרָח לִישָּׂא וְלִסְבֹּל שְׁפָטִים רָעִים וְנוֹרָאִים מְאֹד. לִהְיוֹת נִצְרָף כִּצְרֹף הַכֶּסֶף בְּמוֹקְדֵי שְׁאוֹל. עַתָּה עַל יְדֵי מִדַּת הַתְּשׁוּבָה הִנֵּה בְּיַד כָּל אֶחָד. לְהִתְנַעֵר מִכָּל עֲו‍ֹנוֹתָיו:
<b>אָמְנָם</b> מַה הַקָּדוֹשׁ־בָּרוּךְ־הוּא דּוֹרֵשׁ מֵהָאָדָם. בִּמְחִיר הַטּוֹבָה הַגְּדוֹלָה שֶׁל מְחִילַת הֶעָו‍ֹן. וּמַה הִיא הַתְּשׁוּבָה. אֲשֶׁר בִּגְלָלָהּ יִמְחֹל וְיַרְבֶּה לִסְלֹחַ. הִנֵּה נִתְבּוֹנֵן בְּדִבְרֵי הָרַמְבַּ"ם זַ"ל בְּפֶרֶק ב' מֵהִלְכוֹת תְּשׁוּבָה. אֲשֶׁר כָּל דְּבָרָיו בִּתְשׁוּבָה הֵם דִּבְרֵי הֲלָכָה וְזֶה לְשׁוֹנוֹ שָׁם. וּמַה הִיא הַתְּשׁוּבָה שֶׁיַּעֲזֹב הַחוֹטֵא חֶטְאוֹ וִיסִירוֹ מִמַּחֲשַׁבְתּוֹ. וְיִגְמֹר בְּלִבּוֹ שֶׁלֹּא יַעֲשֵׂהוּ עוֹד. שֶׁנֶּאֱמַר יַעֲזֹב רָשָׁע דַּרְכּוֹ כוּ'. וְכֵן יִתְנַחֵם עַל שֶׁעָבַר. שֶׁנֶּאֱמַר כִּי אַחֲרֵי שׁוּבִי נִחַמְתִּי. וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם שֶׁנֶּאֱמַר כוּ' וְצָרִיךְ לְהִתְוַדּוֹת בִּשְׂפָתָיו וְלוֹמַר עִנְיָנוֹת אֵלּוּ שֶׁגָּמַר בְּלִבּוֹ:
<b>וְהִנֵּה</b> הָרַמְבַּ"ם חוֹשֵׁב בְּכָאן אַרְבָּעָה דְּבָרִים. אֶחָד עֲזִיבַת הַחֵטְא. שְׁנַיִם וְיִגְמֹר בִּלְבָבוֹ שֶׁלֹּא יַעֲשֵׂהוּ עוֹד. שָׁלֹשׁ וְכֵן יִתְנַחֵם עַל שֶׁעָבַר. אַרְבַּע וְצָרִיךְ לְהִתְוַדּוֹת בִּשְׂפָתָיו כוּ':
<b>וּבֶאֱמֶת</b> הֵם שְׁנַיִם שֶׁהֵן אַרְבַּע. כִּי אֶל עֲזִיבַת הַחֵטְא יִתְיַחֵס גַּם כֵּן הַקַּבָּלָה עַל לְהַבָּא. שֶׁיִּגְמֹר בִּלְבָבוֹ שֶׁלֹּא יַעֲשֵׂהוּ עוֹד. כִּי גַּם אִם יַעֲזֹב הַחוֹטֵא חֶטְאוֹ. וְלֹא יוֹסִיף עוֹד לַחֲטֹא. הִנֵּה כָּל זְמַן שֶׁלֹּא יְקַבֵּל עָלָיו בִּלְבָבוֹ גַּם עַל לְהַבָּא שֶׁלֹּא יָשׁוּב לְזֶה הַחֵטְא. וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם. אֵין זֶה תְּשׁוּבָה. וְלֹא יִהְיֶה נִמְחָל לוֹ עֲו‍ֹנוֹ. אַף אִם לֹא יָשׁוּב עוֹד לְזֶה הַחֵטְא:
<b>וְכֵן</b> אֶל עִקַּר הַחֲרָטָה. יִתְיַחֵס גַּם כֵּן הַוִּדּוּי. כִּי עִם עִקַּר הַחֲרָטָה צָרִיךְ גַּם כֵּן וִדּוּי דְּבָרִים. לְהִתְוַדּוֹת בִּשְׂפָתָיו. וְהִנֵּה אַף כִּי בַּוִּדּוּי כּוֹלֵל עוֹד דְּבָרִים. וּכְמוֹ שֶׁכָּתַב הָרַמְבַּ"ם בְּרֵישׁ הִלְכוֹת תְּשׁוּבָה. בְּכָל זֹאת הַוִּדּוּי יִתְיַחֵס אֶל הַחֲרָטָה. כִּי הִנֵּה חֲכָמֵינוּ זַ"ל אָמְרוּ בְּיוֹמָא <small>(דַּף פ"ז)</small>. כִּי אֲבָל אֲנַחְנוּ חָטָאנוּ הוּא עִקַּר הַוִּדּוּי עַיֵּן שָׁם. וְכֵן כָּתַב בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה. מַה שֶּׁכָּתַב מוֹדֶה וְעוֹזֵב יְרֻחַם. כִּי הַחֲרָטָה וְהַוִּדּוּי בִּכְלַל וּמוֹדֶה. כִּי הַמִּתְוַדֶּה מִתְחָרֵט עַיֵּן שָׁם:
<b>וְהִנֵּה</b> שְׁנֵי עִקְּרֵי הַתְּשׁוּבָה. הַיְנוּ הַחֲרָטָה וּמַה גַּם עֲזִיבַת הַחֵטְא. אֵין זֶה דָּבָר קַל. כִּי תִּכְבַּד הָעֲבוֹדָה. לִכְבֹּשׁ אֶת יִצְרוֹ. לַעֲזֹב דַּרְכּוֹ הָרָע. וְלִשְׁמֹר אֶת כָּל הַתּוֹרָה וְהַמִּצְוָה. אָכֵן הַשְּׁנֵי פְּרָטִים הַמִּתְיַחֲסִים אֲלֵיהֶם. הַיְנוּ וִדּוּי דְּבָרִים. וְהַקַּבָּלָה עַל לְהַבָּא שֶׁלֹּא לַחֲטֹא עוֹד. הֵם דְּבָרִים קַלִּים. כִּי אַחֲרֵי אֲשֶׁר עוֹזֵב אֶת חֶטְאוֹ. וּמִתְחָרֵט עַל עֲו‍ֹנוֹ. שׁוּב נָקֵל לְפָנָיו. הַקַּבָּלָה עַל לְהַבָּא. וּלְהִתְוַדּוֹת בִּשְׂפָתָיו כַּמּוּבָן:
<b>אָמְנָם</b> כַּאֲשֶׁר נַשְׂכִּיל וְנִתְבּוֹנֵן בִּינָה. נִמְצָא כִּי לְעוֹלָם הַתְּשׁוּבָה הוּא דָּבָר קַל מְאֹד. כִּי גַּם שְׁנֵי עִקְּרֵי הַתְּשׁוּבָה שֶׁל עֲזִיבַת הַחֵטְא וְהַחֲרָטָה. לֹא נֶחֱשָׁב כְּלָל לְדָבָר כָּבֵד בְּדַרְכֵי הַתְּשׁוּבָה. יַעַן כִּי אֵין לְיַחֵס אוֹתָם כְּלָל עַל חֶשְׁבּוֹן הַתְּשׁוּבָה. אֲשֶׁר יְסוֹדָהּ הִיא הַמְּחִילָה לַחֲטָאִים וְלַפְּשָׁעִים. כִּי עֲזִיבַת הַחֵטְא אֵין זֶה עִנְיָן אֲשֶׁר נִמְשָׁךְ מִכֹּחַ מִדַּת הַתְּשׁוּבָה אֲשֶׁר בָּרָא הַקָּדוֹשׁ־בָּרוּךְ־הוּא בְּעוֹלָמוֹ. לְקַבֵּל שָׁבִים וְלִמְחֹל וְלִסְלֹחַ לְשָׁבֵי פֶּשַׁע. כִּי גַּם אִם לֹא הָיָה מִדַּת הַתְּשׁוּבָה בָּעוֹלָם כְּלָל. וְהַקָּדוֹשׁ־בָּרוּךְ־הוּא לֹא הָיָה מוֹחֵל וְסוֹלֵחַ לַשָּׁבִים. גַּם כֵּן הָיָה הַחוֹטֵא מֻכְרָח לְהִנָּזֵר מֵחֲטָאָיו. וְלִשְׁמֹר וּלְקַיֵּם אֶת כָּל הַתּוֹרָה וְהַמִּצְוָה:
<b>אֱמֶת</b> הַדָּבָר כִּי הַנָּבִיא אָמַר. יַעֲזֹב רָשָׁע דַּרְכּוֹ וְאִישׁ אָוֶן מַחְשְׁבוֹתָיו. וְיָשׁוּב אֶל ה' וִירַחֲמֵהוּ. וְאֶל אֱלֹקֵינוּ כִּי יַרְבֶּה לִסְלֹחַ. אָמְנָם הַאִם עַל כֵּן יַעֲזֹב רָשָׁע דַּרְכּוֹ. רַק בִּשְׁבִיל שֶׁהוּא מַרְבֶּה לִסְלֹחַ. הֲכִי אִם לֹא הָיָה הַקָּדוֹשׁ־בָּרוּךְ־הוּא מוֹחֵל וְסוֹלֵחַ. לֹא הָיָה לוֹ לָרָשָׁע לַעֲזֹב אֶת דַּרְכּוֹ? הַאִם הָיָה לוֹ רְשׁוּת לְהַרְשִׁיעַ. לִסְפּוֹת חֵטְא עַל פֶּשַׁע וְלֵילֵךְ בִּשְׁרִירוּת לִבּוֹ עַד עוֹלָם. הֲלֹא יָדוּעַ כִּי עַל כָּל חֵטְא וְעָו‍ֹן יֵעָנֵשׁ הָאָדָם. בְּעֹנֶשׁ רַע וָמַר מְאֹד. נַעֲלֶה עַל כָּל יִסּוּרֵי תֵּבֵל. וְאַף אִם כִּימֵי הָעֵץ יִהְיֶה יָמָיו. וְגַם אִם אֶלֶף שָׁנִים יִחְיֶה הָאָדָם וּבְכֻלָּם יֶחֱטָא. הִנֵּה הָאֱלֹקִים יָבִיא בְּמִשְׁפָּט מִסְפַּר מִפְקָד כָּל מַעֲשָׂיו. אַחַת לֹא נֶעְדַּר. וְלֹא יְוַתֵּר הַקָּדוֹשׁ־בָּרוּךְ־הוּא אֲפִלּוּ חֵטְא קַל שֶׁלֹּא יֵעָנֵשׁ עָלָיו. נִמְצָא כִּי גַּם אִם לֹא הָיָה מִדַּת הַתְּשׁוּבָה בָּעוֹלָם כְּלָל. לִהְיוֹת מְחִילָה לַחַטָּאִים. גַּם־כֵּן הָיָה הַחוֹטֵא מֻכְרָח לַעֲזֹב אֶת דַּרְכּוֹ. לְבַל יֹאבַד בְּרָעָתוֹ. וְכִי בִּשְׁבִיל שֶׁלֹּא הָיָה תַּקָּנָה עַל הֶעָבָר. יַעֲזֹב נַפְשׁוֹ לִשְׁאוֹלָה גַּם בְּעַד הֶעָתִיד. אָכֵן כִּי אִם הַחוֹטֵא הוּא מֻכְרָח לַעֲזֹב אֶת דַּרְכּוֹ כַּנִּזְכָּר לְעֵיל. בְּכָל זֹאת הַקָּדוֹשׁ־בָּרוּךְ־הוּא בְּרַחֲמָיו עִם עֲזִיבַת הַחֵטְא. הוּא מְקַבֵּל שָׁבִים וּמַרְבֶּה לִסְלֹחַ לַעֲו‍ֹנוֹת וְלַחֲטָאִים. שֶׁכְּבָר עָווּ חָטְאוּ וּפָשְׁעוּ. וְעַל כָּל פָּנִים לֹא נוּכַל לְיַחֵס לִתְשׁוּבָה כִּי הִיא כְּבֵדָה בִּשְׁבִיל עֲזִיבַת הַחֵטְא. אַחֲרֵי כִּי עֲזִיבַת הַחֵטְא הוּא דָּבָר מֻכְרָח לָאָדָם לְעוֹלָם. גַּם בִּלְתִּי יְסוֹד הַתְּשׁוּבָה:
<b>וְכֵן</b> הוּא יְסוֹד הַחֲרָטָה. אֵין זֶה עִנְיָן אֲשֶׁר הוּא בָּא מִכֹּחַ הַתְּשׁוּבָה. כִּי הִנֵּה הַחֲרָטָה הוּא מִדַּרְכֵי הַשֵּׂכֶל. נִמְשָׁךְ מִכֹּחַ הִתְבּוֹנְנוּת. וּכְמוֹ שֶׁכָּתַב בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה וְזֶה לְשׁוֹנוֹ. הָעִקָּר הָרִאשׁוֹן הַחֲרָטָה. יָבִין לְבָבוֹ כִּי רַע וָמַר עָזְבוֹ אֶת ה'. וְיָשִׁיב אֶל לִבּוֹ כִּי יֵשׁ עֹנֶשׁ וְנָקָם וְשִׁלֵּם עַל הֶעָו‍ֹן כוּ'. וְיֹאמַר בְּלִבּוֹ מֶה עָשִׂיתִי כוּ'. וְלֹא יָגֹרְתִּי מִתּוֹכַחַת עֲלֵי עָו‍ֹן וּמִן הַשְּׁפָטִים הָרָעִים כוּ'. עַיֵּן שָׁם. עַתָּה הֲכִי אִם לֹא הָיָה מִדַּת הַתְּשׁוּבָה בָּעוֹלָם לִמְחֹל וְלִסְלֹחַ לְשָׁבֵי פֶּשַׁע. לֹא הָיָה הַחֶשְׁבּוֹן הַזֶּה לְנֶגֶד עֵינֵי הָאָדָם. לְהִתְחָרֵט עַל מַעֲשָׂיו הָרָעִים. וְלוֹמַר בְּלִבּוֹ מֶה עָשִׂיתִי. אֵיךְ לֹא יָגֹרְתִי מִתּוֹכַחַת עֲלֵי עָו‍ֹן. וּמִן הַשְּׁפָטִים הָרָעִים. וְאוּלַי עוֹד בְּיֶתֶר שְׂאֵת הָיָה מִתְחָרֵט עַל עֲו‍ֹנוֹתָיו. אִם הָיָה חוֹשֵׁב כִּי הוּא מְעֻוָּת שֶׁלֹּא יוּכַל לִתְקֹן. וְהִנֵּהוּ נוֹאָשׁ גַּם מִתִּקְוָה לְהִנָּצֵל מִמּוֹקְדֵי שְׁאוֹל. וּמַה גַּם אַחֲרֵי אֲשֶׁר עֲזִיבַת הַחֵטְא הוּא מֻכְרָח אֶל הָאָדָם כַּנִּזְכָּר לְעֵיל. מִמֵּילָא כַּאֲשֶׁר הָיָה עוֹזֵב אֶת חֶטְאוֹ. לִהְיוֹת סָר מֵרַע וְלַעֲשׂוֹת טוֹב. בְּוַדַּאי הָיָה מִתְחָרֵט עַל הֶעָבָר:
<b>אָכֵן</b> הַדְּבָרִים הַבָּאִים רַק מִכֹּחַ הַתְּשׁוּבָה. הֵן הֵמָּה שְׁנֵי פְּרָטֵי הַתְּשׁוּבָה. הַמִּתְיַחֲסִים אֶל הַחֲרָטָה וַעֲזִיבַת הַחֵטְא. הַיְנוּ הַקַּבָּלָה עַל לְהַבָּא. וְהַוִּדּוּי בִּשְׂפָתָיו. כִּי הֵן הֵמָּה דְּבָרִים נוֹסָפִים לְבַעַל תְּשׁוּבָה. בְּמִצְוַת הַמָּקוֹם רַק מִכֹּחַ יְסוֹד הַתְּשׁוּבָה:
<b>הַקַּבָּלָה</b> בַּלֵּב עַל לְהַבָּא. הִנֵּה עֶצֶם עֲזִיבַת הַחֵטְא. גַּם אִם לֹא הָיָה מִדַּת הַתְּשׁוּבָה שֶׁל מְחִילַת הֶעָו‍ֹן כְּלָל. גַּם כֵּן הָיָה הַחוֹטֵא מֻכְרָח לַעֲזֹב אֶת חֶטְאוֹ כַּנִּזְכָּר לְעֵיל. אוּלָם לֹא הָיָה לוֹ עִנְיָן לְקַבֵּל שׁוּם קַבָּלָה עַל לְהַבָּא. כִּי אִם לִהְיוֹת נִזְהָר בְּכָל עֵת מִכָּל חֵטְא וְעָו‍ֹן. אָכֵן עִם מִדַּת הַתְּשׁוּבָה אֲשֶׁר הֵכִין הַקָּדוֹשׁ־בָּרוּךְ־הוּא בְּעַד הַחוֹטֵא. לִמְחֹל וְלִסְלֹחַ לְשָׁבֵי פֶּשַׁע. הִנֵּה מִתְּנָאֵי הַתְּשׁוּבָה הוּא. כִּי לֹא דַּי מַה שֶּׁיַּעֲזֹב הַחוֹטֵא דַּרְכּוֹ וְיֶחֱדַל מִלַּחֲטֹא עוֹד. אָכֵן הוּא מְחֻיָּב לְקַבֵּל בִּלְבָבוֹ גַּם עַל לְהַבָּא. וְלִגְמֹר בִּלְבָבוֹ שֶׁלֹּא יַעֲשֵׂהוּ עוֹד. וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם:
<b>וְכֵן</b> הַחֲרָטָה. הִנֵּה עֶצֶם הַחֲרָטָה. גַּם אִם לֹא הָיָה מִדַּת הַתְּשׁוּבָה שֶׁל מְחִילַת הֶעָו‍ֹן כְּלָל. גַּם־כֵּן הָיָה מִתְחָרֵט עַל מַעֲשָׂיו הָרָעִים. כִּי רַע וָמַר עָזְבוֹ אֶת ה' כַּנִּזְכָּר לְעֵיל. אָכֵן לֹא הָיָה מִתְוַדֶה עַל עֲו‍ֹנוֹתָיו. אוּלָם עִם מִדַּת הַתְּשׁוּבָה לִמְחֹל וְלִסְלֹחַ לְשָׁבֵי פֶּשַׁע. צִוָּה הַקָּדוֹשׁ־בָּרוּךְ־הוּא עַל הַחוֹטֵא כַּאֲשֶׁר יָשׁוּב מֵחֶטְאוֹ. לְהִתְוַדּוֹת גַּם בִּשְׂפָתָיו וְהוּא מִצְוַת עֲשֵׂה. וּכְמוֹ שֶׁכָּתַב הָרַמְבַּ"ם בְּפֶרֶק א' מֵהִלְכוֹת תְּשׁוּבָה וְזֶה לְשׁוֹנוֹ. כָּל מִצְו‍ֹת שֶׁבַּתּוֹרָה בֵּין עֲשֵׂה בֵּין לֹא תַּעֲשֶׂה. אִם עָבַר אָדָם עַל אַחַת מֵהֶן כוּ' כְּשֶׁיַּעֲשֶׂה תְּשׁוּבָה וְיָשׁוּב מֵחֶטְאוֹ חַיָּב לְהִתְוַדּוֹת כוּ' שֶׁנֶּאֱמַר אִישׁ אוֹ אִשָּׁה כִּי יַעֲשׂוּ כוּ' וְהִתְוַדּוּ אֶת חַטָּאתָם אֲשֶׁר עָשׂוּ. זֶה וִדּוּי דְּבָרִים. וִדּוּי זֶה מִצְוַת עֲשֵׂה כוּ' עַד כָּאן לְשׁוֹנוֹ עַיֵּן שָׁם:
<b>וּמִכָּל</b> הַנִּזְכָּר לְעֵיל נִמְצָא כִּי עֶצֶם הַתְּשׁוּבָה הוּא דָּבָר קַל מְאֹד. כִּי הִנֵּה שְׁנֵי עִקְּרֵי הַתְּשׁוּבָה שֶׁל עֲזִיבַת הַחֵטְא וְהַחֲרָטָה. אִם אָמְנָם כִּי הוּא דָּבָר קָשֶׁה. לִכְבֹּשׁ אֶת יִצְרוֹ וְלַעֲזֹב אֶת דַּרְכּוֹ. אוּלָם הֲלֹא זֶה אֵינוֹ עִנְיָן דַּוְקָא מִכֹּחַ יְסוֹד הַתְּשׁוּבָה. אַחֲרֵי כִּי גַּם אִם לֹא הָיָה מִדַּת הַתְּשׁוּבָה בָּעוֹלָם כְּלָל. לִמְחֹל וְלִסְלֹחַ לְשָׁבֵי פֶּשַׁע. גַּם־כֵּן הָיָה עֲזִיבַת הַחֵטְא דָּבָר מֻכְרָח אֶל הָאָדָם. לְבַל יֹאבַד בְּרָעָתוֹ. וְאִם כֵּן לֹא יִתָּכֵן לוֹמַר כִּי הַתְּשׁוּבָה הוּא דָּבָר כָּבֵד בִּגְלַל עֲזִיבַת הַחֵטְא. וְכֵן הַחֲרָטָה אֵין לָהּ יִחוּס עִם יְסוֹד הַתְּשׁוּבָה שֶׁל מְחִילַת הֶעָו‍ֹן. כִּי גַּם זוּלַת הַתְּשׁוּבָה הָיָה מִתְחָרֵט עַל עֲו‍ֹנוֹתָיו. אַחֲרֵי יָבִין לְבָבוֹ כִּי יֵשׁ עֹנֶשׁ נָקָם וְשִׁלֵּם עַל הֶעָו‍ֹן. וְעוֹד בְּיוֹתֵר הָיָה מִתְחָרֵט. אִם עוֹד הָיָה נוֹאָשׁ מִתִּקְוָה לְהִנָּצֵל מֵעֹנֶשׁ:
<b>אָכֵן</b> שְׁנֵי פְּרָטֵי הַתְּשׁוּבָה. הַמִּתְיַחֲסִים לַחֲרָטָה וַעֲזִיבַת הַחֵטְא. הַיְנוּ וִדּוּי דְּבָרִים. וְכֵן הַקַּבָּלָה בַּלֵּב שֶׁלֹּא יֶחֱטָא עוֹד. אֲשֶׁר הֵם בָּאִים בְּצִוּוּי הַמָּקוֹם רַק מִכֹּחַ יְסוֹד הַתְּשׁוּבָה כַּנִּזְכָּר לְעֵיל. אוּלָם הִנֵּה הִנָּם קַלִּים בֶּאֱמֶת. כִּי אַחֲרֵי אֲשֶׁר הַחוֹטֵא הוּא מֻכְרָח לַעֲזֹב אֶת חֶטְאוֹ עַל כָּל פָּנִים כַּנִּזְכָּר לְעֵיל. וְכֵן לְהִתְחָרֵט עַל עֲו‍ֹנוֹ. שׁוּב הוּא דָּבָר נָקֵל לְפָנָיו. לְקַבֵּל עָלָיו עַל לְהַבָּא. לִגְמֹר בְּלִבּוֹ שֶׁלֹּא יַעֲשֵׂהוּ עוֹד. וְכֵן לְהִתְוַדּוֹת גַּם בִּשְׂפָתָיו:
<b>הוּא</b> מַה שֶּׁאָמַר הַכָּתוּב. כִּי הַמִּצְוָה הַזֹּאת אֲשֶׁר אָנֹכִי מְצַוְּךָ הַיּוֹם. לֹא נִפְלֵאת הִיא מִמְּךָ. וְלֹא רְחוֹקָה הִיא כוּ'. כִּי קָרוֹב אֵלֶיךָ הַדָּבָר מְאֹד בְּפִיךָ וּבִלְבָבְךָ לַעֲשׂוֹתוֹ. וּלְפִי הַנִּזְכָּר לְעֵיל יִתְבָּאֵר. כִּי בְּפִיךָ הוּא רַק וִדּוּי דְּבָרִים. וְכֵן בִּלְבָבְךָ הוּא רַק קַבָּלָה בַּלֵּב. וְהַיְנוּ כִּי הַכָּתוּב מְדַבֵּר מִיסוֹד הַתְּשׁוּבָה שֶׁל מְחִילַת הֶעָו‍ֹן. וְהִנֵּה עֲזִיבַת הַחֵטְא וְהַחֲרָטָה. אֵין זֶה עִנְיָן אֲשֶׁר הוּא רַק מִכֹּחַ הַתְּשׁוּבָה. כִּי גַּם בְּלֹא מִדַּת הַתְּשׁוּבָה לְקַבֵּל שָׁבִים. וְלִמְחֹל וְלִסְלֹחַ עַל פִּשְׁעָם. גַּם כֵּן הָיָה עֲזִיבַת הַחֵטְא דָּבָר מֻכְרָח אֶל הָאָדָם. וְכֵן הַחֲרָטָה כַּנִּזְכָּר לְעֵיל:
<b>אָכֵן</b> אֶת אֲשֶׁר הַקָּדוֹשׁ־בָּרוּךְ־הוּא דּוֹרֵשׁ מֵהַחוֹטֵא וְצִוָּה עָלָיו. רַק בִּגְלַל מִדַּת הַתְּשׁוּבָה. וְהַיְנוּ וִדּוּי דְּבָרִים וְהַקַּבָּלָה בַּלֵּב. הוּא בֶּאֱמֶת דָּבָר קַל מְאֹד כַּנִּזְכָּר לְעֵיל. וְזֶה שֶׁאָמַר כִּי קָרוֹב אֵלֶיךָ הַדָּבָר מְאֹד. כִּי מַה שֶּׁאַתָּה צָרִיךְ לַעֲשׂוֹת אַךְ מִכֹּחַ הַתְּשׁוּבָה לְמַטְּרַת מְחִילַת הֶעָו‍ֹן. הוּא קָרוֹב אֵלֶיךָ מְאֹד. וְנָקֵל לְפָנֶיךָ לַעֲשׂוֹתוֹ. כִּי הוּא רַק בְּפִיךָ וּבִלְבָבְךָ לַעֲשׂוֹתוֹ. הַיְנוּ רַק וִדּוּי דְּבָרִים. וְהַקַּבָּלָה עַל לְהַבָּא כַּנִּזְכָּר לְעֵיל:
<b>וּמִמּוֹצָא</b> דְּבָרֵינוּ יֵשׁ לְהַשְׂכִּיל לְהִתְעוֹרֵר לָשׁוּב אֶל ה' יִתְבָּרַךְ שְׁמוֹ. כַּאֲשֶׁר יִתְבּוֹנֵן הָאָדָם בְּשָׂכָר וָעֹנֶשׁ כִּי הוּא נוֹרָא מְאֹד. קָצְרָה יַד שֵׂכֶל אֱנוֹשִׁי לְהַגִּיעַ עַד תַּכְלִיתָם. יִתְבָּרֵר וְיִתְאַמֵּת אֶצְלוֹ הָעִקָּר הַזֶּה. כִּי עֲזִיבַת הַחֵטְא אֵין לָהּ דָּבָר עִם יְסוֹד הַתְּשׁוּבָה שֶׁל מְחִילַת הֶעָו‍ֹן. כִּי בֵּין אִם הַקָּדוֹשׁ־בָּרוּךְ־הוּא יִמְחֹל וְיַרְבֶּה לִסְלֹחַ. וּבֵין אִם לֹא יִמְחֹל וְיִסְלַח חַס וְשָׁלוֹם. אַחַת הִיא לְהַחוֹטֵא. לַעֲזֹב אֶת דַּרְכּוֹ. וְלַחֲזֹר וְלִשְׁמֹר אֶת כָּל הַתּוֹרָה וְהַמִּצְוָה. כִּי אַף אִם לֹא יִהְיֶה לוֹ תַּקָּנָה עַל הֶעָבָר. בְּכָל זֹאת הוּא מֻכְרָח עַל כָּל פָּנִים לְהַצִּיל אֶת הֶעָתִיד. לְבַל יֹאבַד וְיִתְמוֹגֵג בְּרָעָתוֹ:
<b>אוּלָם</b> אֶת אֲשֶׁר סוֹף סוֹף עִם עֲזִיבַת הַחֵטְא. יוּכַל לְהַשִּׂיג גַּם מְחִילָה וּסְלִיחָה לַחֲטָאָיו. לְהִתְנַעֵר מִכָּל עֲו‍ֹנוֹתָיו. וְלִמְחוֹת אוֹתָם כְּעָב וּכְעָנָן. זֶהוּ מְצִיאָה אֲשֶׁר יִמְצָא אוֹצָר עִם שָׁלָל רַב. אַחֲרֵי כִּי אֵין הַקָּדוֹשׁ־בָּרוּךְ־הוּא דּוֹרֵשׁ מֵהַחוֹטֵא בְּעַד מְחִילַת הֶעָו‍ֹן שׁוּם דָּבָר נוֹסָף. כִּי אִם לַעֲזֹב דַּרְכּוֹ. וְלִשְׁמֹר זֹאת הַתּוֹרָה וְהַמִּצְוָה. אֲשֶׁר הָיָה מֻכְרָח לִשְׁמֹר אוֹתָהּ וְלַעֲשׂוֹתָהּ. גַּם אִם לֹא הָיָה הַקָּדוֹשׁ־בָּרוּךְ־הוּא מוֹחֵל וְסוֹלֵחַ. וּמְחִילַת הֶעָו‍ֹן הוּא רַק חֶסֶד חִנָּם:
<b>וְהִנֵּה</b> הָרַמְבַּ"ם בְּרֵישׁ פֶּרֶק ד' מֵהִלְכוֹת תְּשׁוּבָה כָּתַב וְזֶה לְשׁוֹנוֹ. אַרְבַּע וְעֶשְׂרִים דְּבָרִים מְעַכְּבִין אֶת הַתְּשׁוּבָה. אַרְבַּע מֵהֶן עָו‍ֹן גָּדוֹל וְהָעוֹשֶׂה אַחַת מֵהֶן. אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה לְפִי גֹּדֶל חֶטְאוֹ. וְאֵלּוּ הֵן הַמַּחֲטִיא אֶת הָרַבִּים כוּ'. וְהַמַּטֶּה אֶת חֲבֵרוֹ מִדֶּרֶךְ טוֹבָה לְרָעָה כוּ'. הָרוֹאֶה בְּנוֹ יוֹצֵא לְתַרְבּוּת רָעָה וְאֵינוֹ מְמַחֶה בְּיָדוֹ כוּ'. וְהָאוֹמֵר אֶחֱטָא וְאָשׁוּב כוּ'. וְעַיֵּן שָׁם שֶׁחָשַׁב שָׁם כָּל הַעֶשְׂרִים וְאַרְבַּע דְּבָרִים. וּלְכֻלָּם נָתַן טְעָמִים שֶׁל סִבָּה טִבְעִית מִלְּבַד אַרְבָּעָה דְּבָרִים הָרִאשׁוֹנִים. הִיא סִבָּה רוּחָנִית שֶׁמְּעַכְּבִין אֶת הַתְּשׁוּבָה. כִּי אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה לְפִי גֹּדֶל חֶטְאוֹ. וְכֵן מְבֹאָר בְּסוֹף פֶּרֶק ב' דְּיוֹמָא. כִּי הָאוֹמֵר אֶחֱטָא וְאָשׁוּב וְהַמַּחֲטִיא אֶת הָרַבִּים. אֵין מַסְפִּיקִין בְּיָדוֹ לַעֲשׂוֹת תְּשׁוּבָה:
<b>וְשָׁם</b> בְּסוֹף הַפֶּרֶק כָּתַב הָרַמְבַּ"ם וְזֶה לְשׁוֹנוֹ. כָּל אֵלּוּ הַדְּבָרִים וְכַיּוֹצֵא בָּהֶן. אַף־עַל־פִּי שֶׁמְּעַכְּבִין אֶת הַתְּשׁוּבָה אֵין מוֹנְעִין אוֹתָהּ. אֶלָּא אִם עָשָׂה אָדָם תְּשׁוּבָה מֵהֶן הֲרֵי זֶה בַּעַל תְּשׁוּבָה וְיֵשׁ לוֹ חֵלֶק לָעוֹלָם הַבָּא עַד כָּאן לְשׁוֹנוֹ. וְהִנֵּה פַּשְׁטוּת הַדְּבָרִים מַה שֶּׁאָמְרוּ חֲכָמֵינוּ זַ"ל. אֵין מַסְפִּיקִין בְּיָדוֹ לַעֲשׂוֹת תְּשׁוּבָה. נִרְאֶה לִכְאוֹרָה כִּי מִן הַשָּׁמַיִם גּוֹרְמִין לוֹ עִכּוּבִים וּמְנִיעוּת. שֶׁלֹּא יַעֲשֶׂה תְּשׁוּבָה. וּלְפִי זֶה צָרִיךְ לְהָבִין מַה זֶּה שֶׁכָּתַב הָרַמְבַּ"ם. כִּי אַרְבַּע מֵהֶן אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה. וּבְכָל זֹאת כָּתַב כִּי אֵין מוֹנְעִין אוֹתָהּ כוּ':
<b>אָכֵן</b> נִרְאֶה כִּי מַה שֶּׁכָּתַב אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה. יֵשׁ לָזֶה פָּנִים אַחֵר. כִּי הִנֵּה חֲכָמֵינוּ זַ"ל אָמְרוּ <small>(בִּמְנָחוֹת כ"ט)</small>. מִפְּנֵי מָה נִבְרָא הָעוֹלָם הַזֶּה בְּהֵ"י מִפְּנֵי שֶׁדּוֹמֶה לְאַכְסַדְרָה. שֶׁכָּל הָרוֹצֶה לָצֵאת יוֹצֵא. וּמַאי טַעֲמָא תַּלְיָא כְּרָעֵיהּ. דְּאִי הָדַר בִּתְשׁוּבָה מְעַיְלֵי לֵיהּ. וְלֵיעֵיל בְּהַךְ. לֹא מִסְתַּיְעָא מִלְּתָא. כִּדְרֵישׁ לָקִישׁ דְּאָמַר רֵישׁ לָקִישׁ מַאי דִּכְתִיב אִם לַלֵּצִים הוּא יָלִיץ וְלַעֲנָוִים יִתֵּן חֵן. בָּא לְטַהֵר מְסַיְּעִין אוֹתוֹ כוּ' עַיֵּן שָׁם. וּפֵרֵשׁ רַשִׁ"י לֹא מִסְתַּיְּעָא מִלְּתָא. דְּהַבָּא לִיטָּהֵר בָּעֵי סִיּוּעַ מִפְּנֵי יֵצֶר הָרָע הִלְכָךְ עַבְדֵי לֵיהּ סִיּוּעַ פֶּתַח יְתֵרָה. מְסַיְּעִין אוֹתוֹ. אַלְמָא בָּעֵי סִיּוּעַ עַד כָּאן לְשׁוֹנוֹ:
<b>עַל</b> כָּל פָּנִים הֲרֵי מְבֹאָר דְּכָל הַבָּא לְטַהֵר וְלַעֲשׂוֹת תְּשׁוּבָה. מְסַיְּעִין אוֹתוֹ מִן הַשָּׁמַיִם עַל הַתְּשׁוּבָה. וְהִנֵּה לְשׁוֹן סִפּוּק הוּא עֵזֶר וְסִיּוּעַ עַל אֵיזֶה דָּבָר. וְכַמְבֹאָר בְּכַמָּה מְקוֹמוֹת בַּשַּׁ"ס. נִמְצָא כִּי כָּל מִי שֶׁבָּא לָשׁוּב אֶל ה' יִתְבָּרַךְ שְׁמוֹ. מַסְפִּיקִין בְּיָדוֹ לַעֲשׂוֹת תְּשׁוּבָה. הַיְנוּ שֶׁיֵּשׁ לוֹ עֵזֶר וְסִיּוּעַ מִן הַשָּׁמַיִם עַל הַתְּשׁוּבָה. וְכֵן מְבֹאָר בְּאָבוֹת פֶּרֶק ד'. הַלּוֹמֵד עַל מְנָת לְלַמֵּד מַסְפִּיקִין בְּיָדוֹ לִלְמֹד וּלְלַמֵּד כוּ'. וְהַיְנוּ בְּעַל כָּרְחֲךָ עֵזֶר וְסִיּוּעַ מִן הַשָּׁמַיִם שֶׁיּוּכַל לִלְמֹד וּלְלַמֵּד. עַל כָּל פָּנִים הִנֵּה בְּכָל הָעֲו‍ֹנוֹת אִם עוֹשֶׂה תְּשׁוּבָה. מַסְפִּיקִין בְּיָדוֹ מִן הַשָּׁמַיִם לַעֲשׂוֹת תְּשׁוּבָה כַּנִּזְכָּר לְעֵיל:
<b>אָמְנָם</b> הָעוֹשֶׂה אַחַת מִן הָאַרְבָּעָה דְּבָרִים הַנִּזְכָּרִים לְעֵיל. אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה. וְהַיְנוּ כִּי אֵין נוֹתְנִין לוֹ סִפּוּק עֵזֶר וְסִיּוּעַ מִן הַשָּׁמַיִם לַעֲשׂוֹת תְּשׁוּבָה. וְעַל כֵּן אַף אִם בָּא לְטַהֵר וְלַעֲשׂוֹת תְּשׁוּבָה. מֵאַחַר שֶׁאֵין מְסַיְּעִין אוֹתוֹ מִן הַשָּׁמַיִם. עַל כֵּן רָחוֹק הוּא מִן הַתְּשׁוּבָה. וּכְמוֹ שֶׁפֵּרֵשׁ רַשִׁ"י דְּהַבָּא לְטַהֵר בָּעֵי סִיּוּעַ מִפְּנֵי הַיֵּצֶר הָרָע כַּנִּזְכָּר לְעֵיל:
<b>אָכֵן</b> אַף בְּכָל הָאַרְבָּעָה דְּבָרִים הַנִּזְכָּרִים לְעֵיל. אֲשֶׁר הוּא עָו‍ֹן גָּדוֹל. וְכָל הָעוֹשֶׂה אַחַת מֵהֶן. אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה. וּכְמוֹ שֶׁכָּתַב הָרַמְבַּ"ם כַּנִּזְכָּר לְעֵיל. וְהַיְנוּ כִּי אֵין מַסְפִּיקִין לוֹ עֵזֶר וְסִיּוּעַ מִן הַשָּׁמַיִם עַל הַתְּשׁוּבָה כַּנִּזְכָּר לְעֵיל. בְּכָל זֹאת בַּל יֹאמַר הָאָדָם לְנַפְשׁוֹ נוֹאָשׁ מִן הַתְּשׁוּבָה. אָמְנָם כִּי כָּבֵד הַדָּבָר לַעֲשׂוֹת תְּשׁוּבָה בְּלִי סִיּוּעַ מִן הַשָּׁמַיִם מִפְּנֵי הַיֵּצֶר הָרָע. אָכֵן הַקָּדוֹשׁ־בָּרוּךְ־הוּא נָתַן כֹּחַ וָעֹז בְּיַד הָאָדָם. כַּאֲשֶׁר יִרְצֶה לְהִתְאַזֵּר עֹז וְתַעֲצוּמוֹת. וְלִהְיוֹת נֶאֱזָר בִּגְבוּרָה. אָז יוּכַל לְהִתְגַּבֵּר עַל יִצְרוֹ. וְלַעֲשׂוֹת תְּשׁוּבָה אַף בְּלִי סִיּוּעַ וָעֵזֶר מִן הַשָּׁמַיִם כְּלָל:
<b>זֶהוּ</b> מַה שֶּׁכָּתַב הָרַמְבַּ"ם. כָּל אֵלּוּ הַדְּבָרִים וְכַיּוֹצֵא בָּהֶן. אַף עַל פִּי שֶׁמְּעַכְּבִין אֶת הַתְּשׁוּבָה אֵין מוֹנְעִין אוֹתָהּ כוּ'. אַף כִּי יֵשׁ בְּהַדְּבָרִים הַנִּזְכָּרִים לְעֵיל אֲשֶׁר אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה. אָמְנָם זֶהוּ רַק אֲשֶׁר אֵין מַסְפִּיקִין לוֹ עֵזֶר וְסִיּוּעַ מִן הַשָּׁמַיִם לַעֲשׂוֹת תְּשׁוּבָה. וְאֵינָם כִּשְׁאָר הָעֲו‍ֹנוֹת אֲשֶׁר אָמְרוּ חֲכָמֵינוּ זַ"ל הַבָּא לְטַהֵר לַעֲשׂוֹת תְּשׁוּבָה מְסַיְּעִין לוֹ. אוּלָם אַף עַל פִּי שֶׁאֵין מַסְפִּיקִין לוֹ עֵזֶר וְסִיּוּעַ מִן הַשָּׁמַיִם. בְּכָל זֹאת אֵין מוֹנְעִין אוֹתָהּ. הַיְנוּ כִּי מִן הַשָּׁמַיִם לֹא יַעֲשׂוּ לוֹ עִכּוּבִים וְחַתְחַתִּים בְּדַרְכֵי הַתְּשׁוּבָה. לִמְנֹעַ אוֹתוֹ בְּחָזְקָה שֶׁלֹּא יוּכַל לַעֲשׂוֹת תְּשׁוּבָה חָלִילָה. כִּי אִם רַק שֶׁלֹּא יַסְפִּיקוּ לוֹ עֵזֶר וְסִיּוּעַ עַל הַתְּשׁוּבָה. וּבְכֵן הַיְכֹלֶת בְּיָדוֹ. כִּי אִם יִרְצֶה לִלְבֹּשׁ רוּחַ עֹז וּגְבוּרָה. הִנֵּה רַב כֹּחוֹ וְחֵילוֹ לַעֲשׂוֹת חַיִל. לְהִתְגַּבֵּר עַל יִצְרוֹ וְעַל תַּאֲוַת לִבּוֹ. וְלַעֲשׂוֹת תְּשׁוּבָה אַף בְּלִי שׁוּם עֵזֶר וְסִיּוּעַ מִן הַשָּׁמַיִם כְּלָל כַּנִּזְכָּר לְעֵיל:
<b>הַדְּבָרִים</b> הָאֵלֶּה נִרְאֶה מֻכְרָחִין בְּדִבְרֵי חֲכָמֵינוּ זַ"ל. כִּי הִנֵּה בְּסַנְהֶדְרִין דַּף ק"ז אָמְרוּ שָׁם. וַיֵּלֵךְ אֱלִישָׁע דַּמֶּשֶׂק לְהֵיכָא אָזַל אָמַר רַבִּי יוֹחָנָן שֶׁהָלַךְ לְהַחֲזִיר גֵּחָזִי בִּתְשׁוּבָה וְלֹא חָזַר. אָמַר לוֹ חֲזֹר בְּךָ. אָמַר לוֹ כָּךְ מְקֻבְּלַנִי מִמְּךָ. הַחוֹטֵא וּמַחֲטִיא אֶת הָרַבִּים אֵין מַסְפִּיקִין בְּיָדוֹ לַעֲשׂוֹת תְּשׁוּבָה עַיֵּן שָׁם. וְלִכְאוֹרָה יִפָּלֵא. הִנֵּה הַנָּבִיא אָמַר לוֹ חֲזֹר בְּךָ. וְגֵחָזִי הֵשִׁיב אֵין מַסְפִּיקִין כוּ'. אוּלָם הוּא הַדָּבָר. כִּי מַה שֶּׁאָמְרוּ אֵין מַסְפִּיקִין כוּ'. הַיְנוּ רַק שֶׁאֵין מַסְפִּיקִין לוֹ עֵזֶר וְסִיּוּעַ מִן הַשָּׁמַיִם. אוּלָם בְּכָל זֹאת אֵין מוֹנְעִין אוֹתָהּ. וְאִם יִרְצֶה לַחֲגֹר אֶת כֹּחוֹ יוּכַל לַעֲשׂוֹת תְּשׁוּבָה אַף בְּלִי עֵזֶר וְסִיּוּעַ. וְעַל כֵּן אָמַר לוֹ אֱלִישָׁע הַנָּבִיא חֲזֹר בְּךָ. אָכֵן גֵּחָזִי הֵשִׁיב לוֹ כָּךְ מְקֻבְּלַנִי מִמְּךָ. הַחוֹטֵא כוּ' אֵין מַסְפִּיקִין בְּיָדוֹ לַעֲשׂוֹת תְּשׁוּבָה. וְהַיְנוּ מֵאַחַר שֶׁהַקָּדוֹשׁ־בָּרוּךְ־הוּא אֵינוֹ רוֹצֶה לְסַיֵּעַ לוֹ עַל הַתְּשׁוּבָה. לָכֵן יִסּוֹג אָחוֹר וְאֵינוֹ רוֹצֶה לָשׁוּב:
<b>זֶהוּ</b> מַה שֶּׁסִּפְּרוּ חֲכָמֵינוּ זַ"ל בַּחֲגִיגָה דַּף ט"ו. כִּי יָצְתָה בַּת קוֹל וְאָמְרָה שׁוּבוּ בָּנִים שׁוֹבָבִים חוּץ מֵאַחֵר כוּ' נָפַק אַחֵר לְתַרְבּוּת רָעָה כוּ'. שָׁאַל אַחֵר אֶת רַבִּי מֵאִיר לְאַחַר שֶׁיָּצָא לְתַרְבּוּת רָעָה. מַאי דִּכְתִיב כוּ' אָמַר לוֹ אַף אַתָּה חֲזֹר בְּךָ. אָמַר כְּבָר שָׁמַעְתִּי מֵאֲחוֹרֵי הַפַּרְגּוֹד שׁוּבוּ בָּנִים שׁוֹבָבִים חוּץ מֵאַחֵר. תָּנוּ רַבָּנָן מַעֲשֶׂה בְּאַחֵר שֶׁהָיָה רוֹכֵב עַל הַסּוּס בְּשַׁבָּת. וְהָיָה רַבִּי מֵאִיר מְהַלֵּךְ אַחֲרָיו לִלְמֹד תּוֹרָה מִפִּיו. אָמַר לוֹ מֵאִיר חֲזֹר לְאַחֲרֶיךָ כוּ'. אָמַר לוֹ אַף אַתָּה חֲזֹר בְּךָ. אָמַר לוֹ וְלֹא כְּבָר אָמַרְתִּי לְךָ. כְּבָר שָׁמַעְתִּי מֵאֲחוֹרֵי הַפַּרְגּוֹד. שׁוּבוּ בָּנִים שׁוֹבָבִים חוּץ מֵאַחֵר עַיֵּן שָׁם:
<b>וְהִנֵּה</b> כְּפִי הַנִּרְאֶה הָיָה יְכֹלֶת בְּיַד אַחֵר לָשׁוּב בִּתְשׁוּבָה. כִּי אַף שֶׁאָמַר לוֹ רַבִּי מֵאִיר לְאַחֵר חֲזֹר בְּךָ. וְהֵשִׁיב לוֹ כְּבָר שָׁמַעְתִּי מֵאֲחוֹרֵי הַפַּרְגּוֹד שׁוּבוּ בָּנִים שׁוֹבָבִים חוּץ מֵאַחֵר. בְּכָל זֹאת אָמַר לוֹ רַבִּי מֵאִיר לְאַחֵר פַּעַם שֵׁנִית. אַף אַתָּה חֲזֹר בְּךָ. וְעַיֵּן שָׁם בַּתּוֹסָפוֹת שֶׁהֵבִיאוּ יְרוּשַׁלְמִי כִּי לַסּוֹף חָלָה אַחֵר. אָזִיל רַבִּי מֵאִיר גַּבֵּיהּ לְבַקְּרְתֵּיהּ. אָמַר לוֹ חֲזֹר בְּךָ כוּ' בָּכָה אֱלִישָׁע וְנִפְטַר. אָמַר רַבִּי מֵאִיר דּוֹמֶה דְּמִתּוֹךְ תְּשׁוּבָה נִפְטַר עַיֵּן שָׁם. וּלְפִי זֶה צָרִיךְ לְהָבִין בֵּאוּר דִּבְרֵי הַבַּת קוֹל. שֶׁאָמְרָה שׁוּבוּ בָּנִים שׁוֹבָבִים חוּץ מֵאַחֵר:
<b>אָכֵן</b> לְפִי הַנִּזְכָּר לְעֵיל יוּבַן שַׁפִּיר. כִּי הִנֵּה מִלְּבַד הַטּוֹבָה וְהַחֶסֶד. שֶׁהַקָּדוֹשׁ־בָּרוּךְ־הוּא בָּרָא מִדַּת הַתְּשׁוּבָה. לְקַבֵּל אֶת הַחוֹטֵא בִּתְשׁוּבָה וּמַרְבֶּה לִסְלֹחַ. עוֹד יִגְדַּל חַסְדּוֹ יִתְבָּרַךְ שְׁמוֹ. אֲשֶׁר הוּא רוֹצֶה כִּי הַחוֹטֵא יָשׁוּב בִּתְשׁוּבָה לְפָנָיו. כִּי בְּנֹהַג שֶׁבָּעוֹלָם אִם יֶחֱטָא אִישׁ לְאִישׁ אוֹ אֲפִלּוּ בֵּן לְאָבִיו חֵטְא גָּדוֹל. אַף כִּי כַּאֲשֶׁר יָבֹא הַחוֹטֵא לְפַיֵּס אוֹתוֹ וּלְבַקֵּשׁ מִמֶּנּוּ מְחִילָה יִמְחֹל לוֹ. בְּכָל זֹאת לִפְעָמִים יִרְצֶה בְּלִבּוֹ יוֹתֵר שֶׁלֹּא יָבֹא הַחוֹטֵא לְבַקֵּשׁ מִמֶּנּוּ מְחִילָה כְּלָל. אָכֵן הַקָּדוֹשׁ־בָּרוּךְ־הוּא חָפֵץ שֶׁהָרָשָׁע יָשׁוּב לְפָנָיו בִּתְשׁוּבָה. וּכְמוֹ שֶׁאָנוּ אוֹמְרִים בִּתְפִלַּת נְעִילָה. וְרוֹצֶה אַתָּה בִּתְשׁוּבַת רְשָׁעִים כוּ'. וְכֵן אָנוּ אוֹמְרִים בְּכָל יוֹם בַּתְּפִלָּה. בָּרוּךְ אַתָּה ה' הָרוֹצֶה בִּתְשׁוּבָה:
<b>וּבְיוֹתֵר</b> הִפְלִיא חַסְדּוֹ. כִּי הוּא יְבַקֵּשׁ מֵהַחוֹטֵא שֶׁיַּעֲשֶׂה תְּשׁוּבָה. וּכְמוֹ שֶׁכָּתוּב וָאֶשְׁלַח אֲלֵיהֶם אֶת עֲבָדַי הַנְּבִיאִים הַשְׁכֵּם וְהַעֲרֵב כוּ'. וְכֵן כָּל הַנְּבִיאִים הָיוּ בָּאִים אֶל יִשְׂרָאֵל בְּשֵׁם ה' כִּי יָשׁוּבוּ מִדַּרְכָּם. וּכְמוֹ שֶׁכָּתוּב שׁוּבוּ בָּנִים שׁוֹבָבִים. וְהִנֵּה כְּבָר כָּתַבְנוּ שֶׁיֵּשׁ שְׁנֵי בְּחִינוֹת בְּדַרְכֵי הַתְּשׁוּבָה. אַחַת מִי שֶׁהוּא בִּכְלַל הַבָּא לְטַהֵר עוֹד מְסַיְּעִין אוֹתוֹ. שְׁתַּיִם שֶׁאֵין מַסְפִּיקִין בְּיָדוֹ לַעֲשׂוֹת תְּשׁוּבָה. הַיְנוּ שֶׁאֵין מַסְפִּיקִין לוֹ עֵזֶר וְסִיּוּעַ מִן הַשָּׁמַיִם לַעֲשׂוֹת תְּשׁוּבָה. רַק בְּכָל זֹאת אֵין מוֹנְעִין אוֹתָהּ. וְהִנֵּה לָזֶה יֵשׁ לוֹמַר כִּי מַה שֶּׁהַקָּדוֹשׁ־בָּרוּךְ־הוּא עוֹד מְבַקֵּשׁ מֵהַחוֹטֵא שֶׁיַּעֲשֶׂה תְּשׁוּבָה. וּכְמוֹ שֶׁכָּתַב שׁוּבוּ בָּנִים שׁוֹבָבִים. הוּא רַק לְמִי שֶׁהוּא בִּכְלַל הַבָּא לְטַהֵר מְסַיְּעִין לוֹ. אוּלָם מִי שֶׁהוּא בְּמַדְרֵגָה שֶׁאֵין מַסְפִּיקִין בְּיָדוֹ לַעֲשׂוֹת תְּשׁוּבָה. רַק שֶׁאֵין מוֹנְעִין מִמֶּנּוּ תְּשׁוּבָה כַּנִּזְכָּר לְעֵיל. אוֹתוֹ אֵין הַקָּדוֹשׁ־בָּרוּךְ־הוּא מְבַקֵּשׁ מִמֶּנּוּ שֶׁיַּעֲשֶׂה תְּשׁוּבָה. וְלֹא יְסַיַּע אוֹתוֹ. רַק אִם בָּא לָשׁוּב מֵעַצְמוֹ אֵין מוֹנְעִין מִמֶּנּוּ הַתְּשׁוּבָה. נִמְצָא כִּי מַה שֶּׁאָמַר הַכָּתוּב שׁוּבוּ בָּנִים שׁוֹבָבִים. שֶׁהַקָּדוֹשׁ־בָּרוּךְ־הוּא מְבַקֵּשׁ לָשׁוּב אֵלָיו. הַיְנוּ רַק לְאוֹתָם שֶׁהֵם בְּמַדְרֵגָה שֶׁל הַבָּא לְטַהֵר מְסַיְּעִין אוֹתוֹ כַּנִּזְכָּר לְעֵיל. אוּלָם לֹא לְאוֹתָהּ שֶׁהֵם בִּכְלָל אֵין מַסְפִּיקִין בְּיָדוֹ לַעֲשׂוֹת תְּשׁוּבָה:
<b>וְהִנֵּה</b> אַחֵר הִגִּיעַ לְמַדְרֵגָה. שֶׁאֵין מַסְפִּיקִין בְּיָדוֹ לַעֲשׂוֹת תְּשׁוּבָה. לֹא יְסַיְּעוּ אוֹתוֹ מִן הַשָּׁמַיִם עַל הַתְּשׁוּבָה. זֶהוּ מַה שֶּׁאָמְרָה הַבַּת קוֹל שׁוּבוּ בָּנִים שׁוֹבָבִים חוּץ מֵאַחֵר. הַיְנוּ כִּי הַקָּדוֹשׁ־בָּרוּךְ־הוּא מְבַקֵּשׁ מִכָּל בָּנִים שׁוֹבָבִים שֶׁיָּשׁוּבוּ אֵלָיו. חוּץ מֵאַחֵר. כִּי מִמֶּנּוּ אֵין הַקָּדוֹשׁ־בָּרוּךְ־הוּא מְבַקֵּשׁ שֶׁיָּשׁוּב אֵלָיו כַּנִּזְכָּר לְעֵיל. אָמְנָם לְאַחֵר. חָרָה לוֹ הַדָּבָר הַזֶּה. מַה שֶּׁהַקָּדוֹשׁ־בָּרוּךְ־הוּא הִבְדִּילוֹ לְרָעָה מִכָּל הַחוֹטְאִים. וְעַל כֵּן אַף שֶׁהָיָה בִּיכָלְתּוֹ לָשׁוּב. כִּי הֲרֵי אֵין מוֹנְעִין מִמֶּנּוּ הַתְּשׁוּבָה. בְּכָל זֹאת לֹא רָצָה לָשׁוּב לְפָנָיו יִתְבָּרַךְ שְׁמוֹ. מֵאַחַר שֶׁהוּא מֻבְדָּל מִכְּלַל הַפּוֹשְׁעִים. וְאֵין הַקָּדוֹשׁ־בָּרוּךְ־הוּא מְבַקֵּשׁ מִמֶּנּוּ לַעֲשׂוֹת תְּשׁוּבָה. וְעַל כֵּן אָמַר לוֹ רַבִּי מֵאִיר לְאַחֵר כַּמָּה פְּעָמִים חֲזֹר בְּךָ. אָמְנָם אַחֵר הָיָה בְּאַחַת. כְּבָר שָׁמַעְתִּי מֵאֲחוֹרֵי הַפַּרְגּוֹד שׁוּבוּ בָּנִים שׁוֹבָבִים חוּץ מֵאַחֵר. וְעַל כֵּן אֵינוֹ רוֹצֶה לָשׁוּב לְפָנָיו יִתְבָּרַךְ שְׁמוֹ כַּנִּזְכָּר לְעֵיל:
<b>אָמְנָם</b> יֵשׁ חֲטָאִים יוֹתֵר גְּדוֹלִים מֵאֵלּוּ שֶׁחָשַׁב הָרַמְבַּ"ם. כִּי אֵין הַקָּדוֹשׁ־בָּרוּךְ־הוּא מַסְפִּיק בְּיָדוֹ לַעֲשׂוֹת תְּשׁוּבָה. וּבְכָל זֹאת אֵין מוֹנְעִין אוֹתָהּ. אֶלָּא כִּי גַּם מוֹנְעִין מִמֶּנּוּ הַתְּשׁוּבָה. כִּי הִנֵּה הָרַמְבַּ"ם זַ"ל כָּתַב בְּפֶרֶק ו' מֵהִלְכוֹת תְּשׁוּבָה וְזֶה לְשׁוֹנוֹ. וְאֶפְשָׁר שֶׁיֶּחֱטָא אָדָם חֵטְא גָּדוֹל אוֹ חֲטָאִים רַבִּים. עַד שֶׁיִּתֵּן הַדִּין לִפְנֵי דַּיַּן הָאֱמֶת. שֶׁיְּהֵא הַפֵּרָעוֹן מִזֶּה הַחוֹטֵא. עַל חֲטָאִים אֵלּוּ שֶׁעָשָׂה בִּרְצוֹנוֹ וּמִדַּעְתּוֹ. שֶׁמּוֹנְעִין מִמֶּנּוּ הַתְּשׁוּבָה. וְאֵין מַנִּיחִין לוֹ רְשׁוּת לָשׁוּב מֵרִשְׁעוֹ. כְּדֵי שֶׁיָּמוּת וְיֹאבַד בְּחֶטְאוֹ כוּ'. וְכֵן הוּא אוֹמֵר וְיִהְיוּ מַלְעִיבִים בְּמַלְאֲכֵי הָאֱלֹקִים וּבוֹזִים דְּבָרָיו כוּ'. עַד כְּלוֹת חֲמַת ה' בְּעַמּוֹ עַד לְאֵין מַרְפֵּא. כְּלוֹמַר חָטְאוּ בִּרְצוֹנָם וְהִרְבּוּ לִפְשֹׁעַ. עַד שֶׁנִּתְחַיְּבוּ לִמְנֹעַ מֵהֶן הַתְּשׁוּבָה שֶׁהִיא הַמַּרְפֵּא כוּ' עַד כָּאן לְשׁוֹנוֹ עַיֵּן שָׁם:
<b>נִמְצָא</b> מִכָּל הַנִּזְכָּר לְעֵיל. כִּי יֵשׁ שָׁלֹשׁ מַדְרֵגוֹת בְּדַרְכֵי הַתְּשׁוּבָה. הָאַחַת. מִי שֶׁהוּא בִּכְלַל הַבָּא לְטַהֵר מְסַיְּעִין אוֹתוֹ. כִּי אִם יִרְצֶה לַעֲשׂוֹת תְּשׁוּבָה עוֹד יַשִּׂיג עֵזֶר וְסִיּוּעַ מִן הַשָּׁמַיִם. שְׁנִיָּה הֵמָּה אֲשֶׁר אֵין מַסְפִּיקִין בְּיָדוֹ לַעֲשׂוֹת תְּשׁוּבָה לְפִי גֹּדֶל חֶטְאוֹ. וְהַיְנוּ כִּי אֵין מַסְפִּיקִין בְּיָדוֹ עֵזֶר וְסִיּוּעַ מִן הַשָּׁמַיִם. אָכֵן בְּכָל זֹאת אֵין מוֹנְעִין מִמֶּנּוּ הַתְּשׁוּבָה. וְעַל כֵּן כַּאֲשֶׁר יִהְיֶה נֶאֱזָר בִּגְבוּרָה. יֵשׁ בִּיכָלְתּוֹ לָשׁוּב בִּתְשׁוּבָה גַּם בְּלִי עֵזֶר וְסִיּוּעַ מִן הַשָּׁמַיִם. שְׁלִישִׁית הוּא כִּי יִתְחַיֵּב בַּעֲו‍ֹנוֹתָיו. לִמְנֹעַ מִמֶּנּוּ הַתְּשׁוּבָה. וְאֵין מַנִּיחִין לוֹ רְשׁוּת לָשׁוּב מֵרִשְׁעוֹ. כְּדֵי שֶׁיָּמוּת וְיֹאבַד בְּחֶטְאוֹ כַּנִּזְכָּר לְעֵיל:
<b>וּמִזֶּה</b> נַשְׂכִּיל בִּינָה חָכְמָה וּמוּסַר הַשְׂכֵּל. כִּי הִנֵּה הָעֹנֶשׁ הַיּוֹתֵר גָּדוֹל וְנוֹרָא אֲשֶׁר בְּאֶפְשָׁרִי לְהַעֲנִישׁ אֶת הַחוֹטֵא. הוּא כַּאֲשֶׁר יִתְחַיֵּב חַס וְחָלִילָה בַּעֲו‍ֹנוֹתָיו כִּי מִן הַשָּׁמַיִם נִלְחֲמוּ בּוֹ. לִמְנֹעַ מִמֶּנּוּ הַתְּשׁוּבָה. וְאֵין מַנִּיחִין לוֹ רְשׁוּת לָשׁוּב מֵרִשְׁעוֹ. וְהִנֵּה זֶה מוּבָן מֵאֵלָיו. כִּי אֵין הֶבְדֵּל אֵצֶל הַחוֹטֵא. בֵּין אִם יַגִּיעַ חַס וְחָלִילָה לְמַדְרֵגָה זוֹ. אֲשֶׁר מִן הַשָּׁמַיִם מַעֲנִישִׁין אוֹתוֹ עַל חֲטָאָיו בְּעֹנֶשׁ גָּדוֹל. לִמְנֹעַ מִמֶּנּוּ הַתְּשׁוּבָה. וְאֵין מַנִּיחִין לוֹ רְשׁוּת לָשׁוּב מֵרִשְׁעוֹ. בֵּין אִם הוּא עוֹד בְּמַדְרֵגָה שֶׁל הַבָּא לְטַהֵר מְסַיְּעִין אוֹתוֹ. כִּי אִם יִרְצֶה לָשׁוּב בִּתְשׁוּבָה. עוֹד יַשִּׂיג עֵזֶר וְסִיּוּעַ מִן הַשָּׁמַיִם. אַךְ הוּא בְּעַצְמוֹ מִתְעַצֵּל וְטוֹמֵן יָד וְאֵינוֹ רוֹצֶה לָשׁוּב בִּתְשׁוּבָה. אַחֲרֵי כִּי סוֹף סוֹף הוּא נִשְׁאָר בְּלֹא תְּשׁוּבָה. כִּי אַחַת הִיא. בֵּין אִם מַה שֶּׁאֵינוֹ עוֹשֶׂה תְּשׁוּבָה. הוּא דֶּרֶךְ עֹנֶשׁ מִן הַשָּׁמַיִם. וּבֵין אִם מִדַּעְתּוֹ וּרְצוֹנוֹ הוּא מוֹנֵעַ אֶת עַצְמוֹ מִלָּשׁוּב בִּתְשׁוּבָה:
<b>נִמְצָא</b> כִּי כַּאֲשֶׁר יִמָּנַע הָאָדָם מִלָּשׁוּב בִּתְשׁוּבָה. הִנֵּה הוּא מִדַּעְתּוֹ וּמֵרְצוֹנוֹ מֵבִיא עַל עַצְמוֹ הָעֹנֶשׁ הַיּוֹתֵר גָּדוֹל. אֲשֶׁר הַקָּדוֹשׁ־בָּרוּךְ־הוּא מַעֲנִישׁ אֶת הַחוֹטְאִים הַיּוֹתֵר גְּדוֹלִים לִמְנֹעַ מֵהֶן הַתְּשׁוּבָה וְאֵין מַנִּיחִין לוֹ רְשׁוּת לָשׁוּב מֵרִשְׁעוֹ. וְהִנֵּה הוּא מַעֲנִישׁ אֶת עַצְמוֹ בָּעֹנֶשׁ הַקָּשֶׁה הַלָּזֶה. וְהִנֵּה אַף אִם יֵשׁ בְּיַד הָאָדָם חֲטָאִים שֶׁאֵין מַסְפִּיקִין בְּיָדוֹ לַעֲשׂוֹת תְּשׁוּבָה. אָכֵן אַחֲרֵי אֲשֶׁר בְּכָל זֹאת אֵין מוֹנְעִין מִמֶּנּוּ הַתְּשׁוּבָה. עַל כֵּן אִם אֵינוֹ שָׁב בִּתְשׁוּבָה. לוֹקֵחַ לוֹ בְּיָדָיו עֹנֶשׁ גָּדוֹל כַּנִּזְכָּר לְעֵיל. וּמַה גַּם אִם הוּא עוֹד בְּמַדְרֵגָה שֶׁל הַבָּא לְטַהֵר מְסַיְּעִין אוֹתוֹ. וְאֵינוֹ רוֹצֶה לָשׁוּב בִּתְשׁוּבָה. הִנֵּה הוּא בְּעַצְמוֹ מַעֲנִישׁ אֶת נַפְשׁוֹ בָּעֹנֶשׁ הַיּוֹתֵר קָשֶׁה שֶׁאֶפְשָׁר לִהְיוֹת. אֲשֶׁר הַקָּדוֹשׁ־בָּרוּךְ־הוּא מַעֲנִישׁ אֶת הַחוֹטְאִים שֶׁמּוֹנְעִין מִמֶּנּוּ הַתְּשׁוּבָה. וְאֵין מַנִּיחִין לוֹ רְשׁוּת לָשׁוּב מֵרִשְׁעוֹ. מַה נּוֹרָא הָרַעְיוֹן הַזֶּה לַמַּעֲמִיק בָּהּ:
<b>וְהִנֵּה</b> הָרַמְבַּ"ם כָּתַב וְאֶפְשָׁר שֶׁיֶּחֱטָא אָדָם חֵטְא גָּדוֹל. אוֹ חֲטָאִים רַבִּים. עַד שֶׁיִּתֵּן הַדִין לִפְנֵי דַּיַּן הָאֱמֶת כוּ' שֶׁמּוֹנְעִין מִמֶּנּוּ הַתְּשׁוּבָה כוּ'. הֲרֵי כִּי לִפְעָמִים הָאֵיכוּת גּוֹרֵם. שֶׁיֶּחֱטָא חֵטְא גָּדוֹל. וּכְמוֹ שֶׁכָּתַב וְחוֹטֵא אֶחָד יְאַבֵּד טוֹבָה הַרְבֵּה. וְלִפְעָמִים הַכַּמּוּת גּוֹרֵם. כִּי יֶחֱטָא חֲטָאִים רַבִּים. וְהַחֲטָאִים יִרְבּוּ בְּכַמּוּתָם. וּכְמוֹ שֶׁאָמְרוּ חֲכָמֵינוּ זַ"ל בְּשַׁבָּת דַּף י' לְעוֹלָם יַחֲזֹר אָדָם וְיֵשֵׁב בָּעִיר שֶׁיְּשִׁיבָתָהּ קְרוֹבָה. שֶׁמִּתּוֹךְ שֶׁיְּשִׁיבָתָהּ קְרוֹבָה עֲו‍ֹנוֹתֶיהָ מוּעָטִין. שֶׁנֶּאֱמַר הִנֵּה נָא הָעִיר הַזֹּאת קְרוֹבָה לָנוּס שָׁמָּה וְהִיא מִצְעָר. מַאי קְרוֹבָה כוּ' אֶלָּא מִתּוֹךְ שֶׁיְּשִׁיבָתָהּ קְרוֹבָה עֲו‍ֹנוֹתֶיהָ מוּצְעָרִין. הֲרֵי כִּי כַּמּוּת הָעֲבֵרוֹת אֲשֶׁר יִרְבּוּ בְּכַמּוּתָם גּוֹרֵם הַרְבֵּה:
<b>מַה</b> נּוֹרָא הַדָּבָר לַמִּתְבּוֹנֵן שָׁם. מַה שֶּׁאָמְרוּ חֲכָמֵינוּ זַ"ל כִּי סְדוֹם קָדְמָה לְצוֹעָר רַק שָׁנָה אַחַת. כִּי יְשִׁיבַת סְדוֹם הָיָה נ"ב שָׁנָה. וְשֶׁל צוֹעָר נ"א שָׁנָה עַיֵּן שָׁם. וְהִנֵּה בְּוַדַּאי כִּי חַטַּאת צוֹעַר כָּבְדָה מְאֹד בְּאֵיכוּתָם. כְּמוֹ חַטַּאת סְדוֹם וַעֲמוֹרָה. אָכֵן חַטַּאת סְדוֹם וַעֲמוֹרָה רַבּוּ בְּכַמּוּתָם שָׁנָה אַחַת יוֹתֵר מִצּוֹעָר. עַל כֵּן הָפַךְ ה' אֶת הֶעָרִים הָאֵלֶּה גָּפְרִית וָמֶלַח. וְצוֹעָר הָיָה עֲו‍ֹנוֹתֶיהָ מֻצְעָרִין רַק שָׁנָה אַחַת. נִשְׁאֶרֶת לִפְלֵטָה:
<b>וְהִנֵּה</b> כָּל אָדָם עָלוּל לִהְיוֹת נִכְשָׁל בַּעֲו‍ֹנוֹת גְּדוֹלוֹת בְּאֵיכוּתָם. וְכֵן רַבָּה מְאֹד בְּכַמּוּת. וְכַמּוּתָם יַרְבּוּ מִיּוֹם אֶל יוֹם. וּכְמוֹ שֶׁכָּתַב אַדְמוֹ"ר זצוק"ל בְּאִגֶּרֶת הַמּוּסָר וְזֶה לְשׁוֹנוֹ. נִכְשָׁלִים אֲנַחְנוּ בְּכָל עֵת בַּעֲבֵרוֹת רָמוֹת עַד שָׁמַיִם יַגִּיעוּ. בְּחֶטְאֵי הַלָּשׁוֹן בְּאֵין מַעֲצוֹר לְרוּחֵנוּ. וּבְעִסְקֵי מַשָּׂא וּמַתָּן לְמַכְבִּיר. וּבִטּוּל תּוֹרָה עַל כֻּלָּנָה. וּבִכְלָל. בְּכָל הָאֵבָרִים כִּמְעַט אֵין בָּמוֹ מְתֹם. לַמִּתְבּוֹנֵן הֵיטֵב אִישׁ לְפִי עֶרְכּוֹ כוּ' עַד כָּאן לְשׁוֹנוֹ עַיֵּן שָׁם. נִמְצָא כִּי הָאָדָם עִם כַּמּוּת עֲו‍ֹנוֹתָיו. יוּכַל לְהַגִּיעַ חַס וְחָלִילָה לַמַּדְרֵגָה הַתַּחְתּוֹנָה. שֶׁיִּתֵּן הַדִּין לִפְנֵי דַּיַּן הָאֱמֶת. לִמְנֹעַ מִמֶּנּוּ הַתְּשׁוּבָה:
<b>וְלָזֹאת</b> אֵפוֹא. מַה מְּאֹד נָחוּץ לִפְנֵי הָאָדָם. לְמַהֵר לַעֲשׂוֹת תְּשׁוּבָה. בְּטֶרֶם עֲו‍ֹנוֹתָיו יַעַבְרוּ רֹאשׁוֹ. בְּעוֹד הוּא בְּמַדְרֵגָה בִּכְלַל הַבָּא לְטַהֵר מְסַיְּעִין אוֹתוֹ. כִּי אָז נָקֵל לְפָנָיו מְאֹד לַעֲשׂוֹת תְּשׁוּבָה. כִּי ה' יִתְבָּרַךְ שְׁמוֹ יִשְׁלַח לוֹ עֶזְרוֹ מִקֹּדֶשׁ. וּמִמָּרוֹם יִסְעֲדֵהוּ:

Chapter 7

<b>הָרַמְבַּ"ם</b> זַ"ל בְּפֶרֶק ב' מֵהִלְכוֹת תְּשׁוּבָה כָּתַב וְזֶה לְשׁוֹנוֹ. וּמַה הִיא הַתְּשׁוּבָה. הוּא שֶׁיַּעֲזֹב הַחוֹטֵא חֶטְאוֹ וִיסִירוֹ מִמַּחֲשַׁבְתּוֹ. וְיִגְמֹר בְּלִבּוֹ שֶׁלֹּא יַעֲשֵׂהוּ עוֹד. שֶׁנֶּאֱמַר יַעֲזֹב רָשָׁע דַּרְכּוֹ וְגוֹ'. וְכֵן יִתְנַחֵם עַל שֶׁעָבַר. שֶׁנֶּאֱמַר כִּי אַחֲרֵי שׁוּבִי נִחַמְתִּי. וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם שֶׁנֶּאֱמַר כוּ' עַד כָּאן לְשׁוֹנוֹ עַיֵּן שָׁם. וּלְפִי מֻשְׂכָּל רִאשׁוֹן אֵין סֵדֶר דְּבָרָיו מְדֻקְדָּקִין. שֶׁהֲרֵי הוּא חוֹשֵׁב בְּכָאן שְׁנֵי עִקְּרֵי הַתְּשׁוּבָה. וְהֵם הַקַּבָּלָה עַל לְהַבָּא. וְכֵן הַחֲרָטָה עַל הֶעָבָר. וְהִנֵּה מַה שֶּׁכָּתַב וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם. זֶהוּ שַׁיָּךְ לִיסוֹד הַקַּבָּלָה כַּמּוּבָן. וּלְפִי זֶה לָמָּה הִכְנִיס הַחֲרָטָה בָּאֶמְצַע. בֵּין מַה שֶּׁכָּתַב וְיִגְמֹר בְּלִבּוֹ כוּ'. לְבֵין מַה שֶּׁכָּתַב וְיָעִיד עָלָיו יוֹדֵעַ תַּעֲלוּמוֹת כוּ'. וּלְפִי הָעִנְיָן הָיָה לוֹ לִכְתֹּב. וּמַה הִיא הַתְּשׁוּבָה כוּ'. וְיִגְמֹר בְּלִבּוֹ שֶׁלֹּא יַעֲשֵׂהוּ עוֹד. וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם. וְכֵן יִתְנַחֵם עַל שֶׁעָבַר כוּ':
<b>הִנֵּה</b> שְׁנֵי יְסוֹדֵי עִקְּרֵי הַתְּשׁוּבָה. וְהֵם הַקַּבָּלָה עַל לְהַבָּא וְהַחֲרָטָה עַל הֶעָבָר. לְפִי הַשְׁקָפָה רִאשׁוֹנָה הַדַּעַת נוֹתֵן. כִּי רוּחַ אֶחָד לָהֶם וְיַתְאִימוּ יַחַד בַּד בְּבַד. כִּי מִי שֶׁמְּקַבֵּל עָלָיו לַעֲזֹב דַּרְכּוֹ הָרָע עַל לְהַבָּא. בֶּטַח הוּא מִתְחָרֵט עַל הֶעָבַר. וְכֵן לְהֵפֶךְ כַּמּוּבָן. וְעַל כֵּן רָאוּי לִהְיוֹת כִּי כְּפִי עֶרֶךְ תֹּקֶף הַהַסְכָּמָה וְהַקַּבָּלָה בַּלֵּב עַל לְהַבָּא. לְבַל יוֹסִיף לַעֲשׂוֹת עוֹד הָרָע בְּעֵינֵי ה'. כֵּן יִהְיֶה עִזּוּז וְאֹמֶץ הַחֲרָטָה עַל הֶעָבַר. עַל מַה שֶּׁחָטָא נֶגֶד ה' יִתְבָּרַךְ שְׁמוֹ. וּבְיוֹתֵר הַדַּעַת נוֹתֵן כִּי יֵשׁ יִתְרוֹן לַחֲרָטָה עַל הַקַּבָּלָה. כִּי יִהְיֶה נָקֵל יוֹתֵר לְהִתְחָרֵט עַל הֶעָבַר עַל מַה שֶּׁחָטָא. מִלְּקַבֵּל עָלָיו עַל לְהַבָּא שֶׁלֹּא יוֹסִיף לַחֲטֹא עוֹד. כִּי הַקַּבָּלָה עַל הֶעָתִיד תִּגְבַּל עִם מִלְחָמָה חֲזָקָה נֶגֶד הַיֵּצֶר. לֹא כֵן הַחֲטָאִים שֶׁכְּבָר חָלְפוּ וְאֵינָם. וּכְבָר פָּסַק מֵהֶם כֹּחַ הַתַּאֲוָה. בְּקַל יְנִיעֵהוּ לְבָבוֹ לְהִתְחָרֵט עֲלֵיהֶם. הוּא מַה שֶּׁאָמְרוּ חֲכָמֵינוּ זַ"ל רְשָׁעִים מְלֵאִים חֲרָטוֹת. כִּי לְאַחַר עֲשׂוֹתָם הַמְּזִמָּתָה. יִתְנַחֲמוּ עַל מַעֲשֵׂיהֶם. וּבְכֵן הַדַּעַת נוֹתֵן כִּי מִי שֶׁמְּקַבֵּל עָלָיו לְהֵטִיב אֶת פָּעֳלוֹ לֶעָתִיד. בְּוַדַּאי עוֹד יוֹתֵר הוּא מִתְחָרֵט עַל הֶעָבַר:
<b>וּלְתִמְהוֹן</b> לֵבָב. הִנֵּה הַנִּסָּיוֹן יוֹרֶנּוּ הַהֵפֶךְ. כִּי הַחֲרָטָה עַל הֶעָבַר כָּבֵד הַרְבֵּה יוֹתֵר לִפְנֵי הָאָדָם. מֵהַקַּבָּלָה עַל לְהַבָּא. וְכַמָּה יִרְאֵי אֱלֹקִים מְבַקְּשֵׁי רְצוֹן ה' יִתְבָּרַךְ שְׁמוֹ. אֲשֶׁר בַּיָּמִים הַנּוֹרָאִים יִתְּנוּ אֶל לִבָּם. לְהֵטִיב אֶת מַעֲשֵׂיהֶם. וּמְקַבְּלִים עַל עַצְמָם לְהִנָּזֵר מִכַּמָּה עֲבֵרוֹת אֲשֶׁר נִכְשָׁלִים בָּהֶם. וְכֵן לִהְיוֹת זְרִיזִים בְּקִיּוּם הַמִּצְו‍ֹת אֲשֶׁר נִרְפִּים מֵהֶם נִרְפִּים. וּבְכָל זֹאת יוֹדְעִים בְּנַפְשָׁם כִּי לֹא יַרְגִּישׁוּ בְּעֶרֶךְ זֶה חֲרָטָה עַל הֶעָבָר. אוֹ כִּי לֹא יַרְגִּישׁוּ חֲרָטָה כְּלָל. כִּי הַחֲרָטָה בְּהֶכְרֵחַ תִּפְעֹל עַל הַחוּשִׁים. וּכְמוֹ שֶׁהוּא בְּתַהֲלוּכוֹת דַּרְכֵי הַתֵּבֵל. כִּי מִי שֶׁהוּא מִתְחָרֵט עַל אֵיזֶה דָּבָר שֶׁעָשָׂה בִּבְלִי דַּעַת. וְסִבֵּב לוֹ בְּעַצְמוֹ רָעָה רַבָּה. הִנֵּה אַחֲרֵי נִחַם עַל מַעֲשֵׂהוּ. תִּהְיֶה הַחֲרָטָה נִכֶּרֶת בּוֹ בְּפָנָיו וּבְכָל תְּנוּעוֹתָיו. כִּי לֹא יוּכַל לְהַסִּיחַ מִלִּבּוֹ דַּאֲגָתוֹ וְעֶצְבוֹנוֹ. וְיִהְיֶה כְּאִישׁ נִדְהָם. גַּם בְּשָׁכְבוֹ עַל מִשְׁכָּבוֹ לֹא יוּכַל לִישֹׁן. כָּכָה עוֹד בְּיוֹתֵר רָאוּי לִהְיוֹת הַחֲרָטָה עַל עָו‍ֹן. וְהִנֵּה הָאָדָם יוֹדֵעַ בְּנַפְשׁוֹ. כִּי לֹא יַרְגִּישׁ דְּאָגָה וְיָגוֹן בִּלְבָבוֹ עַל הַחֲטָאִים שֶׁעָבְרוּ וְלֹא יַדְרִיכוּהוּ מְנוּחָה. אַף כִּי יְקַבֵּל עָלָיו עַל לְהַבָּא לִשְׁמֹר וְלַעֲשׂוֹת:
<b>אַדְמוֹ"ר</b> הַגָּאוֹן הֶחָסִיד קְדוֹשׁ יִשְׂרָאֵל זצוק"ל. כָּתַב בְּאֶחָד מִמִּכְתָּבָיו וְזֶה לְשׁוֹנוֹ. מִלְּפָנִים כַּאֲשֶׁר יָדַעְתִּי — כָּל אִישׁ אֲחָזוֹ פַּלָּצוּת מִקּוֹל הַקּוֹרֵא קָדוֹשׁ אֱלוּל. הַחֲרָדָה הַלָּזוֹ נָשְׂאָה פִּרְיָהּ לְהִתְקָרֵב לַעֲבוֹדָתוֹ יִתְבָּרַךְ שְׁמוֹ. אִישׁ לְפִי עֶרְכּוֹ. אָכֵן לֹא לְפִי מֻשְׂכָּל הָרִאשׁוֹן. אֲשֶׁר לְהָאִישׁ אֲשֶׁר בְּכָל הַשָּׁנָה נִתְרַחֵק מֵעֲבוֹדָתוֹ יִתְבָּרַךְ שְׁמוֹ. תִּלְבְּשֶׁנּוּ הַפַּחַד וְהַדְּאָגָה יוֹתֵר מֵאֵימַת הַדִּין. וְנַהֲפֹךְ הָיְתָה שִׁנּוּי הַמַּעֲשֶׂה לְטוֹבָה. הַתְרָאָה בְּכִפְלַיִם בְּהָאִישׁ אֲשֶׁר כָּל הַשָּׁנָה אָחַז דַּרְכּוֹ בַּקֹּדֶשׁ — לְפִי עֶרְכּוֹ — מֵהָאִישׁ אֲשֶׁר כָּל הַשָּׁנָה הָלַךְ חֲשָׁכִים בְּאֵין נֹגַהּ — לְפִי עֶרְכּוֹ — עַד כָּאן לְשׁוֹנוֹ הַטָּהוֹר:
<b>כְּבָר</b> כָּתַבְנוּ כִּי בַּעֲו‍ֹנוֹתֵינוּ הָרַבִּים יֶחֱסַר לָנוּ הַהַכָּרָה. מֵהָאַשְׁמָה שֶׁל עָו‍ֹן כַּמָּה הִיא רַבָּה. וְהַחֵטְא כַּמָּה כָּבְדָה. לְהַמְרוֹת רְצוֹן מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. כִּי עֶצֶם הָאַשְׁמָה שֶׁל חֵטְא וְעָו‍ֹן הוּא קַל מְאֹד בְּעֵינֵי הָאָדָם. וּכְבָר נִתְבָּאֵר לְמַעְלָה כִּי זֶהוּ מֵאֲשֶׁר יֶחֱסַר לָנוּ הַהַכָּרָה שֶׁל רוֹמְמוּתוֹ יִתְבָּרַךְ שְׁמוֹ וּכְבוֹדוֹ הַגָּדוֹל. וּלְעֻמַּת זֶה שִׁפְלוּת וּפְחִיתוּת הָאָדָם. וְכֵן נֶעְדָּרִים אֲנַחְנוּ גַּם מִיִּרְאַת הָעֹנֶשׁ כַּנִּזְכָּר לְעֵיל:
<b>אָמְנָם</b> סִבָּה הָעִקָּרִית לְקַלּוּת הֶעָו‍ֹן בְּעֵינֵי הָאָדָם. הוּא מַה שֶּׁאָמְרוּ חֲכָמֵינוּ זַ"ל בְּקִדּוּשִׁין דַּף כ' וּבַעֲרָכִין דַּף ל' אָמַר רַבִּי יוֹסִי בְּרַבִּי חֲנִינָא בֹּא וּרְאֵה כַּמָּה קָשֶׁה אֲבָקָהּ שֶׁל שְׁבִיעִית. אָדָם נוֹשֵׂא וְנוֹתֵן בְּפֵרוֹת שְׁבִיעִית לְסוֹף מוֹכֵר אֶת מִטַּלְטְלָיו כוּ'. לֹא הִרְגִּישׁ לַסּוֹף מוֹכֵר אֶת שְׂדוֹתָיו כוּ'. לֹא בָּאת לְיָדוֹ לַסּוֹף מוֹכֵר אֶת בֵּיתוֹ כוּ'. מַאי שְׁנָא הָתָם דְּקָאָמַר לֹא הִרְגִּישׁ וּמַאי שְׁנָא הָכָא דְּקָאָמַר לֹא בָּאת לְיָדוֹ. כִּדְרַב הוּנָא דְּאָמַר רַב הוּנָא כֵּיוָן שֶׁעָבַר אָדָם עֲבֵרָה וְשָׁנָה בָּהּ הֻתְּרָה לוֹ. הֻתְּרָה לוֹ סַלְקָא דַּעְתָּךְ. אֶלָּא אֵימָא נַעֲשֵׂית לוֹ כְּהֶתֵּר עַד כָּאן לְשׁוֹן הַגְּמָרָא. וּפֵרֵשׁ רַשִׁ"י בְּקִדּוּשִׁין שָׁם לֹא הִרְגִּישׁ. לֹא שָׂם לִבּוֹ לַפֻּרְעָנוּת הַבָּא עָלָיו לַחֲזֹר בּוֹ מֵעֲבֵרָה שֶׁבְּיָדוֹ. גַּבֵּי לֹא הִרְגִּישׁ גָּרְסִינַן לַסּוֹף שֶׁמּוֹכֵר. וְגַבֵּי לֹא בָּאת לְיָדוֹ בְּכֻלֵּהוּ גָּרְסִינַן בְּתוֹסֶפְתָּא עַד שֶׁמּוֹכֵר. וְהָכֵי מַשְׁמַע לֹא תָּבֹא בְּיָדוֹ הִרְהוּר תְּשׁוּבָה עַד שֶׁבָּא לִכְלַל אֵלּוּ. מַאי שְׁנָא דְּקָתָנִי לֹא הִרְגִּישׁ דְּמַשְׁמַע אִם לֹא הִרְגִּישׁ סוֹפוֹ לָבֹא לְכָךְ. וּבְכֻלֵּהוּ תָּנָא לֹא בָּאת לְיָדוֹ עַד שֶׁמּוֹכֵר דִּפְשִׁיטָא לֵיהּ לַתַּנָּא דְּדַרְכּוֹ בְּכָךְ דְּלֹא תָּבֹא לְידָוֹ שֶׁיָּשׁוּב בִּתְשׁוּבָה עַד שֶׁיְּקַבֵּל עוֹד פֻּרְעָנוּת כוּ' עַד כָּאן לְשׁוֹנוֹ עַיֵּן שָׁם. וּבַעֲרָכִין שָׁם פֵּרֵשׁ רַשִׁ"י נַעֲשֵׂית לוֹ כְּהֶתֵּר. דּוֹמֶה בְּעֵינָיו כְּהֶתֵּר הִלְכָּךְ בְּרֵישָׁא דְּלֹא עָבַר עֲדַיִן אֶלָּא פַּעַם אַחַת. תָּנִי לֹא הִרְגִּישׁ דְּמַשְׁמַע שֶׁהָיָה יוֹדֵעַ וְנוֹתֵן אֶל לִבּוֹ שֶׁהָיָה עוֹבֵר. אֲבָל לֹא נִרְתַּע מִן הָעֲבֵרָה וַעֲשָׂאָהּ. וּבְפַעַם שְׁנִיָּה תָּנִי לֹא בָּאת לְיָדוֹ. שֶׁאֲפִלּוּ עַל לִבּוֹ אֵינָהּ עוֹלָה שֶׁתְּהֵא עֲבֵרָה עַד כָּאן לְשׁוֹנוֹ עַיֵּן שָׁם:
<b>מַה</b> נּוֹרָא הַדָּבָר הַזֶּה. כִּי הָיָה לָהֶם לַחֲכָמֵינוּ זַ"ל לְחֶזְקָה פְּשׁוּטָה. כִּי מִי שֶׁעוֹשֶׂה עֲבֵרָה אַחַת שְׁתֵּי פְּעָמִים. תַּעֲשֶׂה רֹשֶׁם בְּנַפְשׁוֹ שֶׁדּוֹמֶה בְּעֵינָיו כְּהֶתֵּר וְאֵינָהּ עוֹלָה עַל לִבּוֹ שֶׁתְּהֵא עֲבֵרָה. וּבְכֵן יִהְיֶה דַּרְכּוֹ בְּכָךְ. וְלֹא תָּבֹא לְיָדוֹ שֶׁיָּשׁוּב בִּתְשׁוּבָה וּכְפֵרֵשׁ רַשִׁ"י כַּנִּזְכָּר לְעֵיל. וּבְיוֹתֵר כִּי גַּם הַפֻּרְעָנוּת שֶׁיָּבֹא עָלָיו זֶה אַחַר זֶה לֹא תָּבִיא אוֹתוֹ לִידֵי הִרְהוּר תְּשׁוּבָה. יַעַן כִּי הָעֲבֵרָה נַעֲשֵׂית לוֹ כְּהֶתֵּר:
<b>וְהִנֵּה</b> אִם כִּי אָמְרוּ חֲכָמֵינוּ זַ"ל. כִּי גַּם אִם רַק עָבַר עֲבֵרָה וְשָׁנָה בָּהּ פַּעַם אַחַת נַעֲשֵׂית לוֹ כְּהֶתֵּר. בְּכָל זֹאת בְּוַדַּאי אֵין לוֹמַר שֶׁהַהֶבְדֵּל הוּא רַק בֵּין פַּעַם רִאשׁוֹנָה לִשְׁנִיָּה. כִּי רַק פַּעַם הַשֵּׁנִית פּוֹעֵל עַל נַפְשׁוֹ לִהְיוֹת הָעֲבֵרָה נַעֲשֵׂית לוֹ כְּהֶתֵּר. אוּלָם שׁוּב אֵין הֶבְדֵּל בֵּין פַּעַם שְׁנִיָּה לִשְׁלִישִׁית. אוֹ גַּם כְּשֶׁכּוֹפֵל אוֹתָהּ כַּמָּה פְּעָמִים. לֹא תּוֹסִיף רֹשֶׁם בְּנַפְשׁוֹ יוֹתֵר לְקַלּוּת הֶעָו‍ֹן. כִּי אֵין הַדַּעַת נוֹתֵן כֵּן. אָכֵן בְּלִי סָפֵק כִּי כְּמוֹ אֲשֶׁר יֵשׁ הֶבְדֵּל בֵּין פַּעַם רִאשׁוֹנָה לִשְׁנִיָּה. כְּמוֹ כֵן כְּכָל אֲשֶׁר יוֹסִיף לִשְׁנוֹת עַל הֶעָו‍ֹן וְלִכְפֹּל אוֹתָהּ כַּמָּה פְּעָמִים. כֵּן תּוֹסִיף לַעֲשׂוֹת רֹשֶׁם בְּנַפְשׁוֹ לְקַלּוּת הֶעָו‍ֹן. וְלִהְיוֹת הָעֲבֵרָה נַעֲשֵׂית בְּעֵינָיו יוֹתֵר כְּהֶתֵּר. כִּי אֵין לְקַלּוּת הֶעָו‍ֹן מִדָּה וּגְבוּל. זֹאת הִיא סִבָּה הָעִקָּרִית לְקַלּוּת הֶעָו‍ֹן בְּעֵינֵי הָאָדָם. יַעַן כִּי הִנֵּה הָעֲו‍ֹנוֹת אֲשֶׁר הָאָדָם נִכְשָׁל בָּהֶם. כּוֹפֵל אוֹתָם פְּעָמִים רַבּוֹת אֵין מִסְפָּר. נַעֲשֵׂית לוֹ יוֹתֵר כְּהֶתֵּר. עַד אֲשֶׁר לֹא יַרְגִּישׁ בָּהֶם כְּלָל:
<b>הוּא</b> הַדָּבָר הַמְבֹאָר בְּדִבְרֵי חֲכָמֵינוּ זַ"ל. כִּי מִי שֶׁנּוֹשֵׂא וְנוֹתֵן בְּפֵרוֹת שְׁבִיעִית. הַקָּדוֹשׁ־בָּרוּךְ־הוּא מֵבִיא עָלָיו פֻּרְעָנוּת. וְאִם לֹא שָׂם לִבּוֹ לַחֲזֹר בּוֹ מֵהָעֲבֵרָה מֵבִיא עָלָיו עוֹד פֻּרְעָנוּת יוֹתֵר קָשָׁה. וְכֵן כַּמָּה וְכַמָּה פֻּרְעָנוּת. וְכָל אַחַת יוֹתֵר קָשָׁה מִשֶּׁלְּפָנֶיהָ עַיֵּן שָׁם בְּפֵרוּשׁ רַשִׁ"י. וְהַיְנוּ כִּי אִם אֲשֶׁר בְּעֵינֵי הָאָדָם אִם עָבַר עֲבֵרָה וְשָׁנָה בָּהּ. קַל בְּעֵינָיו יוֹתֵר כִּי נַעֲשָׂה לוֹ כְּהֶתֵּר. אוּלָם לְעֻמַּת זֶה בְּדִינֵי שָׁמַיִם הוּא לְהֵפֶךְ. כִּי בָּזֶה גּוּפָהּ שֶׁנַּעֲשֵׂית לוֹ כְּהֶתֵּר תִּכְבַּד חַטָּאתוֹ וְעָנְשׁוֹ יוֹתֵר גָּדוֹל. וּכְמוֹ שֶׁכָּתַב בַּסֵּפֶר שַׁעֲרֵי תְּשׁוּבָה לְרַבֵּנוּ יוֹנָה סִימָן ה' וְזֶה לְשׁוֹנוֹ. הַשֵּׁנִית כִּי הַשּׁוֹנֶה בְּחֶטְאוֹ תְּשׁוּבָתוֹ קָשָׁה כִּי נַעֲשָׂה לוֹ הַחֵטְא כְּהֶתֵּר. וּבָזֶה כָּבְדָה מְאֹד חַטָּאתוֹ. כְּמוֹ שֶׁנֶּאֱמַר הִנֵּה דִּבַּרְתִּי וְתַעֲשִׂי הָרָעוֹת וְתוּכַל. בֵּאוּר וַתּוּכַל. כִּי הָרָעוֹת נַעֲשֵׂית לְךָ כְּהֶתֵּר וּכְדָבָר שֶׁהוּא בִּיכָלְתְּךָ וּבִרְשׁוּתְךָ מִלְּשׁוֹן לֹא תוּכַל לֶאֱכֹל בִּשְׁעָרֶיךָ שֶׁתַּרְגּוּמוֹ לֵית לָךְ רְשׁוּ עַיֵּן שָׁם. וּלְפִי הַנִּזְכָּר לְעֵיל כִּי כָּל אֲשֶׁר יוֹסִיף לִשְׁנוֹת עַל הֶעָו‍ֹן. כֵּן תּוֹסִיף לַעֲשׂוֹת רֹשֶׁם בְּנַפְשׁוֹ לִהְיוֹת הָעֲבֵרָה נַעֲשֵׂית בְּעֵינָיו יוֹתֵר כְּהֶתֵּר. נִמְצָא כִּי כָּל מַה שֶּׁיּוֹסִיף לִכְפֹּל אֶת הֶעָו‍ֹן. כֵּן נַעֲשֶׂה הָעֲבֵרָה חֲמוּרָה בְּיוֹתֵר. וּמֵעֵת לְעֵת תִּכְבַּד חַטָּאתוֹ. וְלָזֹאת כְּשֶׁהוּא נוֹשֵׂא וְנוֹתֵן בְּפֵרוֹת שְׁבִיעִית. וְהַחֵטְא הוֹלֵךְ וְכָבֵד. כֵּן הַקָּדוֹשׁ־בָּרוּךְ־הוּא מֵבִיא עָלָיו פֻּרְעָנוּת מֵעֵת לְעֵת וְכָל אַחַת קָשָׁה מִשֶּׁלְּפָנֶיהָ:
<b>וּבָזֶה</b> נַשְׂכִּיל בִּינָה לְהָבִין מַה שֶּׁאָמְרוּ חֲכָמֵינוּ זַ"ל בְּעֵרוּבִין דַּף י"ט. אָמַר רַבִּי יְהוֹשֻׁעַ בֶּן לֵוִי מַאי דִּכְתִיב עוֹבְרֵי בְּעֵמֶק הַבָּכָא מַעְיָן יְשִׁיתוּהוּ כוּ' עוֹבְרֵי אֵלּוּ בְּנֵי אָדָם שֶׁעוֹבְרִין עַל רְצוֹנוֹ שֶׁל הַקָּדוֹשׁ־בָּרוּךְ־הוּא. עֵמֶק שֶׁמַּעֲמִיקִין לָהֶן גֵּיהִנֹּם. הַבָּכָא שֶׁבּוֹכִין וּמוֹרִידִין דְּמָעוֹת כְּמַעְיָן שֶׁל שִׁתִּין עַיֵּן שָׁם. וְלִכְאוֹרָה יִפָּלֵא מְאֹד. כִּי מַה שֶּׁאָמַר עֵמֶק שֶׁמַּעֲמִיקִין לָהֶן גֵּיהִנֹּם זֶה הָיָה עִנְיָן לוֹמַר רַק עַל פְּרַט עֲבֵרָה חֲמוּרָה שֶׁעָנְשָׁהּ גָּדוֹל. כִּי בַּעֲבוּרָהּ מַעֲמִיקִין לוֹ גֵּיהִנֹּם. כִּי כָּל מַה שֶּׁהַשְּׁאוֹל עֲמֻקָּה הִיא רַע וָמַר בְּיוֹתֵר. וּבְעַד שְׁאָר עֲבֵרוֹת דִּינָם בְּגֵיהִנֹּם שֶׁאֵינָהּ עֲמֻקָּה כָּל כָּךְ. אוּלָם מֵאַחַר שֶׁאָמַר כִּי בְּנֵי אָדָם שֶׁעוֹבְרִין עַל רְצוֹנוֹ שֶׁל הַקָּדוֹשׁ־בָּרוּךְ־הוּא מַעֲמִיקִין לָהֶן גֵּיהִנֹּם. אִם־כֵּן מִי הֵם בְּגֵיהִנֹּם שֶׁאֵינָהּ עָמֹק. גַּם הַלָּשׁוֹן שֶׁמַּעֲמִיקִין לָהֶם גֵּיהִנֹּם הוּא מֻשְׁלָל הֲבָנָה:
<b>אָכֵן</b> לְפִי הַנִּזְכָּר לְעֵיל יוּבַן שַׁפִּיר. כִּי הִנֵּה הָעֲו‍ֹנוֹת שֶׁהָאָדָם עוֹשֶׂה. הִנֵּה כָּל פַּעַם וָפַעַם שֶׁכּוֹפֵל אוֹתָם. תִּכְבַּד חַטָּאתוֹ וְתִרֵב אַשְׁמָתוֹ מֵהֶעָו‍ֹן שֶׁלְּפָנֶיהָ. וּמִמֵּילָא כָּל פַּעַם וּפַעַם שֶׁכּוֹפֵל הֶעָו‍ֹן. כְּמוֹ אֲשֶׁר תִּכְבַּד הַחֵטְא כֵּן יִגְדַּל הָעֹנֶשׁ. וְכֵן הוּא עַד אֵין קֵץ. כִּי כָּל עָו‍ֹן עָנְשָׁהּ גָּדוֹל מִשֶּׁלְּפָנֶיהָ כַּנִּזְכָּר לְעֵיל. וְהִנֵּה בְּנֵי אָדָם שֶׁעוֹבְרִין עַל רְצוֹנוֹ שֶׁל הַקָּדוֹשׁ־בָּרוּךְ־הוּא. הוּא שֶׁאֵינָם חוֹטְאִים בְּדֶרֶךְ מִקְרֶה. כִּי אִם שֶׁעוֹבְרִין עַל רְצוֹנוֹ שֶׁל הַקָּדוֹשׁ־בָּרוּךְ־הוּא תָּמִיד. נִמְצָא כִּי הֵם כּוֹפְלִים אֶת הָעֲו‍ֹנוֹת תָּמִיד. וְהַחֵטְא הוֹלֵךְ וְכָבֵד. וְהָעֹנֶשׁ הוֹלֵךְ וְגָדוֹל כַּנִּזְכָּר לְעֵיל. וְזֶה שֶׁאָמַר עֵמֶק שֶׁמַּעֲמִיקִין לָהֶן גֵּיהִנֹּם. הַיְנוּ כִּי מַעֲמִיקִין לָהֶם גֵּיהִנֹּם תָּמִיד. כִּי כַּאֲשֶׁר כָּל פַּעַם וּפַעַם שֶׁכּוֹפֵל הֶעָו‍ֹן עָנְשָׁהּ גָּדוֹל מִשֶּׁלְּפָנֶיהָ. כֵּן בְּעַד כָּל פַּעַם שֶׁיּוֹסִיף לִכְפֹּל הֶעָו‍ֹן מוֹסִיפִין לְהַעֲמִיק לָהֶם גֵּיהִנֹּם. וְכֵן הוּא מִפַּעַם הָרִאשׁוֹן שֶׁעוֹבֵר הָעֲבֵרָה עַד פַּעַם הָאַחֲרוֹן. מַעֲמִיקִין לָהֶן הַגֵּיהִנֹּם עָמֹק עָמֹק יוֹתֵר:
<b>וְזֶה</b> שֶׁאָמְרוּ גַּם כֵּן. הַבָּכָא שֶׁבּוֹכִין וּמוֹרִידִין דְּמָעוֹת כְּמַעְיָן שֶׁל שִׁתִּין. וְהַיְנוּ כִּי הַמַּעְיָן בִּתְחִלַּת נְבִיעָתוֹ הוּא קָטָן. וְאַחַר־כָּךְ הוֹלֵךְ וּמִתְרַחֵב וּמְמַלֵּא עַל כָּל גְּדוֹתָיו. וְעַל כֵּן כַּאֲשֶׁר מַעֲמִיקִין לָהֶן גֵּיהִנֹּם תָּמִיד. וְהָעֹנֶשׁ הוֹלֵךְ וְחָזָק. וְלָזֹאת כַּאֲשֶׁר הֵם בּוֹכִין וּמוֹרִידִין דְּמָעוֹת. הִנֵּה כְּפִי אֲשֶׁר מַעֲמִיקִין לָהֶן גֵּיהִנֹּם תָּמִיד. לְהַעֲנִישׁ אוֹתָם בָּעֳנָשִׁים יוֹתֵר קָשִׁים וּמָרִים. כֵּן יוֹסִיפוּ לִבְכּוֹת וּלְהוֹרִיד דְּמָעוֹת בְּיוֹתֵר. וּכְמוֹ אֲשֶׁר אֵין עֶרֶךְ וְדִמְיוֹן בֵּין תְּחִלַּת נְבִיעַת הַמַּעְיָן לְבֵין אֲשֶׁר הוֹלֵךְ וְשׁוֹטֵף אַחַר כָּךְ. כֵּן אֵין עֶרֶךְ וְדִמְיוֹן לְהָעֹנֶשׁ שֶׁל הָעֲבֵרָה בְּפַעַם רִאשׁוֹנָה. מוּל הֶעֳנָשִׁים אֲשֶׁר יִרְבּוּ וְיִגְדְּלוּ מֵעֵת לְעֵת בְּעַד כְּפִילַת הָעֲו‍ֹנוֹת. וְכֵן יוֹסִיפוּ תָּמִיד לִבְכּוֹת וּלְהוֹרִיד דְּמָעוֹת כַּמַּעְיָן. עַד אֲשֶׁר אֵין קֵץ לַבְּכִיָּה:
<b>הוּא</b> פֵּשֶׁר דְּבַר הַחִידָה אֲשֶׁר אֲנַחְנוּ רוֹאִים. כִּי הָאִישׁ אֲשֶׁר בְּכָל הַשָּׁנָה יֹאחַז דַּרְכּוֹ בַּקֹּדֶשׁ. תִּלְבְּשֶׁנּוּ הַפַּחַד וְהַדְּאָגָה יוֹתֵר מֵאֵימַת הַדִּין. מֵהָאִישׁ אֲשֶׁר יֵלֵךְ בְּכָל הַשָּׁנָה חֲשָׁכִים וְאֵין נֹגַהּ. אֲשֶׁר זֶה נֶגֶד דַּרְכֵי הַשֵּׂכֶל. וּכְמוֹ שֶׁכָּתַב אַדְמוֹ"ר הַגָּאוֹן הֶחָסִיד זצוק"ל וְכַנִּזְכָּר לְעֵיל. אָכֵן הַכֹּל הוּא מִיסוֹד הַזֶּה מִמַּה שֶּׁאָמְרוּ חֲכָמֵינוּ זַ"ל כֵּיוָן שֶׁעָבַר אָדָם עֲבֵרָה וְשָׁנָה בָּהּ נַעֲשֵׂית לוֹ כְּהֶתֵּר. וּמַה גַּם עַל יְדֵי כְּפִילוּת הָעֲבֵרוֹת פְּעָמִים רַבּוֹת. עוֹד דּוֹמֶה בְּעֵינָיו יוֹתֵר כְּהֶתֵּר כַּנִּזְכָּר לְעֵיל. וְעַל כֵּן הָאִישׁ אֲשֶׁר הוּא תּוֹעֶה מִדֶּרֶךְ הַשֵּׂכֶל תָּמִיד. וְשׁוֹנֶה בְּאִוַּלְתּוֹ פְּעָמִים רַבּוֹת. לֹא יֵרַךְ לְבָבוֹ וְלֹא יֵחַת מֵאֵימַת הַדִּין וְהַמִּשְׁפָּט. יַעַן כִּי כָּל הָעֲו‍ֹנוֹת נַעֲשׂוּ לוֹ כְּהֶתֵּר. וְעַל כֵּן לָמָּה יִפְחַד פַּחַד:
<b>וְעִם</b> זֶה נַשְׂכִּיל. לְהָבִין דְּבַר הַהֶבְדֵּל בִּיסוֹדֵי הַתְּשׁוּבָה. וְהַיְנוּ בֵּין הַקַּבָּלָה עַל לְהַבָּא. לְבֵין הַחֲרָטָה עַל הֶעָבַר. אֲשֶׁר הַנִּסָּיוֹן יוֹרֶנּוּ כִּי הַקַּבָּלָה נָקֵל יוֹתֵר מֵהַחֲרָטָה. וְכִי גַּם אִם יִתֵּן הָאָדָם אֶל לִבּוֹ. וִיקַבֵּל עָלָיו לְהֵטִיב אֶת פָּעֳלוֹ עַל לְהַבָּא. בְּכָל זֹאת עֲדַיִן רָחוֹק הוּא מִן הַחֲרָטָה. לְהַרְגִּישׁ בְּלִבּוֹ חֲרָטָה גְּמוּרָה עַל הֶעָבַר. אֲשֶׁר לְפִי מֻשְׂכָּל רִאשׁוֹן הוּא נֶגֶד דַּרְכֵי הַשֵּׂכֶל כַּנִּזְכָּר לְעֵיל. אָכֵן הוּא הַדָּבָר. כִּי כַּאֲשֶׁר כָּל אִישׁ לְפִי עֶרְכּוֹ. הִנֵּה הָעֲו‍ֹנוֹת אֲשֶׁר נִכְשַׁל בָּהֶם. כְּבָר עָבַר וְשָׁנָה עֲלֵיהֶם פְּעָמִים רַבּוֹת. וְעָשָׂה רֹשֶׁם עַל לְבָבוֹ לִהְיוֹת נַעֲשֶׂה לוֹ כְּהֶתֵּר. הִנֵּה מוּבָן מֵאֵלָיו. כִּי לֹא בְּקַל יִהְיֶה נֶעֱקָר מִשֹּׁרֶשׁ גִּזְעָם. מַה שֶּׁכְּבָר נִשְׁרַשׁ בִּלְבָבוֹ עַל יְדֵי כְּפִילוּת פְּעָמִים רַבּוֹת. לִהְיוֹת נַעֲשֶׂה לוֹ כְּהֶתֵּר. לִהְיוֹת נֶהְפַּךְ לִהְיוֹת אִסּוּר. וְעַל כֵּן גַּם כִּי יְקַבֵּל עָלָיו לְהִנָּזֵר מֵעָו‍ֹן מִכָּאן וּלְהַבָּא. הִנֵּה עִם זֶה לֹא נֶעֱקַר הָרֹשֶׁם שֶׁנַּעֲשָׂה בִּלְבָבוֹ. עַל יְדֵי הִשָּׁנוּת עַל הָעֲבֵרוֹת פְּעָמִים רַבּוֹת. לִהְיוֹת דּוֹמֶה בְּעֵינָיו כְּהֶתֵּר. וְאַף כִּי מְקַבֵּל עָלָיו לִהְיוֹת זָהִיר מֵהֶם עַל לְהַבָּא. הוּא רַק כְּמִי שֶׁרוֹצֶה לִפְרֹשׁ מֵאֵיזֶה דָּבָר הַמֻּתָּר. וְעַל כֵּן הַחֲרָטָה מֵאַיִן תִּמָּצֵא. אַחֲרֵי אֲשֶׁר הָעֲו‍ֹנוֹת עֲדַיִן הֵם בְּעֵינָיו כְּהֶתֵּר:
<b>וְכַדּוֹמֶה</b> מִי שֶׁמְּקַבֵּל עָלָיו לְהִתְנַהֵג בְּאֵיזֶה מִדַּת חֲסִידוּת. אֲשֶׁר לֹא הָיָה זָהִיר בָּזֶה עַד כֹּה. הִנֵּה אִם כִּי הוּא מְקַבֵּל עָלָיו לִהְיוֹת זָהִיר בָּזֶה עַל לְהַבָּא. בְּכָל זֹאת הַאִם יִתָּכֵן כִּי חֲרָטָה גְּמוּרָה עַל הֶעָבַר. אַחֲרֵי אֲשֶׁר בֶּאֱמֶת הוּא הֶתֵּר גָּמוּר. רַק שֶׁעַתָּה רוֹצֶה לִהְיוֹת נִזְהָר בָּזֶה. הִנֵּה כְּמוֹ כֵן הָעֲו‍ֹנוֹת אֲשֶׁר נַעֲשֶׂה בְּעֵינֵי הָאָדָם כְּהֶתֵּר. בִּגְלַל אֲשֶׁר עָבַר וְשָׁנָה עֲלֵיהֶם פְּעָמִים רַבּוֹת. הִנֵּה הֵם אֶצְלוֹ רַק עַל מִשְׁקָל מִדַּת חֲסִידוּת. וְעַל כֵּן כָל עוֹד אֲשֶׁר שׁוֹלֵט עֲלֵיהֶם רוּחַ הַהֶתֵּר. לֹא יִתָּכֵן לוֹ הַחֲרָטָה וְהַדְּאָגָה עַל הֶעָבַר. וְאִם כִּי הוּא מְקַבֵּל עָלָיו עַל לְהַבָּא לִפְרֹשׁ מֵהֶם. הוּא כְּמִי שֶׁמְּקַבֵּל עָלָיו לְהִנָּזֵר מִדָּבָר הַמֻּתָּר:
<b>אָכֵן</b> הַחֲרָטָה הַגְּמוּרָה לֹא תָבֹא לְהָאָדָם בְּנָקֵל. כִּי אִם אַחֲרֵי יַעֲזֹב אֶת דַּרְכּוֹ. בִּרְבוֹת הַיָּמִים וְיַחֲלֹפוּ עִתִּים. שֶׁיִּהְיֶה בִּזְהִירוּת נוֹרָאָה מְאֹד. שֶׁלֹּא יָבֹא לִידֵי הַחֲטָאִים שֶׁכְּבָר נִלְכָּד בָּהֶם. וְיַעֲמֹל הַרְבֵּה בְּיִרְאָה חָכְמָה וּמוּסָר. יִרְאַת הָעֹנֶשׁ וְיִרְאַת הָרוֹמְמוּת. וְכֵן שְׁאָרֵי חֶשְׁבּוֹנוֹת מֵחֶשְׁבּוֹן הַנֶּפֶשׁ. לְהָשִׁיב אֵלָיו שְׁבוּת חֹמֶר הֶעָו‍ֹן. הִנֵּה לְאַט לְאַט תִּפְשֹׁט אֶת צוּרַת הַהֶתֵּר מֵעָלֶיהָ. וְכַאֲשֶׁר חֹמֶר הֶעָו‍ֹן תָּשִׁיב אֶל קִדְמַת נְעוּרֶיהָ. שֶׁתִּהְיֶה אֵלָיו עַל מִשְׁקָל פַּעַם רִאשׁוֹנָה כְּמִי שֶׁלֹּא חָטָא מֵעוֹלָם. אָז תָּחֵל לְפַעֵם בְּקִרְבּוֹ רוּחַ הַחֲרָטָה בְּכָל תֹּקֶף וָעֹז. עַל אֲשֶׁר נוֹאָל וַאֲשֶׁר חָטָא. וּכְכָל אֲשֶׁר יוֹסִיף דַּעַת. לְהָבִין וּלְהַשְׂכִּיל גֹּדֶל הָאַשְׁמָה שֶׁל חֵטְא וְעָו‍ֹן. וְכַמָּה רַבָּה הָרָעָה לְהַמְרוֹת רְצוֹן מֶלֶךְ מַלְכֵי הַמְּלָכִים הַקָּדוֹשׁ־בָּרוּךְ־הוּא. כֵּן יוֹסִיף מַכְאוֹב שֶׁל הַחֲרָטָה וְהַדְּאָגָה:
<b>וּמֵעַתָּה</b> יִתְבָּאֵר דִּבְרֵי הָרַמְבַּ"ם הַנִּזְכָּר לְעֵיל. כִּי הִנֵּה מַה שֶּׁכָּתַב וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם. לִכְאוֹרָה יִפָּלֵא מְאֹד. כִּי הִנֵּה מַשְׁמָעוּת דְּבָרָיו הוּא. כִּי אִם יָשׁוּב בְּשׁוּם פַּעַם לְזֶה הַחֵטְא אֵין זֶה תְּשׁוּבָה. וְזֶה תֵּימָה כִּי לְפִי הַמְקֻבָּל הִנֵּה מִי שֶׁעוֹשֶׂה תְּשׁוּבָה גְּמוּרָה. כָּל עֲו‍ֹנוֹתָיו נִמְחָלִין לוֹ. וְאִם אַחַר־כָּךְ יָשׁוּב לַחֲטֹא הוּא כְּמִי שֶׁחוֹטֵא מֵחָדָשׁ. וְהָרִאשׁוֹנוֹת שֶׁכְּבָר נִמְחֲלוּ לוֹ לֹא תִּזָּכַרְנָה עוֹד. וְאִם־כֵּן מַה שֶּׁהַקָּדוֹשׁ־בָּרוּךְ־הוּא יוֹדֵעַ עֲתִידוֹת שֶׁיָּשׁוּב בְּשׁוּם פַּעַם לְזֶה הַחֵטְא לֹא יָרַע וְלֹא יַשְׁחִית בַּקֹּדֶשׁ אֶת הַתְּשׁוּבָה הַגְּמוּרָה:
<b>אָכֵן</b> נִרְאֶה עַל פִּי מַה שֶּׁכָּתַב אַדְמוֹ"ר הַגָּאוֹן הֶחָסִיד זצוק"ל בְּסֵפֶר תְּבוּנָה. כִּי הַיְדִיעוֹת שֶׁל הֶעָתִיד שְׁנֵי מִינִים הֵמָּה. הָאַחַת יְדִיעָה מֻחְלֶטֶת שֶׁאֵינֶנָּה נוֹפֶלֶת תַּחַת הַשִּׁנּוּי וְהַתְּמוּרָה. וְזֶה אֵינֶנָּה בְּגֶדֶר אֱנוֹשִׁי. הַשֵּׁנִית יְדִיעָה שִׂכְלִית לְפִי קִשּׁוּר הַדְּבָרִים מִסִּבָּה לְסִבָּה וּמִמְּסוֹבֵב לִמְסוֹבֵב. וְכֹה יִתְגַּלְגֵּל הַדָּבָר עַד בֹּא אֶל הַמְסוֹבֵב הָאַחֲרוֹן. גַּם בַּיְדִיעָה הַזֹּאת קָצְרָה יַד אֱנוֹשׁ לָבֹא אֶל תַּכְלִיתָהּ. מִפְּאַת חֶסְרוֹן יְדִיעָתוֹ מִכָּל עִנְיְנֵי הַסִּבּוֹת הַנּוֹגְעִים אֶל הַדָּבָר הַמְעֻתָּד לָצֵאת לַפֹּעַל. כֵּן בְּחִירַת אֱנוֹשׁ. הַיְדִיעָה בִּבְחִירַת הָאָדָם נֶחְלֶקֶת לִשְׁנֵי מִינִים. הָאַחַת יְדִיעָה מֻחְלֶטֶת אֲשֶׁר אֵין לְהַעֲלוֹתָהּ עַל הַדַּעַת אֵיךְ לֹא תִּהְיֶה סְתִירָה אֶל הַבְּחִירָה כוּ'. הַשֵּׁנִית יְדִיעָה שִׂכְלִית. לְפִי הַנְהָגַת הָאָדָם טִבְעוֹ וְעִנְיָנוֹ. לְפִי קִשּׁוּר הַדְּבָרִים בְּסִבָּתָם אֶל נָכוֹן. אֲשֶׁר בְּהַיְדִיעָה הַלָּזוֹ מַנְהִיג הַקָּדוֹשׁ־בָּרוּךְ־הוּא אֶת עוֹלָמוֹ לְטוֹב כוּ' עַד כָּאן לְשׁוֹנוֹ הַטָּהוֹר עַיֵּן שָׁם:
<b>וְעַל</b> פִּי דִּבְרֵי אַדְמוֹ"ר זצוק"ל הַנִּזְכָּרִים לְעֵיל. נוּכַל לוֹמַר כִּי גַּם בִּבְחִינַת עוֹשֶׂה תְּשׁוּבָה. בְּהַיְדִיעָה אִם יָשׁוּב הָאָדָם לְזֶה הַחֵטְא. אוֹ כִּי לֹא יָשׁוּב לְזֶה הַחֵטְא לְעוֹלָם. גַּם הַיְדִיעָה הַזֹּאת נֶחְלֶקֶת לִשְׁנֵי מִינִים כַּנִּזְכָּר לְעֵיל. הָאַחַת הוּא יְדִיעָה שִׂכְלִית. כִּי הִנֵּה יְסוֹד הַתְּשׁוּבָה הוּא. לַעֲזֹב אֶת דַּרְכּוֹ. וְשֶׁלֹּא יוֹסִיף עוֹד לַעֲשׂוֹת הָרָע בְּעֵינָיו יִתְבָּרַךְ שְׁמוֹ. וְעַל זֶה צָרִיךְ קַבָּלָה שֶׁיִּגְמֹר בְּלִבּוֹ שֶׁלֹּא יָשׁוּב לַחֲטֹא עוֹד. וְהִנֵּה עַל פִּי עֶרֶךְ תֹּקֶף הַתְּשׁוּבָה בְּכָל פְּרָטֶיהָ. יֵשׁ לְהָבִין וּלְהַשְׂכִּיל. אִם מַה שֶּׁגּוֹמֵר בְּלִבּוֹ שֶׁלֹּא יֶחֱטָא עוֹד הוּא דָּבָר חָזָק וְקַיָּם. אוֹ כִּי הַתְּשׁוּבָה אֵינֶנָּה גְּמוּרָה כָּל כָּךְ וְהוּא עָלוּל לָשׁוּב לְזֶה הַחֵטְא. וְהִנֵּה גַּם בְּהַיְדִיעָה הַזֹּאת קָצְרָה יַד אֱנוֹשׁ לָבֹא עַד תַּכְלִיתָהּ. כִּי עֶרֶךְ הַתְּשׁוּבָה תָּלוּי לְפִי רוּחַ הָאָדָם. תְּכוּנָתוֹ וּמִדּוֹתָיו טִבְעוֹ וּמִזְגּוֹ. וּלְפִי כֹּחוֹתָיו יוֹדֵעַ אֶת עֶרֶךְ הַתְּשׁוּבָה אִם תַּסְפִּיק עַל פִּי דַּרְכֵי הַשֵּׂכֶל שֶׁלֹּא יִהְיֶה עָלוּל לָשׁוּב לְזֶה הַחֵטְא. וְהִנֵּה הָאָדָם אֵינוֹ יוֹדֵעַ אֶת עַצְמוֹ. כְּמוֹ הַצּוּר שֶׁבָּרָא אוֹתוֹ מֵאַיִן. וְהוּא בּוֹחֵן לְבָבוֹת. הוּא יוֹדֵעַ יְדִיעָה שִׂכְלִית. לְפִי עֶרֶךְ תְּשׁוּבָתוֹ וְעַל פִּי כֹּחוֹתָיו. אִם עַל פִּי תְּשׁוּבָתוֹ הוּא עָלוּל לָשׁוּב לְזֶה הַחֵטְא. אוֹ שֶׁלֹּא יָשׁוּב לְזֶה הַחֵטְא לְעוֹלָם:
<b>הַשֵׁנִית</b> הִיא יְדִיעָה מֻחְלֶטֶת. בְּלִי קִשּׁוּר סִבָּה בִּמְסוֹבֵב. כִּי גַּם אִם עַל פִּי יְדִיעָה שִׂכְלִית. מֵעֶרֶךְ תֹּקֶף הַתְּשׁוּבָה. אֵינוֹ עָלוּל לַחֲטֹא עוֹד. בְּכָל זֹאת הֲלֹא הַבְּחִירָה בְּיַד הָאָדָם. וְיוּכַל הֱיוֹת שֶׁיִּהְיֶה שָׁב עַל קִיאוֹ. וְגַם זֶה יוֹדֵעַ הַקָּדוֹשׁ־בָּרוּךְ־הוּא. אִם כִּי זֶה תָּלוּי בִּבְחִירַת הָאָדָם:
<b>וְעִם</b> זֶה יוּבַן דִּבְרֵי הָרַמְבַּ"ם ז"ל. כִּי מַה שֶּׁכָּתַב וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם. הַכַּוָּנָה הוּא רַק עַל פִּי יְדִיעָה שִׂכְלִית. וְהַיְנוּ שֶׁיִּהְיֶה תֹּקֶף הַתְּשׁוּבָה כָּל כָּךְ מַה שֶּׁיִּגְמֹר בְּלִבּוֹ שֶׁלֹּא יֶחֱטָא. עַד כִּי יָעִיד עָלָיו יוֹדֵעַ תַּעֲלוּמוֹת הַבּוֹחֵן לְבָבוֹת. כִּי לְפִי עֶרֶךְ הַתְּשׁוּבָה עַל פִּי דַּרְכֵי הַשֵּׂכֶל לֹא יָשׁוּב לְזֶה הַחֵטְא לְעוֹלָם. וְאִם הַתְּשׁוּבָה גְּמוּרָה כָּל כָּךְ עַד שֶׁיָּעִיד עָלָיו הַיּוֹדֵעַ תַּעֲלוּמוֹת כַּנִּזְכָּר לְעֵיל. אַף אִם הַקָּדוֹשׁ־בָּרוּךְ־הוּא יוֹדֵעַ בִּידִיעָה הֶחְלֵטִית מַה שֶּׁעָתִיד לִהְיוֹת. כִּי סוֹף סוֹף יָשׁוּב לִהְיוֹת חוֹטֵא. בְּכָל זֹאת לֹא יָרַע בַּקֹּדֶשׁ. וְלֹא יַשְׁחִית אֶת תְּשׁוּבָתוֹ הַקְּדוּמָה:
<b>וּמֵעַתָּה</b> גַּם סֵדֶר דִּבְרֵי הָרַמְבַּ"ם מְדֻקְדָּקִין. כִּי הִנֵּה הַיְדִיעָה בְּמַהוּת תֹּקֶף הַתְּשׁוּבָה. לָדוּן עַל פִּי דַּרְכֵי הַשֵּׂכֶל. אִם מַה שֶּׁגּוֹמֵר בְּלִבּוֹ שֶׁלֹּא יֶחֱטָא עוֹד יִהְיֶה דָּבָר הַמִּתְקַיֵּם אוֹ לֹא. הִנֵּה מֵהַקַּבָּלָה לְבַד אֵין לִשְׁפֹּט מְאוּמָה. כִּי בְּקַל יִתְעוֹרֵר הָאָדָם לְהֵטִיב אֶת דַּרְכּוֹ. וְלָזֹאת אַף אִם יְקַבֵּל עָלָיו בְּלֵב תָּמִים וְנֶפֶשׁ חֲפֵצָה לְהִנָּזֵר מִכָּל חֵטְא וְעָו‍ֹן. בְּכָל זֹאת כָּל זְמַן שֶׁלֹּא יַרְגִּישׁ בִּלְבָבוֹ חֲרָטָה גְּמוּרָה עַל הֶעָבַר. לְאוֹת הוּא כִּי עוֹד אֵינוֹ מַכִּיר עֶרֶךְ אַשְׁמַת הַחֵטְא כַּמָּה הִיא רַבָּה. וְעוֹד הִיא דּוֹמָה בְּעֵינָיו כְּהֶתֵּר. וּבְכֵן יוּכַל לִהְיוֹת כִּי הַקַּבָּלָה לֹא יִהְיֶה דָּבָר הַמִּתְקַיֵּם. כִּי מַהֵר יִהְיֶה נִפְתֶּה לְיִצְרוֹ. וְיָשׁוּב עַל קִיאוֹ. יַעַן כִּי עֶצֶם הֶעָו‍ֹן הוּא קַל בְּעֵינָיו. וְאֵינוֹ נִרְתָּע וְנִפְחָד מֵעֲבֵרָה:
<b>אָמְנָם</b> תֹּקֶף הַתְּשׁוּבָה לְהַכִּיר אֶת דַּרְכּוֹ עַל הֶעָתִיד. לֹא יֻשַּׂג כִּי אִם מִמַּהוּת עֶרֶךְ הַחֲרָטָה. כִּי כַּאֲשֶׁר יַגִּיעַ לְמַדְרֵגָה לְהַכִּיר אֶת עֶרֶךְ אַשְׁמַת הַחֵטְא כִּי רַע וָמַר עָזְבוֹ אֶת ה'. וְאֶת כָּל הָרָעָה אֲשֶׁר גָּמַל לְנַפְשׁוֹ. וְיִתְחָרֵט חֲרָטָה גְּמוּרָה עַל מַעֲשָׂיו הָרָעִים וְיִשְׁתּוֹנֵן כִּלְיוֹתָיו. וְיֵאָנַח בִּמְרִירוּת לֵב. וּכְמוֹ שֶׁכָּתַב בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה בְּעִקַּר הַחֲרָטָה. הִנֵּה לְפִי עֶרֶךְ גֹּדֶל הַמְּרִירוּת וְעֹצֶם הַדְּאָגָה וְהַיָּגוֹן. וְכַמָּה הוּא נִרְתָּע וְנִפְחָד עַתָּה מֵחֵטְא וְעָו‍ֹן. יֵשׁ לִשְׁפֹּט עַל תֹּקֶף הַתְּשׁוּבָה וְהַקַּבָּלָה מַה שֶּׁגּוֹמֵר בְּלִבּוֹ שֶׁלֹּא יֶחֱטָא עוֹד. אִם יִהְיֶה דָּבָר הַמִּתְקַיֵּם:
<b>הוּא</b> מַה שֶּׁכָּתַב הָרַמְבַּ"ם זַ"ל. וּמַה הִיא הַתְּשׁוּבָה. הוּא שֶׁיַּעֲזֹב הַחוֹטֵא חֶטְאוֹ וִיסִירוֹ מִמַּחֲשַׁבְתּוֹ. וְיִגְמֹר בְּלִבּוֹ שֶׁלֹּא יַעֲשֵׂהוּ עוֹד כוּ'. וְכֵן יִתְנַחֵם עַל שֶׁעָבַר כוּ'. וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם כוּ'. אַף כִּי מַה שֶּׁכָּתַב וְיָעִיד עָלָיו יוֹדֵעַ תַּעֲלוּמוֹת כוּ'. זֶהוּ עִנְיָן לְחֵלֶק הַקַּבָּלָה. לְמַה שֶּׁכָּתַב וְיִגְמֹר בְּלִבּוֹ שֶׁלֹּא יַעֲשֵׂהוּ עוֹד. בְּכָל זֹאת כָּתַב מִתְּחִלָּה וְכֵן יִתְנַחֵם עַל שֶׁעָבַר. אָכֵן הוּא הַדָּבָר. כִּי עִם הַקַּבָּלָה בִּלְבַד שֶׁיִּגְמֹר בְּלִבּוֹ שֶׁלֹּא יֶחֱטָא עוֹד. אַף כִּי יְקַבֵּל עָלָיו בֶּאֱמֶת וּבְלֵב שָׁלֵם. כָּל עוֹד יַרְגִּישׁ בִּלְבָבוֹ חֲרָטָה גְּמוּרָה עַל הֶעָבַר. הוּא נִמְנָע שֶׁיָּעִיד עָלָיו יוֹדֵעַ תַּעֲלוּמוֹת. שֶׁלֹּא יָשׁוּב לְזֶה הַחֵטְא לְעוֹלָם כַּנִּזְכָּר לְעֵיל. אָכֵן רַק אַחַר שֶׁיִּתְנַחֵם עַל שֶׁעָבַר חֲרָטָה גְּמוּרָה. אָז יוּכַל לְהַגִּיעַ לְמַדְרֵגָה. אֲשֶׁר הַיּוֹדֵעַ תַּעֲלוּמוֹת וּבוֹחֵן לְבָבוֹת. וְיוֹדֵעַ וּמַכִּיר אֶת מְרִירוּת לִבּוֹ וִיגוֹנוֹ וְעֶצְבוֹן רוּחוֹ. וְאֶת עֶרֶךְ הָעֲבֵרָה בְּעֵינָיו כַּמָּה הוּא נִרְתָּע וְנִפְחָד מִמֶּנָּה. יָעִיד עָלָיו עַל פִּי יְדִיעָה שִׂכְלִית שֶׁלֹּא יָשׁוּב לְזֶה הַחֵטְא לְעוֹלָם:

Chapter 8

<b>בְּמִדְרַשׁ</b> רַבָּה פָּרָשַׁת פְּקוּדֵי. מַעֲשֶׂה בְּרַבִּי שִׁמְעוֹן בֶּן חֲלַפְתָּא. שֶׁבָּא עֶרֶב שַׁבָּת. וְלֹא הָיָה לוֹ מֵאַן לְהִתְפַּרְנֵס. יָצָא לוֹ חוּץ מִן הָעִיר וְהִתְפַּלֵּל לִפְנֵי הָאֱלֹקִים. וְנִתַּן לוֹ אֶבֶן טוֹבָה מִן הַשָּׁמַיִם. נְתָנָהּ לַשֻּׁלְחָנִי וּפִרְנֵס אוֹתָהּ שַׁבָּת. אָמְרָה אִשְׁתּוֹ מֵהֵיכָן אֵלּוּ. אָמַר לָהּ מִמַּה שֶּׁפִּרְנֵס הַקָּדוֹשׁ־בָּרוּךְ־הוּא. אָמְרָה אִם אֵין אַתָּה אוֹמֵר לִי מֵהֵיכָן הֵן. אֵינִי טוֹעֶמֶת כְּלוּם. הִתְחִיל מְסַפֵּר לָהּ. אָמַר לָהּ כָּךְ נִתְפַּלַּלְתִּי לִפְנֵי הָאֱלֹקִים וְנִתַּן לִי מִן הַשָּׁמַיִם. אָמְרָה לוֹ אֵינִי טוֹעֶמֶת כְּלוּם. עַד שֶׁתֹּאמַר לִי שֶׁתַּחֲזִירָהּ מוֹצָאֵי שַׁבָּת. אָמַר לָהּ לָמָּה. אָמְרָה לוֹ אַתָּה רוֹצֶה שֶׁיְּהֵא שֻׁלְחָנְךָ חָסֵר וְשֻׁלְחַן חֲבֵרְךָ מָלֵא. וְהָלַךְ רַבִּי שִׁמְעוֹן וְהוֹדִיעַ מַעֲשֶׂה לְרַבִּי. אָמַר לוֹ לֵךְ אֱמֹר לָהּ. אִם שֻׁלְחָנֵךְ חָסֵר אֲנִי אֲמַלְּאֶנּוּ מִשֶּׁלִּי. הָלַךְ וְאָמַר לָהּ. אָמְרָה לוֹ לֵךְ עִמִּי לְמִי שֶׁלִּמֶּדְךָ תּוֹרָה. אָמְרָה לוֹ רַבִּי. וְכִי רוֹאֶה אָדָם לַחֲבֵרוֹ לָעוֹלָם הַבָּא. לֹא כָּל צַדִּיק וְצַדִּיק הֲוָה לוֹ עוֹלָם בְּעַצְמוֹ. שֶׁנֶאֱמַר כִּי הוֹלֵךְ הָאָדָם אֶל בֵּית עוֹלָמוֹ כוּ'. עוֹלָמִים אֵין כְּתִיב כָּאן אֶלָּא עוֹלָמוֹ. כֵּיוָן שֶׁשָּׁמַע כֵּן הָלַךְ וְהֶחֱזִיר עַד כָּאן לְשׁוֹן הַמִּדְרָשׁ רַבָּה:
<b>הִנֵּה</b> הַתְּשׁוּבָה שֶׁהֵשִׁיבָה אֵשֶׁת רַבִּי שִׁמְעוֹן בֶּן חֲלַפְתָּא לְרַבֵּנוּ הַקָּדוֹשׁ. הִיא חִידָה סְתוּמָה וּפְלִיאָה נֶעְלָמָה. בַּמֶּה נִצְּחָה אוֹתוֹ. וּמַה זּוֹ תְּשׁוּבָה שֶׁהֵשִׁיבָה לוֹ לְרַבִּי. וְכִי רוֹאֶה אָדָם לַחֲבֵרוֹ לָעוֹלָם הַבָּא. הֲכִי תִּהְיֶה צְרִיכָה שָׁם בְּעוֹלָם הָאֱמֶת. לַחֲזֹר עַל פִּתְחֵי הַצַּדִּיקִים וְהַחֲסִידִים. לְחַפֵּשׂ אֶת רַבִּי לִדְרֹשׁ מִמֶּנּוּ לְקַיֵּם אֶת הַבְטָחָתוֹ וְלֹא תִּמְצָאֵהוּ. אוֹ כִּי לֹא תּוּכַל לִרְאוֹת אֶת פָּנָיו. וְאִם רַבֵּנוּ הַקָּדוֹשׁ אָמַר. אִם שֻׁלְחָנְךָ חָסֵר אֲנִי אֲמַלְּאֶנּוּ מִשֶּׁלִּי. הַאִם אָמַר וְלֹא יַעֲשֶׂה. דִּבֵּר וְלֹא יְקַיֵּם חָלִילָה?
<b>שָׁנִינוּ</b> בְּאָבוֹת פֶּרֶק ה'. בֶּן הֵא הֵא אוֹמֵר לְפוּם צַעֲרָא אַגְרָא. הִנֵּה בְּתַהְלוּכוֹת דַּרְכֵי הַתֵּבֵל בְּעִנְיַן שְׂכַר פְּעֻלַּת שָׂכִיר. הִנֵּה בְּעַד עֶצֶם הֶעָמָל וְהַיְגִיעָה שֶׁל הָעֲבוֹדָה לֹא יִתְחַשֵּׁב שָׂכָר הַרְבֵּה. גַּם כָּל הָעוֹבְדִים עֲבוֹדָה קָשָׁה בְּחֹמֶר וּבִלְבֵנִים וְחוֹצְבֵי אֲבָנִים. אֲשֶׁר יַעַמְלוּ בְּזֵעַת אַפַּיִם בְּכָל זֹאת שְׂכָרָם מִצְעָר מְאֹד לְיוֹם תָּמִים. וּמַה גַּם סְבִילַת צַעַר שֶׁל הָעֲבוֹדָה. לֹא נֶחֱשָׁב כְּלָל בְּיִחוּס הַשָּׂכָר. אֵין הֶבְדֵּל בֵּין אִם הָעוֹשֶׂה בַּמְּלָאכָה. הוּא אִישׁ כַּבִּיר כֹּחַ אֲשֶׁר הָעֲבוֹדָה נָקֵל לְפָנָיו. אוֹ אִם הוּא אִישׁ חַלָּשׁ בְּאֵין אוֹנִים. אֲשֶׁר תִּכְבַּד עָלָיו הָעֲבוֹדָה. אִם הוּא בָּרִיא אוּלָם אוֹ בַּעַל יִסּוּרִים. בְּכָל זֹאת אֵין יִתְרוֹן לָזֶה עַל זֶה וְהִנֵּה שְׂכָרָם כְּאֶחָד:
<b>אָכֵן</b> לֹא כֵן דַּרְכֵי ה' יִתְבָּרַךְ שְׁמוֹ וּמִשְׁפָּטָיו עִם בְּרִיּוֹתָיו. אֲשֶׁר מְשַׁלֵּם שָׂכָר טוֹב לְעוֹשֵׂי רְצוֹנוֹ יִתְבָּרַךְ שְׁמוֹ חֶלֶף עֲבוֹדָתָם. הִנֵּה מִלְּבַד הַשָּׂכָר בְּעַד עַצְמִית הַמִּצְוָה. אֲשֶׁר שׁוֹמֵעַ בְּקוֹל ה'. עוֹד יֵשׁ לָזֶה יְסוֹד חֶשְׁבּוֹן שָׂכָר. בְּעַד צַעַר הָעֲבוֹדָה שֶׁל קִיּוּם הַתּוֹרָה וְהַמִּצְוָה. וּלְפוּם צַעֲרָה אַגְרָא. אִם צַעַר שֶׁל כֹּבֶד הָעֲבוֹדָה מֵעֲמַל הַגּוּף וְהַנֶּפֶשׁ בַּעֲבוֹדָתוֹ יִתְבָּרַךְ שְׁמוֹ. וְכֵן אֵינוֹ דּוֹמֶה מִי שֶׁמְּקַיֵּם אֶת הַתּוֹרָה מִתּוֹךְ הָרֶוַח. אוֹ מִתּוֹךְ הַדְּחָק. אִם הוּא בָּרִיא אוּלָם אוֹ בַּעַל יִסּוּרִים. אוֹ צַעַר הָעֲבוֹדָה שֶׁל כְּפִיַּת הַיֵּצֶר. אֵינוֹ דּוֹמֶה מִי שֶׁעוֹשֶׂה מִצְוָה שֶׁאֵין בָּהּ כְּפִיַּת הַיֵּצֶר. אוֹ אִם צָרִיךְ לְהִתְגַּבֵּר עַל תַּאֲוָתוֹ וְלָכוּף אֶת יִצְרוֹ. וּלְפִי עֶרֶךְ הֶעָמָל וְהַצַּעַר שֶׁסּוֹבֵל בַּעֲבוֹדָתוֹ יִתְבָּרַךְ שְׁמוֹ. כֵּן יִרְבֶּה וְכֵן יִגְדַּל הַשָּׂכָר לְמַעְלָה בְּאֵין קֵץ. כִּי לְפוּם צַעֲרָא אַגְרָא. וּכְבָר הִפְלִיגוּ חֲכָמֵינוּ זַ"ל בְּאָבוֹת דְּרַבִּי נָתָן בְּיִתְרוֹן הָעֲבוֹדָה כְּשֶׁהִיא בְּצַעַר עַל הָעֲבוֹדָה בְּרֶוַח. וְזֶה לְשׁוֹנוֹ שָׁם אִם לָמַדְתָּ תּוֹרָה בִּשְׁעַת הָרֶוַח. אַל תָּשׁוּב לְךָ בִּשְׁעַת הַדְּחָק. לְפִי שֶׁטּוֹב לוֹ לָאָדָם דָּבָר אֶחָד בְּצַעַר. מִמֵּאָה דְּבָרִים בְּרֶוַח עַיֵּן שָׁם. וְכֵן כָּתַב בְּסֵפֶר חֲסִידִים מִצְוָה שֶׁצָּרִיךְ לִכְפּוֹת אֶת הַיֵּצֶר. גָּדוֹל מִמֵּאָה מִצְו‍ֹת שֶׁאֵין צָרִיךְ לִכְפּוֹת אֶת הַיֵּצֶר:
<b>הוּא</b> מַה שֶּׁאָמְרוּ חֲכָמֵינוּ זַ"ל בָּבָא בַּתְרָא דַּף ע"ח. מַאי דִּכְתִיב עַל כֵּן יֹאמְרוּ הַמּוֹשְׁלִים אֵלּוּ הַמּוֹשְׁלִים בְּיִצְרָם. בּוֹאוּ חֶשְׁבּוֹן בּוֹאוּ וְנַחֲשֹׁב חֶשְׁבּוֹנוֹ שֶׁל עוֹלָם. הֶפְסֵד מִצְוָה כְּנֶגֶד שְׂכָרָהּ. וּשְׂכַר עֲבֵרָה כְּנֶגֶד הֶפְסֵדָהּ. וְלִכְאוֹרָה יִפָּלֵא מַה הִשְׁמִיעָנוּ הַמּוֹשְׁלִים בָּזֶה. מִי לֹא יֵדַע שְׂכַר מִצְוָה וְהֶפְסֵד עֲבֵרָה. כִּי הַקָּדוֹשׁ־בָּרוּךְ־הוּא מְשַׁלֵּם שָׂכָר טוֹב לְעוֹשֵׂי רְצוֹנוֹ יִתְבָּרַךְ שְׁמוֹ. וּשְׁפָטִים נָכוֹנוּ לְפוֹעֲלֵי עָו‍ֹן. אוּלָם הוּא הַדָּבָר. כִּי הִנֵּה נָקֵל לִפְנֵי אִישׁ לֵילֵךְ בְּאֹרַח יְשָׁרִים סְלוּלָה. אִם לֹא תִּכְבַּד הָעֲבוֹדָה עָלָיו. אוּלָם כַּאֲשֶׁר יִפְגַּע עַל דַּרְכּוֹ אֵיזֶה כֹּבֶד בַּעֲבוֹדָתוֹ יִתְבָּרַךְ שְׁמוֹ. אוֹ אֵיזֶה נִסָּיוֹן שֶׁצָּרִיךְ לִכְבֹּשׁ אֶת יִצְרוֹ. אָז תִּרְפֶּינָה יָדָיו. עַל כֵּן כַּאֲשֶׁר יִקְרֶה לִפְנֵי הָאָדָם נִסָּיוֹן בְּאֵיזֶה מִצְוָה. אִם בְּגוּפוֹ אוֹ בְּמָמוֹנוֹ. זֹאת יָשִׁיב אֶל לִבּוֹ. כִּי הֲלֹא מַרְבִּית הַשָּׂכָר הוּא רַק בִּגְלַל כֹּבֶד הָעֲבוֹדָה וְהַצַּעַר שֶׁל קִיּוּם מִצְוָה. וְהוּא עַל אַחַת מֵאָה כַּנִּזְכָּר לְעֵיל. וְאִם יַעֲמֹד בַּנִּסָּיוֹן וְיִכְבֹּשׁ אֶת יִצְרוֹ. הֲלֹא בְּעַד הַצַּעַר הַזֶּה יִהְיֶה שְׂכָרוֹ הַרְבֵּה מְאֹד מִקִּיּוּם מִצְוָה אַחַת. יוֹתֵר מִמַּה שֶּׁיְּקַיֵּם מֵאָה מִצְו‍ֹת אֲחֵרוֹת שֶׁלֹּא בְּצַעַר וּכְפִיַּת הַיֵּצֶר:
<b>זֶהוּ</b> אֲשֶׁר יֹאמְרוּ הַמּוֹשְׁלִים בְּיִצְרָם. בּוֹאוּ וְנַחֲשֹׁב חֶשְׁבּוֹנוֹ שֶׁל עוֹלָם. הֶפְסֵד מִצְוָה כְּנֶגֶד שְׂכָרָהּ. יוֹדִיעֵנוּ כִּי מִלְּבַד הַשָּׂכָר שׁקֶּל עַצְמִית הַמִּצְוָה. עוֹד חֶשְׁבּוֹן שָׂכָר בְּעַד צַעַר שֶׁל קִיּוּם הַמִּצְוָה. כִּי לְפוּם צַעֲרָא אַגְרָא. וְזֶהוּ הֶפְסֵד מִצְוָה כְּנֶגֶד שְׂכָרָהּ. הַיְנוּ חֶשְׁבּוֹן הֶפְסֵד מִצְוָה כְּנֶגֶד הַשָּׂכָר שֶׁל הַהֶפְסֵד. כִּי רַק עַל יְדֵי הַהֶפְסֵד וְהַצַּעַר שֶׁסּוֹבֵל בְּקִיּוּם מִצְוָה יִגְדַּל שְׂכָרוֹ לְמַעְלָה רֹאשׁ:
<b>וְכֵן</b> מַה שֶּׁיֹּאמְרוּ הַמּוֹשְׁלִים בְּיִצְרָם. שְׂכַר עֲבֵרָה כְּנֶגֶד הֶפְסֵדָהּ. אֲשֶׁר לְפִי מֻשְׂכָּל רִאשׁוֹן יִפָּלֵא. כִּי אֵין בָּזֶה חֲדָשׁוֹת. מִי לֹא יֵדַע כִּי שְׁפָטִים נָכוֹנוּ לְפוֹעֲלֵי עָו‍ֹן. יִתְבָּאֵר גַּם כֵּן עַל דֶּרֶךְ זֶה. כִּי הִנֵּה אַדְמוֹ"ר הַגָּאוֹן הֶחָסִיד זצוק"ל. כָּתַב בְּאֶחָד מִמִּכְתָּבָיו. כִּי כְּמוֹ אֲשֶׁר הַמִּצְו‍ֹת נֶעֱרָכוֹת נֶגֶד צַעַר קִיּוּמָם כְּמַאֲמַר רַבּוֹתֵינוּ זַ"ל לְפוּם צַעֲרָא אַגְרָא. כֵּן בְּעִנְיַן הָעֲבֵרוֹת הִתְחַלֵּף עָנְשָׁם לְפִי גֶּדֶר עֶרֶךְ צַעַר שֶׁל מְנִיעַת הָעֲבֵרָה. וְכָל אֲשֶׁר תִּפְחַת בְּצַעֲרָהּ כֵּן גַּם עָנְשָׁהּ גָּדוֹל. כְּמַאֲמַר רַבּוֹתֵינוּ זַ"ל מְנָחוֹת דַּף מ"ג. תַּנְיָא הָיָה רַבִּי מֵאִיר אוֹמֵר גָּדוֹל עָנְשׁוֹ שֶׁל לָבָן יוֹתֵר מֵעָנְשׁוֹ שֶׁל תְּכֵלֶת מָשָׁל כוּ' עַד כָּאן לְשׁוֹן אַדְמוֹ"ר. וְכֵן כָּתַב בִּקְצָרָה גַּם בִּתְבוּנָה עַיֵּן שָׁם. וְהִנֵּה לְפִי הֲנָחָה זוֹ אֲשֶׁר הָעֹנֶשׁ שֶׁל עֲבֵרָה נֶעֱרָךְ לְפִי גֶּדֶר הַצַּעַר שֶׁל מְנִיעַת הָעֲבֵרָה. אִם כֵּן יִפָּלֵא מְאֹד הֲרֵי גָּזֵל וַעֲרָיוֹת שֶׁנַּפְשׁוֹ שֶׁל אָדָם מִתְאַוָּה לָהֶן וּמְחַמֶּדְתָּן. כַּמְבֹאָר בְּמַכּוֹת דַּף כ"ג. וְהצַּעַר שֶׁל מְנִיעַת הָעֲבֵרוֹת הַלָּלוּ גָּדוֹל מְאֹד. כִּי הַתַּאֲוָה רַבָּה וְיִצְרָם תּוֹקְפָם. וְאִם כֵּן תִּתְהַפֵּךְ כַּחֹמֶר חוֹתָם כִּי עֲבֵרוֹת הַחֲמוּרוֹת כְּגָזֵל וַעֲרָיוֹת יִקְטַן עָנְשָׁם:
<b>אָמְנָם</b> נִרְאֶה כִּי לְעֻמַּת זֶה יֵשׁ עַל זֶה חֶשְׁבּוֹן אַחֵר. כִּי הִנֵּה כְּמוֹ אֲשֶׁר בְּמִצְוָה לְפוּם צַעֲרָא אַגְרָא. כִּי מִלְּבַד הַשָּׂכָר שֶׁל עַצְמִית הַמִּצְוָה. עוֹד יֵשׁ חֶשְׁבּוֹן שָׂכָר בְּעַד הַצַּעַר שֶׁסּוֹבֵל מִמַּה שֶּׁמְּקַיֵּם רְצוֹנוֹ יִתְבָּרַךְ שְׁמוֹ. כְּמוֹ כֵן בְּעִנְיַן עֲבֵרָה מִלְּבַד הָעֹנֶשׁ בְּעַד עַצְמִית הָעֲבֵרָה. אֲשֶׁר אֵינוֹ שׁוֹמֵעַ בְּקוֹל ה'. עוֹד יֵשׁ חֶשְׁבּוֹן עֹנֶשׁ בְּעַד הַהֲנָאָה שֶׁמִּתְעַנֵּג נַפְשׁוֹ מִמַּה שֶּׁמַּמְרֶה רְצוֹן ה' יִתְבָּרַךְ שְׁמוֹ. וּכְמוֹ בְּמִצְוָה לְפוּם צַעֲרָא אַגְרָא. כֵּן בַּעֲבֵרָה לְפוּם הַהֲנָאָה עֹנֶשׁ. כִּי הִנֵּה בְּבֵאוּר הַגְּרָ"א זצוק"ל לְסֵפֶר מִשְׁלֵי. כָּתַב כִּי כָּל הַהֲנָאוֹת שֶׁאָדָם נֶהֱנֶה בָּעוֹלָם הַזֶּה. יִתְהַפְּכוּ לוֹ בַּקֶּבֶר לְמָרָה. וְהַקְּרוּמִין הַמִּתְאַוִּים נֶעֱנָשִׁים בְּחִבּוּט הַקֶּבֶר. וְשָׁם נִדּוֹן כָּל אֵבָר וְאֵבָר שֶׁנֶּהֱנֶה בָּעוֹלָם הַזֶּה שֶׁלֹּא בְּמִצְוָה. וְשׂוֹרְפִין אוֹתוֹ כְּאֶרֶס שֶׁל נָחָשׁ. אֲבָל הַצַּדִּיק הַמִּתְכַּוֵּן בַּהֲנָאָתוֹ רַק לְשֵׁם שָׁמַיִם אַדְּרַבָּה נֶחֱשָׁב לוֹ הַהֲנָאָה לְמִצְוָה וַאֲכִילָתוֹ כְּקָרְבָּן עַיֵּן שָׁם:
<b>וְעַל</b> כָּל פָּנִים הֲרֵי מְבֹאָר כִּי גַּם בְּעַד כָּל הַהֲנָאוֹת שֶׁאָדָם נֶהֱנֶה בָּעוֹלָם הַזֶּה. אַף מִדְּבַר הָרְשׁוּת רַק שֶׁלֹּא בְּמִצְוָה הָעֹנֶשׁ גָּדוֹל מְאֹד. וְכָל אֵבָר וְאֵבָר שֶׁנֶּהֱנֶה שׂוֹרְפִין אוֹתוֹ כְּאֶרֶס שֶׁל נָחָשׁ. וּמִזֶּה נוּכַל לַעֲשׂוֹת חֶשְׁבּוֹן לָדוּן וְלִשְׁפֹּט. אֶת גֹּדֶל הָעֹנֶשׁ בְּעַד הַהֲנָאָה שֶׁנֶּהֱנֶה בָּעוֹלָם הַזֶּה מִן דְּבַר עֲבֵרָה. שֶׁהוּא נֶהֱנֶה וּמִתְעַנֵּג מִמַּה שֶּׁמַּמְרֶה אֶת רְצוֹן ה' יִתְבָּרַךְ שְׁמוֹ. כִּי אֵין עָרֹךְ לְהָעֹנֶשׁ בְּעַד הַהֲנָאָה שֶׁל עֲבֵרָה. מַה נּוֹרָא הָרַעְיוֹן הַזֶּה לַמִּתְבּוֹנֵן בָּהּ. כִּי עֵת יִתְקְפֵהוּ יִצְרוֹ לִדְבַר עֲבֵרָה. אַף לְדַבֵּר אֵיזֶה מִדְּבָרִים הָאֲסוּרִים. לִיתֵּן אֶל לִבּוֹ כִּי מִלְּבַד הָעֹנֶשׁ שֶׁל עַצְמִית הֶעָו‍ֹן. הִנֵּה גַּם בְּעַד הַהֲנָאָה יְשַׁלֵּם שִׁבְעָתַיִם:
<b>וּמֵעַתָּה</b> שׁוּב לֹא יִפָּלֵא. כִּי הִנֵּה גָּזֵל וַעֲרָיוֹת שֶׁנַּפְשׁוֹ שֶׁל אָדָם מִתְאַוָּה לָהֶן וּמְחַמֶּדְתָּן. אִם כִּי בְּעַד עַצְמִית הָעֲבֵרָה מַה שֶּׁעוֹבֵר רְצוֹן ה' יִתְבָּרַךְ שְׁמוֹ הָיָה הָעֹנֶשׁ נִגְרָע מֵעֶרְכּוֹ. בִּשְׁבִיל הַצַּעַר שֶׁל מְנִיעַת הָעֲבֵרָה. אוּלָם לְעֻמַּת זֶה מֵאַחַר אֲשֶׁר הַהֲנָאָה רַבָּה בָּהֶם. הִנֵּה הַהֲנָאָה וְהַתַּעֲנוּג שֶׁל הָעֲבֵרָה שֶׁהוּא נֶהֱנֶה מִזֶּה שֶׁמַּמְרֶה רְצוֹן ה' יִתְבָּרַךְ שְׁמוֹ. הִנֵּה חֶשְׁבּוֹן הַהֲנָאָה מַגְדִּיל הָעֹנֶשׁ לְמַעְלָה רֹאשׁ:
<b>הוּא</b> מַה שֶּׁאוֹמְרִים הַמּוֹשְׁלִים בְּיִצְרָם. בּוֹאוּ חֶשְׁבּוֹן כוּ' שְׂכַר עֲבֵרָה כְּנֶגֶד הֶפְסֵדָהּ. הִנֵּה יַשְׁמִיעֵנוּ בָּזֶה כִּי מִלְּבַד הָעֹנֶשׁ בְּעַד עַצְמִית הָעֲבֵרָה. עוֹד יֵשׁ חֶשְׁבּוֹן עֹנֶשׁ בְּעַד הַשָּׂכָר שֶׁל עֲשִׂיַּת הָעֲבֵרָה הַיְנוּ הַהֲנָאָה שֶׁנֶּהֱנֶה מִן הָעֲבֵרָה. וְזֶהוּ שְׂכַר עֲבֵרָה כְּנֶגֶד הֶפְסֵדָהּ. הַיְנוּ חֶשְׁבּוֹן שְׂכַר עֲבֵרָה כְּנֶגֶד הַהֶפְסֵד בְּעַד הַשָּׂכָר. כִּי בְּעַד הַשָּׂכָר וְהַהֲנָאָה שֶׁיֵּשׁ לוֹ מֵהָעֲבֵרָה. יִגְדַּל עָנְשׁוֹ לְמַעְלָה רֹאשׁ:
<b>וְהִנֵּה</b> אִם כִּי הַצַּעַר שֶׁל קִיּוּם מִצְוָה. מַגְדִּיל הַשָּׂכָר לְמַעְלָה רֹאשׁ. כִּי לְפוּם צַעֲרָא אַגְרָא. וּמִי שֶׁלְּפִי מַצָּבוֹ יֵשׁ לוֹ נִסְיוֹנוֹת בַּעֲבוֹדָתוֹ יִתְבָּרַךְ שְׁמוֹ. וְזוֹכֶה לַעֲמֹד בַּנִּסָּיוֹן. וּלְהִתְגַּבֵּר עַל כָּל הַתְּלָאוֹת וְהַמַּפְרִיעִים מַה טּוֹב חֶלְקוֹ. כִּי שְׂכָרוֹ יִהְיֶה הַרְבֵּה מְאֹד. אוּלָם בְּעֵקֶב הַנִּסְיוֹנוֹת כְּרוּכָה גַּם סַכָּנָה רַבָּה. פֶּן יְבֻלַּע לוֹ בִּגְלָלָם. כִּי יִהְיֶה רְפֵה כֹּחַ לַעֲמֹד כְּנֶגְדָּם. וְיִטֶּה מִנִּי דֶּרֶךְ הַטּוֹב וְהַיָּשָׁר. כִּי עַל כֵּן אֲנַחְנוּ מִתְפַּלְּלִים בְּכָל יוֹם אַל תְּבִיאֵנוּ לִידֵי נִסָּיוֹן:
<b>אָמְנָם</b> אַחַת הִיא מָצָאנוּ. בְּחִינַת צַעַר בַּעֲבוֹדָתוֹ יִתְבָּרַךְ שְׁמוֹ. אֲשֶׁר יַגְדִּיל וְיַאְדִּיר שְׂכַר הַמִּצְו‍ֹת לְמַעְלָה. וּבְכָל זֹאת יִהְיֶה הָאָדָם בָּטוּחַ עִמָּהּ. כִּי הַצַּעַר הַזֶּה לֹא יָרַע וְלֹא יַשְׁחִית בַּקֹּדֶשׁ. לֹא תִּהְיֶה לוֹ לְנִסָּיוֹן. וְלֹא תַּעֲמֹד לוֹ לְשָׂטָן לְהַטּוֹתוֹ עֲקַלְקַלּוֹת:
<b>הִנֵּה</b> בְּקִדּוּשִׁין דַּף ל"א הֵבִיא הַגְּמָרָא מַעֲשֶׂה מַה שֶּׁעָשָׂה עוֹבֵד כּוֹכָבִים אֶחָד לְאָבִיו בְּאַשְׁקְלוֹן. פַּעַם אַחַת בִּקְּשׁוּ מִמֶּנּוּ אֲבָנִים לָאֵפוֹד. וְהָיָה מַפְתֵּחַ מֻנָּח תַּחַת מְרָאשׁוֹתָיו שֶׁל אָבִיו וְלֹא צִעֲרוֹ. לַשָּׁנָה הָאַחֶרֶת נָתַן הַקָּדוֹשׁ־בָּרוּךְ־הוּא שְׂכָרוֹ כוּ'. וְאָמַר רַבִּי חֲנִינָא מַה מִּי שֶׁאֵינוֹ מְצֻוֶּה וְעוֹשֶׂה כָּךְ מְצֻוֶּה וְעוֹשֶׂה עַל אַחַת כַּמָּה וְכַמָּה. דְּאָמַר רַבִּי חֲנִינָא גָּדוֹל מְצֻוֶּה וְעוֹשֶׂה מִמִּי שֶׁאֵינוֹ מְצֻוֶּה וְעוֹשֶׂה. אָמַר רַב יוֹסֵף מֵרֵישׁ הֲוָה אֲמִינָא מַאן דַּהֲוָה אָמַר לִי הֲלָכָה כְּרַבִּי יְהוּדָה דְּאָמַר סוּמָא פָּטוּר מִן הַמִּצְו‍ֹת עֲבִידְנָא יוֹמָא טָבָא לְרַבָּנָן. דְּהָא לֹא מִיפְקִידְנָא וְקָא עֲבִידְנָא. הַשְׁתָּא דִּשְׁמָעִיתָא לְהָא דְּאָמַר רַבִּי חֲנִינָא כוּ':
<b>וּבְטַעַם</b> הַדָּבָר דְּגָדוֹל מְצֻוֶּה וְעוֹשֶׂה. כָּתְבוּ הַתּוֹסָפוֹת בְּקִדּוּשִׁין שָׁם דִּבּוּר הַמַּתְחִיל גָּדוֹל הַמְצֻוֶּה וְעוֹשֶׂה וְזֶה לְשׁוֹנָם. נִרְאֶה דְּהַיְנוּ טַעֲמָא דְּמִי שֶׁמְּצֻוֶּה וְעוֹשֶׂה עָדִיף. לְפִי שֶׁדּוֹאֵג וּמִצְטַעֵר יוֹתֵר פֶּן יַעֲבֹר. מִמִּי שֶׁאֵינוֹ מְצֻוֶּה שֶׁיֵּשׁ לוֹ פַּת בְּסַלּוֹ שֶׁאִם יִרְצֶה יָנוּחַ עַד כָּאן לְשׁוֹן הַתּוֹסָפוֹת:
<b>עַל</b> כָּל פָּנִים הֲרֵי נִגְלֶה וּמְבֹאָר כִּי הַדְּאָגָה וְהַצַּעַר שֶׁל קִיּוּם הַמִּצְו‍ֹת. מַה שֶּׁהָאָדָם יָרֵא דּוֹאֵג וּמִצְטַעֵר פֶּן יַעֲבֹר. זֶה הַצַּעַר גּוּפָה מַגְדִּיל שְׂכַר הַמִּצְו‍ֹת. כִּשְׁאָר מִינֵי צַעַר שֶׁיִּהְיֶה לוֹ לָאָדָם בַּעֲבוֹדָתוֹ יִתְבָּרַךְ שְׁמוֹ. כִּי לְכָךְ אָמְרוּ גָּדוֹל מְצֻוֶּה וְעוֹשֶׂה מִמִּי שֶׁאֵינוֹ מְצֻוֶּה וְעוֹשֶׂה. וְהִנֵּה גַּם זֶה נִכְלָל בַּכְּלָל מַה שֶּׁאָמְרוּ חֲכָמֵינוּ זַ"ל לְפוּם צַעֲרָא אַגְרָא. כִּי הִנֵּה זֶה מוּבָן מֵאֵלָיו. כִּי גַּם בִּמְצֻוֶּה וְעוֹשֶׂה לֹא הַכֹּל שָׁוִים בְּהַדְּאָגָה וְהַצַּעַר שֶׁל קִיּוּם הַמִּצְו‍ֹת. כִּי זֶה תִּגְבַּל עִם יִרְאַת הָאָדָם אֶת ה' יִתְבָּרַךְ שְׁמוֹ. וּלְפִי אֵיכוּת יִרְאָתוֹ כֵּן תִּהְיֶה הַדְּאָגָה וְהַצַּעַר שֶׁל קִיּוּם הַמִּצו‍ֹת. וְכָל מַה שֶּׁיִּהְיֶה יוֹתֵר יְרֵא אֱלֹקִים. כֵּן תִּרֶב בְּיוֹתֵר דַּאֲגָתוֹ וְצַעֲרוֹ פֶּן יַעֲבֹר וְלֹא יְקַיֵּם אַחַת מֵהֵנָּה מִמִּצְו‍ֹת ה' יִתְבָּרַךְ שְׁמוֹ. אוֹ שֶׁלֹּא יַעֲשֶׂה הַמִּצְוָה כְּתִקּוּנָהּ. וּלְפִי עֶרֶךְ יִרְאָתוֹ דַּאֲגָתוֹ וְצַעֲרוֹ. לְקַיֵּם רְצוֹן ה' יִתְבָּרַךְ שְׁמוֹ. כֵּן יָרוּם וְנָשָׂא שְׂכַר מִצְו‍ֹתָיו לְמַעְלָה רֹאשׁ. כִּי לְפוּם צַעֲרָא אַגְרָא:
<b>וְכֵן</b> אִם נָשׁוּב עַל כַּמָּה מַדְרֵגוֹת לְאָחוֹר. אִם הָאָדָם יִהְיֶה מֻשְׁלָל חָלִילָה מִיִּרְאַת ה' יִתְבָּרַךְ שְׁמוֹ. הִנֵּה גַּם הַמִּצְו‍ֹת שֶׁיַּעֲשֶׂה אוֹתָם. יוּכַל לִהְיוֹת קִבּוּל שְׂכָרָם רַק בְּגֶדֶר אֵינוֹ מְצֻוֶּה וְעוֹשֶׂה. אַחֲרֵי כִּי כָּל הַיִּתְרוֹן שֶׁיֵּשׁ לַמְּצֻוֶּה וְעוֹשֶׂה עַל שֶׁאֵינוֹ מְצֻוֶּה וְעוֹשֶׂה. הוּא רַק מִפְּנֵי הַדְּאָגָה וְהַצַּעַר שֶׁדּוֹאֵג וּמִצְטַעֵר יוֹתֵר פֶּן יַעֲבֹר. אוּלָם מִי שֶׁאֵין יִרְאַת ה' בְּקֶרֶב לְבָבוֹ. וְאֵינוֹ דּוֹאֵג וּמִצְטַעֵר עַל קִיּוּם הַמִּצְו‍ֹת פֶּן יַעֲבֹר. נִמְצָא כִּי גַּם הַמִּצְו‍ֹת שֶׁיְּקַיֵּם אוֹתָם. יִהְיֶה מַהוּת שְׂכָרָם רַק בְּגֶדֶר אֵינוֹ מְצֻוֶּה וְעוֹשֶׂה. כִּי מַה בְּכָךְ שֶׁהוּא מְצֻוֶּה. אִם אֵינוֹ דּוֹאֵג וּמִצְטַעֵר עַל צִוּוּי שֶׁל מָקוֹם:
<b>וּבָזֶה</b> יוּבַן מַה שֶּׁאָמְרוּ חֲכָמֵינוּ זַ"ל בְּרֵישׁ פֶּרֶק קַמָּא דַּעֲבוֹדָה זָרָה. דְּתָנִי רַב יוֹסֵף עָמַד וַיְמוֹדֵד אָרֶץ רָאָה וְיַתֵּר גּוֹיִם. מָה רָאָה רָאָה שֶׁבַע מִצְו‍ֹת שֶׁקִּבְּלוּ עֲלֵיהֶן בְּנֵי נֹחַ וְלֹא קִיְּמוּם כֵּיוָן שֶׁלֹּא קִיְּמוּם עָמַד וְהִתִּירָן לָהֶן. וּפָרִיךְ אִתְגּוּרֵי אִתְגּוּר, וּמְשָׁנִי לוֹמַר לְךָ שֶׁאֵין מְקַבְּלִין עֲלֵיהֶם שָׂכָר כִּמְצֻוֶּה וְעוֹשֶׂה. אֶלָּא כְּמִי שֶׁאֵינוֹ מְצֻוֶּה וְעוֹשֶׂה. דְּאָמַר רַבִּי חֲנִינָא גָּדוֹל הַמְצֻוֶּה וְעוֹשֶׂה מִמִּי שֶׁאֵינוֹ מְצֻוֶּה וְעוֹשֶׂה. וְלִכְאוֹרָה יִפָּלֵא אַחֲרֵי כִּי מַה שֶּׁלֹּא קִיְּמוּ שֶׁבַע מִצְו‍ֹת בְּוַדַּאי יֵעָנְשׁוּ עַל זֶה. מַדּוּעַ יֵעָנְשׁוּ עוֹד בְּכִפְלַיִם כִּי יְקֻפַּח גַּם שְׂכָרָם. שֶׁלֹּא יְקַבְּלוּ שָׂכָר עַל הַמִּצְו‍ֹת שֶׁיְּקַיְּמוּ. רַק כְּמִי שֶׁאֵינוֹ מְצֻוֶּה וְעוֹשֶׂה:
<b>אוּלָם</b> לְפִי הַנִּזְכָּר לְעֵיל יוּבַן הֵיטֵב. אַחֲרֵי כִּי כָּל הַיִּתְרוֹן הַשָּׂכָר שֶׁל מְצֻוֶּה וְעוֹשֶׂה. הוּא רַק מִפְּנֵי הַדְּאָגָה וְהַצַּעַר. שֶׁדּוֹאֵג וּמִצְטַעֵר יוֹתֵר פֶּן יַעֲבֹר כַּנִּזְכָּר לְעֵיל. וְעַל כֵּן כַּאֲשֶׁר רָאָה הַקָּדוֹשׁ־בָּרוּךְ־הוּא כִּי נָתַן לִבְנֵי נֹחַ רַק שֶׁבַע מִצְו‍ֹת וְקִבְּלוּ עֲלֵיהֶן וְלֹא קִיְּמוּם. הֲרֵי כִּי אֵין חֲפֵצִים כְּלָל לִישָּׂא עֹל שֶׁל מַלְכוּת שָׁמַיִם. וְאֵין לָהֶם דְּאָגָה וְצַעַר כְּלָל לְקַיֵּם צִוּוּי שֶׁל מָקוֹם. וְלָזֹאת גַּם אִם יְקַיְּמוּ אֵיזֶה מִצְוָה. לֹא יְקַבְּלוּ שָׂכָר רַק כְּמִי שֶׁאֵינוֹ מְצֻוֶּה וְעוֹשֶׂה כַּנִּזְכָּר לְעֵיל:
<b>וְעִם</b> זֶה נַשְׂכִּיל בִּינָה לְהָבִין מַה שֶּׁאָמְרוּ חֲכָמֵינוּ זַ"ל. בְּבָבָא מְצִיעָא דַּף פ"ו אָמַר רַב יְהוּדָה אָמַר רַב. כָּל מַה שֶּׁעָשָׂה אַבְרָהָם לְמַלְאֲכֵי הַשָּׁרֵת בְּעַצְמוֹ, עָשָׂה הַקָּדוֹשׁ־בָּרוּךְ־הוּא לְבָנָיו בְּעַצְמוֹ. וְכָל מַה שֶּׁעָשָׂה כוּ'. וְאֶל הַבָּקָר רָץ אַבְרָהָם. וְרוּחַ נָסַע מֵאֵת ה'. וַיִקַּח חֶמְאָה וְחָלָב. הִנְּנִי מַמְטִיר לָכֶם לֶחֶם מִן הַשָּׁמַיִם כוּ', וְאַבְרָהָם הוֹלֵךְ עִמָּם לְשַׁלְּחָם. וְה' הוֹלֵךְ לִפְנֵיהֶם יוֹמָם. יֻקַּח נָא מְעַט מַיִם. וְהִכִּיתָ בַצּוּר וְיָצְאוּ מִמֶּנּוּ מַיִם וְשָׁתָה הָעָם:
<b>מַה</b> מְּאֹד יֵשׁ לְהִתְפַּלֵּא וּלְהִשְׁתּוֹמֵם. עַל הַפְלָגַת הַשָּׂכָר הַגָּדוֹל וְהַנּוֹרָא הַלָּזֶה. בִּגְלַל מִצְוָה אַחַת פְּשׁוּטָה שֶׁל הַכְנָסַת אוֹרְחִים. וְכָל הַנִּסִּים וְהַנִּפְלָאוֹת שֶׁעָשָׂה הַקָּדוֹשׁ־בָּרוּךְ־הוּא לַאֲבוֹתֵינוּ בַּמִּדְבָּר. הוֹרִיד לָהֶם אֶת הַמָּן. הִגִּיז לָהֶם אֶת הַשְּׂלָו. הִכָּה לָהֶם אֶת הַצּוּר. הָלַךְ לִפְנֵיהֶם יוֹמָם בְּעַמּוּד עָנָן. הַכֹּל הוּא בְּכֹחַ שְׂכַר מִצְוָה הַזֹּאת שֶׁעָשָׂה אַבְרָהָם אָבִינוּ עָלָיו הַשָּׁלוֹם. מַה נּוֹרָא הַשָּׂכָר הַזֶּה. הַאִם כָּל אִישׁ שֶׁיַּעֲשֶׂה כֵּן פַּעַם אַחַת יִהְיֶה שְׂכָרוֹ גָּדוֹל כָּל כָּךְ:
<b>אָכֵן</b> לְפִי הַנִּזְכָּר לְעֵיל כִּי הַדְּאָגָה וְהַצַּעַר שֶׁל קִיּוּם הַמִּצְו‍ֹת. מַגְדִּיל שְׂכַר הַמִּצְו‍ֹת. כִּי לְכָךְ גָּדוֹל הַמְצֻוֶּה וְעוֹשֶׂה וּכְמוֹ שֶׁכָּתְבוּ הַתּוֹסָפוֹת וְכַנִּזְכָּר לְעֵיל. וְהִנֵּה הַדְּאָגָה וְהַצַּעַר הַזֹּאת נִמְשָׁךְ רַק מִכֹּחַ יִרְאַת ה'. וּלְפִי אֵיכוּת יִרְאָתוֹ כֵּן יִהְיֶה דַּאֲגָתוֹ וְצַעֲרוֹ פֶּן יַעֲבֹר. וְיָדוּעַ כִּי לְיִרְאַת ה' יִתְבָּרַךְ שְׁמוֹ. אֵין לָהּ לֹא מִדָּה וְלֹא גְּבוּל לֹא קֵץ וְלֹא תַּכְלִית. וְהִנֵּה גַּם בְּדוֹר הָאָמוֹרָאִים. מָצִינוּ לַחֲכָמֵינוּ זַ"ל בְּנִדָּה דַּף י"ג שֶׁאָמְרוּ שָׁם עַל רַב יְהוּדָה אֵימָתָא דְּמָרֵיהּ עֲלֵיהּ. דְּקָרֵי שְׁמוּאֵל עֲלֵיהּ אֵין זֶה יִלּוֹד אִשָּׁה. וְהַיְנוּ כִּי מִפְּנֵי הַיִּרְאָה וְהָאֵימָה הַגְּדוֹלָה שֶׁהָיָה לוֹ לְרַב יְהוּדָה מֵרוֹמְמוּתוֹ יִתְבָּרַךְ שְׁמוֹ. הִמְלִיץ שְׁמוּאֵל עָלָיו שֶׁאֵין זֶה יִלּוֹד אִשָּׁה. כִּי אִם אֶחָד מִמַּלְאֲכֵי מָרוֹם. אֲשֶׁר בִּהְיוֹתָם רַק צוּרוֹת נִפְרָדוֹת בִּלְתִּי גֹּלֶם וּגְוִיָּה. נָקֵל לָהֶם לְהַשִּׂיג וּלְהַשְׂכִּיל מֵרוֹמְמוּת קְדֻשָּׁתוֹ יִתְבָּרַךְ שְׁמוֹ. וְעַל כֵּן הֵם יְרֵאִים וַחֲרֵדִים תַּכְלִית הַיִּרְאָה:
<b>וּמִזֶּה</b> נוּכַל לְשַׁעֵר אֶת מַהוּת הַיִּרְאָה שֶׁהָיָה לָאָבוֹת הַקְּדוֹשִׁים. כַּאֲשֶׁר נַעֲלֶה מִדּוֹר הָאָמוֹרָאִים עַל כַּמָּה מַדְרֵגוֹת לְפָנִים. מַה בֵּינָם לְבֵין דּוֹרוֹת הָרִאשׁוֹנִים וּמֵהֶם מַדְרֵגָה אַחַר מַדְרֵגָה עַד הַנְּבִיאִים. וְעַד אֲבוֹת הָעוֹלָם עֲלֵיהֶם הַשָּׁלוֹם. עַתָּה מַה נּוֹרָא הָיְתָה יִרְאָתָם כִּשְׂרָפִים וְאוֹפַנִּים וְחַיּוֹת הַקֹּדֶשׁ. וְאָמְרוּ זַ"ל בְּתָנָא דְּבֵי אֵלִיָּהוּ. אַל תִּירָא אַבְרָם. אֵין אוֹמְרִים אַל תִּירָא. אֶלָּא לְמִי שֶׁהוּא יְרֵא שָׁמַיִם לַאֲמִתּוֹ:
<b>וּמֵעַתָּה</b> לֹא יִפָּלֵא אֵפוֹא. אִם כָּל כָּךְ גָּדְלָה שְׂכַר מִצְוָתָם שֶׁל הָאָבוֹת הַקְּדוֹשִׁים. אֲשֶׁר מִשְּׂכַר מִצְוָה אַחַת שֶׁעָשָׂה אַבְרָהָם אָבִינוּ עָלָיו הַשָּׁלוֹם. הִשְׁפִּיעַ הַקָּדוֹשׁ־בָּרוּךְ־הוּא שֶׁפַע טוֹבָה יְשׁוּעָה וּבְרָכָה לְבָנָיו אַחֲרָיו בְּמִדָּה גְּדוּשָׁה. כִּי לְפִי עֹצֶם יִרְאָתוֹ שֶׁל אַבְרָהָם אָבִינוּ עָלָיו הַשָּׁלוֹם. אֲשֶׁר אֵין בְּכֹחַ שֵׂכֶל אֱנוֹשִׁי לִהְיוֹת לָהּ צִיּוּר מִמַּהוּתָהּ. כַּאֲשֶׁר לֹא יְצֻיַּר בַּשֵּׂכֶל מִמַּהוּת הָאֵימָה וְהַיִּרְאָה. שֶׁיֵּשׁ לָאוֹפַנִּים וְחַיּוֹת הַקֹּדֶשׁ. וּלְפִי יִרְאָתוֹ כֵּן תִּרֶב דַּאֲגָתוֹ וְצַעֲרוֹ בְּקִיּוּם הַמִּצְו‍ֹת. וְעַל כֵּן גְּדֵלָה גַּם שְׂכַר מִצְו‍ֹתָיו לְמַעְלָה בְּאֵין קֵץ. כִּי לְפוּם צַעֲרָא אַגְרָא:
<b>וּמִמּוֹצָא</b> דָּבָר נַשְׂכִּיל. כַּמָּה רֹב טוּב צָפוּן בָּאוֹצָר שֶׁל יִרְאַת שָׁמַיִם. אִם הָאָדָם יִהְיֶה עָמוּס בְּיִרְאַת ה' יִתְבָּרַךְ שְׁמוֹ. כִּי מִלְּבַד אֲשֶׁר הַיִּרְאָה הִיא סִבָּה לִשְׁמֹר וְלַעֲשׂוֹת וּלְקַיֵּם אֶת כָּל דִּבְרֵי הַתּוֹרָה וְהַמִּצְוָה. עוֹד הִנֵּה הַמִּצְוָה שֶׁיַּעֲשֶׂה בְּכֹחַ יִרְאַת ה' יִתְבָּרַךְ שְׁמוֹ. אֲשֶׁר הוּא יָרֵא וְחָרֵד לְקַיֵּם אוֹתָהּ יִגְדַּל שְׂכָרָהּ לְמַעְלָה. כִּי הַדְּאָגָה וְהַצַּעַר שֶׁיֵּשׁ לוֹ פֶּן יַעֲבֹר. הוּא כִּשְׁאָר מִינֵי צַעַר שֶׁיֵּשׁ לוֹ לָאָדָם בַּעֲבוֹדָתוֹ יִתְבָּרַךְ שְׁמוֹ. אֲשֶׁר לְפוּם צַעֲרָא אַגְרָא כַּנִּזְכָּר לְעֵיל. וְהִנֵּה כָּל אִישׁ לְפִי עֶרְכּוֹ. לֹא כָּל הַמִּצְו‍ֹת יִהְיֶה אֶצְלוֹ בְּמִשְׁקָל אֶחָד. יֵשׁ מִצְו‍ֹת אֲשֶׁר הֵם חֲמוּרוֹת בְּעֵינָיו. וְלֹא יַעֲבֹר עֲלֵיהֶם בְּשׁוּם עִנְיָן בָּעוֹלָם. וְיֵשׁ אֲשֶׁר יִהְיֶה קַלּוֹת אֶצְלוֹ. מוּבָן מֵאֵלָיו כִּי כָּל מִצְוָה אֲשֶׁר הוּא יָרֵא וְחָרֵד עָלֶיהָ בְּיוֹתֵר פֶּן יַעֲבֹר וְלֹא יְקַיֵּם אוֹתָהּ יִגְדַּל שְׂכָרוֹ לְמַעְלָה כַּנִּזְכָּר לְעֵיל:
<b>אַחַת</b> הִיא אֲשֶׁר רָאוּי לָשׂוּם עָלֶיהָ לֵב. וְהוּא מִצְוַת לִמּוּד הַתּוֹרָה אֲשֶׁר שְׂכָרָהּ גָּדוֹל מִכָּל הַמִּצְו‍ֹת. אוּלָם דָּבָר אֶחָד יוּכַל לִהְיוֹת לָהּ לְשָׂטָן לְהַקְטִין שְׂכַר הַמִּצְוָה הַגְּדוֹלָה הַזֹּאת. כִּי אִם שֶׁאָמְרוּ חֲכָמֵינוּ זַ"ל בְּסִפְרֵי. כְּשֵׁם שֶׁשְּׂכַר תַּלְמוּד תּוֹרָה גָּדוֹל מִכָּל הַמִּצְו‍ֹת כֵּן עֲו‍ֹן בִּטּוּלָהּ גָּדוֹל מִכָּל הָעֲבֵרוֹת. בְּכָל זֹאת יוֹרֶנּוּ הַנִּסָּיוֹן. כִּי בִּטּוּל מִצְוָה זוֹ שֶׁל תַּלְמוּד תוֹרָה. נָקֵל בְּעֵינֵי הָאָדָם יוֹתֵר מִבִּטּוּל שְׁאָר מִצְו‍ֹת. כִּי אִם בְּמִקְרֶה יִתְבַּטֵּל הָאָדָם מֵאֵיזֶה מִצְוָה. כְּמוֹ מִתְּפִלָּה וּתְפִלִּין וְכַדּוֹמֶה יִדְאַג וְיִצְטַעֵר עַל זֶה בְּיוֹתֵר. וְאִם יִתְבַּטֵּל אֵיזֶה זְמַן מִמִּצְוַת לִמּוּד הַתּוֹרָה. אַף בְּלִי שׁוּם סִבָּה. לֹא יָחוּשׁ וְלֹא יִדְאַג כְּלָל. כִּי אִם שְׂרִידִים אֲשֶׁר ה' קוֹרָא. לָהֶם יִהְיֶה הַמִּצְוָה הַזֹּאת כְּכָל הַמִּצְו‍ֹת. הַסִּבָּה לָזֶה הוּא יַעַן כִּי מִצְוַת תַּלְמוּד תּוֹרָה נִתַּן רְשׁוּת לְבַטְּלָהּ לְהֶכְרֵחַ פַּרְנָסָה. אוֹ לְמִצְוָה שֶׁאִי אֶפְשָׁר לַעֲשׂוֹת עַל יְדֵי אֲחֵרִים. וְעַל כָּל פָּנִים הַמִּצְוָה הַזֹּאת הִיא אֵצֶל כַּמָּה בְּנֵי אָדָם כִּמְעַט בְּגֶדֶר אֵינוֹ מְצֻוֶּה וְעוֹשֶׂה. כִּי יֵשׁ לוֹ פַּת בְּסַלּוֹ שֶׁאִם יִרְצֶה יִלְמֹד וְאִם יִרְצֶה יָנוּחַ. וּכְמוֹ שֶׁכָּתְבוּ הַתּוֹסָפוֹת בְּקִדּוּשִׁין הַנִּזְכָּר לְעֵיל. וְעַל כֵּן יִהְיֶה נִגְרָע גַּם מִשְּׂכָרָהּ הַגָּדוֹל וְכַּנִּזְכָּר לְעֵיל. עַל כֵּן מַה נּוֹרָא הַדָּבָר לִהְיוֹת עָמֵל. לְהַעֲלוֹת מִצְוָה הַזֹּאת שֶׁל תַּלְמוּד תּוֹרָה לְכָל הַפָּחוֹת בְּמַדְרֵגָה אַחַת עִם כָּל הַמִּצְו‍ֹת וַעֲו‍ֹן בִּטּוּלָהּ יִהְיֶה חָמוּר כְּבִטּוּל שְׁאָר מִצְו‍ֹת. וְהָעֵצָה הַיְעוּצָה לְזֶה הוּא. לִלְמֹד סִפְרֵי מוּסָר הַמַּרְחִיבִים דִּבְרֵיהֶם בְּחֹמֶר הֶעָו‍ֹן שֶׁל בִּטּוּל תּוֹרָה. וְכֵן לִלְמֹד הִלְכוֹת תַּלְמוּד תּוֹרָה בְּעִיּוּן לְמַעֲשֶׂה. וּכְמוֹ שֶׁכָּתַב אַדְמוֹ"ר הַגָּאוֹן הֶחָסִיד זצוק"ל בְּאִגֶּרֶת הַמּוּסָר עַיֵּן שָׁם:
<b>עַתָּה</b> נָשׁוּב לְדִבְרֵי הַמִּדְרַשׁ רַבָּה הַנִּצָּב בְּפֶתַח דְּבָרֵינוּ. וּמִתְּחִלָּה נֹאמַר כִּי מַה שֶּׁמֵּאֲנָה אֵשֶׁת רַבִּי שִׁמְעוֹן בֶּן חֲלַפְתָּא לְקַבֵּל אֶת הָאֶבֶן טוֹבָה שֶׁנִּתַּן לְבַעְלָהּ מִן הַשָּׁמַיִם. וְהֵאִיצָה בְּבַעְלָהּ לְהָשִׁיב אֶת הָאֶבֶן טוֹבָה בַּחֲזָרָה לַשָּׁמַיִם. לְמַעַן שֶׁלֹּא יִהְיֶה שֻׁלְחָנוֹ חָסֵר. אֵין הַטַּעַם רַק מִשּׁוּם שֶׁמָּא יְנַכּוּ לוֹ מִזְּכֻיּוֹתָיו בַּעֲבוּר הַנֵּס שֶׁנַּעֲשָׂה לוֹ. אוּלָם כַּנִּרְאֶה הָיָה רַבִּי שִׁמְעוֹן בֶּן חֲלַפְתָּא עָנִי בְּיוֹתֵר. וְהָיָה לוֹמֵד תּוֹרָה מִתּוֹךְ הַדְּחָק. וְיָדוּעַ גֹּדֶל הַשָּׂכָר שֶׁל תַּלְמוּד תּוֹרָה מִתּוֹךְ הַדְּחָק. וּכְמוֹ שֶׁאָמְרוּ זַ"ל בְּאָבוֹת דְּרַבִּי נָתָן אִם לָמַדְתָּ תּוֹרָה בִּשְׁעַת הָרֶוַח. אַל תָּשׁוּב לְךָ בִּשְׁעַת הַדְּחָק. לְפִי שֶׁטּוֹב לוֹ לָאָדָם. דָּבָר אֶחָד בְּצַעַר מִמֵּאָה דְּבָרִים בְּרֶוַח. וְהִנֵּה כַּאֲשֶׁר נִתַּן לוֹ מִן הַשָּׁמַיִם אֶבֶן טוֹבָה אֲשֶׁר יוּכַל לְהִתְפַּרְנֵס מִזֶּה. הֲלֹא מֵעַתָּה שׁוּב יִלְמֹד תּוֹרָה מִתּוֹךְ הָרֶוַח. עַל זֶה חָסָה עֵינָהּ שֶׁל הַחֲסִידָה עַל אָבְדַן הַשָּׂכָר הַגָּדוֹל שֶׁל לִמּוּד תּוֹרָה מִתּוֹךְ הַדְּחָק. וְעַל כֵּן חָרְדָה אֶת כָּל הַחֲרָדָה הַגְּדוֹלָה הַזֹּאת. וּמִהֲרָה לְבַעְלָהּ לְהָשִׁיב אֶת הָאֶבֶן טוֹבָה בַּחֲזָרָה לַשָּׁמַיִם. וַתִּבְחַר לְנַפְשָׁהּ לְהִתְגַּלְגֵּל תַּחַת עֹנִי וָדֹחַק. לְמַעַן אֲשֶׁר בַּעְלָהּ יִלְמֹד דַּוְקָא תּוֹרָה מִתּוֹךְ הַדְּחָק:
<b>וְהִנֵּה</b> מַה שֶּׁאָמְרָה אֵשֶׁת רַבִּי שִׁמְעוֹן בֶּן חֲלַפְתָּא לְרַבִּי. וְכִי רוֹאֶה אָדָם לַחֲבֵרוֹ לָעוֹלָם הַבָּא. לֹא כָּל צַדִּיק וְצַדִּיק הֲוָה לֵיהּ עוֹלָם בְּעַצְמוֹ שֶׁנֶּאֱמַר כוּ'. אֲשֶׁר לִכְאוֹרָה הוּא מֻשְׁלַל הֲבָנָה. אָכֵן נִרְאֶה כִּי הַתַּעֲנוּג וְהָעִדּוּן הָרוּחָנִי שֶׁל עוֹלָם הַבָּא. אֵין זֶה מִין תַּעֲנוּג אֶחָד רוּחָנִי בְּעַד כָּל הַמִּצְו‍ֹת. אָמְנָם כְּמוֹ בְּתַעֲנוּגֵי הַגְּשָׁמִים בָּעוֹלָם הַזֶּה. יֵשׁ הַרְבֵּה מִינִים מִמִּינִים שׁוֹנִים. כְּמוֹ כֵן בָּעוֹלָם הַבָּא בְּתַעֲנוּגֵי הָרוּחָנִים. וּבְעַד כָּל מִצְוָה וּמִצְוָה נָכוֹנָה לָהּ מִין תַּעֲנוּג עֵדֶן רוּחָנִי נִבְדָּל מִזּוּלָתָהּ. וְכֵן גַּם מִצְוָה אֲשֶׁר תִּתְחַלֵּף שְׂכָרָהּ לְפִי צַעַר קִיּוּמָהּ. וּכְמַאֲמָרָם זַ"ל לְפוּם צַעֲרָא אַגְרָא. כֵּן לְפִיהָ תִּהְיֶה שׁוֹנֶה מִין הַתַּעֲנוּג וְהָעֵדֶן הָרוּחָנִי. וּבְעוֹלָמוֹ שֶׁל כָּל צַדִּיק תָּקוּעַ כַּמָּה מִינֵי תַּעֲנוּגִים וְעִדּוּנִים רוּחָנִים שׁוֹנִים. לְפִי מִסְפָּר וּמִפְקָד הַמִּצְו‍ֹת שֶׁעָשָׂה בְּחַיָּיו. וּלְפִי מַהוּתָם וְעֶרְכָּם וְהִתְחַלְּפוּת צַעַר קִיּוּמָם. וְהַצַּדִּיק מִתְעַנֵּג בְּעוֹלָמוֹ בְּעִדּוּנִים רוּחָנִים שׁוֹנִים לְפִי מִסְפַּר מִצְו‍ֹתָיו. וּמִכָּל אַחַת יָפָה שָׁעָה אַחַת קוֹרַת רוּחַ מִכָּל חַיֵּי הָעוֹלָם הַזֶּה:
<b>זֶהוּ</b> מַה שֶּׁאָמְרָה אֵשֶׁת רַבִּי שִׁמְעוֹן בֶּן חֲלַפְתָּא. כִּי לְכָל צַדִּיק וְצַדִּיק הֲוָה לֵיהּ עוֹלָם בְּעַצְמוֹ שֶׁנֶּאֱמַר כוּ'. הַיְנוּ כַּאֲשֶׁר לְכָל מִצְוָה נוֹעַד לֵהּ תַּעֲנוּג וְעֵדֶן רוּחָנִי נִבְדָּל מִזּוּלָתָהּ. וְהַצַּדִּיק מִתְעַנֵּג בְּתַעֲנוּגִים וְעִדּוּנִים רוּחָנִים שׁוֹנִים מִכָּל מִצְוָה וּמִצְוָה. וְהִנֵּה יָדוּעַ וּמוּבָן אֲשֶׁר לֹא יִמָּלֵט. כִּי לֹא יִהְיֶה לְכָל צַדִּיק אֵיזֶה מַעֲלָה אֲשֶׁר אֵין לְזוּלָתוֹ. אַף לְצַדִּיק שֶׁגָּדוֹל מִמֶּנּוּ. אִם מִצְוָה אַחַת גְּדוֹלָה בְּעֶרְכָּהּ מִצַּד עַצְמוּתָהּ. אוֹ מִסִּבַּת צַעַר קִיּוּמָהּ. אֲשֶׁר אֵין זֶה גַּם לַגְּדוֹלִים וְטוֹבִים מִמֶּנּוּ. עַל כֵּן בְּהֶכְרֵחַ מְיֻחָד לְכָל צַדִּיק עוֹלָם בִּפְנֵי עַצְמוֹ. כִּי לֹא יוּכַל לִכְנֹס לְתוֹךְ עוֹלָמוֹ שֶׁל צַדִּיק אַחֵר אַף שֶׁקָּטָן מִמֶּנּוּ. לְמַעַן לֹא יִטְעַם טַעַם עֹנֶג וְעֵדֶן רוּחָנִי מִן אֵיזֶה מִצְוָה שֶׁיֵּשׁ לַחֲבֵרוֹ. וְאֵין כַּיּוֹצֵא בָּזֶה בְּיָדוֹ. וְזֶהוּ גַּם כֵּן הַמְלִיצָה שֶׁאָמְרָה וְכִי רוֹאֶה אָדָם לַחֲבֵרוֹ לָעוֹלָם הַבָּא. הַיְנוּ כִּי לְכָל צַדִּיק וְצַדִּיק יֵשׁ לוֹ עוֹלָם בְּעַצְמוֹ. וְאֵין רְשׁוּת לְכָל צַדִּיק לִכְנֹס לְתוֹךְ עוֹלָמוֹ שֶׁל חֲבֵרוֹ כַּנִּזְכָּר לְעֵיל:
<b>וְהִנֵּה</b> בְּדֶרֶךְ כְּלָל הָיָה בְּלִי סָפֵק מַעֲלָתוֹ שֶׁל רַבֵּנוּ הַקָּדוֹשׁ. גְּדוֹלָה מִמַּעֲלַת רַבִּי שִׁמְעוֹן בֶּן חֲלַפְתָּא. אַךְ מִצְוָה אַחַת גְּדוֹלָה בְּעֶרְכָּהּ הָיָה לוֹ לְרַבִּי שִׁמְעוֹן בֶּן חֲלַפְתָּא מַה שֶּׁלֹּא הָיָה לוֹ לְרַבֵּנוּ הַקָּדוֹשׁ. וְהוּא לִמּוּד תּוֹרָה מִתּוֹךְ הַדְּחָק. כִּי רַבִּי שִׁמְעוֹן בֶּן חֲלַפְתָּא הָיָה עָנִי גָּדוֹל. עַד שֶׁלֹּא הָיָה לוֹ מֵאַיִן לְהִתְפַּרְנֵס בְּשַׁבָּת קֹדֶשׁ. וְרַבֵּנוּ הַקָּדוֹשׁ הָיָה עָשִׁיר גָּדוֹל וּכְמוֹ שֶׁאָמְרוּ חֲכָמֵינוּ זַ"ל בְּבָבָא מְצִיעָא דַּף פ"ה. אַהוֹרַיְרֵיהּ דְּבֵי רַבִּי הֲוָה עַתִּיר מִשְּׁבוֹר מַלְכָּא. וְלֹא הָיָה לוֹ לְרַבֵּנוּ הַקָּדוֹשׁ דַּאֲגַת הַפַּרְנָסָה. וְלֹא לִמּוּד תּוֹרָה מִתּוֹךְ הַדְּחָק. וְהִנֵּה כְּבָר נִתְבָּאֵר כִּי מַה שֶּׁמֵּאֲנָה אֵשֶׁת רַבִּי שִׁמְעוֹן בֶּן חֲלַפְתָּא. לְקַבֵּל אֶת הָאֶבֶן טוֹבָה שֶׁנִּתַּן לְבַעְלָהּ מִן הַשָּׁמַיִם שֶׁיּוּכַל לְהִתְפַּרְנֵס מִזֶּה. יַעַן כִּי חָסָה עֵינָהּ שֶׁל הַחֲסִידָה. עַל הַשָּׂכָר הַגָּדוֹל שֶׁל לִמּוּד תּוֹרָה מִתּוֹךְ הַדְּחָק. וְרָצְתָה לְהִתְגַּלְגֵּל תַּחַת עֹנִי וָדֹחַק. וְלָזֹאת כַּאֲשֶׁר אָמַר רַבֵּנוּ הַקָּדוֹשׁ לְרַבִּי שִׁמְעוֹן בֶּן חֲלַפְתָּא. לֵךְ אֱמֹר לָהּ אִם שֻׁלְחָנְךָ חָסֵר אֲנִי אֲמַלְּאֶנּוּ מִשֶּׁלִּי. יֵשׁ מָקוֹם לִשְׁאֹל. אַחֲרֵי כִּי לְכָל מִצְוָה יֵשׁ שָׂכָר עֹנֶג וְעֵדֶן מְיֻחָד נִבְדָּל מִזּוּלָתָהּ. וְכֵן לְפִי הִתְחַלְּפוּת צַעַר קִיּוּמָם. מֵעַתָּה אֵיךְ יוּכַל רַבֵּנוּ הַקָּדוֹשׁ לְמַלְּאוֹת מִשֶּׁלּוֹ. שָׂכָר שֶׁל תַּלְמוּד תּוֹרָה מִתּוֹךְ הַדְּחָק. אַחֲרֵי כִּי זֶה הַמִּין שֶׁל מִצְוָה זוֹ הַיְנוּ לִמּוּד תּוֹרָה מִתּוֹךְ הַדְּחָק אֵין לוֹ בְּעַצְמוֹ. כִּי הוּא עָשִׁיר גָּדוֹל כַּנִּזְכָּר לְעֵיל:
<b>זֶהוּ</b> מַה שֶּׁהֵשִׁיבָה אֵשֶׁת רַבִּי שִׁמְעוֹן בֶּן חֲלַפְתָּא לְרַבֵּנוּ הַקָּדוֹשׁ. פִּיהָ פָּתְחָה בְּחָכְמָה. וְאָמְרָה לוֹ רַבִּי וְכִי רוֹאֶה אָדָם לַחֲבֵרוֹ לָעוֹלָם הַבָּא. לֹא כָּל צַדִּיק וְצַדִּיק הֲוָה לֵיהּ עוֹלָם בְּעַצְמוֹ שֶׁנֶּאֱמַר כוּ'. הַיְנוּ מַדּוּעַ יֵשׁ לְכָל צַדִּיק עוֹלָם בְּעַצְמוֹ. יַעַן כִּי שְׂכַר הַמִצְו‍ֹת הוּא בְּעַד כָּל מִצְוָה תַּעֲנוּג וְעֵדֶן מְיֻחָד. וְכֵן לְכָל מִצְוָה לְפִי עֶרֶךְ צַעַר קִיּוּמָהּ. וְלָכֵן לֹא יוּכַל כָּל צַדִּיק לִכְנֹס לְתוֹךְ עוֹלָמוֹ שֶׁל חֲבֵרוֹ לִרְאוֹת אֶת פָּנָיו. וּמֵעַתָּה אַחֲרֵי אֲשֶׁר רַבֵּנוּ הַקָּדוֹשׁ הוּא עָשִׁיר גָּדוֹל. וְלוֹמֵד תּוֹרָה מִתּוֹךְ הָרֶוַח. אֵיךְ יוּכַל לְמַלְּאוֹת מִשֶּׁלּוֹ. הַשָּׂכָר הַמְיֻחָד לְלִמּוּד תּוֹרָה מִתּוֹךְ הַדְּחָק כַּנִּזְכָּר לְעֵיל:

Chapter 9

<b>בַּגְּמָרָא</b> סֻכָּה דַּף נ"א אָמַר רַבִּי שִׁמְעוֹן בֶּן לָקִישׁ יִצְרוֹ שֶׁל אָדָם מִתְגַּבֵּר עָלָיו בְּכָל יוֹם וּמְבַקֵּשׁ לַהֲמִיתוֹ. שֶׁנֶּאֱמַר צוֹפֶה רָשָׁע לַצַּדִּיק וּמְבַקֵּשׁ לַהֲמִיתוֹ. וְאִלְמָלֵא הַקָּדוֹשׁ־בָּרוּךְ־הוּא שֶׁעוֹזֵר לוֹ אֵינוֹ יָכוֹל לוֹ. שֶׁנֶּאֱמַר ה' לֹא יַעַזְבֶנּוּ בְּיָדוֹ. וְלִכְאוֹרָה יִפָּלֵא מְאֹד כִּי לְאֵיזֶה תַּכְלִית בָּרָא הַקָּדוֹשׁ־בָּרוּךְ־הוּא אֶת הָאָדָם עַל זֶה הָאֹפֶן. אֲשֶׁר לֹא יִהְיֶה הַכֹּחַ בְּיָדוֹ לְנַצֵּחַ אֶת יִצְרוֹ הָרָע. בִּלְתִּי עֵזֶר מֵעִם ה'. וּמַדּוּעַ נָתַן הַקָּדוֹשׁ־בָּרוּךְ־הוּא כֹּחַ וָעֹז כָּזֶה לְהַיֵּצֶר הָרָע. עַד כִּי לֹא יוּכַל הָאָדָם לְבַדּוֹ לְנַצְּחוֹ כִּי אִם בְּעֵזֶר הַקָּדוֹשׁ־בָּרוּךְ־הוּא. מַה הוּא פְּרִי הַתּוֹעֶלֶת מִזֶּה. וּכְבָר תָּמַהּ עַל זֶה אַדְמוֹ"ר הַגָּאוֹן הֶחָסִיד זצוק"ל בְּמַאֲמַר עֵץ פְּרִי:
<b>כְּתִיב</b> וְאָהַבְתָּ אֵת ה' אֱלֹקֶיךָ בְּכָל לְבָבְךָ כוּ' וְדָרְשׁוּ חֲכָמֵינוּ זַ"ל בְּרֵישׁ פֶּרֶק הָרוֹאֶה. בְּכָל לְבָבְךָ בִּשְׁנֵי יְצָרֶיךָ בְּיֵצֶר טוֹב וּבְיֵצֶר הָרָע כוּ' עַיֵּן שָׁם. וְיֵשׁ לְבָאֵר הִנֵּה יָדוּעַ כִּי עַמּוּדֵי עֲבוֹדַת ה' יִתְבָּרַךְ שְׁמוֹ. אֲשֶׁר כָּל הַתּוֹרָה וְהַמִּצְוָה נִשְׁעָן עֲלֵיהֶם שְׁתַּיִם הֵנָּה הַיִּרְאָה וְהָאַהֲבָה. וּשְׁנֵיהֶם הֵם מִצְוַת עֲשֵׂה וּכְמוֹ שֶׁכָּתַב הָרַמְבַּ"ם זַ"ל בְּפֶרֶק ב' מֵהִלְכוֹת יְסוֹדֵי הַתּוֹרָה וְזֶה לְשׁוֹנוֹ הָאֵל הַנִּכְבָּד וְהַנּוֹרָא הַזֶּה. מִצְוָה לְאַהֲבוֹ וּלְיִרְאָה אוֹתוֹ. שֶׁנֶּאֱמַר וְאָהַבְתָּ אֵת ה' אֱלֹקֶיךָ וְנֶאֱמַר אֶת ה' אֱלֹקֶיךָ תִּירָא:
<b>וְהִנֵּה</b> כְּמוֹ שֶׁיֵּשׁ בְּיִרְאַת ה' שְׁתֵּי בְּחִינוֹת. אֲשֶׁר חַכְמֵי הַיִּרְאָה יְכַנּוּ אוֹתָם בְּשֵׁם. יִרְאַת הָעֹנֶשׁ וְיִרְאַת הָרוֹמְמוּת. וּכְמוֹ שֶׁכָּתַב בְּסֵפֶר חוֹבַת הַלְּבָבוֹת פֶּרֶק ו' מִשַּׁעַר אַהֲבַת ה' וְזֶה לְשׁוֹנוֹ שָׁם. וְהַיִּרְאָה עַל שְׁנֵי פָּנִים. אֶחָד מֵהֶם יִרְאַת עָנְשׁוֹ כוּ'. וְהַשֵּׁנִי יִרְאָה לִכְבוֹדוֹ וְרוֹמְמוּתוֹ וְעֹצֶם גְּבוּרָתוֹ כו'. וְכֵן כָּתַב בְּסֵפֶר מְסִלַּת יְשָׁרִים פֶּרֶק כ"ד וְזֶה לְשׁוֹנוֹ. יֵשׁ יִרְאַת הָעֹנֶשׁ כו' וְיֵשׁ יִרְאַת הָרוֹמְמוּת כוּ'. יִרְאַת הָעֹנֶשׁ כִּפְשׁוּטָה. שֶׁאָדָם יָרֵא מֵעֲבֹר אֶת פִּי ה' אֱלֹהָיו. מִפְּנֵי הָעֳנָשִׁים אֲשֶׁר לַעֲבֵרוֹת אִם לַגּוּף וְאִם לַנֶּפֶשׁ. וְיִרְאַת הָרוֹמְמוּת הוּא שֶׁהָאָדָם יִרְחַק מִן הַחֲטָאִים וְלֹא יַעֲשֶׂה מִפְּנֵי כְּבוֹדוֹ הַגָּדוֹל יִתְבָּרַךְ שְׁמוֹ:
<b>וּכְמוֹ</b> כֵן יֵשׁ שְׁתֵּי בְּחִינוֹת בְּאַהֲבַת ה' יִתְבָּרַךְ שְׁמוֹ. אֲשֶׁר נוּכַל לְכַנּוֹתָם גַּם כֵּן בְּשֵׁם. אַהֲבַת הַטּוֹב וְאַהֲבַת הָרוֹמְמוּת. אַהֲבַת הַטּוֹב הוּא. לֶאֱהֹב אֶת הַבּוֹרֵא יִתְבָּרַךְ שְׁמוֹ בִּשְׁבִיל הַטּוֹבוֹת וְהַחֲסָדִים שֶׁהוּא עוֹשֶׂה תָּמִיד עִם הָאָדָם. וְאַהֲבַת הָרוֹמְמוּת הִיא. לֶאֱהֹב אֶת ה' יִתְבָּרַךְ שְׁמוֹ מִפְּנֵי גֹּדֶל כְּבוֹדוֹ וְרוֹמְמוּתוֹ יִתְבָּרַךְ שְׁמוֹ. וּכְמוֹ שֶׁכָּתַב בְּסֵפֶר חוֹבוֹת הַלְּבָבוֹת בְּפֶרֶק ב' מִשַּׁעַר אַהֲבַת ה' וְזֶה לְשׁוֹנוֹ. אֲבָל עַל כַּמָּה פָּנִים תִּהְיֶה הָאַהֲבָה בָּאֱלֹקִים יִתְבָּרַךְ שְׁמוֹ אוֹמֵר כוּ'. כִּי אַהֲבַת הָעֶבֶד בַּאֲדוֹנָיו תִּהְיֶה לְאֶחָד מִשְּׁלֹשָׁה פָּנִים כוּ' וְעַל הַהַקָּשָׁה הַזֹּאת תִּהְיֶה הָאַהֲבָה מִמֶּנּוּ בֵּאלֹהִים. לְרֹב חַסְדּוֹ עָלֵינוּ וְהַתְמָדַת טוֹבָתוֹ לָנוּ. וְתִדְבַּק נַפְשֵׁנוּ בְּאַהֲבָתוֹ לְתִקְוַת גְּמוּלוֹ כוּ'. וְיֵשׁ שֶׁתִּהְיֶה אַהֲבָתֵנוּ בּוֹ לְעַצְמוֹ וְלִכְבוֹדוֹ לְגַדְּלוֹ וּלְרוֹמְמוֹ. וְזֹאת הִיא הָאַהֲבָה הַזַּכָּה בֵּאלֹהִים יִתְבָּרַךְ שְׁמוֹ:
<b>וְהִנֵּה</b> כְּמוֹ שֶׁיִּרְאַת הָעֹנֶשׁ הוּא מִפְּנֵי הָעֳנָשִׁים אֲשֶׁר לַעֲבֵרוֹת אִם לַגּוּף וְאִם לַנֶּפֶשׁ כַּנִּזְכָּר לְעֵיל. כְּמוֹ כֵן הָאַהֲבָה לְהַבּוֹרֵא יִתְבָּרַךְ שְׁמוֹ בִּגְלַל טוֹבָתוֹ וַחֲסָדָיו כּוֹלֵל הַטּוֹבוֹת הַגַּשְׁמִים אֲשֶׁר עִם הַגּוּף בָּעוֹלָם הַזֶּה. וְהַטּוֹב וְהַחֶסֶד עִם הַנֶּפֶשׁ בְּעוֹלַם הַגְּמוּל. וְהוּא הַשָּׂכָר הַגָּדוֹל הַצָּפוּן לְעוֹשֵׂי רְצוֹנוֹ יִתְבָּרַךְ שְׁמוֹ לָעוֹלָם הַבָּא. וְזֶהוּ מַה שֶּׁכָּתַב בְּסֵפֶר חוֹבוֹת הַלְּבָבוֹת. הָאַהֲבָה מִמֶּנּוּ בָּאֱלֹקִים לְרֹב חַסְדּוֹ עָלֵינוּ כַּנִּזְכָּר לְעֵיל. הֵמָּה הַטּוֹבוֹת הַגַּשְׁמִים עִם הַגּוּף. וּמַה שֶּׁכָּתַב וְתִדְבַּק נַפְשֵׁנוּ בְּאַהֲבָתוֹ לְתִקְוַת גְּמוּלוֹ כוּ'. הוּא הַטּוֹב עִם הַנֶּפֶשׁ אֲשֶׁר הַקָּדוֹשׁ־בָּרוּךְ־הוּא מְשַׁלֵּם שָׂכָר טוֹב לִירֵאָיו:
<b>אוּלָם</b> הֶבְדֵּל יֵשׁ כִּי יִרְאַת הָעֹנֶשׁ הָאָדָם יִתְפַּעֵל יוֹתֵר מֵהָעֹנֶשׁ הָרוּחָנִי אֲשֶׁר לַנֶּפֶשׁ. בַּאֲשֶׁר הוּא מַאֲמִין כִּי שְׁפָטִים נָכוֹנוּ שָׁם לְפוֹעֲלֵי עָו‍ֹן בְּאֵין מָנוֹס וּמִפְלָט. אוּלָם מֵעָנְשֵׁי הָעֲבֵרוֹת אֲשֶׁר לַגּוּף לֹא יִתְפַּעֵל כָּל כָּךְ. יַעַן כִּי הַנְהָגַת הַקָּדוֹשׁ־בָּרוּךְ־הוּא עִם בְּרִיּוֹתָיו בָּעוֹלָם הַזֶּה. נִסְתְּרָה דַּרְכּוֹ מֵעֵין כָּל אִישׁ כִּי לִפְעָמִים נִרְאֶה כִּי רְשָׁעִים וְשַׁלְוֵי עוֹלָם יִשְּׂגוּ חַיִל. וְנֶפֶשׁ צַדִּיקִים תִּתְמוֹגֵג בָּרָעָה. רָשָׁע מַאֲרִיךְ בְּרָעָתוֹ וְצַדִּיק אוֹבֵד בְּצִדְקוֹ. וּכְבָר הִתְאוֹנֵן עַל זֶה יִרְמְיָה הַנָּבִיא וְאָמַר מַדּוּעַ דֶּרֶךְ רְשָׁעִים צָלֵחָה. אוּלָם בְּדַרְכֵי אַהֲבָה לְהַבּוֹרֵא יִתְבָּרַךְ שְׁמוֹ בִּגְלַל רֹב טוּבוֹ וְחַסְדּוֹ. הָאָדָם יַרְגִּישׁ בְּיוֹתֵר בְּטוֹבוֹת הַגְּשָׁמִים שֶׁהִיא קְרוֹבָה לָחוּשׁ. כִּי בִּמְעַט הִתְבּוֹנְנוּת הִנֵּה כָּל אָדָם לְפִי מַצָּבוֹ יַכִּיר וְיֵדַע כִּי הוּא עָמוּס בְּטוֹבוֹת הַבּוֹרֵא וַחֲסָדָיו בְּכָל עֵת וּבְכָל שָׁעָה מֵעֵת גִּיחוֹ מֵרֶחֶם:
<b>בַּל</b> יֹאמַר הָאָדָם הֵן כָּל טוֹבוֹת הָעוֹלָם הַזֶּה הֵמָּה הֲבֵל הֲבָלִים. וְכָל הַחֲמוּדוֹת וְהַשַּׁעְשׁוּעִים הֵמָּה נִקְלִים וּשְׁפָלִים. גַּם מִי אֲשֶׁר יִתֵּן לוֹ הָאֱלֹקִים עֹשֶׁר וּנְכָסִים וְכָבוֹד גַּם זֶה הֶבֶל וּרְעוּת רוּחַ. עַתָּה הַאִם יֵאוֹת אַהֲבָה כָּזוֹ לְמֶלֶךְ הַכָּבוֹד. בְּעַד טוֹבוֹתָיו וַחֲסָדָיו בְּעִנְיְנֵי הַגְּשָׁמִים אֲשֶׁר אֵין מַמָּשׁ בְּעַצְמוּתָם יְסוֹדָם כּוֹזֵב תֹּהוּ וָבֹהוּ. הֲלֹא הוּא כְּמוֹ נַעַר קָטָן אֲשֶׁר מַכִּיר טוֹבָה לְמִי שֶׁנּוֹתֵן לוֹ דָּבָר קַל לִשְׂחֹק בּוֹ. וְיֹאהֲבֵהוּ בִּגְלַל זֶה. הַאִם יִתְפַּעֵל הָאָדָם מֵאַהֲבָה כָּזוֹ. כֵּן מַה בֶּצַע לְמֶלֶךְ הַכָּבוֹד בְּאַהֲבָה כָּזֶה:
<b>אָכֵן</b> לֹא כֵן הַדָּבָר. כִּי זֶהוּ רְצוֹנוֹ יִתְבָּרַךְ שְׁמוֹ אֲשֶׁר הָאָדָם יַרְבֶּה לְהַכִּיר וּלְהִתְבּוֹנֵן תָּמִיד עַל רֹב טוּבוֹ וַחֲסָדָיו. לְהוֹדוֹת לוֹ וּלְאַהֲבָה אוֹתוֹ. וְעַיֵן בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה שַׁעַר הַשְּׁלִישִׁי סִימָן י"ז וְזֶה לְשׁוֹנוֹ, וּמַעֲלוֹת זִכְרוֹן חֲסָדָיו וְהִתְבּוֹנֵן בָּהֶם, שֶׁנֶּאֱמַר וְזָכַרְתָּ אֶת כָּל הַדֶּרֶךְ כוּ', וְדָוִד אָמַר וְיִתְבּוֹנְנוּ חַסְדֵי ה' וְנֶאֱמַר כִּי חַסְדֶּךָ לְנֶגֶד עֵינַי כוּ' עַד כָּאן לְשׁוֹנוֹ:
<b>הוּא</b> מַה שֶּׁדָּרְשׁוּ חֲכָמֵינוּ זַ"ל וְאָהַבְתָּ אֶת ה' אֱלֹהֶיךָ בְּכָל לְבָבְךָ בִּשְׁנֵי יְצָרֶיךָ בְּיֵצֶר טוֹב וּבְיֵצֶר הָרָע, הַכַּוָּנָה הוּא לִשְׁנֵי מִינֵי אַהֲבָה הַנִּזְכָּרִים לְעֵיל, הַיְנוּ אַהֲבַת הַטּוֹב, וְזֶה הָאַהֲבָה לְהַקָּדוֹשׁ־בָּרוּךְ־הוּא בִּגְלַל רֹב טוּבוֹ וַחֲסָדָיו עִם הָאָדָם, וְאַהֲבַת הָרוֹמְמוּת, וְהוּא הָאַהֲבָה אֵלָיו יִתְבָּרַךְ שְׁמוֹ. מִפְּנֵי כְּבוֹדוֹ הַגָּדוֹל וְרוֹמְמוּתוֹ יִתְבָּרַךְ שְׁמוֹ, כִּי אַהֲבַת הָרוֹמְמוּת הוּא בְּכֹחַ הַיֵּצֶר טוֹב, כִּי לֹא תִּוָּלֵד אֶלָּא מִתּוֹךְ יְדִיעָה וְהַשְׂכָּלָה, לְהָבִין וּלְהַשְׂכִּיל בְּגֹדֶל רוֹמְמוּתוֹ יִתְבָּרַךְ שְׁמוֹ. וּכְמוֹ שֶׁכָּתַב הָרַמְבַּ"ם זַ"ל בְּפֶרֶק ב' מֵהִלְכוֹת יְסוֹדֵי הַתּוֹרָה וְזֶה לְשׁוֹנוֹ, וְהֵיאַךְ הִיא הַדֶּרֶךְ לְאַהֲבָתוֹ וְיִרְאָתוֹ, בְּשָׁעָה שֶׁיִּתְבּוֹנֵן הָאָדָם בְּמַעֲשָׂיו וּבְרוּאָיו הַנִּפְלָאִים הַגְּדוֹלִים וְיִרְאֶה מֵהֶן חָכְמָתוֹ כוּ' מִיָּד הוּא אוֹהֵב וּמְשַׁבֵּחַ כוּ' עַיֵּן שָׁם, וְכָל זֶה הוּא בְּכֹחַ הַיֵצֶר טוֹב וְדַרְכֵי הַשֵּׂכֶל. וְזֶהוּ אַהֲבָה בְּיֵצֶר טוֹב, אוּלָם הָאַהֲבָה בְעַד גֹּדֶל חֲסָדָיו וְהַתְמָדַת טוֹבוֹתָיו בְּעִנְיְנֵי הַגְּשָׁמִים, הִנֵּה גַּם בְּכֹחַ הַיֵּצֶר הָרָע וְהַתַּאֲוָה, צָרִיךְ לֶאֱהֹב לְהַקָּדוֹשׁ־בָּרוּךְ־הוּא שֶׁמַּשְׁפִּיעַ לוֹ מִטּוֹבוֹתָיו וַחֲסָדָיו וּמַשְׂבִּיעַ לוֹ רְצוֹנוֹ. וּבְיוֹתֵר כִּי כָּל מַה שֶּׁיֵּצֶר לֵב הָאָדָם פּוֹנֶה יוֹתֵר לֶאֱהֹב וְלַחֲמֹד מִטּוֹבוֹת וַחֲמוּדוֹת הָעוֹלָם הַזֶּה, הֲלֹא כֵּן יוֹסִיף אַהֲבָה לְהַקָּדוֹשׁ־בָּרוּךְ־הוּא, בְּעַד שֶׁמַּשְׁפִּיעַ לוֹ מִטּוּב הָעוֹלָם הַזֶּה, וּמַשְׂבִּיעַ לוֹ רְצוֹנוֹ. וְעַל כֵּן הָאַהֲבָה הַזֹּאת בְּעַד הַשְׁפָּעַת הַטּוֹבָה מֵעִנְיְנֵי הַגְּשָׁמִים. תְּכֻנֶּה בְּשֵׁם אַהֲבָה בַּיֵּצֶר הָרָע. וְזֶהוּ שֶׁאָמְרוּ חֲכָמֵינוּ זַ"ל וְאָהַבְתָּ אֶת ה' אֱלֹקֶיךָ בְּכָל לְבָבְךָ כוּ' בִּשְׁנֵי יְצָרֶיךָ בְּיֵצֶר טוֹב וּבְיֵצֶר הָרָע. הַיְנוּ שֶׁצָּרִיךְ לֶאֱהֹב לְהַקָּדוֹשׁ־בָּרוּךְ־הוּא בִּשְׁתֵּי בְּחִינוֹת אַהֲבָה. כִּי מִלְּבַד אַהֲבַת הָרוֹמְמוּת שֶׁהוּא בְּיֵצֶר טוֹב כַּנִּזְכָּר לְעֵיל עוֹד יִהְיֶה הָאַהֲבָה אֵלָיו יִתְבָּרַךְ שְׁמוֹ בַּיֵּצֶר הָרָע. הַיְנוּ בִּגְלַל רֹב טוּבוֹ וְחַסְדּוֹ בְּעִנְיְנֵי הַגְּשָׁמִים שֶׁהוּא בַּיֵּצֶר הָרָע כַּנִּזְכָּר לְעֵיל:
<b>וְכֵן</b> הוּא בְּעִנְיַן הַשֶּׁבַח וְהַבְּרָכָה וְהַתְּפִלָּה. בְּעַד כָּל עִנְיְנֵי הַגְּשָׁמִים מִצָּרְכֵי הָאָדָם בָּעוֹלָם הַזֶּה. כִּי רְצוֹנוֹ יִתְבָּרַךְ שְׁמוֹ הוּא אֲשֶׁר הָאָדָם יַרְבֶּה לְהַכִּיר וּלְהִתְבּוֹנֵן רֹב טוּבוֹ וְחַסְדּוֹ. וְיוֹדֶה לוֹ תָּמִיד עַל חֲסָדָיו. וְכֵן בִּפְרָט מַה שֶּׁיֵּהָנֶה בָּעוֹלָם הַזֶּה יְבָרֵךְ אוֹתוֹ. וּכְמוֹ שֶׁאָמְרוּ חֲכָמֵינוּ זַ"ל רֵישׁ פֶּרֶק כֵּיצַד מְבָרְכִין אָסוּר לוֹ לָאָדָם שֶׁיֵּהָנֶה מִן הָעוֹלָם הַזֶּה בְּלֹא בְּרָכָה וְאַסְּמֵכוּהָ אַקְּרָא עַיֵּן שָׁם. וְאַף כִּי כָּל הֲנָאַת עוֹלָם הַזֶּה בְּעַצְמוּתָם הֶבֶל וּרְעוּת רוּחַ. אָכֵן זֶהוּ רְצוֹנוֹ יִתְבָּרַךְ שְׁמוֹ. וְכֵן הוּא מֵרְצוֹנוֹ יִתְבָּרַךְ שְׁמוֹ. שֶׁהָאָדָם יִתְפַּלֵּל אֵלָיו תָּמִיד וִיבַקֵּשׁ רַחֲמִים מִלְּפָנָיו עַל צְרָכָיו. לְהַשְׁלִים לוֹ כָּל חֶפְצוֹ. וּלְמַלְּאוֹת מִשְׁאֲלוֹת לְבָבוֹ. יִקְרָא וְה' יַעֲנֶה:
<b>זֶהוּ</b> מַה שֶּׁאָמְרוּ בְּמִדְרַשׁ אֵיכָה. טוֹב ה' לְקוָֹיו. יָכוֹל לַכֹּל תַּלְמוּד לוֹמַר לְנֶפֶשׁ תִּדְרְשֶׁנּוּ. הִנֵּה יָדוּעַ כִּי מִיסוֹדֵי דַּרְכֵי עֲבוֹדַת ה' יִתְבָּרַךְ שְׁמוֹ. הוּא הַבִּטָּחוֹן בֶּאֱלֹקִים יִתְבָּרַךְ שְׁמוֹ וְכַמָּה כְּתוּבִים רַבּוּ עַל זֶה. לְבַל יְקַוֶּה לְאִישׁ וְלֹא יְיַחֵל לִבְנֵי אָדָם. כִּי אִם יִהְיֶה ה' מִבְטַחוֹ. וּבָרוּךְ הַגֶּבֶר אֲשֶׁר יִבְטַח בַּה'. וְהִנֵּה בְּנֹהַג שֶׁבָּעוֹלָם. אִם נָדִיב אֶחָד מַבְטִיחַ לְעָנִי לָתֵת לוֹ דֵּי סִפּוּקוֹ. וְהוּא מְמַלֵּא הַבְטָחָתוֹ וְנוֹתֵן לוֹ תָּמִיד דֵּי מַחְסוֹרוֹ אֲשֶׁר יֶחְסַר לוֹ. הֲיִתָּכֵן כִּי בְּכָל יוֹם וָיוֹם יְחַלֶּה הֶעָנִי פְּנֵי הַנָּדִיב. כִּי לֹא יַעֲזֹב אֶת חַסְדּוֹ מִמֶּנּוּ. וְלֹא יִגְרַע לֶחֶם חֻקּוֹ. כִּי אֵין זֶה מֵהַנִּימוּס וְדֶרֶךְ אֶרֶץ כַּמּוּבָן. וְלָזֶה הָיִיתִי אוֹמֵר כִּי כְּמוֹ כֵן כַּאֲשֶׁר הַקָּדוֹשׁ־בָּרוּךְ־הוּא מְצַוֶּה לְהָאָדָם לָשׂוּם מִבְטַחוֹ בּוֹ יִתְבָּרַךְ שְׁמוֹ. וּמַשְׂבִּיעַ תָּמִיד לְכָל חַי רָצוֹן. מַה צָּרִיךְ עוֹד בַּקָּשַׁת רַחֲמִים מִלְּפָנָיו יִתְבָּרַךְ שְׁמוֹ תָּמִיד:
<b>אָכֵן</b> לֹא כֵן הַדָּבָר כִּי הַבִּטָּחוֹן לְבַד אֵינוֹ מַסְפִּיק וּרְצוֹנוֹ יִתְבָּרַךְ שְׁמוֹ הוּא. אֲשֶׁר עִם הַבִּטָּחוֹן יִתְפַּלֵּל הָאָדָם וִיבַקֵּשׁ רַחֲמִים מִלְּפָנָיו יִתְבָּרַךְ שְׁמוֹ תָּמִיד עַל צְרָכָיו. וְאָז יִהְיוּ עֵינָיו נְשׂוּאוֹת אֶל ה' יִתְבָּרַךְ שְׁמוֹ. כִּי יָפִיק רָצוֹן מֵאִתּוֹ. לְמַלְּאוֹת מִשְׁאֲלוֹת לְבָבוֹ לְטוֹבָה. וְכֲשֶׁר כֵּן קָבְעוּ לָנוּ הָאָבוֹת הַקְּדוֹשִׁים לְהִתְפַּלֵּל שָׁלֹשׁ פְּעָמִים בְּכָל יוֹם. זֶהוּ מַה שֶּׁאָמְרוּ חֲכָמֵינוּ זַ"ל בַּמִּדְרָשׁ. טוֹב ה' לְקוָֹיו. יָכוֹל לַכֹּל הַיְנוּ גַּם לְמִי שֶׁאֵינוֹ מִתְפַּלֵּל אֵלָיו כְּלָל. כִּי אֵין צָרִיךְ רַק לְקַוּוֹת אֶל ה' וְלִבְטֹחַ בּוֹ יִתְבָּרַךְ שְׁמוֹ. תַּלְמוּד לוֹמַר לְנֶפֶשׁ תִּדְרְשֶׁנּוּ. הַיְנוּ כִּי עִם הַבִּטָּחוֹן צָרִיךְ גַּם כֵּן לִדְרֹשׁ וּלְהִתְפַּלֵּל לְפָנָיו תָּמִיד. וְכַאֲשֶׁר יִדְרְשֶׁנּוּ יִמָּצֵא לוֹ:
<b>תַּכְלִית</b> רְצוֹן ה' יִתְבָּרַךְ שְׁמוֹ בְּכָל הַנִּזְכָּר לְעֵיל נִרְאֶה כִּי הַכֹּל הוּא לְטוֹבַת הָאָדָם. כִּי הַקָּדוֹשׁ־בָּרוּךְ־הוּא הוּא מְרוֹמָם עַל כָּל בְּרָכָה וּתְהִלָּה. וְאֵין צָרִיךְ לְקִלּוּסוֹ שֶׁל הָאָדָם וְלֹא לַתְּפִלָּה. כִּי הַכֹּל לְפָנָיו גָּלוּי, אָכֵן יָדוּעַ כִּי תַּכְלִית בְּרִיאַת הָאָדָם בָּעוֹלָם הַזֶּה. הוּא רַק לְמַעַן לְהֵטִיב לוֹ בְּאַחֲרִיתוֹ. לְהַנְחִילֵהוּ חַיֵּי עַד וְעֵדֶן נֶצַח. כִּי יָבֹא עַל שְׂכָרוֹ בְּעוֹלַם הַגְּמוּל. בְּעַד פְּרִי יְגִיעַ כַּפָּיו וַעֲמָלוֹ בְּתוֹרָה וּמִצְו‍ֹת וּכְמוֹ שֶׁכָּתַב בְּסֵפֶר מְסִלַּת יְשָׁרִים פֶּרֶק א' עַיֵּן שָׁם. וְנִרְאֶה כִּי לְכָךְ בָּא הַמִּצְוָה הִשָּׁמֵר לְךָ פֶּן תִּשְׁכַּח אֶת ה' אֱלֹקֶיךָ. וְכָתַב בְּסֵפֶר שַׁעֲרֵי תְּשׁוּבָה לְרַבֵּנוּ יוֹנָה וְזֶה לְשׁוֹנוֹ. הֻזְהַרְנוּ בָּזֶה לִזְכֹּר אֶת הַשֵּׁם יִתְבָּרַךְ בְּכָל עֵת עַד כָּאן לְשׁוֹנוֹ. וְהַיְנוּ כִּי כַּאֲשֶׁר יִהְיֶה זִכְרוֹן ה' יִתְבָּרַךְ שְׁמוֹ בְּקֶרֶב לְבָבוֹ תָּמִיד. יֵלֵךְ בְּדַרְכֵי ה' הַיְשָׁרִים לִשְׁמֹר אֶת כָּל הַתּוֹרָה וְהַמִּצְוָה. וּכְמוֹ שֶׁכָּתַב בַּשֻּׁלְחָן עָרוּךְ אֹרַח חַיִּים סִימָן א' שִׁוִּיתִי ה' לְנֶגְדִּי תָּמִיד הוּא כְּלָל גָּדוֹל בַּתּוֹרָה וּבְמַעֲלוֹת הַצַּדִּיקִים כוּ' עַיֵּן שָׁם:
<b>אָמְנָם</b> כַּאֲשֶׁר הַנֶּפֶשׁ כְּלוּאָה בְּמַאֲסַר הַחֹמֶר. וְיֵצֶר לֵב הָאָדָם רַע מִנְּעוּרָיו. וּלְבָבוֹ פּוֹנֶה לְתַאֲוַת הַחָמְרִית. וְלָכֵן הָאָדָם עָלוּל לִשְׁכֹּחַ בַּה' יִתְבָּרַךְ שְׁמוֹ וְלָסוּר מִדֶּרֶךְ הַתּוֹרָה וְהַמִּצְוָה. עַל כֵּן הָיְתָה מֵחָכְמָתוֹ יִתְבָּרַךְ שְׁמוֹ. לְפַנּוֹת דֶּרֶךְ לְהָאָדָם לִזְכֹּר בּוֹ יִתְבָּרַךְ שְׁמוֹ תָּמִיד עַל יְדֵי עִנְיְנֵי הַגְּשָׁמִים מִצָּרְכֵי הָאָדָם. וְצִוָּה כִּי הָאָדָם יִתְפַּלֵּל אֵלָיו תָּמִיד וִיבַקֵּשׁ רַחֲמִים מִלְּפָנָיו יִתְבָּרַךְ שְׁמוֹ עַל צְרָכָיו. וְכֵן לִזְכֹּר תָּמִיד אֶת חֲסָדָיו וְהַתְמָדַת טוֹבוֹתָיו. וּלְהוֹדוֹת לוֹ עַל חַסְדּוֹ. וְעַל כָּל מַה שֶּׁיֵּהָנֶה בָּעוֹלָם הַזֶּה יְבָרֵךְ אוֹתוֹ:
<b>הוּא</b> מַה שֶּׁאָמְרוּ חֲכָמֵינוּ זַ"ל בְּיוֹמָא דַּף פ"ו. שָׁאֲלוּ תַּלְמִידָיו אֶת רַבִּי שִׁמְעוֹן בֶּן יוֹחַאי. מִפְּנֵי מָה לֹא יָרַד לָהֶם לְיִשְׂרָאֵל מָן פַּעַם אַחַת בַּשָּׁנָה. אָמַר לָהֶם אֶמְשֹׁל לָכֶם מָשָׁל לְמָה הַדָּבָר דּוֹמֶה לְמֶלֶךְ בָּשָׂר וָדָם שֶׁיֵּשׁ לוֹ בֵּן אֶחָד. וּפָסַק לוֹ מְזוֹנוֹתָיו פַּעַם אַחַת בַּשָּׁנָה. וְלֹא הָיָה מַקְבִּיל פְּנֵי אָבִיו אֶלָּא פַּעַם אַחַת בַּשָּׁנָה. עָמַד וּפָסַק מְזוֹנוֹתָיו בְּכָל יוֹם. וְהָיָה מַקְבִּיל פְּנֵי אָבִיו כָּל יוֹם. אַף יִשְׂרָאֵל מִי שֶׁיֵּשׁ לוֹ אַרְבָּעָה וַחֲמִשָּׁה בָּנִים. הָיָה דּוֹאֵג וְאוֹמֵר שֶׁמָּא לֹא יֵרֵד מָן לְמָחָר. וְנִמְצְאוּ כֻּלָּן מֵתִים בָּרָעָב. נִמְצְאוּ כֻּלָּן מְכַוְּנִים אֶת לִבָּן לַאֲבִיהֶם שֶׁבַּשָּׁמַיִם. וְלִכְאוֹרָה יִפָּלֵא כִּי הִנֵּה דּוֹר הַמִּדְבָּר אֲשֶׁר עַיִן בְּעַיִן רָאוּ אֶת כְּבוֹד ה' הַגָּדוֹל וְהַנּוֹרָא. וְאֵין סָפֵק כִּי עֲבוֹדָתָם הָיְתָה בַּמַּדְרֵגָה הָרָמָה שֶׁל יִרְאַת הָרוֹמְמוּת. מֶה הָיָה צָרִיךְ עוֹד לְיָרְאָם וּלְבַהֲלָם עִם יִרְאָה הַנְּמוּכָה שֶׁל יִרְאַת הָעֹנֶשׁ. מֵחֶרְפַּת רָעָב וְכָפָן:
<b>אָכֵן</b> זֶה הַדָּבָר. כִּי אֵין הַכַּוָּנָה לְיָרְאָם בְּיִרְאַת הָעֹנֶשׁ שֶׁל חֹסֶר מָזוֹן. לְהַכְרִיחַ אוֹתָם עַל עֲבוֹדָתוֹ יִתְבָּרַךְ שְׁמוֹ. אָכֵן הִנֵּה כָּל אָדָם לְפִי מַדְרֵגָתוֹ בְּיִרְאָה צָרִיךְ שֶׁתִּהְיֶה יִרְאַת ה' עַל פָּנָיו תָּמִיד. שֶׁלֹּא לִשְׁכֹּחַ בַּה' יִתְבָּרַךְ שְׁמוֹ אַף כְּרֶגַע. וּכְמוֹ שֶׁכָּתוּב הִשָּׁמֵר לְךָ פֶּן תִּשְׁכַּח כוּ'. אָכֵן כַּאֲשֶׁר הָאָדָם הוּא עָלוּל לְשִׁכְחָה. וְלָזֹאת הִנֵּה עִנְיְנֵי הַגְּשָׁמִים אֲשֶׁר הַכֹּל בִּידֵי שָׁמַיִם. וְהוּא צָרִיךְ תָּמִיד לְחַסְדֵי ה' יִתְבָּרַךְ שְׁמוֹ. וְצִוָּנוּ לְהִתְפַּלֵּל אֵלָיו וּלְבַקֵּשׁ רַחֲמִים מִלְּפָנָיו. זֶהוּ סִבָּה שֶׁלֹּא יִשְׁכַּח בַּה'. וְאָז תִּהְיֶה עֲבוֹדָתוֹ אֵלָיו יִתְבָּרַךְ שְׁמוֹ. כְּפִי מַצַּב מַדְרֵגָתוֹ בְּיִרְאָתוֹ יִתְבָּרַךְ שְׁמוֹ. זֶהוּ מַה שֶּׁאָמְרוּ זַ"ל אַף יִשְׂרָאֵל כוּ' וְהָיָה דּוֹאֵג וְאוֹמֵר שֶׁמָּא לֹא יֵרֵד מָן לְמָחָר כוּ' נִמְצְאוּ כֻּלָּן מְכַוְּנִים אֶת לִבָּן לַאֲבִיהֶם שֶׁבַּשָּׁמַיִם. הַיְנוּ כִּי הַיִּרְאָה הַזֹּאת שֶׁמָּא לֹא יֵרֵד מָן לְמָחָר. הֵבִיא אוֹתָם רַק לִזְכֹּר אֶת ה' יִתְבָּרַךְ שְׁמוֹ. כִּי הָיוּ מְכַוְּנִים אֶת לִבָּם אֵלָיו יוֹם יוֹם. לְהִתְפַּלֵּל אֵלָיו וּלְבַקֵּשׁ רַחֲמִים מִלְּפָנָיו. וּלְהוֹדוֹת לוֹ תָּמִיד עַל חֲסָדָיו. וּמִמֵּילָא הָיְתָה עֲבוֹדָתָם לְפִי מַדְרֵגָתָם הַגָּבוֹהַּ שֶׁל יִרְאַת הָרוֹמְמוּת וְאַהֲבַת ה' יִתְבָּרַךְ שְׁמוֹ כַּנִּזְכָּר לְעֵיל:
<b>וּמֵעַתָּה</b> נַשְׂכִּיל בִּינָה לְהָבִין מַה שֶּׁאָמְרוּ חֲכָמֵינוּ זַ"ל. יִצְרוֹ שֶׁל אָדָם מִתְגַּבֵּר עָלָיו בְּכָל יוֹם. וְאִלְמָלֵא הַקָּדוֹשׁ־בָּרוּךְ־הוּא עוֹזְרוֹ אֵין יָכוֹל לוֹ. אֲשֶׁר לִכְאוֹרָה יִפָּלֵא לְהָבִין הַטַּעַם מַדּוּעַ עָשָׂה ה' כָּכָה. לָתֵת כֹּחַ וָעֹז לְהַיֵּצֶר הָרָע יוֹתֵר מִכְּפִי כֹּחַ הָאָדָם. עַד אֲשֶׁר לֹא יוּכַל לְנַצְּחוֹ בִּלְתִּי הַקָּדוֹשׁ־בָּרוּךְ־הוּא עוֹזְרוֹ. אָכֵן זֶה הַדָּבָר. כִּי הִנֵּה עִנְיְנֵי הַגַּשְׁמִים מִצָּרְכֵי הָאָדָם אֲשֶׁר הַכֹּל הוּא בִּידֵי שָׁמַיִם. וְהָאָדָם צָרִיךְ תָּמִיד לְחַסְדֵי ה' וְטוֹבָתוֹ. וּלְבַקֵּשׁ רַחֲמִים מִלְּפָנָיו תָּמִיד, זֶהוּ סִבָּה אֲשֶׁר יִהְיֶה זִכְרוֹן ה' יִתְבָּרַךְ שְׁמוֹ בְּקֶרֶב לְבָבוֹ תָּמִיד. לֵילֵךְ בִּדְרָכָיו וְלִשְׁמֹר אֶת הַתּוֹרָה וְהַמִּצְוָה. אָכֵן מֵעִנְיְנֵי הָרוּחָנִים שֶׁל עֲבוֹדָתוֹ יִתְבָּרַךְ שְׁמוֹ. לֹא הָיָה לְפָנָיו סִבָּה כָּזוֹ. יַעַן כִּי בָּזֶה אֵין שׁוּם יִחוּס לְהָאָדָם עִם גָּבְהֵי מְרוֹמִים. אַחֲרֵי אֲשֶׁר הַבְּחִירָה הוּא בְּיַד הָאָדָם:
<b>וְעַל</b> כֵּן רָאֲתָה חָכְמָתוֹ יִתְבָּרַךְ שְׁמוֹ. לֶאֱסֹר יְדֵי הָאָדָם. אֲשֶׁר גַּם בְּהַנּוֹגֵעַ לַעֲבוֹדָתוֹ לֹא יוּכַל לָזוּז בִּלְתִּי עֶזְרָתוֹ יִתְבָּרַךְ שְׁמוֹ. וְעַל כֵּן נָתַן כֹּחַ וָעֹז בְּיַד הַיֵּצֶר הָרָע אֲשֶׁר יִתְגַּבֵּר עַל הָאָדָם וְשֶׁלֹּא יוּכַל הָאָדָם לְנַצְּחוֹ בִּלְתִּי ה' עוֹזֵר לוֹ. וְאַחֲרֵי אֲשֶׁר הוּא צָרִיךְ לְעֶזְרָתוֹ יִתְבָּרַךְ שְׁמוֹ, הוּא מֻכְרָח לְהִתְפַּלֵּל אֵלָיו וּלְבַקֵּשׁ רַחֲמִים מִלְּפָנָיו תָּמִיד. שֶׁלֹּא יַעַזְבֶנּוּ בְּיַד יִצְרוֹ. וְכַמָּה תְּפִלּוֹת הִתְפַּלֵּל דָּוִד הַמֶּלֶךְ עָלָיו הַשָּׁלוֹם עַל עִנְיְנֵי הַנֶּפֶשׁ. וְכֵן אָנוּ מִתְפַּלְּלִים בְּכָל יוֹם. וְאַל תַּשְׁלֶט בָּנוּ יֵצֶר הָרָע. וְאַף כִּי הַבְּחִירָה הוּא בְּיַד הָאָדָם. אָכֵן הַכֹּל הוּא מִיסוֹד הַזֶּה. מִמַּה שֶּׁאָמְרוּ חֲכָמֵינוּ זַ"ל וְאִלְמָלֵא הַקָּדוֹשׁ־בָּרוּךְ־הוּא עוֹזְרוֹ אֵין יָכוֹל לוֹ. וּבְכָל זֹאת אֵין זֶה סוֹתֵר לְהַבְּחִירָה. כִּי כַּאֲשֶׁר יַעֲשֶׂה הָאָדָם אֶת שֶׁלּוֹ כָּל מַה שֶּׁבְּכֹחוֹ לִכְבֹּשׁ אֶת יִצְרוֹ. אַף כִּי יִצְרוֹ מִתְגַּבֵּר עָלָיו. הִנֵּה ה' עוֹזְרוֹ וְלֹא יַעַזְבֶנּוּ בְּיַד יִצְרוֹ:
<b>וְעַל</b> כָּל פָּנִים אַחֲרֵי אֲשֶׁר הָאָדָם הִנֵּהוּ מֻכְרָח לְעֶזְרָתוֹ יִתְבָּרַךְ שְׁמוֹ בְּכָל פִּנּוֹת שֶׁהוּא פּוֹנֶה. וְצָרִיךְ לְהִתְפַּלֵּל תָּמִיד לְהַקָּדוֹשׁ־בָּרוּךְ־הוּא וּלְבַקֵּשׁ רַחֲמִים מִלְּפָנָיו. עַל צְרָכָיו הַגַּשְׁמִים וְהָרוּחָנִים שֶׁלֹּא יַעַזְבֶנּוּ בְּיַד יִצְרוֹ. מֵעַתָּה הִנֵּה שְׁנֵיהֶם כְּאֶחָד יִהְיֶה סִבָּה. אֲשֶׁר עֵינֵי הָאָדָם יִהְיוּ נְשׂוּאוֹת תָּמִיד לְהַקָּדוֹשׁ־בָּרוּךְ־הוּא. וְשֶׁלֹּא לִשְׁכֹּחַ בּוֹ יִתְבָּרַךְ שְׁמוֹ אַף כְּרֶגַע:

Chapter 10

<b>גְּמָרָא</b> קִדּוּשִׁין דַּף פ"א. פְּלִימוּ הֲוָה רָגִיל לְמֵימַר כָּל יוֹמָא גֵּירָא בְּעֵינֵיהּ דְּשָׂטָן. יוֹמָא חַד מַעֲלֵי יוֹמָא דְּכִפּוּרֵי הֲוָה. אִדְמִי לֵיהּ כְּעַנְיָא. אָתָא קָרָא אַבְבָא. אַפִיקוּ לֵיהּ רִפְתָּא. אָמַר לֵיהּ יוֹמָא כִּי הָאִידְנָא. כֻּלֵּי עַלְמָא גְּוָאֵי וַאֲנָא אִבְרָאֵי. עַיְלֵיהּ וּקְרִיבוּ לֵיהּ רִפְתָּא. אָמַר לֵיהּ יוֹמָא כִּי הָאִידְנָא כֻּלֵּי עַלְמָא אִתָּכָא וַאֲנָא לְחוּדָאי. אַתְּיוּהוּ אִיתְבוּהוּ אַתָּכָא. הֲוֵי יָתִיב מִלֵּא נַפְשֵׁיהּ שִׁיחָנָא וְכִיבֵי עֲלֵיהּ. וַהֲוָה קָעָבִיד מִלֵּי דְּמָאִיס. אָמַר לֵיהּ תִּיב שַׁפִּיר. אָמַר לֵיהּ הָבוּ לִי כָּסָא. יְהָבוּ לֵיהּ כָּסָא. אַכְמַר שָׁדָא בֵּיהּ כִּיחוֹ. נִחֲרוּ בֵּיהּ שָׁקָא וּמִית. שָׁמְעֵי דַּהֲוֵי קָאָמְרֵי פְּלִימוּ קָטִיל גַּבְרָא פְּלִימוּ קָטַל גַּבְרָא. עָרַךְ וְטָשָׁא נַפְשֵׁיהּ בְּבֵית הַכִּסֵּא. אָזִיל בַּתְרֵיהּ נָפַל קַמֵּיהּ. כִּי חֲזֵיהּ דַּהֲוֵי מִצְטַעֵר גַּלֵּי לֵיהּ נַפְשֵׁיהּ. אָמַר לֵיהּ מַאי טַעֲמָא אָמַרְתָּ הָכֵי. וְאֶלָּא הֵיכִי אֵימָא. אָמַר לֵיהּ לֵימָא מַר רַחֲמָנָא נִגְעַר בֵּיהּ בַּשָּׂטָן עַד כָּאן לְשׁוֹן הַגְּמָרָא:
<b>וּפֵרֵשׁ</b> רַשִׁ"י תִּיב שַׁפִּיר. שֵׁב כַּהֹגֶן שֶׁלֹּא תַּמְאִיסֶנּוּ. שָׁדָא בֵּיהּ כִּיחוֹ. הִשְׁלִיךְ בְּתוֹכוֹ אֶת כִּיחוֹ לֵיחָה הַיּוֹצֵאת מִן הָרֵאָה. נִחֲרוּ בֵּיהּ גָּעֲרוּ בֵּיהּ שָׁקָא הוּא הֶחֱזִיק אֶת עַצְמוֹ כְּמֵת. שָׁמְעוּ דְּקָאָמְרֵי כוּ' הִשְׁמִיעַ לְאַנְשֵׁי בֵּיתוֹ קוֹל יוֹצֵא מִבַּחוּץ אוֹמְרִים פְּלִימוּ קָטַל גַּבְרָא. עָרַק פְּלִימוּ כְּסָבוּר שֶׁבָּאִים עָלָיו נוֹגְשֵׂי הַמֶּלֶךְ לְהָרְגוֹ. טָשָׁא נֶחְבָּא בְּבֵית הַכִּסֵּא חוּץ לָעִיר. חֲזֵיהּ שָׂטָן לִפְלִימוּ דְּמִצְטַעֵר. מַאי טַעֲמָא אָמַרְתָּ הָכֵי. לָמָּה הֻרְגַּלְתָּ לְקַלְלֵנִי. אֶלָּא הֵיכִי נִימָא. לִדְחוֹתְךָ מֵעָלַי שֶׁלֹּא תַּחְטִיאֵנִי עַד כָּאן לְשׁוֹנוֹ. וְנִרְאֶה מִפֵּרוּשׁ רַשִׁ"י שֶׁמַּה שֶּׁהָיָה פְּלִימוּ רָגִיל לְמֵימַר כָּל יוֹמָא גִּירָא בְּעֵינֵיהּ דְּשָׂטָן הוּא קְלָלָה שֶׁקִּלֵּל פְּלִימוּ אֶת הַשָּׂטָן לְמַעַן לִדְחוֹתוֹ מֵעָלָיו שֶׁלֹּא יַחְטִיאוֹ:
<b>הִנֵּה</b> כָּל הַסִּפּוּר הַזֶּה הוּא חָזוֹן נִפְלָא. פְּלִיאָה נֶעְלָמָה וְחִידָה סְתוּמָה. אֶחָד. מַאי עִנְיָן לִפְלִימוּ לָתֵת אַלּוֹת עַל רֹאשׁ הַשָּׂטָן יוֹם יוֹם. הַאִם זֶהוּ דֶּרֶךְ לִכְבֹּשׁ אֶת הַמִּלְחָמָה. שֶׁל מִלְחֶמֶת הַיֵּצֶר. שְׁתַּיִם. הַשָּׂטָן אֲשֶׁר הוּא מִמַּלְאֲכֵי רוּחַ. חָגַר חֵמָה וָכַעַס. יָרַד מַטָּה וְהִתְעַטֵּף בִּלְבוּשׁ גֹּלֶם וּגְוִיָּה. לְהִתְהַלֵּךְ בַּחוּץ כְּאַחַד הָאָדָם. לְהַפְלִיא פְּלִיאוֹת וְלַעֲשׂוֹת נוֹרָאוֹת לָקַחַת נָקָם מִפְּלִימוּ. לְהַפְחִידוֹ בַּעֲלִילוֹת רֶצַח וְסַכָּנַת מָוֶת. הַאִם הַשָּׂטָן הוּא נוֹקֵם וּבַעַל חֵמָה. הֲלֹא הַמִּדָּה הַזֹּאת הוּא רַק בְּכֹחַ הַחֹמֶר אֲשֶׁר בְּעָפָר יְסוֹדוֹ. שָׁלֹשׁ. גַּם יֶתֶר הַדְּבָרִים שֶׁעָשָׂה. כִּי הֲוָה קָעָבִיד מִלֵּי דְּמָאִיס וְאַחֲרֵי אֲשֶׁר אָמְרוּ לֵיהּ תִּיב שַׁפִּיר. הוֹסִיף לְבַקֵּשׁ כּוֹס יַיִן וְשָׁדָא בֵּיהּ כִּיחוֹ. הֲלֹא אֵין בָּזֶה נְקָמָה כְּלָל. וּמַה שֶּׁשָּׁקָא וּמִית וְהִשְׁמִיעַ קוֹל פְּלִימוּ קָטִיל גַּבְרָא הָיָה יָכוֹל לַעֲשׂוֹת בְּלֹא זֶה. וּכְפִי הַנִּרְאֶה הֵם רַק דִּבְרֵי שְׂחוֹק וּמַהֲתָלוֹת. הַאִם הַשָּׂטָן הוּא לֵץ אֲשֶׁר לָצוֹן חָמַד לוֹ לִשְׂחֹק וּלְהַתֵּל בִּפְלִימוּ. אַרְבַּע. מַדּוּעַ כִּוֵּן אֶת הַשָּׁעָה לַעֲשׂוֹת מַעֲשֵׂהוּ בְּעֶרֶב יוֹם הַכִּפּוּרִים. וְלֹא בְּאֵיזֶה חַג וּמוֹעֵד. חָמֵשׁ. מַה זֶּה שֶׁאָמַר פְּלִימוּ אַחַר כָּךְ לַשָּׂטָן וְאֶלָּא הֵיכִי אֵימָא. הַאִם אֵין דֶּרֶךְ אַחֵר כִּי אִם לְקַלֵּל חֶלְקוֹ בָּאָרֶץ. גַּם שְׁאָר דִּקְדּוּקִים שֶׁאֵין לְהַאֲרִיךְ:
<b>וְנִרְאֶה</b> לְיַשֵּׁר הַמְּסִלָּה בָּזֶה הַסִּפּוּר. וּמִתְּחִלָּה נְבָאֵר כִּי מַה שֶּׁהָיָה רָגִיל פְּלִימוּ לְמֵימַר כָּל יוֹמָא גִּירָא בְּעֵינֵיהּ דְּשָׂטָן. אֵין זֶה דֶּרֶךְ קְלָלָה. אָכֵן הִנֵּה יָדוּעַ. כִּי הֶחָכָם מִכָּל הָאָדָם יְתָאֵר בְּחָכְמָתוֹ. אֶת הַיֵּצֶר הָרָע בְּיִחוּסוֹ עִם כֹּחוֹת הַגְּוִיָּה. בְּתוֹר מִלְחֶמֶת אוֹיְבִים. כְּמוֹ שֶׁכָּתוּב בְּקֹהֶלֶת ט' עִיר קְטַנָּה וַאֲנָשִׁים בָּהּ מְעַט. וּבָא אֵלֶיהָ מֶלֶךְ גָּדוֹל וְסָבַב אוֹתָהּ כוּ' וְדָרְשׁוּ חֲכָמֵינוּ זַ"ל בִּנְדָרִים דַּף ל"ב. עִיר קְטַנָּה זֶה הַגּוּף. וַאֲנָשִׁים בָּהּ מְעַט אֵלּוּ אֵבָרִים. וּבָא אֵלֶיהָ מֶלֶךְ גָּדוֹל וְסָבַב אוֹתָהּ זֶה יֵצֶר הָרָע כוּ' עַיֵּן שָׁם. וְכֵן אָמְרוּ חֲכָמֵינוּ זַ"ל בִּבְרָכוֹת דַּף ו' לְעוֹלָם יַרְגִּיז אָדָם יֵצֶר טוֹב עַל יֵצֶר הָרָע. וּפֵרֵשׁ רַשִׁ"י יַעֲשֶׂה מִלְחָמָה עִם הַיֵּצֶר הָרָע. וְהֶחָסִיד בַּעַל חוֹבוֹת הַלְּבָבוֹת כָּתַב בְּפֶרֶק ה' מִשַּׁעַר יִחוּד הַמַּעֲשֶׂה. אָמְרוּ עַל חָסִיד שֶׁפָּגַע אֲנָשִׁים שָׁבִים מִמִּלְחֶמֶת אוֹיְבִים כוּ'. אָמַר לָהֶם שַׁבְתֶּם מִן הַמִּלְחָמָה הַקְּטַנָּה הִתְעַתְּדוּ לַמִּלְחָמָה הַגְּדוֹלָה הִיא מִלְחֶמֶת הַיֵּצֶר וְחַיָּלָיו עַיֵּן שָׁם. וְהִנֵּה הַיֵּצֶר הָרָע הוּא שׂוֹנֵא לְהָאָדָם תַּכְלִית שִׂנְאָה. וּכְמוֹ שֶׁאָמְרוּ חֲכָמֵינוּ זַ"ל בְּסוֹטָה דַּף נ"ג שִׁבְעָה שֵׁמוֹת יֵשׁ לוֹ לַיֵּצֶר הָרָע כוּ'. שְׁלֹמֹה קְרָאוֹ שׂוֹנֵא שֶׁנֶּאֱמַר אִם רָעֵב שׂוֹנַאֲךָ כוּ'. וּבַסֵּפֶר חוֹבוֹת הַלְּבָבוֹת שָׁם כָּתַב וְזֶה לְשׁוֹנוֹ. בֶּן אָדָם רָאוּי לְךָ לָדַעַת כִּי הַשּׂוֹנֵא הַגָּדוֹל שֶׁיֵּשׁ לְךָ בָּעוֹלָם הוּא יִצְרְךָ כוּ' וְהוּא מוֹרֶה אוֹתְךָ בְּחִצָּיו הַמְּמִיתִים לְשָׁרֶשְׁךָ מֵאֶרֶץ חַיִּים כוּ' עַיֵּן שָׁם:
<b>וְהִנֵּה</b> יָדוּעַ מִכֹּחוֹת הַגְּוִיָּה. כַּמָּה גָּדוֹל כֹּחַ הַנְּקָמָה וְהַנִּצָּחוֹן בְּקֶרֶב הָאָדָם. לִנְקֹם נָקָם מֵאֵת שׂוֹנְאוֹ הַמְבַקֵּשׁ נַפְשׁוֹ וּלְנַצֵּחַ אוֹתוֹ. וּמַה גַּם עֵת יִתְרָאֶה פָּנִים עִם אוֹיְבוֹ בִּשְׂדֵה הַמַּעֲרָכָה בְּמַעַרְכוֹת קְרָב. כִּי אָז יִתְעוֹרֵר בְּקִרְבּוֹ כֹּחַ הַנְּקָמָה וְהַנִּצָּחוֹן. וְיִלְבְּשֵׁהוּ רוּחַ גְּבוּרָה. וְיִתְאַזֵּר בְּעֹז וְתַעֲצוּמוֹת לִמְסֹר גַּם לַמָּוֶת נַפְשׁוֹ. וּבָזֶה יִתְגַּבֵּר לִפְעָמִים גַּם עַל אוֹיְבוֹ הֶחָזָק מִמֶּנּוּ:
<b>וְלָזֹאת</b> יִפָּלֵא מְאֹד. אַחֲרֵי אֲשֶׁר הַיֵּצֶר הָרָע הוּא שׂוֹנֵא לְהָאָדָם תַּכְלִית שִׂנְאָה. וְיֶחֱרַשׁ עָלָיו רַק רַע כָּל הַיּוֹם. לִלְכֹּד אוֹתוֹ בַּמְצוּדָה. וּלְשָׁרְשׁוֹ מֵאֶרֶץ חַיִּים. וְאִם כִּי עֵינֵי בָּשָׂר לֹא יְשׁוּרֶנּוּ עֵינֵי הַשֵּׂכֶל רוֹאוֹת. וְאִם כֵּן יִפָּלֵא מַה זֶּה יִתְהַלֵּךְ עִם הַיֵּצֶר הָרָע בְּשָׁלוֹם וּבְמִישׁוֹר. מַדּוּעַ לֹא יִמָּצֵא בְּקֶרֶב הָאָדָם רוּחַ הֶחָפֵץ לְנִצָּחוֹן וּנְקָמָה. לִכְבֹּשׁ אֶת יִצְרוֹ וּלְנַצֵּחַ אֶת הַמִּלְחָמָה כַּמִּשְׁפָּט לְכָל אוֹיֵב וְשׂוֹנֵא. אָמְנָם אֵין לְהִתְפַּלֵּא עַל רוּחַ בְּנֵי הָאָדָם. כִּי רְחוֹקִים אֲנַחְנוּ מֵהֶרְגֵּשֵׁי עִנְיְנֵי הָרוּחָנִים וְהַמִּלְחָמָה הַזֹּאת לֹא יִצְטַיֵּר בִּלְבָבֵנוּ צִיּוּר אֲמִתִּי. כִּי גַּם חָסֵר לָנוּ הַהֶרְגֵּשׁ מִשָּׂכָר וָעֹנֶשׁ הָרוּחָנִי:
<b>אָכֵן</b> פְּלִימוּ הָיָה לְנֶגֶד עֵינָיו. צִיּוּר הַמִּלְחָמָה הַזֹּאת עִם הַיֵּצֶר הָרָע. כְּמִלְחֶמֶת אוֹיְבִים מַמָּשׁ. וְהָיָה מִתְחַזֵּק בְּמִלְחַמְתּוֹ נֶגֶד הַיֵּצֶר הָרָע בְּכֹחַ הַנְּקָמָה וְהַנִּצָּחוֹן. הוּא מַה שֶּׁהָיָה רָגִיל לוֹמַר בְּכָל יוֹם. גִּירָא בְּעֵינֵיהּ דְּשָׂטָן. הַיְנוּ כִּי הָיָה מִתְפָּאֵר לְנֶגְדּוֹ כִּי יִתְגַּבֵּר עָלָיו וְיוֹרֶה אֵלָיו חִצִּים. וּבָזֶה הָיָה נֶאֱזָר בִּגְבוּרָה לִכְבֹּשׁ אֶת יִצְרוֹ וּלְנַצֵּחַ אֶת הַמִּלְחָמָה:
<b>אָמְנָם</b> אִם כִּי הָרַעְיוֹן הַזֶּה בְּעַצְמוֹ הוּא טוֹב. לִהְיוֹת לוֹ לְהָאָדָם רוּחַ הֶחָפֵץ לְנִצָּחוֹן וּנְקָמָה נֶגֶד הַיֵּצֶר הָרָע. אוּלָם מַה שֶּׁהָיָה פְּלִימוּ מִתְפָּאֵר לְנֶגֶד הַיֵּצֶר. כִּי יִתְגַּבֵּר עָלָיו וְיוֹרֶה אֵלָיו חִצִּים. וּבְפִיו מִלֵּא לֵאמֹר כָּל יוֹם גִּירָא בְּעֵינֵיהּ דְּשָׂטָן. זֶה אֵינוֹ לְפִי מַה שֶּׁאָמְרוּ חֲכָמֵינוּ זַ"ל בְּסֻכָּה <small>(דַּף נ"ב)</small>. יִצְרוֹ שֶׁל אָדָם מִתְגַּבֵּר עָלָיו בְּכָל יוֹם וּמְבַקֵּשׁ לַהֲמִיתוֹ כוּ' וְאִלְמָלֵא הַקָּדוֹשׁ־בָּרוּךְ־הוּא עוֹזְרוֹ אֵין יָכוֹל לוֹ שֶׁנֶּאֱמַר כוּ'. הֲרֵי כִּי בֶּאֱמֶת רַב כֹּחוֹ וְחֵילוֹ שֶׁל הַיֵּצֶר הָרָע מִכֹּחַ הָאָדָם. וְלֹא יוּכַל לְהִתְפָּאֵר נֶגֶד הַיֵּצֶר כִּי חָזָק הוּא מִמֶּנּוּ. כִּי יְמִינוֹ לֹא תּוֹשִׁיעַ לוֹ. וְאַךְ בְּכֹחַ יְמִין ה' וְעֶזְרָתוֹ יִתְבָּרַךְ שְׁמוֹ יַעֲשֶׂה חַיִל לִכְבֹּשׁ אֶת הַמִּלְחָמָה. וּכְבָר כָּתַבְנוּ כִּי כָּל זֶה הוּא בְּכַוָּנָה מֵחָכְמָתוֹ יִתְבָּרַךְ שְׁמוֹ. לָתֵת כֹּחַ וָעֹז כָּזֶה לְהַיֵּצֶר הָרָע. אֲשֶׁר הָאָדָם לֹא יוּכַל לְנַצֵּחַ אוֹתוֹ בִּלְתִּי עֶזְרָתוֹ יִתְבָּרַךְ שְׁמוֹ. כִּי זֶה הוּא סִבָּה אֲשֶׁר הָאָדָם יְכַוֵּן אֶת לִבּוֹ לְאָבִיו שֶׁבַּשָּׁמַיִם. וְיִהְיֶה עֵינָיו נְשׂוּאוֹת אֵלָיו תָּמִיד. כִּי לֹא יַעַזְבֶנּוּ בְּיַד יִצְרוֹ. אָכֵן פְּלִימוּ הָיָה סָבוּר בֶּאֱמֶת. כִּי כַּאֲשֶׁר מָסַר הַקָּדוֹשׁ־בָּרוּךְ־הוּא אֶת הַבְּחִירָה בְּיַד הָאָדָם. הִנֵּה בְּכֹחוֹ וְעֹצֶם יָדוֹ לְבַד יוּכַל לְהִתְגַּבֵּר עַל יִצְרוֹ וְלִכְבֹּשׁ אוֹתוֹ:
<b>וְהִנֵּה</b> חֲכָמֵינוּ זַ"ל אָמְרוּ בְּמִדְרַשׁ רַבָּה פָּרָשָׁה נ"ד. בִּרְצוֹת ה' דַּרְכֵי אִישׁ גַּם אוֹיְבָיו יַשְׁלִים אִתּוֹ זֶה יֵצֶר הָרָע עַיֵּן שָׁם. וְנִרְאֶה כִּי אֵין הַכַּוָּנָה כִּי הַיֵּצֶר הָרָע יַשְׁלִים עִם הָאָדָם. וְיִרֶף יָדוֹ מִמֶּנּוּ מִלְּהִתְגָּרוֹת בּוֹ. אָכֵן הַכַּוָּנָה הוּא כִּי הִנֵּה הַיֵּצֶר הָרָע הוּא שׂוֹנֵא לְהָאָדָם תַּכְלִית שִׂנְאָה. וְיִרְצֶה לְהַפִּילוֹ לְמַשּׂוּאוֹת וּלְשָׁרְשׁוֹ מֵאֶרֶץ חַיִּים. אָכֵן בִּרְצוֹת ה' דַּרְכֵי אִישׁ. גַּם הַיֵּצֶר הָרָע יַשְׁלִים עִמּוֹ. וְיִהְיֶה לוֹ לְאוֹהֵב. וְיִשְׂמַח לִהְיוֹת מְנֻצָּח מִן הָאָדָם. וְהִנֵּה גַּם פְּלִימוּ הִגִּיעַ לְמַדְרֵגָה זוֹ. כִּי רָצָה ה' אֶת דְּרָכָיו. וְהַיֵּצֶר הָרָע הִשְׁלִים עִמּוֹ וְנַעֲשָׂה אוֹהֲבוֹ:
<b>וְעַל</b> כֵּן כַּאֲשֶׁר רָאָה הַשָּׂטָן כִּי פְּלִימוּ נִתְעֶה בָּזֶה. לַחֲשֹׁב כִּי יְמִינוֹ לְבַד נֶאְדָּר בַּכֹּחַ לַעֲשׂוֹת חַיִל. לְהִתְגַּבֵּר עַל יִצְרוֹ וּלְדַכֵּא אוֹתוֹ תַּחְתָּיו מִבְּלִי עֶזְרָתוֹ יִתְבָּרַךְ שְׁמוֹ. עַל כֵּן עָרַךְ לְפָנָיו אֶת כָּל הַמַּעֲרָכָה הַזֹּאת. תַּכְלִית הַדָּבָר לְדַעְתֵּנוּ הוּא. לְהָבִיא אֶת פְּלִימוּ לִידֵי נִסָּיוֹן גָּדוֹל בְּדַרְכֵי הַמִּדּוֹת. וְלִלְכֹּד אוֹתוֹ בְּפַח מִדַּת הַקַּפְדָנוּת. כַּאֲשֶׁר יִתְבָּאֵר לְפָנֵינוּ בְּסִיַּעְתָּא דִּשְׁמַיָּא. וּלְהַרְאוֹת לוֹ בְּחוּשׁ כִּי לֹא בְּכֹחוֹ יִגְבַּר אִישׁ נֶגֶד הַיֵּצֶר הָרָע. כִּי רַב כֹּחוֹ מִכֹּחַ הָאָדָם. וּבְיָדוֹ לִפְרֹשׂ רֶשֶׁת לְרַגְלֵי יִרְאֵי ה' וְכָל חֲסִידָיו. עַל יְדֵי נִסְיוֹנוֹת גְּדוֹלוֹת וְלִלְכֹּד אוֹתָם בַּמְצוּדָה. וְאִם ה' לֹא יִשְׁמֹר עִיר הַקְּטַנָּה מִיַּד מֶלֶךְ גָּדוֹל הַסּוֹבֵב אוֹתָהּ זֶה יֵצֶר הָרָע לַשָּׁוְא שָׁקַד שׁוֹמֵר לִשְׁמֹר אֶת עַצְמוֹ מִיָּדוֹ. וְרַק ה' יִתְבָּרַךְ שְׁמוֹ הוּא יִשְׁמֹר אֶת רַגְלֵי חֲסִידָיו מִלָּכֵד. וְלֹא יַעַזְבֵם בְּיַד יִצְרָם. וּכְמַאֲמָרָם זַ"ל יִצְרוֹ שֶׁל אָדָם כוּ' וְאִלְמָלֵא הַקָּדוֹשׁ־בָּרוּךְ־הוּא עוֹזְרוֹ אֵין יָכוֹל לוֹ:
<b>אָמְנָם</b> אֲרִיכוּת הַמַּחֲזֶה הַזֹּאת. הִנֵּה כַּאֲשֶׁר הַשָּׂטָן הוּא הַיֵּצֶר הָרָע הִשְׁלִים עִם פְּלִימוּ וְנַעֲשָׂה אוֹהֲבוֹ. עַל כֵּן עִם זֶה רָצָה לְהַרְאוֹת לוֹ מִדַּרְכֵי תַּהֲלוּכָתוֹ עִם הָאָדָם. וְכָל מַה שֶּׁעָשָׂה בָּזֶה לֹא הָיָה שׁוּם דָּבָר לְבַטָּלָה. כִּי בְּכָל הַמַּחֲזֶה הַזֹּאת צְפוּנָה בְּתוֹכָהּ חִידוֹת וּמְשָׁלִים. מִדַּרְכֵי תַּהֲלוּכוֹת הַיֵּצֶר הָרָע עִם הָאָדָם. וְכַאֲשֶׁר יִתְוַדַּע לִפְלִימוּ מִי הוּא הָאִישׁ הַלָּזֶה. אֲשֶׁר הִתְחַפֵּשׂ וּבָא בְּתוֹר עָנִי. יַשְׂכִּיל וְיָבִין אֶת כָּל הַמַּחֲזֶה עַל מַה יִרְמְזוּן מִלֵּיהֶם. עַתָּה הִנְּנִי לְהָסִיר אֶת הַמָּסָךְ הַנְּסוּכָה עַל פְּנֵי הַמַּחֲזֶה הַזֹּאת. וּלְגַלּוֹת פְּנֵי הַלּוֹט. אֶת תַּכְלִית הַכַּוָּנָה. וְאֶת תֹּרֶף הַחִידוֹת וְהַמְּשָׁלִים וּפִתְרוֹנָם. וְהִנְּנִי לָבֹא עַל סֵדֶר הַסִּפּוּר. וּלְבָאֵר בְּעֶזְרַת ה' אַחַת לְאַחַת:
(א) <b>יוֹמָא</b> חַד מַעֲלֵי יוֹמָא דְּכִפּוּרֵי הֲוָה אַדְמִי לֵיהּ כְּעַנְיָא כוּ' — הִנֵּה לְפִי מַה שֶּׁיִּתְבָּאֵר לְפָנֵינוּ. כִּי הַשָּׂטָן הֵבִיא לִפְלִימוּ לִידֵי נִסָּיוֹן בְּדַרְכֵי הַמִּדּוֹת. וְהִכְשִׁילוֹ בְּמִדַּת הַקַּפְדָנוּת. וְלָזֹאת כִּוֵּן הַשָּׂטָן אֶת הַשָּׁעָה בְּעֶרֶב יוֹם הַכִּפּוּרִים. כִּי הִנֵּה יָדוּעַ כִּי בַּעֲשֶׂרֶת יְמֵי תְּשׁוּבָה. צָרִיךְ הָאָדָם לְהֵישִׁיר דְּרָכָיו וּלְשַׁפֵּר מַעֲשָׂיו בְּיוֹתֵר. וְאַף מִדַּת חֲסִידוּת שֶׁאֵינוֹ רָגִיל לִהְיוֹת נִזְהָר בְּכָל הַשָּׁנָה. בְּכָל זֹאת צָרִיךְ לִהְיוֹת זָהִיר בַּעֲשֶׂרֶת יְמֵי תְּשׁוּבָה. וְכַמְבֹאָר בִּירוּשַׁלְמִי פֶּרֶק קַמָּא דְּשַׁבָּת. רַבִּי חִיָּא רַבָּה מַפְקִיד לְרַב אִי אַתְּ יָכוֹל לְמֵיכַל כֻּלָּה שָׁתָא בְּטָהֳרָה אֱכֹל. וְאִי לֹא אֱכֹל ז' יָמִים בְּשָׁתָא. הֵבִיאוֹ הָרֹא"שׁ סוֹף רֹאשׁ הַשָּׁנָה וְכָתַב בְּשֵׁם ראבי"ה שֶׁאֵלּוּ ז' יָמִים שֶׁבֵּין רֹאשׁ הַשָּׁנָה לְיוֹם הַכִּפּוּרִים. וְכָתַב הָרֹא"שׁ דְּעַל כֵּן נָהֲגוּ בְּאַשְׁכְּנַז שֶׁאַף אוֹתָן שֶׁאֵין נִזְהָרִין מִפַּת עוֹבֵד כּוֹכָבִים כָּל הַשָּׁנָה בַּעֲשֶׂרֶת יְמֵי תְּשׁוּבָה נִזְהָרִין עַיֵּן שָׁם. וְעַל כָּל פָּנִים כְּמוֹ כֵן בְּדַרְכֵי הַמִּדּוֹת בְּוַדַּאי צָרִיךְ לִהְיוֹת בַּיָּמִים הָאֵלּוּ עַל מִשְׁקַל הַחֲסִידוּת בְּיוֹתֵר. וּמַה גַּם בְּעֶרֶב יוֹם הַקָּדוֹשׁ הַזֶּה. וְלָזֹאת הֶרְאָה לוֹ הַשָּׂטָן. כִּי גַּם בַּיּוֹם הַזֶּה. רַב כֹּחוֹ וְחֵילוֹ לְהָבִיא אֶת הָאָדָם לִידֵי נִסָּיוֹן. וְלִלְכֹּד אוֹתוֹ בַּמְצוּדָה:
(ב) <b>אַדְמִי</b> לֵיהּ כְּעַנְיָא אָתָא קְרָא אַבְבָא כוּ' — הִנֵּה חַכְמֵי הַיִּרְאָה כָּתְבוּ לְפָרֵשׁ הַכָּתוּב בְּפָרָשַׁת בְּרֵאשִׁית. וְאִם לֹא תֵטִיב לַפֶּתַח חַטָּאת רוֹבֵץ. כִּי הוֹדִיעַ ה' יִתְבָּרַךְ שְׁמוֹ לְקַיִן כֹּחַ הַיֵּצֶר הָרָע. כִּי גָּדַר גָּדֵר בַּעֲדוֹ שֶׁלֹּא יָבֹא אֶל הַבַּיִת לְפַתּוֹת אֶת הָאָדָם לַעֲבֵרָה. רַק עַל פֶּתַח הַבַּיִת יַעֲמֹד כְּעָנִי עַל הַפֶּתַח. וּכְמַאֲמָרָם זַ"ל בְּסֻכָּה דַּף נ"ב. מִתְּחִלָּה קְרָאוֹ הֶלֶךְ וּלְבַסּוֹף קְרָאוֹ אוֹרֵחַ. וּלְבַסּוֹף קְרָאוֹ אִישׁ וְעַיֵּן שָׁם בְּפֵרוּשׁ רַשִׁ"י. וְזֶהוּ לַפֶּתַח חַטָּאת רוֹבֵץ. וְכַאֲשֶׁר הָאָדָם יִשְׁמַע בְּקוֹלוֹ מְעַט לִפְתֹּחַ לוֹ הַפֶּתַח אָז יִתְחַזֵּק הַיֵּצֶר הָרָע עָלָיו לִהְיוֹת לוֹ אַכְסְנַאי בְּבֵיתוֹ. וְזֶה שֶׁהֶרְאָה לוֹ הַשָּׂטָן לִפְלִימוּ בְּמָשָׁל וְחִידָה. כִּי אַדְמִי לֵיהּ כְּעַנְיָא. וּמִתְּחִלָּה עָמַד אֲחוֹרֵי הַפֶּתַח וְאָתָא קְרָא אַבְבָא לִפְתֹּחַ לוֹ הַפֶּתַח כַּמּוּבָן:
(ג) <b>אַפִּיקוּ</b> לֵיהּ רִיפְתָא. אָמַר לֵיהּ יוֹמָא כִּי הָאִידְנָא כֻּלֵּי עַלְמָא גְּוָאֵי וַאֲנָא אַבְּרָאֵי. עַיְלָה וּקְרִיבוּ לֵיהּ רִיפְתָא. אָמַר לֵיהּ יוֹמָא כִּי הָאִידְנָא כֻּלֵּי עַלְמָא אַתָּכָא וַאֲנָא לְחוּדָאֵי. אַתִיּוּהוּ אוֹתָבוּהוּ אַתָּכָא — הִנֵּה הַגָּאוֹן הֶחָסִיד זצוק"ל בְּפֵרוּשׁ מִשְׁלֵי כָּתַב. כִּי אֵין דֶּרֶךְ הַיֵּצֶר הָרָע מִתְּחִלָּה לְהַפְצִיר לַעֲבֵרָה אֶלָּא מַתְחִיל לְהַרְאוֹת לָאָדָם אַהֲבָה. וּכְשֶׁרוֹאֶה שֶׁאֵינוֹ מִתְגַּבֵּר עָלָיו. אָז מַתְחִיל לְמָשְׁכוֹ בְּרִשְׁתּוֹ. וּמְסִיתוֹ לַעֲשׂוֹת מִצְו‍ֹת שֶׁיֵּשׁ בָּהֶן הֲנָאַת הַגּוּף. כְּגוֹן אֲכִילָה וְשִׂמְחָה שֶׁל מִצְוָה. וְכַאֲשֶׁר הוּא רָגִיל בְּתַעֲנוּגֵי מִצְוָה אָז מַתְחִיל לְהַמְשִׁיכוֹ אַחַר תַּאֲוַת עוֹלָם הַזֶּה כוּ'. וְהִנֵּה יֵצֶר הָרָע הוּא הַתַּאֲוָה. וְזֶהוּ שֶׁרָמַז לוֹ מִדַּרְכֵי תַּהֲלוּכָתוֹ עִם הָאָדָם. כִּי הַיֵּצֶר הָרָע הוּא הַתַּאֲוָה בִּתְחִלָּה קָרָא אַבְבָא וּבִקֵּשׁ רַק רִיפְתָא. הַיְנוּ כִּי הַתַּאֲוָה מְבַקֶּשֶׁת מִתְּחִלָּה מֵאֵת הָאָדָם רַחֲמִים. שֶׁלֹּא לְהַזְנִיחַ אֶת עוֹלָם הַזֶּה מִכֹּל וָכֹל. וְכַאֲשֶׁר פָּתַח לְפָנָיו הַפֶּתַח וּקְרִיבוּ לֵיהּ רִיפְתָא. אָמַר לוֹ יוֹמָא כִּי הָאִידְנָא כֻּלֵּי עַלְמָא אַתָּכָא וַאֲנָא לְחוּדָאִי. הַיְנוּ כִּי בְּעֶרֶב יוֹם הַכִּפּוּרִים מִצְוָה לֶאֱכֹל וּלְהַרְבּוֹת בִּסְעוּדָה וְכַמְבֹאָר בַּגְּמָרָא וּפוֹסְקִים. וְעַיֵּן תּוֹסְפוֹת כְּתֻבּוֹת דַּף ה' דִּבּוּר הַמַּתְחִיל אֶלָּא שֶׁהָיוּ רְגִילִים לְהַרְבּוֹת בְּעוֹפוֹת וּבְדָגִים. וְזֶהוּ שֶׁאָמַר לוֹ הַשָּׂטָן יוֹמָא כִּי הָאִידְנָא כוּ'. הַיְנוּ כִּי בְּיוֹם זֶה הֲלֹא מִצְוָה לְהַרְבּוֹת בִּסְעוּדָה. וְרוֹצֶה לֶאֱכֹל עִם הַמְסֻבִּין סְעוּדָה קְבוּעָה לִכְבוֹד הַיּוֹם. וְזֶה שֶׁרָמַז לוֹ בְּמָשָׁל וְחִידָה. כִּי הַיֵּצֶר הָרָע הִיא הַתַּאֲוָה בִּתְחִלָּה בִּקְּשָׁה רַק רִיפְתָא. וְאַחַר כָּךְ הִתְחִילָה לִמְשֹׁךְ בְּרִשְׁתָּהּ לְמִצְוָה שֶׁיֵּשׁ בָּהּ הֲנָאַת הַגּוּף:
(ד) <b>הֲוָה</b> יָתִיב מִלֵּא נַפְשֵׁיהּ שִׁיחָנָא וְכִיבֵי עֲלֵיהּ — הִנֵּה בְּבֵאוּרֵי הַגְּרָ"א לְאַגָּדַת בְּרָכוֹת <small>(דַּף ס"א)</small>. כָּתַב לְמַה שֶּׁאָמְרוּ שָׁם יֵצֶר הָרָע דּוֹמֶה לִזְבוּב כוּ' שֶׁנֶּאֱמַר זְבוּבֵי מָוֶת יַבְאִישׁ יַבִּיעַ שֶׁמֶן רוֹקֵחַ. כִּי הִנֵּה הַזְּבוּב אֵינוֹ עוֹמֵד אֶלָּא עַל גַּבֵּי מָקוֹם רַע. וְכֵן יֵצֶר הָרָע אֵינוֹ שׁוֹרֶה אֶלָּא בְּמָקוֹם פָּגוּם. וְזֶה שֶׁרָמַז לוֹ בַּמָּשָׁל כִּי כַּאֲשֶׁר הִתְעַטֵּף בִּלְבוּשׁ גֹּלֶם וּגְוִיָּה. מִלֵּא נַפְשֵׁיהּ שִׁיחָנֵי וְכִיבֵי כִּי אֵינוֹ שׁוֹרֶה אֶלָּא בְּמָקוֹם פָּגוּם כַּנִּזְכָּר לְעֵיל:
(ה) <b>הָוָה</b> קָעָבִיד מִלֵּי דְּמָאִיס. אָמַר לֵיהּ תִּיב שַׁפִּיר. אָמַר לֵיהּ הָבוּ לִי כָּסָא יְהָבוּ לֵיהּ כָּסָא. אַכְמַר שָׁדָא בֵּיהּ כִּיחוֹ — הִנֵּה מַה שֶּׁאָמְרוּ חֲכָמֵינוּ זַ"ל יֵצֶר הָרָע דּוֹמֶה לִזְבוּב שֶׁנֶּאֱמַר זְבוּבֵי מָוֶת כוּ'. נִרְאֶה לְפָרֵשׁ הַמְּלִיצָה בָּזֶה. כִּי הִנֵּה כָּל הַחַיּוֹת וְהָעוֹפוֹת הֵמָּה יְרֵאִים מֵהָאָדָם וּכְמוֹ שֶׁכָּתוּב וּמוֹרַאֲכֶם וְחִתְּכֶם כוּ'. וְלָזֹאת אֶפְשָׁר לְגָרֵשׁ אוֹתָם וּלְהַבְרִיחָם וְלֹא בִּמְהֵרָה יָשׁוּבוּ עַל עֲקֵבָם. מִלְּבַד זְבוּבִים אֵינָם יְרֵאִים מֵהָאָדָם. וְכַאֲשֶׁר יָעוּפוּ עַל פָּנָיו וִיגָרֵשׁ אוֹתָם. הִנֵּה כָּרֶגַע יָשׁוּבוּ עַל עָקֵב בָּשְׁתָּם לִשְׁכֹּן עַל פָּנָיו. וְאֵין חָכְמָה וְעֵצָה לְנֶגְדָּם כִּי אִם לְהָנִיף עֲלֵיהֶם מְנִיפָה תָּמִיד. זֶהוּ מַה שֶּׁאָמְרוּ חֲכָמֵינוּ זַ"ל יֵצֶר הָרָע דּוֹמֶה לִזְבוּב שֶׁנֶּאֱמַר זְבוּבֵי מָוֶת כוּ'. כִּי הַיֵּצֶר הָרָע הוּא כְּמוֹ הַזְּבוּב שֶׁאֵינוֹ יָרֵא מֵהָאָדָם. וְאַף אִם הָאָדָם יִגְעַר בּוֹ וְיַבְרִיחוֹ. כִּמְעַט רֶגַע יָשׁוּב אֵלָיו. וְאֵין חָכְמָה וְעֵצָה כִּי אִם שֶׁלֹּא לְהַסִּיחַ דַּעַת מִמֶּנּוּ וּלְהַבְרִיחַ אוֹתוֹ תָּמִיד. וְאֶפְשָׁר שֶׁזֶּהוּ מַה שֶּׁאָמְרוּ חֲכָמֵינוּ זַ"ל בְּרָכוֹת דַּף י'. הִנֵּה נָא יָדַעְתִּי כִּי אִישׁ אֱלֹקִים קָדוֹשׁ הוּא מְנָא יָדְעָה רַב וּשְׁמוּאֵל חַד אָמַר שֶׁלֹּא רָאֲתָה זְבוּב עוֹבֵר עַל שֻׁלְחָנוֹ וְחַד אָמַר כוּ'. וְהַיְנוּ כִּי יֵצֶר הָרָע דּוֹמֶה לִזְבוּב. וְהַנָּבִיא הַקָּדוֹשׁ שֶׁלֹּא הָיָה לְהַיֵּצֶר הָרָע עָלָיו שְׁלִיטָה. עַל כֵּן לֹא נִרְאָה זְבוּב עוֹבֵר עַל שֻׁלְחָנוֹ. וְעַיֵּן בִּבְרָכוֹת דַּף ס"א אָמַר רַב יֵצֶר הָרָע דּוֹמֶה לִזְבוּב כוּ'. וּשְׁמוּאֵל אָמַר כְּמִין חִטָּה הוּא דּוֹמֶה וְזֶהוּ מַה שֶּׁאָמְרוּ שָׁם חַד אָמַר כוּ' וְהָבֵן:
<b>וְזֶה</b> הוּא שֶׁהֶרְאָה הַשָּׂטָן לִפְלִימוּ בְּמָשָׁל וְחִידָה. כִּי הוּא דּוֹמֶה לִזְבוּב. וְקָשֶׁה לְגָרֵשׁ אוֹתוֹ. כִּי כַּאֲשֶׁר הֲוָה קָעָבִיד מִלֵּי דְּמָאִיס וְאָמַר לוֹ תִּיב שַׁפִּיר. וְהוּא לֹא חַת וְלֹא זָע. וּכְרֶגַע בִּקֵּשׁ כּוֹס וְאַכְמַר שָׁדָא בֵּיהּ כִּיחוֹ:
(ו) <b>נִחֲרוּ</b> בֵּיהּ — הִנֵּה כְּפִי שִׁטְחִיּוּת הַלָּשׁוֹן מְבֹאָר. כִּי מִתְּחִלָּה אָמַר לוֹ בְּנַחַת וּבְלָשׁוֹן רַכָּה תִּיב שַׁפִּיר. וּכְפֵרוּשׁ רַשִׁ"י שֵׁב כַּהֹגֶן שֶׁלֹּא תַּמְאִיסֵנוּ וְאַחַר כָּךְ כַּאֲשֶׁר יְהָבוּ לֵיהּ כִּסֵּא וְאַכְמַר שָׁדָא בֵּיהּ כִּיחוֹ. נִחֲרוּ בּוֹ וּפֵרֵשׁ רַשִׁ"י גָּעֲרוּ בּוֹ וְנִרְאֶה כִּי זֶהוּ גְּעָרָה בְּקוֹל. וְהַיְנוּ מַה שֶּׁאָמְרוּ שָׁקָא וּמִית וּפֵרֵשׁ רַשִׁ"י. שָׁקָא הוּא הֶחֱזִיק אֶת עַצְמוֹ כְּמֵת. וְהַיְנוּ כִּי עָשָׂה אֶת עַצְמוֹ כְּאִלּוּ נֶחֱרַד וְנִתְבַּהֵל מִקּוֹל הַגְּעָרָה. וְעַל יְדֵי כֵּן יָצָא רוּחוֹ פִּתְאוֹם. וְנִרְאֶה כִּי זֶה הָיְתָה יְסוֹד מַטְּרַת הַשָּׂטָן. לְהַרְגִּיז אֶת פְּלִימוּ וּלְהַכְעִיסוֹ. וּלְהָבִיא אוֹתוֹ לִידֵי קְפִידָא עַד שֶׁגָּעֲרוּ בֵּיהּ בְּקוֹל. וְהִנֵּה אֱמֶת כִּי הֵבִיא אֶת פְּלִימוּ לִידֵי נִסָּיוֹן גָּדוֹל. אִישׁ עָנִי מֵסֵב עַל הַשֻּׁלְחָן מְמָאֵס אֶת הַמַּאֲכָלִים בִּפְנֵי הַמְסֻבִּין. וְכַאֲשֶׁר הִפְצִירוּ בּוֹ שֶׁלֹּא יַעֲשֶׂה כֵּן. בִּקֵּשׁ כּוֹס וְאַכְמַר שָׁדָא בֵּיהּ כִּיחוֹ לְתוֹךְ הַכּוֹס. וְשָׁב שֵׁנִית אֶל קִיאוֹ. עַד אֲשֶׁר קָצָה נֶפֶשׁ הַמְסֻבִּין:
<b>אָכֵן</b> הִנֵּה יָדוּעַ כִּי מִדֶּרֶךְ הָעֲנָוָה הָאֲמִתִּית שֶׁלֹּא לְהַקְפִּיד כְּלָל וּכְלָל עַל שׁוּם דָּבָר בָּעוֹלָם. וּכְמוֹ שֶׁסִּפְּרוּ חֲכָמֵינוּ זַ"ל בְּשַׁבָּת <small>(דַּף ל')</small> מֵעִנְוְתָנוּתֵיהּ שֶׁל הִלֵּל כִּי אִישׁ אֶחָד רָצָה לְהַקְנִיטוֹ. וְעָשָׂה מַעֲשִׂים אֲשֶׁר לֹא יֵעָשֶׂה. וְלֹא עָלְתָה בְּיָדוֹ בְּשׁוּם אֹפֶן לְהַקְנִיט אֶת הִלֵּל וּלְהָבִיא אוֹתוֹ לִידֵי קְפֵידָא. וְעַל כָּל פָּנִים לְפִי דֶּרֶךְ הָעֲנָוָה הָאֲמִתִּית. לֹא הָיָה עִנְיָן לָחוּל שׁוּם קְפֵידָא. וְלִגְעֹר עַל הֶעָנִי וּמַה גַּם בְּעֶרֶב יוֹם הַכִּפּוּרִים אֲשֶׁר אָז צָרִיךְ לִהְיוֹת דַּרְכֵי הַמִּדּוֹת עַל מִשְׁקַל הַחֲסִידוּת בְּיוֹתֵר כַּנִּזְכָּר לְעֵיל. וְזֶה הָיָה תַּכְלִית מַטְּרַת הַשָּׂטָן בַּמַּחֲזֶה הַזֹּאת. לְהַרְאוֹת לוֹ אֶת עֹצֶם כֹּחוֹ וְחֵילוֹ. לְהָבִיא אוֹתוֹ לִידֵי נִסָּיוֹן גָּדוֹל. וּלְהַכְשִׁילוֹ בְּמִדַּת הַקַּפְדָנוּת. לְמַעַן לֹא יִתְפָּאֵר עָלָיו לוֹמַר גִּירָא בְּעֵינֵיהּ דְּשָׂטָן וְכַנִּזְכָּר לְעֵיל. כִּי לְהַחֲסִידִים הַקְּדוֹשִׁים הָהֵם הַדּוֹמִים לְמַלְאֲכֵי הַשָּׁרֵת. הִנֵּה רִפְיוֹן מְעַט בְּאֵיזֶה מִדָּה הוּא מִכְשׁוֹל גָּדוֹל מְאֹד:
(ז) <b>שָׁקָא</b> וּמִית — וּפֵרֵשׁ רַשִׁ"י הוּא הֶחֱזִיק עַצְמוֹ כְּמֵת. הִנֵּה בָּזֶה הֶרְאָה לוֹ גַּם אֶת כֹּחַ הָאָדָם. אֲשֶׁר לִפְעָמִים רַב כֹּחוֹ וְחֵילוֹ מוּל הַיֵּצֶר הָרָע. כִּי הִנֵּה בַּקְּלָלָה שֶׁקִּלֵּל הַקָּדוֹשׁ־בָּרוּךְ־הוּא אֶת הַנָּחָשׁ. אָמַר לוֹ וְאֵיבָה אָשִׁית כוּ' הוּא יְשׁוּפְךָ רֹאשׁ וְאַתָּה תְּשׁוּפֶנּוּ עָקֵב. וְיֵשׁ לְבָאֵר כִּי הִנֵּה עִם כָּל תָּקְפּוֹ וּגְבוּרָתוֹ שֶׁל הַיֵּצֶר הָרָע. וְעִם חֻלְשַׁת כֹּחַ הָאָדָם. בְּכָל זֹאת יֵשׁ פְּרָט אֶחָד. אֲשֶׁר רַב כֹּחוֹ וְחֵילוֹ שֶׁל הָאָדָם מִכֹּחַ הַיֵּצֶר. כִּי הִנֵּה הַיֵּצֶר הָרָע לֹא יוּכַל לִפְסֹעַ פְּסִיעָה גַּסָּה לַעֲלוֹת עַל רֹאשׁ הָאָדָם. הַיְנוּ כִּי אֵין בְּכֹחוֹ לָבֹא אֶל אִישׁ מִשְּׁלוֹמֵי אֱמוּנֵי יִשְׂרָאֵל שׁוֹמֵר תּוֹרָה וּמִצְוָה. לְהָסִית אוֹתוֹ לַעֲזֹב אָרְחוֹת יֹשֶׁר בְּפַעַם אַחַת. וְלַעֲשׂוֹת כָּל תּוֹעֵבָה וּמַה גַּם לַעֲבֹד עֲבוֹדַת כּוֹכָבִים. כִּי אִם יַעֲשֶׂה זָר מַעֲשֵׂהוּ בְּהַדְרָגָה. לְאַט לְאַט יַתְעֶה אוֹתוֹ מִדֶּרֶךְ הַטּוֹב. עַד כִּי יַטֵּהוּ עֲקַלְקַלּוֹת בְּתֹהוּ לֹא דֶּרֶךְ. וּכְמוֹ שֶׁאָמְרוּ חֲכָמֵינוּ זַ"ל בְּשַׁבָּת דַּף ק"ה שֶׁכָּךְ אֻמָּנוּתוֹ שֶׁל יֵצֶר הָרָע. הַיּוֹם אוֹמֵר לוֹ עֲשֵׂה כָּךְ. וּלְמָחָר אוֹמֵר לוֹ עֲשֵׂה כָּךְ עַד שֶׁאוֹמֵר לוֹ עֲבֹד עֲבוֹדַת כּוֹכָבִים וְהוֹלֵךְ וְעוֹבֵד עַיֵּן שָׁם. וְכֵן אָמְרוּ זַ"ל בְּסֻכָּה דַּף נ"א בִּתְחִלָּה הִתְעָם וּלְבַסּוֹף בְּקִרְבָּם עַיֵּן שָׁם:
<b>אָכֵן</b> לֹא כֵן הָאָדָם. גַּם אִם כְּבָר נִלְכַּד בַּפַּח וְנֶאֱחַז בִּמְצוּדַת הַיֵּצֶר הָרָע. וְיָרַד לַמַּדְרֵגָה הַתַּחְתּוֹנָה לָסוּר מֵאַחֲרֵי כָּל הַתּוֹרָה וְהַמִּצְוָה. בְּכָל זֹאת הִנֵּה בְּכֹחוֹ לְהִתְאַזֵּר עֹז וְתַעֲצוּמוֹת. לִכְבֹּשׁ אֶת יִצְרוֹ וּלְהִתְגַּבֵּר עָלָיו בְּפַעַם אֶחָד. לָשׁוּב אֶת ה' יִתְבָּרַךְ שְׁמוֹ וְלַעֲשׂוֹת תְּשׁוּבָה שְׁלֵמָה. וּכְמוֹ שֶׁסִּפְּרוּ חֲכָמֵינוּ זַ"ל בַּעֲבוֹדָה זָרָה דַּף י"ז עַל רַבִּי אֶלְעָזָר בֶּן דּוֹרְדַיָּא. שֶׁלֹּא הִנִּיחַ זוֹנָה אַחַת בָּעוֹלָם שֶׁלֹּא בָּא עָלֶיהָ. פַּעַם אַחַת שָׁמַע שֶׁיֵּשׁ זוֹנָה בְּכַרְכֵי הַיָּם כוּ' נָטַל כִּיס דִּינָרִין כוּ'. אָמְרָה לוֹ כְּשֵׁם שֶׁהַפִּיחָה זוֹ אֵינָהּ חוֹזֶרֶת לִמְקוֹמָהּ. כָּךְ אֶלְעָזָר בֶּן דּוֹרְדַיָּא אֵין מְקַבְּלִין אוֹתוֹ בִּתְשׁוּבָה. הִנִּיחַ רֹאשׁוֹ בֵּין בִּרְכָּיו וְגָעָה בִּבְכִיָּה עַד שֶׁיָּצְתָה נִשְׁמָתוֹ. יָצָאתָה בַּת קוֹל וְאָמַר רַבִּי אֶלְעָזָר בֶּן דּוֹרְדַּיָּא מְזֻמָּן לְחַיֵּי הָעוֹלָם הַבָּא. בָּכָה רַבִּי וְאָמַר יֵשׁ קוֹנֶה עוֹלָמוֹ בְּכַמָּה שָׁנִים. וְיֵשׁ קוֹנֶה עוֹלָמוֹ בְּשָׁעָה אַחַת עַיֵּן שָׁם. וְעוֹד יֵשׁ כַּמָּה סִפּוּרֵי מַעֲשִׂיּוֹת כָּאֵלֶּה:
<b>הוּא</b> מַה שֶּׁאָמַר הַכָּתוּב הוּא יְשׁוּפְךָ רֹאשׁ וְאַתָּה תְּשׁוּפֶנּוּ עָקֵב. כִּי הִנֵּה יָדוּעַ כִּי נָחָשׁ הַקַּדְמוֹנִי הוּא הַשָּׂטָן הוּא הַיֵּצֶר הָרָע. וְזֶה שֶׁאָמַר הוּא יְשׁוּפְךָ רֹאשׁ. הַיְנוּ כִּי הָאָדָם בְּפַעַם אַחַת יַעֲלֶה עָלֶיךָ לְנַשֵּׁךְ אוֹתְךָ בָּרֹאשׁ. וְלָשׁוּב אֶל ה' יִתְבָּרַךְ שְׁמוֹ. וְאַתָּה תְּשׁוּפֶנּוּ עָקֵב. הַיְנוּ אַתָּה תִּהְיֶה מֻכְרָח בִּתְחִלָּה רַק לְנַשֵּׁךְ אוֹתוֹ עָקֵב. וּכְמוֹ שֶׁאָמְרוּ זַ"ל מָה אֻמָּנוּתוֹ שֶׁל יֵצֶר הָרָע הַיּוֹם אוֹמֵר לוֹ עֲשֵׂה כָּךְ. עַד שֶׁאוֹמֵר לוֹ עֲבֹד עֲבוֹדַת כּוֹכָבִים כַּנִּזְכָּר לְעֵיל:
<b>זֶהוּ</b> שֶׁהֶרְאָה לוֹ הַשָּׂטָן לִפְלִימוּ בַּמַּחֲזֶה. כִּי כַּאֲשֶׁר גָּעֲרוּ בֵּיהּ הֶחֱזִיק עַצְמוֹ כְּמֵת. הַיְנוּ כִּי יֵשׁ בְּכֹחַ הָאָדָם לְהִתְאַזֵּר עֹז בְּרֶגַע אֶחָד לִגְעֹר בַּיֵּצֶר הָרָע וּלְדַכֵּא אוֹתוֹ תַּחַת רַגְלָיו. עַד אֲשֶׁר יִפֹּל לְפָנָיו שָׁדוּד כְּמֵת. וּכְבָר בֵּאַרְנוּ לְמַעְלָה. כִּי מַה שֶּׁהַשָּׂטָן אִידְמִי לֵיהּ כְּעַנְיָא וְקָרָא אַבְבָא. וְאַחַר כָּךְ אָמַר יוֹמָא כִּי הָאִידְנָא כֻּלֵּי עַלְמָא גְּוָאֵי וַאֲנָא אַבְּרָאֵי. וְאַחַר כָּךְ אָמַר כֻּלֵּי עַלְמָא אַתָּכָא כוּ'. כִּי רָמַז לוֹ בָּזֶה מִדַּרְכּוֹ עִם הָאָדָם לְאַט לְאַט וּכְמוֹ שֶׁאָמְרוּ חֲכָמֵינוּ זַ"ל בְּסֻכָּה דַּף נ"ב מִתְּחִלָּה קְרָאוֹ הֶלֶךְ. וּלְבַסּוֹף קְרָאוֹ אוֹרֵחַ כו'. עַל כֵּן הֶרְאָה לוֹ אַחֲרֵי זֶה בְּמָשָׁל וְחִידָה אֶת כֹּחַ הָאָדָם לְהִתְגַּבֵּר עַל יִצְרוֹ בְּפַעַם אַחַת. וּלְהַפִּיל אוֹתוֹ שָׁדוּד לְרַגְלָיו:
(ח) <b>עָרַק</b> טָשָׁא נַפְשֵׁיהּ בְּבֵית הַכִּסֵּא אָזִיל בַּתְרֵיהּ נָפַל קָמֵיהּ — הוֹרָה לוֹ בָּזֶה דַּעַת בְּעִנְיַן מִלְחֶמֶת הַיֵּצֶר. וּלְהַשְׂכִּילֵהוּ בִּינָה כִּי אַף אִם הָאָדָם יַעֲלֶה בְּמַעֲלוֹת לִהְיוֹת גִּבּוֹר כּוֹבֵשׁ אֶת יִצְרוֹ וּלְהַכְנִיעַ אוֹתוֹ תַּחְתָּיו. עַד אֲשֶׁר יִהְיֶה נִדְמֶה לוֹ כִּי כְּבָר הֲרָגוֹ. בְּכָל זֹאת בַּל יִשְׂמַח צַדִּיק כִּי חָזָה נָקָם. וּבַל יֹאמַר בְּלִבּוֹ הֵן נִצַּחְתִּיו. כִּי הַשָּׂטָן לֹא יִרֶף מֵהָאָדָם. כִּי כָּרֶגַע יִחְיֶה אַחֲרֵי נָפְלוֹ. וִינַסֶּה לְחַדֵּשׁ עָלָיו אֶת פְּנֵי הַמִּלְחָמָה. וּכְמוֹ שֶׁכָּתַב הֶחָסִיד בַּעַל חוֹבוֹת הַלְּבָבוֹת בְּפֶרֶק ה' מִשַּׁעַר יִחוּד הַמַּעֲשֶׂה וְזֶה לְשׁוֹנוֹ. וּמִן הַתֵּמַהּ אָחִי כִּי כָּל אוֹיֵב שֶׁיֵּשׁ לְךָ שֶׁכְּשֶׁתְּנַצַּח אוֹתוֹ פַּעַם וּשְׁתַּיִם יִרֶף מִמְּךָ. וְלֹא יַעֲלֶה עַל לִבּוֹ לְהִלָּחֵם בְּךָ כוּ'. אֲבָל הַיֵּצֶר אֵין מַסְפִּיק לוֹ מִמְּךָ נִצּוּחַ פַּעַם וּמֵאָה פְּעָמִים כוּ' וּכְמוֹ שֶׁאָמְרוּ רַבּוֹתֵינוּ זַ"ל אַל תַּאֲמִין בְּעַצְמְךָ. וְזֶה שֶׁהֶרְאָה לוֹ הַשָּׂטָן לִפְלִימוּ בְּמָשָׁל וְחִידָה כִּי גַּם כִּי שָׁקָא וּמִית כָּרֶגַע עָמַד עַל רַגְלָיו וְאָזִיל בַּתְרֵיהּ דִּפְלִימוּ:
(ט) <b>טָשָׁא</b> נַפְשֵׁיהּ בְּבֵית הַכִּסֵּא — הֶרְאָה לוֹ בָּזֶה אֶת רֹב כֹּחוֹ וְחֵילוֹ. כִּי מִלְּבַד אֲשֶׁר בְּקֶרֶב הָאָדָם יָשִׂים אַרְבּוֹ. לַהֲסִיתוֹ וּלְהַתְעוֹתוֹ מִדֶּרֶךְ הַטּוֹב. עוֹד יֵשׁ בְּיָדוֹ לְהָצֵר וּלְהָצִיק לָאָדָם בְּמַצָּבוֹ הַגַּשְׁמִי. וּלְהַפְרִיעַ אוֹתוֹ מֵעֲבוֹדָתוֹ יִתְבָּרַךְ שְׁמוֹ. לְהַדְרִיכֵהוּ מְנוּחָה וּלְבַלְבֵּל דַּעְתּוֹ וּמַחֲשַׁבְתּוֹ. כִּי הִנֵּה זֶה הַיּוֹם עֶרֶב יוֹם כִּפּוּר אֲשֶׁר הָאָדָם צָרִיךְ לִהְיוֹת בִּמְנוּחָה וּלְהָכִין עַצְמוֹ לִקְרַאת יוֹם הַקָּדוֹשׁ לָשׁוּב אֶל ה' יִתְבָּרַךְ שְׁמוֹ. הֵבִיא עָלָיו פַּחַד עֲלִילוֹת רֶצַח וְסַכָּנַת מָוֶת עַד כִּי הֻכְרַח לִבְרֹחַ מִחוּץ לָעִיר. וְלָשׂוּם עֶמְדָתוֹ בְּבֵית הַכִּסֵּא. מָקוֹם אֲשֶׁר אַף הַהִרְהוּר בְּדִבְרֵי תּוֹרָה אָסוּר שָׁם:
(י) <b>כִּי</b> חָזֵיהּ דַּהֲוֵי מִצְטַעֵר גַּלֵּי לֵיהּ נַפְשֵׁיהּ אָמַר לֵיהּ מַאי טַעֲמָא אָמַרְתָּ הָכֵי — הַיְנוּ כִּי הַשָּׂטָן אָמַר לוֹ מַאי טַעֲמָא אָמַרְתָּ גִּירָא בְּעֵינֵיהּ דְּשָׂטָן. וְתַחֲשֹׁב כִּי בְּכֹחֲךָ וְעֹצֶם יָדְךָ תּוּכַל לְהִתְגַּבֵּר עַל יִצְרְךָ וְתִתְפָּאֵר עָלַי כִּי אַתָּה מוֹרֶה קֶשֶׁת וְחִצִּים:
(יא) <b>וְאֶלָּא</b> הֵיכִי אֵימָא — הַיְנוּ כִּי פְּלִימוּ אָמַר לְהַשָּׂטָן. אַחֲרֵי כִּי רַב כֹּחֲךָ וְחֵילְךָ מִכֹּחַ הָאָדָם. וְתוּכַל לְהִתְגַּבֵּר עָלָיו עַד כִּי לֹא יוּכַל לְנַצְּחֲךָ. אִם־כֵּן הֵיכִי אֵימָא. הַיְנוּ אֵיזֶה עֵצָה וְתַחְבּוּלָה יֵשׁ לְנֶגְדְּךָ לִכְבֹּשׁ אוֹתְךָ:
(יב) <b>אָמַר</b> לֵיהּ לֵימָא מַר רַחֲמָנָא נִגְעַר בֵּיהּ בַּשָּׂטָן — בְּכָאן גִּלָּה לוֹ הַסּוֹד. כִּי בֶּאֱמֶת יְמִין הָאָדָם לֹא תוֹשִׁיעַ לוֹ נֶגֶד הַיֵּצֶר. וְרַק לְד' הַיְשׁוּעָה וּבְכֹחַ יְמִין ה' וְעֶזְרָתוֹ יַעֲשֶׂה חַיִל לִכְבֹּשׁ אֶת יִצְרוֹ. וּכְמוֹ שֶׁאָמְרוּ חֲכָמֵינוּ זַ"ל יִצְרוֹ שֶׁל אָדָם מִתְגַּבֵּר עָלָיו בְּכָל יוֹם כוּ' וְאִלְמָלֵא הַקָּדוֹשׁ־בָּרוּךְ־הוּא עוֹזְרוֹ אֵין יָכוֹל לוֹ. עַל כֵּן לֹא יִתְפָּאֵר לְנֶגֶד הַיֵּצֶר. כִּי אִם יִתְפַּלֵּל תָּמִיד וִיבַקֵּשׁ רַחֲמִים מֵאֵת ה' יִתְבָּרַךְ שְׁמוֹ. לִשְׁלֹחַ לוֹ עֶזְרוֹ מִקֹּדֶשׁ. וְלֹא יַעַזְבֶנּוּ בְּיַד יִצְרוֹ. וְה' יִתְבָּרַךְ שְׁמוֹ יִשְׁמֹר אֶת רַגְלֵי חֲסִידָיו מִלָּכֵד. כִּי עֵינוֹ אֶל יְרֵאָיו לַמְיַחֲלִים לְחַסְדּוֹ:

Chapter 11

<small>אָדָם וּבְהֵמָה תּוֹשִׁיעַ ה', אָמַר רַב יְהוּדָה אָמַר רַב, אֵלּוּ בְּנֵי אָדָם שֶׁהֵן עֲרֻמִּין בְּדַעַת וּמְשִׂימִין עַצְמָן כִּבְהֵמָה. <small>(חֻלִּין דַּף ה')</small> :</small>
<b>שָׁנִינוּ</b> בְּאָבוֹת פֶּרֶק ו'. כָּךְ הִיא דַּרְכָּהּ שֶׁל תּוֹרָה. פַּת בַּמֶּלַח תֹּאכֵל וּמַיִם בַּמְשׂוּרָה תִּשְׁתֶּה. וְעַל הָאָרֶץ תִּישַׁן. וְחַיֵּי צַעַר תִּחְיֶה. וּבַתּוֹרָה אַתָּה עָמֵל. וְאִם אַתָּה עוֹשֶׂה כֵן אַשְׁרֶיךָ וְטוֹב לָךְ אַשְׁרֶיךָ בָּעוֹלָם הַזֶּה וְטוֹב לָךְ לָעוֹלָם הַבָּא. וְהִנֵה הַכַּוָּנָה מַה שֶּׁאָמְרוּ זַ"ל וְחַיֵּי צַעַר תִּחְיֶה. לִכְאוֹרָה הוּא מֻשְׁלָל הֲבָנָה. מַה הוּא חַיֵּי צַעַר. כִּי מִי שֶׁאוֹכֵל פַּת בַּמֶּלַח וְשׁוֹתֶה מַיִם בִּמְשׂוּרָה. וְיָשֵׁן עַל הָאָרֶץ. הַאִם אֵין זֶה חַיֵּי צַעַר:
<b>בַּגְּמָרָא</b> יוֹמָא <small>(דַּף ע"ו)</small> שָׁאֲלוּ תַּלְמִידָיו אֶת רַבִּי שִׁמְעוֹן בֶּן יוֹחַאי. מִפְּנֵי מָה לֹא יָרַד לָהֶם לְיִשְׂרָאֵל מָן פַּעַם אַחַת בַּשָּׁנָה. אָמַר לָהֶם אֶמְשֹׁל לָכֶם מָשָׁל. לְמָה הַדָּבָר דּוֹמֶה לְמֶלֶךְ בָּשָׂר וָדָם שֶׁיֵּשׁ לוֹ בֵּן אֶחָד. וּפָסַק לוֹ מְזוֹנוֹתָיו פַּעַם אַחַת בַּשָּׁנָה. וְלֹא הָיָה מַקְבִּיל פְּנֵי אָבִיו אֶלָּא פַּעַם אַחַת בַּשָּׁנָה. עָמַד וּפָסַק מְזוֹנוֹתָיו בְּכָל יוֹם. וְהָיָה מַקְבִּיל פְּנֵי אָבִיו כָּל יוֹם. אַף יִשְׂרָאֵל מִי שֶׁיֵּשׁ לוֹ אַרְבָּעָה וַחֲמִשָּׁה בָּנִים. וְהָיָה דּוֹאֵג וְאוֹמֵר שֶׁמָּא לֹא יֵרֵד מָן לְמָחָר. וְנִמְצְאוּ כֻּלָּן מֵתִים בָּרָעָב. נִמְצְאוּ כֻּלָּם מְכַוְּנִים אֶת לִבָּן לַאֲבִיהֶם שֶׁבַּשָּׁמַיִם:
<b>וּלְפִי</b> מֻשְׂכָּל רִאשׁוֹן יִפָּלֵא מְאֹד. כִּי הִנֵּה בִּמְנָחוֹת <small>(דַּף ק"ג)</small> דָּרְשׁוּ חֲכָמֵינוּ זַ"ל אֶת הַכָּתוּב בְּפָרָשַׁת תּוֹכֵחָה. וְהָיָה חַיֶּיךָ תְּלוּאִים לְךָ מִנֶּגֶד. זֶה הַלּוֹקֵחַ תְּבוּאָה מִשָּׁנָה לְשָׁנָה. וּפָחַדְתָּ לַיְלָה וְיוֹמָם. זֶה הַלּוֹקֵחַ תְּבוּאָה מֵעֶרֶב שַׁבָּת לְעֶרֶב שַׁבָּת. וְלֹא תַּאֲמִין בְּחַיֶּיךָ זֶה הַסּוֹמֵךְ עַל הַפַּלְטֵר. וּפֵרֵשׁ רַשִׁ"י הַלּוֹקֵחַ תְּבוּאָה מִשָּׁנָה לְשָׁנָה שֶׁאֵין לוֹ קַרְקַע לִזְרֹעַ וְהַיְנוּ חַיָּיו תְּלוּאִים שֶׁאֵינוֹ יוֹדֵעַ אִם יִהְיֶה לוֹ מָעוֹת לַשָּׁנָה הַבָּאָה עַד כָּאן לְשׁוֹנוֹ. וְעַיֵּן פֵּרוּשׁ רַשִׁ"י שָׁם. וְנִרְאֶה כִּי כָּל הַמְאֻחָר בַּפָּסוּק הוּא קְלָלָה יוֹתֵר. כִּי וְהָיָה חַיֶּיךָ תְּלוּאִים לְךָ מִנֶּגֶד. זֶה הַלּוֹקֵחַ תְּבוּאָה מִשָּׁנָה לְשָׁנָה שֶׁדּוֹאֵג לְשָׁנָה הַבָּאָה. וּפָחַדְתָּ לַיְלָה וְיוֹמָם זֶה הַלּוֹקֵחַ תְּבוּאָה מֵעֶרֶב שַׁבָּת לְעֶרֶב שַׁבָּת. וְאֵינוֹ יוֹדֵעַ אִם יִהְיֶה לוֹ מָעוֹת גַּם לְעֶרֶב שַׁבָּת הַבָּא. וְלֹא תַּאֲמִין בְּחַיֶּיךָ זֶה הַסּוֹמֵךְ עַל הַפַּלְטֵר. שֶׁאֵינוֹ לוֹקֵחַ תְּבוּאָה כְּלָל וְאֵינוֹ יוֹדֵעַ אִם יִהְיֶה לוֹ מָעוֹת גַּם עַל יוֹם מָחָר לִקְנוֹת פַּת. אוֹ שֶׁמָּא לֹא יֹאפֶה הַפַּלְטֵר. וְעַל כָּל פָּנִים נִשְׁמַע מִכָּל זֶה שֶׁמִּי שֶׁאֵינוֹ יוֹדֵעַ אִם יִהְיֶה לוֹ מָעוֹת גַּם עַל יוֹם מָחָר לִקְנוֹת אֹכֶל. הִיא קְלָלָה גְּדוֹלָה שֶׁאֵין כְּמוֹתָהּ. כִּי לֹא יַאֲמִין בְּחַיָּיו. וּלְפִי זֶה יִפָּלֵא מְאֹד. כִּי בְּדוֹר הַמִּדְבָּר שֶׁיָּרַד לָהֶם מָן בְּכָל יוֹם. וּמִי שֶׁיֵּשׁ לוֹ אַרְבָּעָה וַחֲמִשָּׁה בָּנִים הָיָה דּוֹאֵג וְאוֹמֵר שֶׁמָּא לֹא יֵרֵד מָן לְמָחָר וְנִמְצְאוּ כֻּלָּן מֵתִים בָּרָעָב. נִמְצָא כִּי מַה שֶּׁיָּרַד לָהֶם מָן בְּכָל יוֹם. הֲרֵי זֶה קִלְלַת אֱלֹקִים מִתּוֹכָחָה הַאִם חָלִילָה נָתַן הַקָּדוֹשׁ־בָּרוּךְ־הוּא לְדוֹר הַמִּדְבָּר אֶת הַקְּלָלָה מִתּוֹכָחָה:
<b>אָכֵן</b> נִרְאֶה בֵּאוּר הָעִנְיָן. כִּי הִנֵּה בְּסוֹטָה <small>(דַּף מ"ח)</small> מַיְתִי בָּרַיְתָא. תַּנְיָא רַבִּי אֱלִיעֶזֶר הַגָּדוֹל אוֹמֵר. כָּל מִי שֶׁיֵּשׁ לוֹ פַּת בְּסַלּוֹ וְאוֹמֵר מָה אֹכַל לְמָחָר. אֵינוֹ אֶלָּא מִקְּטַנֵּי אֲמָנָה. הֲרֵי כִּי מִי שֶׁהוּא בֶּאֱמֶת מִגְּדוֹלֵי אֲמָנָה. אֵינוֹ דּוֹאֵג כְּלָל מַה יֹּאכַל לְמָחָר. כִּי הוּא מַאֲמִין בַּה' וְיָשִׂים מִבְטַחוֹ בּוֹ יִתְבָּרַךְ שְׁמוֹ. כִּי הוּא נוֹתֵן לֶחֶם לְכָל בָּשָׂר. וּמִי שֶׁהוּא דּוֹאֵג וְאוֹמֵר מָה אֹכַל לְמָחָר עָו‍ֹן הוּא בְּיָדוֹ. כִּי הוּא מִקְּטַנֵּי אֲמָנָה. וְלָזֹאת מִי שֶׁהוּא שָׁלֵם בֶּאֱמוּנָה בְּתַכְלִית. גַּם אִם יַעֲמָס לוֹ ה' פַּרְנָסָתוֹ רַק יוֹם יוֹם. וְאֵינוֹ יוֹדֵעַ אִם יִהְיֶה לְמָחָר מַה לֶּאֱכֹל. בְּכָל זֹאת אֵין זֶה אֶצְלוֹ בְּגֶדֶר קְלָלָה כְּלָל. אַחֲרֵי אֲשֶׁר אֵינוֹ דּוֹאֵג מְאוּמָה וּבוֹטֵחַ בַּה' כִּי לֹא יֶחֱסַר לוֹ מָזוֹן. וְאֵין מַחְסוֹר לִירֵאָיו. וְנַהֲפֹךְ הוּא כִּי הַקְּלָלָה הַזֹּאת תֵּהָפֵךְ לוֹ לִבְרָכָה. לִהְיוֹת לוֹ מִזֶה פְּרִי תּוֹעֶלֶת לְנַפְשׁוֹ. כִּי זֶה שֶׁאֵינוֹ יוֹדֵעַ אִם יִהְיֶה לוֹ מַה לֶּאֱכֹל לְמָחָר. זֶהוּ סִבָּה שֶׁצָּרִיךְ עַל כָּל פָּנִים לְשַׁעְבֵּד אֶת לִבּוֹ לְאָבִיו שֶׁבַּשָּׁמַיִם:
<b>אוּלָם</b> מִי שֶׁהוּא מִקְּטַנֵּי אֲמָנָה. וְדוֹאֵג בֶּאֱמֶת גַּם עַל יוֹם מָחָר מַה יֹּאכַל. אִם יִהְיֶה אֹפֶן פַּרְנָסָתוֹ לְבַקֵּשׁ יוֹם יוֹם לְהִשְׂתַּכֵּר לֶחֶם חֻקּוֹ. וּבְכָל יוֹם אֵינוֹ יוֹדֵעַ אִם יִהְיֶה לוֹ מַה לֶּאֱכֹל לְמָחָר. וּמַה גַּם אִם יֵשׁ לוֹ בָּנִים. וּלְמָחָר עוֹלָלָיו יִשְׁאֲלוּ לֶחֶם. וְאֵינוֹ יוֹדֵעַ אִם יִהְיֶה לוֹ לֶחֶם לְפִי הַטַּף. וְלֹא יוּכַל לְהָסִיר דְּאָגָה מִלְּבָבוֹ. אֶצְלוֹ הוּא בֶּאֱמֶת קִלְלַת אֱלֹקִים מִתּוֹכָחָה. כִּי חַיָּיו תְּלוּאִים לוֹ מִנֶּגֶד וְלֹא יַאֲמִין בְּחַיָּיו. גַּם לֹא יִשָּׂא מִזֶּה פְּרִי תּוֹעֶלֶת לְנַפְשׁוֹ לְכַוֵּן אֶת לִבּוֹ לְאָבִיו שֶׁבַּשָּׁמַיִם אַחֲרֵי כִּי הוּא מִקְּטַנֵּי אֲמָנָה. וּבְיוֹתֵר כִּי הַדְּאָגָה מְעַכֵּר אֶת רוּחוֹ וּמְבַלְבֵּל אֶת דַּעְתּוֹ. וְהוּא מֻכֶּה בְּתִמְהוֹן לֵבָב:
<b>וּבְזֹאת</b> נַשְׂכִּיל וְנִמְצָא פֵּשֶׁר דָּבָר. כִּי הִנֵּה הַקְּלָלוֹת שֶׁבְּפָרָשַׁת תּוֹכָחָה. הוּא אִם לֹא יִשְׁמְעוּ בְּנֵי יִשְׂרָאֵל בְּקוֹל ה'. לִשְׁמֹר וְלַעֲשׂוֹת אֶת כָּל מִצְו‍ֹתָיו וְיָסוּרוּ מֵאַחֲרָיו. הִנֵּה לָהֶם גַּם בְּלוֹקֵחַ תְּבוּאָה מִן הַשּׁוּק שֶׁאֵינוֹ יוֹדֵעַ אִם יִהְיֶה לוֹ מָעוֹת לִקְנוֹת. וּמַה גַּם הַסּוֹמֵךְ עַל הַפַּלְטֵר. הִנֵּה תֵּחָשֵׁב זֹאת לָהֶם לִקְלָלָה. כִּי חַיֵּיהֶם יִהְיֶה תְּלוּאִים לָהֶם מִנֶּגֶד וְלֹא יַאֲמִינוּ בְּחַיֵּיהֶם. אוּלָם דּוֹר הַמִּדְבָּר הָיוּ בְּמַדְרֵגָה גְּדוֹלָה מְאֹד כַּיָּדוּעַ. וְעַל הַיַּם סוּף נִקְבַּע בִּלְבָבָם הָאֱמוּנָה בְּתַכְלִית. כְּמוֹ שֶׁכָּתוּב וַיִּירְאוּ הָעָם אֶת ה' וַיַּאֲמִינוּ בַּה' וּבְמֹשֶׁה עַבְדּוֹ. וְלָזֹאת גַּם כִּי לֹא הוֹרִיד לָהֶם הַקָּדוֹשׁ־בָּרוּךְ־הוּא מָן פַּעַם אַחַת בְּשָׁנָה. כִּי אִם יָרַד לָהֶם מָן בְּכָל יוֹם. וְהָיוּ דּוֹאֲגִים שֶׁמָּא לֹא יֵרֵד מָן לְמָחָר. בְּכָל זֹאת לֹא הָיְתָה זֹאת לָהֶם בְּגֶדֶר קְלָלָה חַס וְשָׁלוֹם. כִּי אִם לִבְרָכָה. כִּי הַדְּאָגָה הַזֹּאת הָיָה לָהֶם רַק פְּרִי תּוֹעֶלֶת לְנַפְשָׁם. כִּי כֻּלָּם הָיוּ מְכַוְּנִים אֶת לִבָּם לַאֲבִיהֶם שֶׁבַּשָּׁמַיִם. וְשׁוּב לֹא הָיוּ דּוֹאֲגִים כְּלָל לְיוֹם מָחָר. כִּי הֶאֱמִינוּ בַּה' וּבְמֹשֶׁה עַבְדּוֹ:
<b>עַל</b> פִּי הַנִּזְכָּר לְעֵיל יֵשׁ לְפָרֵשׁ מַה שֶּׁאָמְרוּ חֲכָמֵינוּ זַ"ל, לֹא נִתְּנָה תּוֹרָה אֶלָּא לְאוֹכְלֵי מָן. הַיְנוּ כִּי שֶׁתִּהְיֶה הַתּוֹרָה בִּבְחִינָה עֶלְיוֹנָה. נָחוּץ שֶׁתִּלָּוֶה אֵלֶיהָ גַּם יִרְאַת ה' יִתְבָּרַךְ שְׁמוֹ. וּכְמַאֲמָרָם זַ"ל בְּפֶרֶק ג' דְּאָבוֹת. אִם אֵין חָכְמָה אֵין יִרְאָה. אִם אֵין יִרְאָה אֵין חָכְמָה. וְהִנֵּה בְּדוֹר הַמִּדְבָּר אֲשֶׁר יִשְׂרָאֵל נִתְפַּרְנְסוּ מִמָּן. וְהַקָּדוֹשׁ־בָּרוּךְ־הוּא הוֹרִיד לָהֶם אֶת הַמָּן רַק יוֹם יוֹם לֶחֶם חֻקָּם. וְזֹאת הָיְתָה סִבָּה אֲשֶׁר כָּל יִשְׂרָאֵל הָיוּ מְכַוְּנִים אֶת לִבָּם לַאֲבִיהֶם שֶׁבַּשָּׁמַיִם כַּנִּזְכָּר לְעֵיל. וּמִמֵּילָא הָיָה גַּם יִרְאָתָם בִּבְחִינָה נַעֲלָה מְאֹד וְהָיָה אֶצְלָם הַתּוֹרָה וְהַיִּרְאָה מְשֻׁלָּבוֹת יַחַד כְּתָאֳמֵי צִבְיָה. אוּלָם כַּיָּמִים הָהֵם עוֹד לֹא הָיָה לָהֶם לְיִשְׂרָאֵל. כִּי כַּאֲשֶׁר נִכְנְסוּ יִשְׂרָאֵל לָאָרֶץ וְעָסְקוּ בְּיִשּׁוּב דֶּרֶךְ אֶרֶץ. וּבִימֵי הָאָסִיף אָסְפוּ אֶת תְּבוּאָתָם. וּמִלְּאוּ אֲסָמֵיהֶם בַּר. וְהַקָּדוֹשׁ־בָּרוּךְ־הוּא שָׁלַח לָהֶם אֶת בִּרְכָתוֹ. עַד אֲשֶׁר יָשָׁן מִפְּנֵי חָדָשׁ הוֹצִיאוּ. עַל כֵּן מֵעִנְיְנֵי פַּרְנָסָתָם שׁוּב לֹא הָיָה לָהֶם עוֹד סִבָּה לְכַוֵּן אֶת לִבָּם לַאֲבִיהֶם שֶׁבַּשָּׁמַיִם. כִּי עוֹד לֹא הָיָה לָהֶם דַּאֲגַת מָחָר גַּם לֹא לְיָמִים רַבִּים. וּבְסוּר הַסִּבָּה בָּטֵל הַמְסוֹבֵב. וְזֶהוּ מַה שֶּׁאָמְרוּ חֲכָמֵינוּ זַ"ל לֹא נִתְּנָה תּוֹרָה אֶלָּא לְאוֹכְלֵי מָן כַּמּוּבָן:
<b>וְהִנֵּה</b> סֵדֶר הִתְיַחֲסוּת הַתּוֹרָה עִם דֶּרֶךְ אֶרֶץ. אִם אָמְנָם כִּי נְתוּנָה רְשׁוּת לָאָדָם. לַעֲסֹק בְּדֶרֶךְ אֶרֶץ בִּמְלָאכָה אוֹ בְּמִסְחָר לְצֹרֶךְ פַּרְנָסָתוֹ. אוּלָם כְּבָר אָמְרוּ חֲכָמֵינוּ זַ"ל בְּאָבוֹת פֶּרֶק ד'. רַבִּי מֵאִיר אוֹמֵר הֱוֵי מְמַעֵט בְּעֵסֶק וַעֲסֹק בַּתּוֹרָה. וְכֵן אָמְרוּ שָׁם פֶּרֶק א' שַׁמַּאי אוֹמֵר עֲשֵׂה תּוֹרָתְךָ קֶבַע. וְהָעִקָּר הוּא כִּי אִם יִרְצֶה הָאָדָם לִיכָּנֵס וְלֶאֱסֹף עִנְיָן. לְהָכִין לְפָנָיו לְיָמִים רַבִּים. וּמַה גַּם לְהַנִּיחַ יִתְרוֹ לְעוֹלָלָיו. עַל יְדֵי זֶה יִצְטָרֵךְ לְהַרְבוֹת בְּעֵסֶק אוֹ בִּמְלָאכָה. וּלְמַעֵט בְּלִמּוּד הַתּוֹרָה. אוּלָם דֶּרֶךְ בְּחִינָה הָעֶלְיוֹנָה הוּא. לַעֲסֹק בְּדֶרֶךְ אֶרֶץ בִּמְלָאכָה וְכַדּוֹמֶה בְּכָל יוֹם. לְהִשְׂתַּכֵּר רַק כְּדֵי פַּרְנָסָתוֹ שֶׁל אוֹתוֹ יוֹם בִּלְבַד. וְכַמְבֹאָר בְּשֻׁלְחָן עָרוּךְ יוֹרֶה דֵּעָה הִלְכוֹת תַּלְמוּד תּוֹרָה סִימָן רמ"ו בְּהַגָּה וְזֶה לְשׁוֹנוֹ. וְיַעֲשֶׂה מְלָאכָה כָּל יוֹם כְּדֵי חַיָּיו אִם אֵין לוֹ מַה יֹּאכַל. וּשְׁאָר הַיּוֹם וְהַלַּיְלָה יַעֲסֹק בַּתּוֹרָה עַיֵּן שָׁם. וְנִרְאֶה שֶׁזֶּהוּ מִמַּה שֶּׁסִּפְּרוּ חֲכָמֵינוּ זַ"ל בְּיוֹמָא <small>(דַּף ל"ה)</small> עַל הִלֵּל הַזָּקֵן. שֶׁבְּכָל יוֹם וָיוֹם הָיָה עוֹשֶׂה וּמִשְׂתַּכֵּר בִּטְרֶפִיק. חֶצְיוֹ הָיָה נוֹתֵן לְשׁוֹמֵר בֵּית הַמִּדְרָשׁ. וְחֶצְיוֹ לְפַרְנָסָתוֹ וּפַרְנָסַת אַנְשֵׁי בֵּיתוֹ. וְאַף כִּי אִם יִתְנַהֵג הָאָדָם בְּאֹפֶן כָּזֶה. יִהְיֶה לוֹ דַּאֲגַת יוֹם מָחָר אִם יִהְיֶה לוֹ מַה לֶּאֱכֹל. אָכֵן אִם הוּא מִגְּדוֹלֵי אֲמָנָה. עוֹד יִהְיֶה לוֹ פְּרִי תּוֹעֶלֶת לְנַפְשׁוֹ. לְכַוֵּן אֶת לִבּוֹ לְאָבִיו שֶׁבַּשָּׁמַיִם וְשׁוּב לֹא יִדְאַג כְּלָל. וּכְמוֹ שֶׁהָיָה הָעִנְיָן בְּאוֹכְלֵי מָן וְכַנִּזְכָּר לְעֵיל. אַךְ אִם עֲדַיִן לֹא הִגִּיעַ לְמַדְרֵגָה זוֹ. לִהְיוֹת שָׁלֵם בֶּאֱמוּנָה וּבִטָּחוֹן בְּתַכְלִית. כִּי הוּא דָּבָר קָשֶׁה מְאֹד. וְכַמְבֹאָר בַּמִּשְׁנָה סוֹטָה <small>(דַּף מ"ח)</small>. מִשֶּׁחָרַב בֵּית הַמִּקְדָּשׁ פָּסְקוּ אַנְשֵׁי אֲמָנָה מִיִּשְׂרָאֵל. וְאָמַר רַבִּי יִצְחָק אֵלּוּ בְּנֵי אָדָם שֶׁהֵם מַאֲמִינִין בְּהַקָּדוֹשׁ־בָּרוּךְ־הוּא דְּתַנְיָא רַבִּי אֱלִיעֶזֶר הַגָּדוֹל אוֹמֵר כָּל מִי שֶׁיֵּשׁ לוֹ פַּת בְּסַלּוֹ כוּ' עַיֵּן שָׁם. וְעַל כָּל פָּנִים אַף אִם לֹא הִגִּיעַ לְמַדְרֵגָה זוֹ. וְלֹא יוּכַל לְהַסִּיחַ דַּאֲגַת יוֹם מָחָר מִכֹּל וָכֹל. בְּכָל זֹאת יִתְנַהֵג כַּנִּזְכָּר לְעֵיל. וִיחַזֵּק אֱמוּנָתוֹ בְּכָל הָאֶפְשָׁרִיּוּת וְיִסְבֹּל מְעַט צַעַר:
<b>הוּא</b> מַה שֶּׁאָמְרוּ חֲכָמֵינוּ זַ"ל בְּאָבוֹת. כָּךְ הִיא דַּרְכָּהּ שֶׁל תּוֹרָה. פַּת בַּמֶּלַח תֹּאכַל וּמַיִם בַּמְשׂוּרָה תִּשְׁתֶּה. וְעַל הָאָרֶץ תִּישַׁן וְחַיֵּי צַעַר תִּחְיֶה. וּבַתּוֹרָה אַתָּה עָמֵל. וְהִנֵּה חַיֵּי צַעַר הוּא מִי שֶׁאֵינוֹ יוֹדֵעַ אִם יִהְיֶה לְמָחָר מַה לֶּאֱכֹל. כִּי הִיא קִלְלַת אֱלֹקִים בְּפָרָשַׁת תּוֹכָחָה. וְהַכָּתוּב הִפְלִיג זֶה בְּלָשׁוֹן נוֹרָא. וְהָיוּ חַיֶּיךָ תְּלוּאִים לְךָ מִנֶּגֶד וּפָחַדְתָּ לַיְלָה וְיוֹמָם וְלֹא תַאֲמִין בְּחַיֶּיךָ וּכְמוֹ שֶׁדָּרְשׁוּ חֲכָמֵינוּ זַ"ל בִּמְנָחוֹת כַּנִּזְכָּר לְעֵיל. וְזֶה שֶׁהוֹרוּ לָנוּ חֲכָמֵינוּ זַ"ל. כִּי דַּרְכָּהּ שֶׁל תּוֹרָה לִהְיוֹת לוֹ לָאָדָם מִדַּת הַהִסְתַּפְּקוּת כִּי יַסְפִּיק אֶת עַצְמוֹ עִם פַּת חֲרֵבָה בַּמֶּלַח וּמְשׂוּרָה מַיִם. אָכֵן גַּם זֶה הַמְּעַט שֶׁל פַּת בַּמֶּלַח וּמַיִם בַּמְּשׂוּרָה. חַיֵּי צַעַר יִחְיֶה. וְהַיְנוּ שֶׁלֹּא יִרְצֶה לְהָכִין לְפָנָיו פַּת בַּמֶּלַח וּמַיִם בַּמְּשׂוּרָה לְיָמִים הַרְבֵּה. אַף לֹא עַל יוֹם מָחָר. רַק חַיֵּי צַעַר יִחְיֶה. כִּי יוֹם יוֹם יַעֲשֶׂה מְלָאכָה רַק כְּדֵי חַיָּיו. לְהִשְׂתַּכֵּר עַל פַּת בַּמֶּלַח וּמְשׂוּרָה מַיִם שֶׁל אוֹתוֹ יוֹם בִּלְבַד. וּשְׁאָר הַיּוֹם וְהַלַּיְלָה יַעֲסֹק בַּתּוֹרָה:
<b>וּכְמוֹ</b> שֶׁנָּהַג הִלֵּל הַזָּקֵן שֶׁבְּכָל יוֹם וָיוֹם הָיָה עוֹשֶׂה וּמִשְׂתַּכֵּר בִּטְרְפֶעיִק. חֶצְיוֹ הָיָה נוֹתֵן לְשׁוֹמֵר בֵּית הַמִּדְרָשׁ. וְחֶצְיוֹ לְפַרְנָסָתוֹ וּפַרְנָסַת אַנְשֵׁי בֵּיתוֹ. וְהָרַמְבַּ"ם זַ"ל בְּפֵרוּשׁ הַמִּשְׁנָה פֶּרֶק ד' דְּאָבוֹת כָּתַב כִּי הִלֵּל הַזָּקֵן הָיָה חוֹטֵב עֵצִים. וְהִנֵּה אַדְמוֹ"ר הַגָּאוֹן הֶחָסִיד זצוק"ל הָיָה אוֹמֵר. כִּי יֵשׁ לְהָבִין כִּי חֲצִי טְרֶפֶעיק הוּא דָּבָר מוּעָט מְאֹד. כִּי הֲלֹא הָיָה נוֹתֵן חֲצִי טְרְפֶעיִק לְשׁוֹמֵר בֵּית הַמִּדְרָשׁ. וּבְוַדַּאי גַּם אֲחֵרִים הָיוּ נוֹתְנִים כָּזֶה לְשׁוֹמֵר בֵּית הַמִּדְרָשׁ. וְאִם חֲצִי טְרְפֶעיִק הָיָה אֵיזֶה דָּבָר חָשׁוּב. הָיָה הַשּׁוֹמֵר בֵּית הַמִּדְרָשׁ מִתְעַשֵּׁר. וְעַל כָּל פָּנִים עִם דָּבָר מוּעָט כָּזֶה שֶׁל חֲצִי טְרְפֶעיִק. הָיָה מַסְפִּיק אֶת עַצְמוֹ לְפַרְנָסָתוֹ וּפַרְנָסַת אַנְשֵׁי בֵּיתוֹ. וְגַם זֶה הַמְּעַט לֹא הֵכִין לְפָנָיו עַל יוֹם מָחָר. כִּי יוֹם יוֹם הָיָה חוֹטֵב עֵצִים וּמִשְׂתַּכֵּר כְּדֵי טְרְפֶעיִק. שֶׁיִּהְיֶה חֶצְיוֹ לְפַרְנָסָתוֹ שֶׁל אוֹתוֹ יוֹם. וְכָךְ הִיא דַּרְכָּהּ שֶׁל תּוֹרָה:
<b>וְהִנֵּה</b> בִּבְרָכוֹת <small>(דַּף ל"ה)</small> אָמַר רַבָּה בַּר בַּר חַנָּה אָמַר רַבִּי יוֹחָנָן מִשּׁוּם רַבִּי יְהוּדָה בֶּן רַבִּי אִלְעַאי. בֹּא וּרְאֵה שֶׁלֹּא כַּדּוֹרוֹת הָרִאשׁוֹנִים דּוֹרוֹת הָאַחֲרוֹנִים. דּוֹרוֹת הָרִאשׁוֹנִים עָשׂוּ תּוֹרָתָן קֶבַע וּמְלַאכְתָּן עֲרָאִי. זוֹ וְזוֹ נִתְקַיְּמָה בְּיָדָן. דּוֹרוֹת הָאַחֲרוֹנִים שֶׁעָשׂוּ מְלַאכְתָּן קֶבַע וְתוֹרָתָן עֲרָאִי. זוֹ וְזוֹ לֹא נִתְקַיְּמָה בְּיָדָן עַד כָּאן לְשׁוֹן הַגְּמָרָא עַיֵּן שָׁם. וְיִתְבָּאֵר לְנָכוֹן דְּהִנֵּה יָדוּעַ כִּי כָּל עִנְיְנֵי הָאָדָם. בֵּין צָרְכֵי הַגּוּף כְּמוֹ פַּרְנָסָה וְכַדּוֹמֶה וּבֵין צָרְכֵי הַנֶּפֶשׁ תּוֹרָה וְיִרְאָה. אַף אִם הָאָדָם יַעֲסֹק בְּהֵנָּה בְּיָדַיִם חָרוּצוֹת וְנֶפֶשׁ עֲמֵלָה לָהּ. בְּכָל זֹאת לֹא תָּקוּם וְלֹא תִּהְיֶה בִּלְתִּי עֵזֶר ה' יִתְבָּרַךְ שְׁמוֹ. עִנְיְנֵי הַגְּשָׁמִים יָדוּעַ כִּי הַכֹּל בִּידֵי שָׁמַיִם. וְאַף כִּי הַתּוֹרָה הִתִּירָה לַעֲסֹק בְּדֶרֶךְ אֶרֶץ. וּכְמוֹ שֶׁאָמְרוּ זַ"ל שָׁם בִּבְרָכוֹת וְאָסַפְתָּ דְּגָנֶךָ כוּ' הַנְהֵג בָּהֶן מִנְהַג דֶּרֶךְ אֶרֶץ דִּבְרֵי רַבִּי יִשְׁמָעֵאל עַיֵּן שָׁם. אָכֵן עִם זֶה צָרִיךְ עֶזְרָתוֹ יִתְבָּרַךְ שְׁמוֹ שֶׁתִּהְיֶה בִּרְכַּת ה' בַּבַּיִת וּבַשָּׂדֶה וּכְמוֹ שֶׁכָּתוּב בְּפָרָשַׁת בְּחֻקֹּתַי. וְכֵן בְּעִנְיְנֵי הַנֶּפֶשׁ אָמְרוּ חֲכָמֵינוּ זַ"ל בְּסֻכָּה <small>(דַּף נ"ב)</small> יִצְרוֹ שֶׁל אָדָם מִתְגַּבֵּר עָלָיו בְּכָל יוֹם וּמְבַקֵּשׁ לַהֲמִיתוֹ כוּ' וְאִלְמָלֵא הַקָּדוֹשׁ־בָּרוּךְ־הוּא עוֹזְרוֹ אֵין יָכוֹל לוֹ כוּ':
<b>אָכֵן</b> הַהֶבְדֵּל הוּא. כִּי בְּעִנְיְנֵי הַגְּשָׁמִים הָעִקָּר הוּא יְדֵי שָׁמַיִם. וְאַךְ יְמִין ה' עוֹשָׂה חַיִל. וְהָאָדָם צָרִיךְ רַק לַעֲסֹק בְּאֵיזֶה סִבָּה שֶׁיִּהְיֶה מָקוֹם לָחוּל בִּרְכַּת ה'. וְכַאֲשֶׁר אֵין מַעֲצוֹר לַה' לְהוֹשִׁיעַ בְּרַב אוֹ בִּמְעַט. עַל כֵּן כָּל מַה שֶּׁהָאָדָם יַקְטִין אֶת הַסִּבָּה. וְיַשְׁלִיךְ יְהָבוֹ עַל ה'. וִימַעֵט בְּעֵסֶק כְּדֵי לַעֲסֹק בַּתּוֹרָה. כֵּן יִהְיֶה הַשְׁגָּחָתוֹ יִתְבָּרַךְ שְׁמוֹ עָלָיו בְּיוֹתֵר לְבָרֵךְ אֶת מַעֲשֵׂה יָדָיו. אוּלָם בְּעִנְיְנֵי הָרוּחָנִים בְּתוֹרָה וְיִרְאָה. הוּא לְהֵפֶךְ כִּי הָעִקָּר הוּא עֲמַל הָאָדָם וְכַאֲשֶׁר הָאָדָם יַעֲשֶׂה אֶת שֶׁלּוֹ כָּל מַה שֶּׁהוּא אֶפְשָׁרִי בְּכֹחַ אֱנוֹשִׁי לִמְסֹר נַפְשׁוֹ עַל הַתּוֹרָה וְהַיִּרְאָה. אָז גַּם ה' יִתֵּן אֶת רוּחוֹ עָלָיו. וְיִשְׁלַח לוֹ עֶזְרוֹ מִקֹּדֶשׁ:
<b>זֶהוּ</b> מַה שֶּׁאָמְרוּ חֲכָמֵינוּ זַ"ל דּוֹרוֹת הָרִאשׁוֹנִים עָשׂוּ תּוֹרָתָן קֶבַע וּמְלַאכְתָּן עֲרָאִי. זוֹ וְזוֹ נִתְקַיְּמָה בְּיָדָם. וְהַיְנוּ כִּי הַתּוֹרָה נִתְקַיְּמָה בְּיָדָן בִּשְׁבִיל שֶׁעָשׂוּ אוֹתָהּ קֶבַע. וּמְלַאכְתּוֹ נִתְקַיְּמָה בְּיָדָן בִּשְׁבִיל שֶׁעָשׂוּ אוֹתָהּ רַק עֲרָאִי. וְעַל כֵּן הָיָה בִּרְכַּת ה' חוֹפֵף עַל מַעֲשֵׂה יְדֵיהֶם. וְדוֹרוֹת הָאַחֲרוֹנִים שֶׁעָשׂוּ מְלַאכְתָּן קֶבַע וְתוֹרָתָן עֲרָאִי זוֹ וְוֹ לֹא נִתְקַיְּמָה בְּיָדָן. הַיְנוּ כִּי הַתּוֹרָה לֹא נִתְקַיְּמָה בְּיָדָן בִּשְׁבִיל שֶׁעָשׂוּ אוֹתָהּ רַק עֲרָאִי. וּמְלַאכְתָּן לֹא נִתְקַיְּמָה בְּיָדָן בִּשְׁבִיל שֶׁעָשׂוּ אוֹתָהּ קֶבַע. וְסָמְכוּ עַל כֹּחָם וְעֹצֶם יָדָם. וְלֹא בָּטְחוּ בַּה' הַנּוֹתֵן כֹּחַ לַעֲשׂוֹת חַיִל:
<b>הוּא</b> גַּם כֵּן מַה שֶּׁאָמְרוּ זַ"ל בְּאָבוֹת. כָּךְ הִיא דַּרְכָּהּ שֶׁל תּוֹרָה. פַּת בַּמֶּלַח תֹּאכֵל וּמַיִם כוּ' וְחַיֵּי צַעַר תִּחְיֶה וּבַתּוֹרָה אַתָּה עָמֵל. וְאִם אַתָּה עוֹשֶׂה כֵן אַשְׁרֶיךָ וְטוֹב לָךְ. אַשְׁרֶיךָ בָּעוֹלָם הַזֶּה וְטוֹב לָךְ לָעוֹלָם הַבָּא. וְהַיְנוּ אִם יִתְנַהֵג בְּדַרְכָּהּ שֶׁל תּוֹרָה. לַעֲשׂוֹת תּוֹרָתוֹ קֶבַע. כִּי יַסְפִּיק אֶת עַצְמוֹ עִם פַּת בַּמֶּלַח וּמַיִם בַּמְּשׂוּרָה. לִהְיוֹת עָמֵל בַּתּוֹרָה. וּמְלַאכְתּוֹ יַעֲשֶׂה עֲרָאִי. כִּי חַיֵּי צַעַר יִחְיֶה. שֶׁגַּם זֶה הַמְעַט לֹא יִרְצֶה לְהָכִין לְפָנָיו מַה לֶּאֱכֹל לְמָחָר. כִּי אִם פַּרְנָסָתוֹ שֶׁל אוֹתוֹ יוֹם לְבַד. וּכְמוֹ שֶׁהָיָה עוֹשֶׂה הִלֵּל הַזָּקֵן וְכַנִּזְכָּר לְעֵיל. וְאָז זֶה וְזֶה יִתְקַיֵּם בְּיָדוֹ. וְעַל כֵּן יִהְיֶה אַשְׁרָיו בָּעוֹלָם הַזֶּה. כִּי יְבָרֵךְ ה' אֶת לַחְמוֹ וְאֶת מֵימָיו. שֶׁלֹּא יֶחֱסַר לוֹ מָזוֹן לְעוֹלָם. וְטוֹב לוֹ לָעוֹלָם הַבָּא. כִּי גַּם הַתּוֹרָה יִתְקַיֵּם בְּיָדוֹ:
<b>עַל</b> פִּי הַנִּזְכָּר לְעֵיל יִתְבָּאֵר הַמַּאֲמָר הַנִּצָּב בְּרֹאשׁ דְּבָרֵינוּ. מַה שֶּׁאָמְרוּ זַ"ל אָדָם וּבְהֵמָה תּוֹשִׁיעַ ה'. אֵלּוּ בְּנֵי אָדָם שֶׁעֲרוּמִים בְּדַעַת וּמְשִׂימִים עַצְמָם כִּבְהֵמָה. כִּי הִנֵּה בְּפֶרֶק ד' דְּתָמִיד אָמְרוּ חֲכָמֵינוּ זַ"ל אֵיזֶה חָכָם הָרוֹאֶה אֶת הַנּוֹלָד עַיֵּן שָׁם. וְהִנֵּה מוּבָן מֵאֵלָיו כִּי יְסוֹד הַחָכְמָה לִרְאוֹת הַנּוֹלָד הוּא בְּעִנְיְנֵי הַנֶּפֶשׁ. לְהִתְבּוֹנֵן מַה שֶּׁיִּהְיֶה עִמּוֹ בְּאַחֲרִית הַיָּמִים וּלְדוֹר דּוֹרִים. לִהְיוֹת יָרֵא וְסָר מֵרָע. לְמַעַן לְמַלֵּט נַפְשׁוֹ מִיַּד שְׁאוֹל. וְלִנְחֹל חַיֵּי עַד וְעֵדֶן נֶצַח. אוּלָם בְּעִנְיְנֵי הַגְּשָׁמִים. הִנֵּה זֹאת תּוֹרַת הָאָדָם. שֶׁלֹּא לִדְאֹג כְּלָל אַף עַל יוֹם מָחָר כַּיָּדוּעַ. וְהִנֵּה גַּם הַבְּהֵמָה לֹא תֵּדַע רַק מֵרֶגַע הַהֹוֶה. עֵת תִּרְעַב לֶאֱכֹל תִּשָּׂא אֶת קוֹלָהּ. אָכֵן לֹא תֵּדַע מְאוּמָה מִדַּאֲגַת מָחָר. וְלִפְעָמִים גַּם הַנּוֹתָר מִשָּׂבְעָהּ תַּהֲפֹךְ הַקְּעָרָה עַל פִּיהָ וְעַל כֵּן הָאָדָם אֲשֶׁר יִתְנַהֵג כָּכָה. לִדְאֹג רַק בְּעַד רֶגַע הַהֹוֶה לִשְׂבֹּעַ לֶחֶם. וְלֹא יָחוּשׁ כְּלָל עַל הֶעָתִיד מַה יֹּאכַל לְמָחָר. הִנֵּה לְפִי רְאוּת עֵינֵי בָּשָׂר הוּא נִמְשָׁל כַּבְּהֵמָה. לֹא לְפִי עֵינֵי הַשֵּׂכֶל כִּי בֶּאֱמֶת אָמְרוּ חֲכָמֵינוּ זַ"ל מִי שֶׁיֵּשׁ לוֹ פַּת בְּסַלּוֹ וְאוֹמֵר מָה אֹכַל לְמָחָר הֲרֵי זֶה מִקְּטַנֵּי אֲמָנָה:
<b>הוּא</b> מַה שֶּׁאָמְרוּ חֲכָמֵינוּ זַ"ל אָדָם וּבְהֵמָה תּוֹשִׁיעַ ה'. אֵלּוּ בְּנֵי אָדָם שֶׁעֲרוּמִים בְּדַעַת וּמְשִׂימִים עַצְמָם כִּבְהֵמָה. הַיְנוּ כִּי בְּדַעַת הָאֱמֶת הֵם עֲרוּמִים חֲכָמִים לִרְאוֹת אֶת הַנּוֹלָד. וְלִדְאֹג בְּעַד נַפְשָׁם גַּם לְדוֹר דּוֹרִים. לִחְיוֹת חַיֵּי עוֹלָם. וּמְשִׂימִים עַצְמָם כִּבְהֵמָה. הַיְנוּ בְּעַד עִנְיְנֵי עַצְמָם מִצָּרְכֵי הַגּוּף. מְשִׂימִים עַצְמָם כִּבְהֵמָה. שֶׁלֹּא לִדְאֹג כְּלָל עַל הֶעָתִיד אַף לֹא עַל יוֹם מָחָר. תּוֹשִׁיעַ ה'. הַיְנוּ כִּי עַל כֵּן יְשׁוּעַת ה' תִּהְיֶה לָהֶם עַל שְׁנֵיהֶם. עַל עִנְיְנֵי הַנֶּפֶשׁ תּוֹשַׁע לָהֶם יְמִין ד'. בִּשְׁבִיל שֶׁהֵם דּוֹאֲגִים לְנַפְשָׁם. וְעַל עִנְיְנֵי הַגְּשָׁמִים מִצָּרְכֵי הַגּוּף. יַשִּׂיגוּ יְשׁוּעָה וּבִרְכַּת ה'. בִּשְׁבִיל שֶׁהֵם מְשִׂימִים עַצְמָם כִּבְהֵמָה. שֶׁאֵינָם דּוֹאֲגִים עַל הֶעָתִיד. כִּי יָשִׂימוּ מִבְטָחָם בַּה' וּמְיַחֲלִים לְחַסְדּוֹ:
<b>עִם</b> דַּרְכָּהּ שֶׁל תּוֹרָה פַּת בַּמֶּלַח כוּ'. הָעִקָּר הוּא הַהִסְתַּפְּקוּת שֶׁיִּשְׂמַח בְּחֶלְקוֹ. זֶהוּ מַה שֶּׁאָמְרוּ חֲכָמֵינוּ זַ"ל בְּתַעֲנִית <small>(דַּף כ"ד)</small> בְּכָל יוֹם וָיוֹם בַּת קוֹל יוֹצֵאת וְאוֹמֶרֶת כָּל הָעוֹלָם כֻּלּוֹ נִזּוֹן בִּשְׁבִיל חֲנִינָא בְּנִי. וַחֲנִינָא בְּנִי דַּי לוֹ בְּקַב חָרוּבִין מֵעֶרֶב שַׁבָּת לְעֶרֶב שַׁבָּת. לֹא אָמַר וַחֲנִינָא בְּנִי יֵשׁ לוֹ קַב חָרוּבִין כוּ'. כִּי אִם דַּי לוֹ בְּקַב חָרוּבִין. כִּי הָעִקָּר הוּא מַה שֶּׁדַּי לוֹ. כִּי אֵין מַחְסוֹר לִירֵאָיו וְהָבֵן:
<b>וְהִנֵּה</b> בִּבְרָכוֹת <small>(דַּף ל"ד)</small>. מַעֲשֶׂה בְּרַבִּי חֲנִינָא בֶּן דּוֹסָא שֶׁהָלַךְ לִלְמֹד תּוֹרָה אֵצֶל רַבָּן יוֹחָנָן בֶּן זַכַּאי. וְחָלָה בְּנוֹ שֶׁל רַבִּי יוֹחָנָן בֶּן זַכַּאי. אָמַר לוֹ חֲנִינָא בְּנִי בַּקֵּשׁ עָלָיו רַחֲמִים וְיִחְיֶה כוּ' וּבִקֵּשׁ עָלָיו רַחֲמִים וְחָיָה. אָמַר רַבָּן יוֹחָנָן בֶּן זַכַּאי אִלְמָלֵי הֵטִיחַ בֶּן זַכַּאי אֶת רֹאשׁוֹ כו' לֹא הָיוּ מַשְׁגִּיחִים עָלָיו. אָמְרָה לוֹ אִשְׁתּוֹ וְכִי חֲנִינָא גָּדוֹל מִמְּךָ. אָמַר לָהּ לָאו. אֶלָּא הוּא דּוֹמֶה כְּעֶבֶד לִפְנֵי הַמֶּלֶךְ. וַאֲנִי דּוֹמֶה כְּשַׂר לִפְנֵי הַמֶּלֶךְ עַיֵּן שָׁם. וְהוּא מֻשְׁלָל הֲבָנָה מַה בֵּין עֶבֶד לְשַׂר:
<b>אָכֵן</b> נִרְאֶה כִּי יֵשׁ עֶבֶד לִפְנֵי הַמֶּלֶךְ וְשַׂר לִפְנֵי הַמֶּלֶךְ. אֲשֶׁר שְׁנֵיהֶם עוֹבְדִים בֶּאֱמוּנָה. וּמוֹסְרִים אֶת נַפְשָׁם עַל אַהֲבַת הַמֶּלֶךְ. וּבְכָל זֹאת אִם יִהְיֶה לָהֶם אֵיזֶה בַּקָּשָׁה אֵצֶל הַמֶּלֶךְ. לִפְעָמִים הָעֶבֶד יָפִיק יוֹתֵר בַּקָּשָׁתוֹ מֵהַשַּׂר. כִּי הַהֶבְדֵּל בֵּינֵיהֶם הוּא. כִּי הַשַּׂר עִם כָּל תֹּקֶף אַהֲבָתוֹ אֶת הַמֶּלֶךְ וּמוֹסֵר נַפְשׁוֹ עֲבוּרוֹ. אָמְנָם הוּא נֶהֱנֶה גַּם כֵּן מִן הַמֶּלֶךְ. כִּי הַשַּׂר הוּא מְקַבֵּל פְּרָס גָּדוֹל מֵאֵת הַמֶּלֶךְ כַּיָּדוּעַ. וְחַי כְּאַחַד הַפַּרְתְּמִים. אוּלָם הָעֶבֶד אִישׁ חַיִל פָּשׁוּט אֵינוֹ מְקַבֵּל שׁוּם פְּרָס. וְרַק עַל הַלֶּחֶם לְבַדּוֹ יִחְיֶה. וְאִם בְּכָל זֹאת הוּא מוֹסֵר נַפְשׁוֹ עַל אַהֲבַת הַמֶּלֶךְ. עַל כֵּן אִם יִהְיֶה לוֹ אֵיזֶה בַּקָּשָׁה. יְמַהֵר הַמֶּלֶךְ לָתֵת לוֹ אֶת שְׁאֵלָתוֹ וּבַקָּשָׁתוֹ. כִּי מַה יֵּשׁ לוֹ מִן הַמֶּלֶךְ בְּעַד אֱמוּנָתוֹ וַעֲבוֹדָתוֹ אֵלָיו בִּמְסִירוּת נֶפֶשׁ. לֹא כֵן הַשַּׂר אֲשֶׁר יֵשׁ לוֹ פְּרָס גָּדוֹל כַּנִּזְכָּר לְעֵיל הִנֵּה גַּם אִם לֹא יְמַלֵּא הַמֶּלֶךְ בַּקָּשָׁתוֹ. אֵין לוֹ לְהִתְאוֹנֵן כְּלָל כַּמּוּבָן. זֶהוּ מַה שֶּׁאָמַר רַבָּן יוֹחָנָן בֶּן זַכַּאי הוּא דּוֹמֶה כְּעֶבֶד לִפְנֵי הַמֶּלֶךְ כוּ'. כִּי הַהֶבְדֵּל בֵּינֵיהֶם הוּא. כִּי רַבָּן יוֹחָנָן בֶּן זַכַּאי הִשְׁפִּיעוֹ הַקָּדוֹשׁ־בָּרוּךְ־הוּא גַּם מִטּוּב עוֹלָם הַזֶּה. וְכֵן נִרְאֶה כִּי הָיָה נָשִׂיא בְּיִשְׂרָאֵל וְאָמְרוּ זַ"ל גַּדְּלֵהוּ מִשֶּׁל אֶחָיו. אָכֵן רַבִּי חֲנִינָא בֶּן דּוֹסָא הֶחְסִיר ה' יִתְבָּרַךְ שְׁמוֹ אוֹתוֹ מִכָּל טוּב. כִּי לֹא הָיָה לוֹ גַּם לֶחֶם לֶאֱכֹל רַק קַב חָרוּבִין מֵעֶרֶב שַׁבָּת לְעֶרֶב שַׁבָּת. וְעַל כֵּן כַּאֲשֶׁר יְבַקֵּשׁ רַחֲמִים מִלְּפָנָיו יִתְבָּרַךְ שְׁמוֹ. יְמַלֵּא אֶת בַּקָּשָׁתוֹ. כִּי מַה יֵשׁ לוֹ זוּלַת זֶה מִלְּפָנָיו. לֹא כֵן רַבָּן יוֹחָנָן בֶּן זַכַּאי כִּי הוּא כְּשַׂר לִפְנֵי הַמֶּלֶךְ כַּנִּזְכָּר לְעֵיל וְהָבֵן: