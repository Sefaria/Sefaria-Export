Haggai
חגי
Il Libro di Aggeo. Traduzione italiana di Samuel David Luzzatto, 1872 [it]
http://www.archivio-torah.it/

Haggai



Chapter 1

Nel secondo anno del Re Dario, nel sesto mese, al primo del mese, la parola del Signore fu mediante il profeta Aggeo a Zorobabele figlio di Scealtièle, governatore della Giudea, ed a Giosuè figlio di Giossadàe, sommo sacerdote, come segue:
Così dice il Signore Sevaòt: Questo popolo va dicendo: Non è giunto il tempo, in cui la casa del Signore sia riedificata. 
La parola del Signore si manifestò (quindi) mediante il profeta Aggeo, come segue:
 È egli adunque tempo per voi di starvene nelle vostre case intavolate, mentre questa casa è distrutta?
Così dice adunque il Signore Sevaòt: Ponete mente a quanto v'accade. 
Voi seminaste assai, e poco recaste (in casa), mangiaste, ma non da potervi saziare, beveste (del vino), ma non sì da ristorarvi, vi copriste ma non da potervi riscaldare e chi guadagna è (come) per riporre il guadagno in una borsa forata.
Così dice (quindi) il Signore Sevaòt: Ponete mente a quanto v'accade. 
Salite il monte, recate(ne) legna e fabbricate la casa; ed io quindi l'aggradirò, e mi manifesterò (in essa) glorioso, dice il Signore.
(Ecco sinora) voi speraste molto e aveste poco, e quando (il) recaste a casa, io (quasi) ci soffiai sopra [lo feci andar disperso]. - Per qual ragione? dice il Signore Sevaòt. Per la mia casa la quale è deserta, mentre voi correte ciascheduno alla propria. 
Quindi, a cagion vostra, negarono i cieli la rugiada, e la terra negò il suo prodotto. 
E chiamai la siccità sopra la terra [la pianura] e sopra i monti, sopra il grano, sopra il mosto e sopra l'olio, e sopra tutto ciò, che la terra produce, sopra gli uomini e sopra gli animali e sopra ogni fatica delle mani. 
E Zorobabele figlio di Scealtièle e Giosuè figlio di Giossadàe e tutto il resto del popolo dettero ascolto alla voce del Signore, loro Dio, alle parole (pronunziate) dal profeta Aggeo, secondo che lo aveva incaricato il Signore, loro Dio, ed il popolo temette il Signore. 
Ed Aggeo, messo del Signore, disse al popolo per missione del Signore: Io sono con voi, dice il Signore. 
Ed il Signore eccitò l'animo di Zorobabele figlio di Scealtièle, governatore della Giudea, e l'animo di Giosuè, figlio di Giossadàe, sommo saverdote, e l'animo del resto del popolo, ed andarono a far lavoro nella casa del Signore Sevaòt, loro Dio. 
(Ciò avvenne) nel ventesimo quarto del mese sesto, nel secondo anno del Re Dario. 