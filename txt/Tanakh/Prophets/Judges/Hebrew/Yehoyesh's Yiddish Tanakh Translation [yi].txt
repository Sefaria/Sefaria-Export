Judges
שופטים
Yehoyesh's Yiddish Tanakh Translation [yi]
http://opensiddur.org/praxes/study/yehoyeshs-yiddish-translation-of-the-tanakh/

שופטים



Chapter 1

און עס איז געװען נאָך דעם טױט פֿון יהושוען, האָבן די קינדער פֿון ישׂראל געפֿרעגט בײַ גאָט, אַזױ צו זאָגן: װער זאָל אונדז צוערשט אַרױפֿגײן אַקעגן דעם כּנַעני, מלחמה צו האַלטן אױףֿ אים?
האָט גאָט געזאָגט: יהודה זאָל אַרױפֿגײן; זע, איך האָב געגעבן דאָס לאַנד אין זײַן האַנט.
האָט יהודה געזאָגט צו זײַן ברודער שמעון: גײ אַרױףֿ מיט מיר אין מײַן גורל, און מיר װעלן מלחמה האַלטן אױפֿן כּנַעני, און איך װעל אױך גײן מיט דיר אין דײַן גורל. איז שמעון געגאַנגען מיט אים.
און יהודה איז אַרױפֿגעגאַנגען, און גאָט האָט געגעבן דעם כּנַעני און דעם פּרִזי אין זײער האַנט, און זײ האָבן געשלאָגן פֿון זײ אין בֶזק צען טױזנט מאַן.
און זײ האָבן געפֿונען אדוני-בֶזקן אין בֶזק, און האָבן מלחמה געהאַלטן אױףֿ אים, און האָבן געשלאָגן דעם כּנַעני און דעם פּרִזי.
איז אדוני-בֶזק אַנטלױפֿן, און זײ האָבן אים נאָכגעיאָגט, און האָבן אים געכאַפּט, און האָבן אָפּגעהאַקט די דױמען פֿון זײַנע הענט און זײַנע פֿיס.
האָט אדוני-בֶזק געזאָגט: זיבעציק מלָכים מיט די דױמען פֿון זײערע הענט און זײערע פֿיס אָפּגעהאַקט האָבן געקליבן אונטער מײַן טיש; אַזױ װי איך האָב געטאָן; אַזױ האָט מיר גאָט באַצאָלט, און זײ האָבן אים געבראַכט קײן ירושלַים, און ער איז דאָרטן געשטאָרבן.
און די קינדער פֿון יהודה האָבן מלחמה געהאַלטן אױףֿ ירושלַים, און האָבן זי באַצװוּנגען, און זי געשלאָגן מיטן שאַרףֿ פֿון שװערד, און די שטאָט האָבן זײ אַװעקגעלאָזט אין פֿײַער.
און דערנאָך האָבן די קינדער פֿון יהודה אַראָפּגענידערט מלחמה צו האַלטן אױףֿ דעם כּנַעני, דעם באַװױנער פֿון דעם געבערג און דעם דָרום און דער נידערונג.
און יהודה איז געגאַנגען אױףֿ דעם כּנַעני װאָס איז געזעסן אין חֶבֿרון– און דער נאָמען פֿון חֶבֿרון איז פֿריער געװען קִרית-אַרבע– און זײ האָבן דערשלאָגן שֵשַין, און אַחימָנען, און תַּלמַין.
און פֿון דאָרטן איז ער געגאַנגען אױףֿ די באַװױנער פֿון דבֿיר; און דער נאָמען פֿון דבֿיר איז פֿריער געװען קִרית-סֵפֿר.
און כָּלֵבֿ האָט געזאָגט: װער עס װעט שלאָגן קִרית-סֵפֿר, און װעט זי באַצװינגען, װעל איך אים געבן מײַן טאָכטער עַכסָהן פֿאַר אַ װײַב.
האָט זי באַצװוּנגען עָתניאֵל דער זון פֿון קנַזן, כָּלֵבֿס ייִנגערער ברודער, און ער האָט אים געגעבן זײַן טאָכטער עַכסָהן פֿאַר אַ װײַב.
און עס איז געװען, אַז זי איז אָנגעקומען, האָט זי אים אָנגערעדט צו בעטן פֿון איר פֿאָטער אַ פֿעלד. און װי זי האָט זיך אַראָפּגעלאָזט פֿון אײזל, אַזױ האָט כָּלֵבֿ צו איר געזאָגט: װאָס איז דיר?
האָט זי צו אים געזאָגט: שענק מיר אַ מתּנה; װאָרום אין אַ טרוקענעם לאַנד האָסטו מיך אױסגעגעבן; דרום זאָלסטו מיר געבן קװאַלן װאַסער. האָט איר כָּלֵבֿ געגעבן די אױבערשטע קװאַלן און די אונטערשטע קװאַלן.
און די קינדער פֿון דעם קֵיני, משהס שװער, זײַנען אַרױפֿגעגאַנגען פֿון דער שטאָט פֿון טײטלבײמער מיט די קינדער פֿון יהודה צו דעם מדבר פֿון יהודה װאָס אין דָרום פֿון עַרָד; און זײ זײַנען געגאַנגען און האָבן זיך באַזעצט מיט דעם פֿאָלק.
און יהודה איז געגאַנגען מיט זײַן ברודער שמעון, און זײ האָבן געשלאָגן דעם כּנַעני, דעם באַװױנער פֿון צפַֿת און האָבן זי געמאַכט חרם, און מע האָט גערופֿן דעם נאָמען פֿון דער שטאָט חָרמה.
און יהודה האָט באַצװוּנגען עַזָה מיט איר געמאַרק, און אַשקלון מיט איר געמאַרק, און עקרון מיט איר געמאַרק.
און גאָט איז געװען מיט יהודה, און ער האָט אײַנגענומען דאָס געבערג; װאָרום די באַװױנער פֿון טאָל איז ניט געװען צו פֿאַרטרײַבן, װײַל זײ האָבן געהאַט אײַזערנע רײַטװעגן.
און זײ האָבן געגעבן חֶבֿרון צו כָּלֵבֿן, אַזױ װי משה האָט אָנגעזאָגט; און ער האָט פֿאַרטריבן פֿון דאָרטן די דרײַ זין פֿון עַנָק.
און דעם יבֿוסי, דעם באַװױנער פֿון ירושלַים, האָבן די קינדער פֿון בנימין ניט פֿאַרטריבן; און דער יבֿוסי איז געבליבן זיצן מיט די קינדער פֿון בנימין אין ירושלַים ביז אױףֿ הײַנטיקן טאָג.
און דאָס הױז פֿון יוסףֿ, זײ אױך זײַנען אַרױפֿגעגאַנגען אױףֿ בֵית-אֵל, און גאָט איז געװען מיט זײ.
און דאָס הױז פֿון יוסףֿ האָט געלאָזט אױסקוקן בֵית-אֵל– און דער נאָמען פֿון דער שטאָט איז פֿריער געװען לוז–
און די װעכטערס האָבן געזען אַ מאַן אַרױסגײן פֿון שטאָט, און האָבן צו אים געזאָגט: װײַז אונדז אַקאָרשט דעם אײַנגאַנג פֿון שטאָט, און מיר װעלן טאָן מיט דיר חסד.
האָט ער זײ געװיזן דעם אײַנגאַנג פֿון שטאָט, און זײ האָבן געשלאָגן די שטאָט מיטן שאַרףֿ פֿון שװערד; און דעם מאַן און זײַן גאַנצע משפּחה האָבן זײ אַװעקגעלאָזט.
און דער מאַן איז געגאַנגען אין לאַנד פֿון די חִתּים, און האָט געבױט אַ שטאָט, און גערופֿן איר נאָמען לוז; דאָס איז איר נאָמען ביז אױףֿ הײַנטיקן טאָג.
און מנשה האָט ניט פֿאַרטריבן בֵית-שאָן און אירע טעכטערשטעט, און תּענך און אירע טעכטערשטעט, און די באַװױנער פֿון דור און אירע טעכטערשטעט, און די באַװױנער פֿון יִבֿלעם און אירע טעכטערשטעט, און די באַװױנער פֿון מגִדו און אירע טעכטערשטעט; און דער כּנַעני איז באַשטאַנען צו בלײַבן זיצן אין דעם דאָזיקן לאַנד.
און עס איז געװען, אַז ישׂראל איז שטאַרק געװאָרן, האָט ער געמאַכט דעם כּנַעני צו צינדז, אָבער פֿאַרטרײַבן האָט ער אים ניט פֿאַרטריבן.
און אפֿרים האָט ניט פֿאַרטריבן דעם כּנַעני װאָס איז געזעסן אין גֶזֶר, און דער כּנַעני איז געבליבן זיצן צװישן אים אין גֶזֶר.
זבֿולון האָט ניט פֿאַרטריבן די באַװױנער פֿון קִטרון, און די באַװױנער פֿון נַהלול; און דער כּנַעני איז געבליבן זיצן צװישן אים, און איז געװאָרן צו צינדז.
אָשר האָט ניט פֿאַרטריבן די באַװױנער פֿון עַכּו, און די באַװױנער פֿון צידון, און אַחלבֿ, און אַכזיבֿ, און חֶלבה, און אַפֿיק, און רחובֿ.
און דער אָשֵרי איז געזעסן צװישן דעם כּנַעני, די באַװױנער פֿון לאַנד, װאָרום ער האָט אים ניט פֿאַרטריבן.
נפֿתּלי האָט ניט פֿאַרטריבן די באַװױנער פֿון בֵית-שֶמש, און די באַװױנער פֿון בֵית-עַנת. און ער איז געזעסן צװישן דעם כּנַעני, די באַװױנער פֿון לאַנד; אָבער די באַװױנער פֿון בֵית-שֶמש און בֵית-עַנת זײַנען געװאָרן בײַ זײ צו צינדז.
און דער אֶמורי האָט אַרױפֿגעשטופּט די קינדער פֿון דן צום געבערג, װאָרום ער האָט זײ ניט געלאָזט אַראָפּנידערן אין טאָל.
און דער אֶמורי איז באַשטאַנען צו בלײַבן זיצן אין הַר-חֶרס, אין אַיָלון, און אין שַעַלבֿים; אָבער די האַנט פֿון דעם הױז פֿון יוסףֿ איז געװען שװער [אױףֿ זײ], און זײ זײַנען געװאָרן צו צינדז.
און דער געמאַרק פֿון אֶמורי איז געװען פֿון דעם אױפֿגאַנג פֿון עַקרַבים פֿון סֶלע און אַרױףֿ צו.

Chapter 2

און אַ מלאך פֿון גאָט איז אַרױפֿגעגאַנגען פֿון גִלגל קײן בוכים, און ער האָט געזאָגט: איך האָב אײַך אַרױפֿגעבראַכט פֿון מצרים, און האָב אײַך געבראַכט אין דעם לאַנד װאָס איך האָב צוגעשװאָרן אײַערע עלטערן; און איך האָב געזאָגט: איך װעל ניט פֿאַרשטערן מײַן בונד מיט אײַך אױףֿ אײביק;
נאָר איר זאָלט ניט שליסן אַ בונד די באַװױנער פֿון דעם דאָזיקן לאַנד; זײערע מזבחות זאָלט איר צעברעכן. אָבער איר האָט ניט צוגעהערט צו מײַן קָול. װאָס האָט איר דאָ געטאָן?
דרום, אױך זאָג איך: איך װעל זײ ניט פֿאַרטרײַבן פֿון פֿאַר אײַך, און זײ װעלן אײַך זײַן פֿאַר נעצן, און זײערע געטער װעלן אײַך זײַן פֿאַר אַ שטרױכלונג.
און עס איז געװען, װי דער מלאך פֿון גאָט האָט גערעדט די דאָזיקע װערטער צו אַלע קינדער פֿון ישׂראל, אַזױ האָט דאָס פֿאָלק אױפֿגעהױבן זײער קָול, און זײ האָבן געװײנט;
דרום האָט מען גערופֿן דעם נאָמען פֿון יענעם אָרט בוכים. און זײ האָבן דאָרטן געשלאַכט צו גאָט.
און אַז יהושוע האָט פֿאַנאַנדערגעשיקט דאָס פֿאָלק, און די קינדער פֿון ישׂראל זײַנען געגאַנגען איטלעכער צו זײַן נחלה, צו אַרבן דאָס לאַנד,
האָט דאָס פֿאָלק געדינט גאָט אַלע טעג פֿון יהושוען, און אַלע זקנים, װאָס האָבן מאריך-ימים געװען נאָך יהושוען, װאָס האָבן געזען אַלדי גרױסע טוּונג פֿון גאָט װאָס ער האָט געטאָן פֿאַר ישׂראל.
און יהושוע דער זון פֿון נון, דער קנעכט פֿון גאָט, איז געשטאָרבן צו הונדערט מיט צען יאָר.
און מע האָט אים באַגראָבן אין דעם געמאַרק פֿון זײַן נחלה, אין תּמנת-חֶרס, אין דעם געבערג פֿון אפֿרים אין צפֿון פֿון באַרג געש.
און אױך יענער גאַנצער דור איז אײַנגעזאַמלט געװאָרן צו זײַנע עלטערן, און אַן אַנדער דור איז אױפֿגעשטאַנען נאָך זײ, װאָס האָבן ניט געקענט גאָט, און ניט די טואונג װאָס ער האָט געטאָן פֿאַר ישׂראל. 
און די קינדער פֿון ישׂראל האָבן געטאָן װאָס איז שלעכט אין די אױגן פֿון גאָט, און זײ האָבן געדינט די בַעַל-געטער.
און זײ האָבן פֿאַרלאָזן יהוה דעם גאָט פֿון זײערע עלטערן, װאָס האָט זײ אַרױסגעצױגען פֿון לאַנד מצרים, און זײ זײַנען געגאַנגען נאָך פֿרעמדע געטער, פֿון די געטער פֿון די פֿעלקער װאָס רונד אַרום זײ, און זײ האָבן זיך צו זײ געבוקט, און האָבן דערצערנט גאָט.
און זײ האָבן פֿאַרלאָזן יהוה, און געדינט צו בַעַל און צו די עשתָּרות. 
האָט דער צאָרן פֿון גאָט געגרימט אױףֿ ישׂראל, און ער האָט זײ געגעבן אין דער האַנט פֿון רױבער װאָס האָבן זײ באַרױבט, און ער האָט זײ איבערגעענטפֿערט אין דער האַנט פֿון זײערע פֿײַנט פֿון רונד אַרום, און זײ האָבן מער ניט געקענט באַשטײן פֿאַר זײערע פֿײַנט. 15 אומעטום אַװוּ זײ זײַנען אַרױסגעגאַנגען, איז די האַנט פֿון גאָט געװען אַקעגן זײ צום בײזן, אַזױ װי גאָט האָט גערעדט, און אַזױ װי גאָט זײ האָט געשװאָרן; און זי האָט זײער צוגעדריקט. 16 האָט גאָט אױפֿגעשטעלט שופֿטים, און זײ געהאָלפֿן פֿון זײערע רױבער.


אָבער אױך צו זײערע שופֿטים האָבן זײ ניט צוגעהערט, װאָרום זײ זײַנען געװען פֿאַרפֿירט נאָך פֿרעמדע געטער, און האָבן זיך צו זײ געבוקט; זײ האָבן זיך גיך אָפּגעקערט פֿון דעם װעג װאָס זײערע עלטערן זײַנען געגאַנגען, צוצוהערן די געבאָט פֿון גאָט; זײ האָבן אַזױ ניט געטאָן.
און אַז גאָט האָט זײ אױפֿגעשטעלט שופֿטים, אַזױ פֿלעגט גאָט זײַן מיט דעם שופֿט, און פֿלעגט זײ העלפֿן פֿון דער האַנט פֿון זײערע פֿײַנט אַלע טעג פֿון דעם שופֿט, װײַל גאָט פֿלעגט חרטה האָבן איבער זײער געשרײ פֿון װעגן זײערע צװינגער און זײערע דריקער.
אָבער עס איז געװען, װי דער שופֿט איז געשטאָרבן, אַזױ פֿלעגן זײ װידער פֿאַרדאָרבן װערן, נאָך מער פֿון זײערע עלטערן, צו גײן נאָך פֿרעמדע געטער, זײ צו דינען און זיך צו בוקען צו זײ. זײ האָבן ניט אָפּגעלאָזט פֿון זײערע מעשׂים און פֿון זײער אײַנגעשפּאַרטן װעג. 
און דער צאָרן פֿון גאָט האָט געגרימט אױףֿ ישׂראל, און ער האָט געזאָגט: װײַל דאָס דאָזיקע פֿאָלק האָט איבערגעטרעטן מײַן בונד װאָס איך האָב באַפֿױלן זײערע עלטערן, און זײ האָבן ניט צוגעהערט צו מײַן קָול, 21  װעל איך אױך ניט מער פֿאַרטרײַבן פֿון פֿאַר זײ קײנעם פֿון די פֿעלקער װאָס יהושוע האָט איבערגעלאָזט, װען ער איז געשטאָרבן. 22  כּדי צו פּרוּװן מיט זײ ישׂראל, אױב זײ װעלן היטן די װעגן פֿון גאָט צו גײן אין זײ, אַזױ װי זײערע עלטערן האָבן געהיט, אָדער ניט. 23  און גאָט האָט געלאָזט די דאָזיקע פֿעלקער, זײ ניט צו פֿאַרטרײַבן אױףֿ גיך; און ער האָט זײ ניט געגעבן אין דער האַנט פֿון יהושוען.

Chapter 3

און דאָס זײַנען די פֿעלקער װאָס גאָט האָט געלאָזט, כּדי צו פּרוּװן מיט זײ ישׂראל, די אַלע װאָס האָבן ניט געװוּסט פֿון אַלע מלחמות פֿון כּנַען;
בלױז כּדי די דורות פֿון די קינדער פֿון ישׂראל זאָלן װיסן, זײ צו לערנען מלחמה–די װאָס האָבן נאָך פֿריער דערפֿון ניט געװוּסט;
די פֿינףֿ פֿירשטן פֿון די פּלִשתּים, און דער גאַנצער כּנַעני, און דער צידוֹני, און דער חִוי, דער באַװױנער פֿון באַרג לבֿנון, פֿון באַרג בַעַל-חרמון ביז מע קומט קײן חַמת.
און זײ זײַנען געבליבן כּדי צו פּרוּװן מיט זײ ישׂראל, צו װיסן אױב זײ װעלן צוהערן די געבאָט פֿון גאָט װאָס ער האָט געבאָטן זײערע עלטערן דורך משהן.
און די קינדער פֿון ישׂראל זײַנען געזעסן צװישן דעם כּנַעני, דעם חִתּי, און דעם אֶמורי, און דעם פּרִזי, און דעם חִוי, און דעם יבֿוסי. 6  און זײ האָבן זיך גענומען זײערע טעכטער פֿאַר װײַבער, און זײערע טעכטער האָבן זײ געגעבן צו די זין פֿון יענע, און זײ האָבן געדינט זײערע געטער.

און די קינדער פֿון ישׂראל האָבן געטאָן װאָס איז שלעכט אין די אױגן פֿון גאָט, און זײ האָבן פֿאַרגעסן אָן יהוה זײער גאָט, און האָבן געדינט די בַעַל-געטער און די אשֵרות.
און דער צאָרן פֿון גאָט האָט געגרימט אױףֿ ישׂראל, און ער האָט זײ איבערגעענטפֿערט אין דער האַנט פֿון כּושן-רִשעתַים דעם מלך פֿון אַרם-נהרַים, און די קינדער פֿון ישׂראל האָבן געדינט כּושן-רִשעתַימען אַכט יאָר.
האָבן די קינדער פֿון ישׂראל געשריען צו גאָט, און גאָט האָט אױפֿגעשטעלט די קינדער פֿון ישׂראל אַ העלפֿער װאָס האָט זײ געהאָלפֿן, עָתניאל דעם זון פֿון קנַזן, כָּלבֿס ייִנגערן ברודער.
און דער גײַסט פֿון גאָט איז געװען אױףֿ אים, און ער האָט געמשפּט ישׂראל; און ער איז אַרױסגעגאַנגען  אױףֿ מלחמה, און גאָט האָט געגעבן אין זײַן האַנט כּושן-רִשעתַים דעם מלך פֿון אַרם, און זײַן האַנט איז געװען שטאַרק אױףֿ כּושן-רִשעתַימען.
און דאָס לאַנד איז געװען רויִק  פֿערציק יאָר. און עָתניאל דער זון פֿון קנַזן איז געשטאָרבן.
און די קינדער פֿון ישׂראל האָבן װידער געטאָן װאָס איז שלעכט אין די אױגן פֿון גאָט, און גאָט האָט געשטאַרקט עגלון, דעם מלך פֿון מואבֿ איבער ישׂראל, װײַל זײ האָבן געטאָן װאָס איז שלעכט אין די אױגן פֿון גאָט.
און ער האָט אײַנגעזאַמלט צו זיך די קינדער פֿון עמון און עמלק, און איז געגאַנגען און האָט געשלאָגן ישׂראל; און זײ האָבן אײַנגענומען די שטאָט פֿון טײטלבײמער.
און די קינדער פֿון ישׂראל האָבן געדינט עגלון דעם מלך פֿון מואבֿ אַכצן יאָר.
האָבן די קינדער פֿון ישׂראל געשריען צו גאָט, און גאָט האָט זײ אױפֿגעשטעלט אַ העלפֿער אהוד דעם זון פֿון גֵראן, אַ בנימינער, אַ מאַן אַ געלינקטן. און די קינדער פֿון ישׂראל האָבן געשיקט דורך זײַן האַנט אַ מתּנה צו עגלון דעם מלך פֿון מואבֿ. 
האָט אהוד זיך געמאַכט אַ שװערד װאָס האָט געהאַט צװײ שאַרפֿן, אַן אײל די לענג; און ער האָט זי אָנגעגורט אונטער זײַנע קלײדער אױףֿ זײַן רעכטן דיך.
און ער האָט גענענט די מתּנה צו עגלון דעם מלך פֿון מואבֿ– און עגלון איז געװען זײער אַ פֿעטער מענטש. 
און עס איז געװען, װי ער האָט געענדיקט גענענען די מתּנה, אַזױ האָט ער אַרױסבאַלײט די מענטשן װאָס האָבן געטראָגן די מתּנה. 
און ער אַלײן האָט זיך אומגעקערט פֿון די שטײנהאַקערײַען װאָס לעבן גִלגל, און האָט געזאָגט: אַ פֿאַרבאָרגענע זאַך האָב איך צו דיר, מלך. האָט ער געזאָגט: זאָל זײַן שטיל! און אַלע װאָס זײַנען געשטאַנען אַרום אים, זײַנען אַרױסגעגאַנגען פֿון אים.
און אהוד איז צוגעקומען צו אים װי ער זיצט אַלײן אין דער קילער אױבערשטוב װאָס בײַ אים, און אהוד האָט געזאָגט: אַ װאָרט פֿון גאָט האָב איך צו דיר. איז ער אױפֿגעשטאַנען פֿון זײַן שטול. 21  און אהוד האָט אױסגעשטרעקט זײַן לינקע האַנט, און האָט גענומען זײַן שװערד פֿון זײַן רעכטער דיך, און האָט זי אַרײַנגעשטאָכן אין זײַן בױך. 22 און אױך דער שטיל איז אַרײַן נאָכן קלינג; און דאָס פֿעטס האָט אײַנגעשלאָסן דעם קלינג, װאָרום ער האָט די שװערד ניט אַרױסגעצױגן פֿון זײַן בױך; און זי איז אַרױס פֿון הינטערלײַב. 23 און אהוד איז אַרױסגעגאַנגען  אין פֿירהױז, און האָט צוגעמאַכט די טירן פֿון דער אױבערשטוב הינטער זיך, און צוגעשלאָסן. 24  און װי ער איז אַרױסגעגאַנגען, אַזױ זײַנען אָנגעקומען זײַנע קנעכט, און האָבן דערזען, ערשט די טירן פֿון דער אױבערשטוב זײַנען פֿאַרשלאָסן, און זײ האָבן געזאָגט: מסתּמא איז ער אױףֿ זײַן באַדערפֿעניש אין דער קילקאַמער. 




אָבער אַז זײ האָבן זיך צו שאַנד געװאַרט, ערשט ער עפֿענט ניט די טירן פֿון דער אױבערשטוב, האָבן זײ גענומען דעם שליסל, און האָבן געעפֿנט; ערשט זײער האַר ליגט טױט אױףֿ דער ערד.
און אהוד איז אַנטרונען געװאָרן בעת זײ האָבן געזאַמט, און ער איז אַריבער די שטײנהאַקערײַען, און איז אַנטרונען קײן שׂעירה.
און עס איז געװען, װי ער איז אָנגעקומען, אַזױ האָט ער געבלאָזן אין שופֿר אין דעם געבערג פֿון אפֿרים, און די קינדער פֿון ישׂראל האָבן אַראָפּגענידערט מיט אים פֿון דעם געבערג, און ער זײ פֿאַרױס.
און ער האָט צו זײ געזאָגט: יאָגט נאָך הינטער מיר, װאָרום גאָט האָט געגעבן אײַערע פֿײַנט, מואבֿ, אין אײַערע האַנט. און זײ האָבן אַראָפּגענידערט נאָך אים, און האָבן פֿאַרכאַפּט די איבערפֿאָרן פֿון ירדן פֿאַר מואבֿ, און קײנעם ניט געלאָזט אַריבערגײן.
און זײ האָבן געשלאָגן פֿון מואבֿ אין יענער צײַט אַרום צען טױזנט מאַן, װוּ נאָר אַ לײַביקער, און װוּ נאָר אַ העלדישער מאַן; און קײנער איז ניט אַנטרונען געװאָרן. 
און מואבֿ איז געװאָרן אונטערטעניק אין יענעם טאָג אונטער דער האַנט פֿון ישׂראל; און דאָס לאַנד איז געװען רויִק אַכציק יאָר.
און נאָך אים איז געװען שמגר דער זון פֿון עַנָתן, װאָס האָט געשלאָגן פֿון די פּלִשתּים זעקס הונדערט מאַן מיט אַן אָקסנשטעקן. און ער אױך האָט געהאָלפֿן ישׂראל.

Chapter 4

און די קינדער פֿון ישׂראל האָבן װידער געטאָן װאָס איז שלעכט אין די אױגן פֿון גאָט, װען אהוד איז געשטאָרבן.
און גאָט האָט זײ איבערגעענטפֿערט אין דער האַנט פֿון יבֿין דעם מלך פֿון כּנַען, װאָס האָט געקיניגט אין חָצור; און דער פֿירער פֿון זײַן חיל איז געװען סיסרא, װאָס איז געזעסן אין חרושת-גוים.
און די קינדער פֿון ישׂראל האָבן געשריען צו גאָט; װאָרום נײַן הונדערט אײַזערנע רײַטװעגן האָט ער געהאַט, און ער האָט שטאַרק געדריקט די קינדער פֿון ישׂראל צװאַנציק יאָר.
און דבֿורה אַ פֿרױ אַ נבֿיאה, די װײַב פֿון לפּידותן, זי האָט געמשפּט ישׂראל אין יענער צײַט.
און זי איז געזעסן אונטער דבֿורהס טײטלבױם צװישן רָמה און צװישן בֵית-אֵל אין דעם געבערג פֿון אפֿרים, און די קינדער פֿון ישׂראל זײַנען אַרױפֿגעגאַנגען צו איר צו משפּט.
האָט זי געשיקט און האָט גערופֿן ברק דעם זון פֿון אבֿינועם פֿון קֶדש-נפֿתּלי, און האָט צו אים געזאָגט: פֿאַר װאָר, יהוה דער גאָט פֿון ישׂראל האָט באַפֿױלן: גײ און זאָלסט ציען צום באַרג תָּבֿור, און נעמען מיט דיר צען טױזנט מאַן פֿון די קינדער פֿון נפֿתּלי און פֿון די קינדער פֿון זבֿולון.
און איך װעל אַריבערציען צו דיר, צום טײַך קישון, סיסרא דעם פֿירער פֿון יָבֿינס חיל, מיט זײַנע רײַטװעגן און זײַן מחנה, און איך װעל אים געבן אין דײַן האַנט.
האָט ברק צו איר געזאָגט: אױב דו װעסט גײן מיט מיר, װעל איך גײן, אױב אָבער דו װעסט ניט גײן מיט מיר, װעל איך ניט גײן.
האָט זי געזאָגט: גײן װעל איך גײן מיט דיר, אָבער ניט דײַנער װעט זײַן דער כּבֿוד אױףֿ דעם װעג װאָס דו גײסט, װאָרום אין דער האַנט פֿון אַ פֿרױ װעט גאָט איבערענטפֿערן סיסראן. און דבֿורה איז אױפֿגעשטאַנען און איז געגאַנגען מיט ברקן קײן קדש.
און ברק האָט צונױפֿגערופֿן זבֿולון און נפֿתּלי קײן קֶדש, און צען טױזנט מאַן זײַנען אַרױפֿגעגאַנגען הינטער אים, און דבֿורה איז אַרױפֿגעגאַנגען מיט אים.
און חֶבֿר דער קֵיני האָט זיך געהאַט אָפּגעשײדט פֿון קַין, פֿון די קינדער פֿון חובֿבֿ, משהס שװער, און האָט אױפֿגעשטעלט זײַן געצעלט ביז  אֵלון-בצענַנים װאָס לעבן קֶדש.
האָט מען אָנגעזאָגט סיסראן אַז ברק דער זון פֿון אבֿינועמען איז אַרױפֿגעגאַנגען צום באַרג תּבֿור,
און סיסרא האָט אײַנגעזאַמלט אַלע זײַנע רײַטװעגן – נײַן הונדערט אײַזערנע רײַטװעגן, און דאָס גאַנצע פֿאָלק װאָס מיט אים, פֿון חרושת-גוים צום טײַך קישון.
און דבֿורה האָט געזאָגט צו ברקן: שטײ אױףֿ! װאָרום דאָס איז דער טאָג װאָס גאָט האָט געגעבן סיסראן אין דײַן האַנט; פֿאַר װאָר, גאָט איז אַרױסגעגאַנגען דיר פֿאַרױס. האָט ברק אַראָפּגענידערט פֿון באַרג תּבֿור, און צען טױזנט מאַן נאָך אים.
און גאָט האָט פֿאַרטומלט סיסראן און אַלע רײַטװעגן און דעם גאַנצן חיל מיטן שאַרףֿ פֿון שװערד פֿאַר ברקן; און סיסרא האָט אַראָפּגענידערט פֿון זײַן רײַטװאָגן, און איז אַנטלאָפֿן צו פֿוס.
און ברק האָט נאָכגעיאָגט די רײַטװעגן און דעם חיל ביז  חרושת-גוים, און דער גאַנצער חיל פֿון סיסראן איז געפֿאַלן דורכן שאַרףֿ פֿון שװערד; ניט געבליבן צו מאָל אײנער.
און סיסרא איז געלאָפֿן צו פֿוס צום געצעלט פֿון יעל דער װײַב פֿון חֶבֿר דעם קֵיני; װאָרום שלום איז געװען צװישן יָבֿין דעם מלך פֿון חצור און צװישן דעם הױז פֿון חֶבֿר דעם קֵיני.
און יעל איז אַרױסגעקומען סיסראן אַנטקעגן, און האָט צו אים געזאָגט: קער אײַן, מײַן האַר, קער אײַן צו מיר; זאָלסט ניט מורא האָבן. האָט ער אײַנגעקערט צו איר אין געצעלט, און זי האָט אים צוגעדעקט מיט אַ דעקע.
האָט ער צו איר געזאָגט: גיב מיר, איך בעט דיך, טרינקען אַ ביסל װאַסער, װאָרום איך בין דאָרשטיק. האָט זי געעפֿנט דעם לאָגל מילך, און האָט אים געגעבן טרינקען, און האָט אים צוגעדעקט.
האָט ער געזאָגט: שטעל זיך אין אײַנגאַנג פֿון געצעלט, און עס װעט זײַן, אַז עמיצער װעט קומען, און װעט דיך פֿרעגן און זאָגן: איז דאָ פֿאַראַן אַ מאַן? זאָלסטו זאָגן: נײן.
האָט יעל די װײַב פֿון חֶבֿרן גענומען אַ געצעלטפֿלעקל, און אַרײַנגעטאָן דעם האַמער אין איר האַנט, און זי איז שטילערהײט צוגעגאַנגען צו אים, און האָט אַרײַנגעהאַקט דאָס פֿלעקל אין זײַן שלײףֿ, ביז עס איז אַרײַן אין דער ערד, און װי ער איז געשלאָפֿן, אַזױ האָט ער געחלשט און איז געשטאָרבן.
ערשט ברק יאָגט נאָך סיסראן; איז אים יעל אַרױסגעגאַנגען  אַנטקעגן, און האָט צו אים געזאָגט: קום און איך װעל דיר װײַזן דעם מאַן װאָס דו זוכסט. איז ער אַרײַנגעגאַנגען צו איר, ערשט סיסרא ליגט טױט מיטן פֿלעקל אין זײַן שלײףֿ.
און גאָט האָט געמאַכט אונטערטעניק אין יענעם טאָג יָבֿין דעם  מלך פֿון כּנַען פֿאַר די קינדער פֿון ישׂראל.
און די האַנט פֿון די קינדער פֿון ישׂראל איז געװאָרן אַלץ שװערער אױףֿ יָבֿין דעם מלך פֿון כּנַען, ביז װאַנען זײ האָבן פֿאַרשניטן יָבֿין דעם מלך פֿון כּנַען.

Chapter 5

האָט געזונגען דבֿורה און ברק דער זון פֿון אבֿינועמען אין יענעם טאָג, אַזױ צו זאָגן:
אַז מע לאָזט די האָר װילד אין ישׂראל, אַז דאָס פֿאָלק באָט פֿרײַװיליק אָן, טוט לױבען גאָט!
הערט איר מלָכים, פֿאַרנעמט איר פֿירשטן, איך, צו יהוה װעל איך זינגען, איך װעל שפּילן צו יהוה דעם גאָט פֿון ישׂראל.
גאָט, אַז דו ביסט פֿון שֵׂעיר אַרױס, אַז דו האָסט פֿון אֶדומס פֿעלד געשפּרײַזט, האָט די ערד געציטערט, אױך די הימלען האָבן געטריפֿט, יאָ, װאָלקנס האָבן װאַסער געטריפֿט.
בערג זײַנען צערונען פֿאַר יהוה, דער דאָזיקער סיני – פֿאַר יהוה דעם גאָט פֿון ישׂראל.
אין די טעג פֿון שמגר דעם זון פֿון עַנת, אין די טעג פֿון יעל, האָבן שליאַכן אױפֿגעהערט, און װעגגײער פֿלעגן אױףֿ קרומע שטעגן גײן.
אױפֿגעהערט האָבן פֿירער אין ישׂראל, אױפֿגעהערט, ביז דו, דבֿורה, ביסט אױפֿגעשטאַנען, אױפֿגעשטאַנען אַ מוטער אין ישׂראל.
נײַע געטער האָט מען אױסדערװײלט, דרום איז מלחמה געװען אין די טױערן; אױב אַ שילד און אַ שפּיז איז אָנצוזען געװען אין פֿערציק טױזנט אין ישׂראל!
מײַן האַרץ צו די הערשער פֿון ישׂראל, די פֿרײַװיליקע צװישן דעם פֿאָלק; טוט לױבן גאָט!
איר װאָס רײַט אױףֿ אײזעלינס װײַסע, איר װאָס זיצט אױףֿ דעקעס, און איר װאָס גײט אױפֿן װעג, רעדט דערפֿון!
מער װי ליאַרעם פֿון פֿײַלשיסערס איז צװישן די שעפּקאָריטעס; דאָרטן דערצײלט מען די גערעכטיקײט פֿון גאָט, די גערעכטיקײט פֿון זײַן פֿירערשאַפֿט אין ישׂראל. דענצמאָל האָט גענידערט גאָטס פֿאָלק צו די טױערן.
דערװעק דיך, דערװעק דיך, דבֿורה, דערװעק דיך, דערװעק דיך, רעד געזאַנג! שטײ אױףֿ, ברק, און פֿאַנג דײַן געפֿאַנג, זון פֿון אבֿינועם!
דענצמאָל האָט ער אַן איבערבלײַב געמאַכט געװעלטיקן איבער אַ מאַכטיקן פֿאָלק; גאָט האָט מיך געמאַכט געװעלטיקן איבער די גבורים.
פֿון אפֿרים זײַנען געקומען די װאָס װאָרצלען אין עמָלק, נאָך דיר, בנימין, מיט דײַנע מחנות; פֿון מָכיר האָבן הערשער גענידערט, און פֿון זבֿולון די װאָס טראָגן אַ שרײַבערשטאָק.
און די האַרן אין ישׂשׂכר מיט דבֿורהן; און ישׂשׂכר װי ברק האָט געלאָזט זיך אין טאָל, הינטער אים. בײַ די טײלן פֿון ראובֿן איז דער איבערלײג געװען גרױס.
װאָס ביסטו געזעסן צװישן די שאָפֿגעהעפֿטן, צו הערן דאָס מעקן פֿון סטאַדעס? בײַ די טײלן פֿון ראובֿן איז דער איבערקלער געװען גרױס.
גלעד האָט אױףֿ יענער זײַט ירדן גערוט; און דן פֿאַר װאָס װײַלט בײַ די שיפֿן? אָשר איז געזעסן בײַם באָרטן פֿון ים, און בײַ זײַנע אױסגוסן געטאָן רוען.
זבֿולון איז אַ פֿאָלק װאָס האָט אײַנגעשטעלט זײַן זעל צום טױט, און נפֿתּלי – אױףֿ די הײכן פֿון פֿעלד.
מלָכים זײַנען געקומען, מלחמה געהאַלטן, דענצמאָל האָבן מלחמה געהאַלטן די מלָכים פֿון כּנַען אין תַּענך בײַ די װאַסערן פֿון מגִדו; קײן רױב פֿון זילבער האָבן זײ ניט געקריגן.
פֿון הימל האָט מען מלחמה געהאַלטן, די שטערן פֿון זײערע שטעגן האָבן מלחמה געהאַלטן מיט סיסראן.
טײַך קישון האָט זײ אַװעקגעפֿלײצט, טײַך אַלטער, טײַך קישון. טרעט אױףֿ מיט מאַכט, מײַן זעל!
דענצמאָל האָבן געקלאַפּט די טריט פֿון פֿערד, פֿון די שפּרונגען, די שפּרונגען פֿון זײַנע אָגערס.
שילט מרוז, האָט געזאָגט דער מלאך פֿון גאָט, שילטן שילט אירע באַװױנער, װײַל זײ זײַנען ניט געקומען צו דער הילףֿ פֿון גאָט, צו דער הילףֿ פֿון גאָט, צװישן די גבורים.
געבענטשטער פֿון אַלע װײַבער זאָל זײַן יעל, די װײַב פֿון חֶבֿר דעם קֵיני פֿון אַלע װײַבער אין געצעלט זײַן געבענטשטער.
װאַסער האָט ער געבעטן, מילך האָט זי געגעבן, אין אַ קרוג פֿון פֿירשטן, האָט זי שמאַנט דערלאַנגט.
איר האַנט האָט זי אױסגעשטרעקט צום פֿלעקל, און איר רעכטע צום אַרבעטערהאַמער, און געהאַמערט סיסראן, צעקלאַפּט זײַן קאָפּ, און געלעכערט און דורכגעהאַקט זײַן שלײףֿ.
צו אירע פֿיס האָט ער זיך אַראָפּגעלאָזט, געפֿאַלן, געלעגן; צו אירע פֿיס זיך אַראָפּגעלאָזט, געפֿאַלן; װוּ זיך אַראָפּגעלאָזט, דאָרט דערהרגעט געפֿאַלן.
דורכן פֿענצטער האָט געקוקט און געיאָמערט, דורך דער פֿאָרטקע, די מוטער פֿון סיסראן: װאָס זאַמט זיך זײַן רײַטװאָגן צו קומען? װאָס שפּעטיקן זיך די טריט פֿון זײַנע געשפּאַנען?
די קלוגע פֿון אירע שׂררותטעס ענטפֿערן, יאָ, זי אַלײן גיט אַן ענטפֿער צו זיך:
פֿאַר װאָר, זײ געפֿינען, זײ טײלן דעם רױב, אַ מײדל, צװײ מײדלעך פֿאַר איטלעכן מאַן; רױב פֿון פֿאַרבן פֿאַר סיסראן, רױב פֿון פֿאַרבן געשטיקטע, פֿאַרבשטיקערײַען פֿאַרן רױבנעמערס האַלדז.
אַזױ זאָלן אונטערגײן אַלע פֿײַנט דײַנע, גאָט! און זײַנע ליבהאָבער זאָלן זײַן װי דער אױפֿגאַנג פֿון דער זון אין איר שטאַרקײט. און דאָס לאַנד איז געװען רויִק פֿערציק יאָר.

Chapter 6

און די קינדער פֿון ישׂראל האָבן געטאָן װאָס איז שלעכט אין די אױגן פֿון גאָט, און גאָט האָט זײ געגעבן אין דער האַנט פֿון מִדיָן זיבן יאָר.
און די האַנט פֿון מִדיָן איז געװען שטאַרק אױףֿ ישׂראל. פֿון װעגן מִדיָן האָבן די קינדער פֿון ישׂראל זיך געמאַכט די גריבער װאָס אין די בערג, און די הײלן, און די פֿעסטונגען.
און עס איז געװען, אַז ישׂראל האָט געזײט, אַזױ פֿלעגט אַרױפֿגײן מִדיָן, און עמלק, און די קינדער פֿון מזרח; און זײ פֿלעגן אַרױפֿקומען אױףֿ זײ,
און האָבן געלעגערט אױףֿ זײ, און פֿאַרװיסט די תּבֿואה פֿון לאַנד ביז דוּ קומסט קײן עַזה, און זײ פֿלעגן ניט איבערלאָזן קײן דערנערונג אין ישׂראל, צו מאָל אַ שעפּס, אָדער אַן אָקס, אָדער אַן אײזל.
װאָרום זײ און זײערע פֿי פֿלעגן אַרױפֿגײן, מיט זײערע געצעלטן, און פֿלעגן קומען אַזױ װי דער הײשעריק אין פֿילקײט, און צו זײ און צו זײערע קעמלען איז ניט געװען קײן צאָל, און זײ זײַנען געקומען אין לאַנד כּדי עס צו פֿאַרװיסטן.
און ישׂראל איז זײער פֿאַראָרימט געװאָרן פֿון װעגן מדין; און די קינדער פֿון ישׂראל האָבן געשריען צו גאָט.
און עס איז געװען, אַז די קינדער פֿון ישׂראל האָבן געשריען צו גאָט פֿון װעגן מדין,
האָט גאָט געשיקט אַ מאַן אַ נבֿיא צו די קינדער פֿון ישׂראל, און ער האָט זײ געזאָגט: אַזױ האָט געזאָגט יהוה דער גאָט פֿון ישׂראל: איך האָב אײַך אױפֿגעבראַכט פֿון מצרים, און האָב אײַך אַרױסגעצױגן פֿון דעם הױז פֿון קנעכטשאַפֿט;
און איך האָב אײַך מציל געװען פֿון דער האַנט פֿון מצרים, און פֿון דער האַנט פֿון אַלע אײַערע דריקער, און איך האָב זײ פֿאַרטריבן פֿון פֿאַר אײַך, און האָב אײַך געגעבן זײער לאַנד.
און איך האָב צו אײַך געזאָגט: איך בין יהוה אײַער גאָט; איר זאָלט ניט פֿאָרכטן די געטער פֿון די אמורים װאָס איר זיצט אין זײער לאַנד; אָבער איר האָט ניט צוגעהערט צו מײַן קָול.
און אַ מלאך פֿון גאָט איז געקומען, און האָט זיך געזעצט אונטער דעם אײַכנבױם װאָס אין עפֿרה, װאָס האָט געהערט צו יואש דעם אבֿיעזרער; און זײַן זון גדעון האָט געקלאַפּט װײץ אין קעלטער, כּדי אױסצובאַהאַלטן פֿון מדין.
האָט דער מלאך פֿון גאָט זיך באַװיזן צו אים, און האָט צו אים געזאָגט: גאָט מיט דיר, העלדישער גיבור!
האָט גדעון צו אים געזאָגט: איך בעט דיך, מײַן האַר, אױב גאָט איז מיט אונדז, טאָ פֿאַר װאָס האָט דאָס אַלץ אונדז געטראָפֿן? און װוּ זײַנען אַלע זײַנע װוּנדער, װאָס אונדזערע עלטערן האָבן אונדז דערצײלט, אַזױ צו זאָגן: פֿאַר װאָר, גאָט האָט אונדז אױפֿגעבראַכט פֿון מצרים? און אַצונד האָט אונדז גאָט פֿאַרלאָזן, און האָט אונדז געגעבן אין דער האַנט פֿון מדין.
האָט גאָט זיך געקערט צו אים, און האָט געזאָגט: גײ מיט דײַן דאָזיקן כּוח, און זאָלסט העלפֿן ישׂראל פֿון דער האַנט פֿון מדין; פֿאַר װאָר, איך האָב דיך געשיקט. 15 האָט ער צו אים געזאָגט: איך בעט דיך, גאָט! מיט װאָס זאָל איך העלפֿן ישׂראל? זע, מײַן משפּחה איז די אָרימסטע אין מנשה, און איך בין דער מינדסטער אין מײַן פֿאָטערס הױז.

האָט גאָט צו אים געזאָגט: אָבער איך װעל זײַן מיט דיר, און װעסט שלאָגן מדין אַזױ װי אײן מאַן.
האָט ער צו אים געזאָגט: אױב, איך בעט דיך, איך האָב געפֿונען לײַטזעליקײט אין דײַנע אױגן, זאָלסטו מיר מאַכן אַ צײכן אַז דו רעדסט דאָס מיט מיר.
זאָלסט זיך ניט אָפּטאָן פֿון דאַנען, איך בעט דיך, ביז איך קום צוריק צו דיר, און װעל אַרױסטראָגן מײַן געשאַנק, און אַװעקלײגן פֿאַר דיר. האָט ער געזאָגט: איך װעל בלײַבן ביז דו קערסט זיך אום.
איז גדעון אַרײַנגעגאַנגען, און האָט געמאַכט אַ ציגנבעקל, און אומגעזײַערטע קוכנס פֿון אַן אֵיפֿה מעל; דאָס פֿלײש האָט ער אַרײַנגעטאָן אין אַ קאָרב, און די זופּ האָט ער אַרײַנגעטאָן אין אַ טאָפּ, און אַרױסגעבראַכט צו אים אונטער דעם אײַכנבױם, און דערלאַנגט.
האָט דער מלאך פֿון גאָט צו אים געזאָגט: נעם דאָס פֿלײש און די אומגעזײַערטע קוכנס, און לײג אַװעק אױףֿ יענעם פֿעלז, און די זופּ גיס אױס. האָט ער אַזױ געטאָן.
און דער מלאך פֿון גאָט האָט אױסגעשטרעקט דעם שפּיץ פֿון דעם שטעקן װאָס אין זײַן האַנט, און האָט אָנגערירט דאָס פֿלײש און די אומגעזײַערטע קוכענס; און אַ פֿײַער איז אױפֿגעגאַנגען פֿון דעם פֿעלז, און האָט פֿאַרצערט דאָס פֿלײש און די אומגעזײַערטע קוכנס; און דער מלאך פֿון גאָט איז אַװעק פֿון זײַנע אױגן.
האָט גדעון געזען אַז דאָס איז געװען אַ מלאך פֿון גאָט, און גדעון האָט געזאָגט: װײ, גאָט דו האַר! װאָרום איך האָב געזען אַ מלאך פֿון גאָט פּנים אל פּנים.
האָט גאָט צו אים געזאָגט: פֿריד צו דיר; זאָלסט ניט מורא האָבן, װעסט ניט שטאַרבן.
און גדעון האָט דאָרטן געבױט אַ מזבח צו גאָט, און האָט אים גערופֿן יהוה-שלום; ביז אױףֿ הײַנטיקן טאָג איז ער נאָך אין עפֿרה פֿון די אבֿיעזרער.
און עס איז געװען אין יענער נאַכט, האָט גאָט צו אים געזאָגט: נעם דײַן פֿאָטערס יונגן אָקס, און דעם צװײטן אָקס פֿון זיבן יאָר, און זאָלסט צעשטערן דײַן פֿאָטערס מזבח פֿון בַעַל, און דעם געצנבױם װאָס לעבן אים זאָלסטו אָפּהאַקן.
און זאָלסט בױען אַ מזבח צו יהוה דײַן גאָט אױפֿן שפּיץ פֿון דער דאָזיקער באַרגפֿעסטונג, אױףֿ דעם צוגעריכטן אָרט, און זאָלסט נעמען דעם צװײטן אָקס, און אױפֿברענגען פֿאַר אַ בראַנדאָפּפֿער מיטן האָלץ פֿון דעם געצנבױם װאָס דו װעסט אָפּהאַקן.27  האָט גדעון גענומען צען מאַן פֿון זײַנע קנעכט, און האָט געטאָן אַזױ װי גאָט האָט צו אים גערעדט; און עס איז געװען, אַזױ װי ער האָט מורא געהאַט פֿאַר זײַן פֿאָטערס הױזגעזינט און פֿאַר די מענטשן פֿון שטאָט, דאָס צו טאָן בײַ טאָג, האָט ער דאָס געטאָן בײַ נאַכט.
האָט גדעון גענומען צען מאַן פֿון זײַנע קנעכט, און האָט געטאָן אַזױ װי גאָט האָט צו אים גערעדט; און עס איז געװען, אַזױ װי ער האָט מורא געהאַט פֿאַר זײַן פֿאָטערס הױזגעזינט און פֿאַר די מענטשן פֿון שטאָט, דאָס צו טאָן בײַ טאָג, האָט ער דאָס געטאָן בײַ נאַכט.
און די מענטשן פֿון שטאָט האָבן זיך געפֿעדערט אין דער פֿרי, ערשט דער מזבח פֿון בַעַל איז צעבראָכן, און דער געצנבױם װאָס לעבן אים איז אָפּגעהאַקט, און דער צװײטער אָקס איז אױפֿגעבראַכט געװאָרן אױףֿ דעם אױפֿגעבױטן מזבח.
האָבן זײ געזאָגט אײנער צום אַנדערן: װער האָט געטאָן די דאָזיקע זאַך? און אַז זײ האָבן געפֿאָרשט און געזוכט, האָט מען געזאָגט: גדעון דער זון פֿון יואשן האָט געטאָן די דאָזיקע זאַך.
האָבן די מענטשן פֿון שטאָט געזאָגט צו יואשן: ברענג אַרױס דײַן זון, און ער זאָל שטאַרבן, װײַל ער האָט צעבראָכן דעם מזבח פֿון בַעַל, און װײַל ער האָט אָפּגעהאַקט דעם געצנבױם װאָס לעבן אים.
האָט יואש געזאָגט צו אַלע װאָס זײַנען געשטאַנען אַרום אים: װילט איר זיך קריגן פֿאַר בַעַל? אָדער װילט איר אים העלפֿן? װער עס װעט זיך קריגן פֿאַר אים, װעט געטײט װערן ביז אין דער פֿרי. אױב ער איז אַ גאָט, זאָל ער אַלײן זיך קריגן פֿאַר זיך, װאָס מע האָט צעבראָכן זײַן מזבח.
און מע האָט אים גערופֿן אין יענעם טאָג ירובעל, אַזױ צו זאָגן: זאָל בַעַל זיך קריגן מיט אים, װאָס ער האָט צעבראָכן זײַן מזבח.
און גאַנץ מדין און עמלק און די קינדער פֿון מזרח האָבן זיך אײַנגעזאַמלט אין אײנעם, און זײַנען אַריבערגעקומען און האָבן געלאַגערט אין טאָל יזרעאל.
האָט אַ גײַסט פֿון גאָט אָנגעקלײדט גדעונען, און ער האָט געבלאָזן אין שופֿר, און אבֿיעזר האָט זיך אױפֿגעקליבן הינטער אים.
און ער האָט געשיקט שלוחים דורך גאַנץ מנשה, און ער אױך האָט זיך אױפֿגעקליבן הינטער אים; און ער האָט געשיקט שלוחים דורך אָשר, און דורך זבֿולון, און דורך נפֿתּלי, און זײ זײַנען אַרױפֿגעקומען זײ אַנטקעגן.36  און גדעון האָט געזאָגט צו גאָט: אױב דו װילסט העלפֿן דורך מײַן האַנט ישׂראל, אַזױ װי דו האָסט גערעדט,

אָט לײג איך אַװעק אַן אָפּשער װאָל אין שײַער; אױב עס װעט זײַן טױ אױפֿן אָפּשער אַלײן, און אױףֿ דער גאַנצער ערד װעט זײַן טרוקן, װעל איך װיסן אַז דו װעסט העלפֿן ישׂראל דורך מײַן האַנט, אַזױ װי דו האָסט גערעדט. 38  איז אַזױ געװען; און װי ער האָט זיך געפֿעדערט אױףֿ מאָרגן, און האָט אױסגעדרײט דעם אָפּשער, האָט ער אױסגעקװעטשט טױ פֿון דעם אָפּשער, אַ פֿולן קרוג װאַסער.

האָט גדעון געזאָגט צו גאָט: זאָל ניט גרימען דײַן צאָרן אױףֿ מיר, און איך װעל רעדן נאָר דאָס מאָל : לאָמיך, איך בעט דיך, נאָר דאָס מאָל פּרוּװן מיט דעם אָפּשער; זאָל, איך בעט דיך, זײַן טרוקן אױפֿן אָפּשער אַלײן, און אױףֿ דער גאַנצער ערד זאָל זײַן טױ.
האָט גאָט געטאָן אַזױ אין יענער נאַכט; און עס איז געװען טרוקן אױפֿן אָפּשער אַלײן, און אױףֿ דער גאַנצער ערד איז געװען טױ.

Chapter 7

האָט זיך געפֿעדערט ירובעל –דאָס איז גדעון– ער און דאָס גאַנצע פֿאָלק װאָס מיט אים, און זײ האָבן געלאַגערט בײַ עין-חרוד; און דער לאַגער פֿון מדין איז אים געװען פֿון צפֿון, פֿון גבֿעת-המורה אין טאָל.
האָט גאָט געזאָגט צו גדעונען: דאָס פֿאָלק װאָס מיט דיר איז צו פֿיל, אַז איך זאָל געבן מדין אין זײער האַנט; ישׂראל װעט זיך נאָך באַרימען אַקעגן מיר, אַזױ צו זאָגן: מײַן האַנט האָט מיך געהאָלפֿן.
דרום רוףֿ אַקאָרשט אױס אַצונד אין די אױערן פֿון פֿאָלק, אַזױ צו זאָגן: װער עס האָט מורא און ציטערט, זאָל זיך אומקערן און אַװעקגײן אין דער פֿרי פֿון באַרג גלעד. האָבן זיך אומגעקערט פֿון פֿאָלק צװײ און צװאַנציק טױזנט, און צען טױזנט זײַנען געבליבן.
האָט גאָט געזאָגט צו גדעונען: דאָס פֿאָלק איז נאָך אַלץ צו פֿיל, מאַך זײ נידערן צום װאַסער, און איך װעל זײ דאָרטן אױסקלײַבן פֿאַר דיר. און עס װעט זײַן, דער װאָס איך װעל דיר זאָגן: דער דאָזיקער זאָל גײן מיט דיר, ער זאָל גײן מיט דיר; און איטלעכער װאָס איך װעל דיר זאָגן: דער דאָזיקער זאָל ניט גײן מיט דיר, ער זאָל ניט גײן.
האָט ער געמאַכט נידערן דאָס פֿאָלק צום װאַסער; און גאָט האָט געזאָגט צו גדעונען: איטלעכער װאָס װעט לעקן פֿונעם װאַסער מיט זײַן צונג, אַזױ װי עס לעקט אַ הונט, אים זאָלסטו שטעלן באַזונדער, דעסט גלײַכן איטלעכן װאָס װעט זיך אַראָפּלאָזן אױףֿ זײַנע קני צו טרינקען.
איז געװען די צאָל פֿון די װאָס האָבן געלעקט פֿון זײער האַנט אין זײער מױל דרײַ הונדערט מאַן, און דאָס גאַנצע איבעריקע פֿאָלק האָט זיך אַראָפּגעלאָזט אױףֿ זײערע קני צו טרינקען װאַסער.
און גאָט האָט געזאָגט צו גדעונען: מיט די דרײַ הונדערט מאַן װאָס האָבן געלעקט, װעל איך אײַך העלפֿן, און װעל געבן מדין אין דײַן האַנט; און דאָס גאַנצע פֿאָלק זאָל גײן איטלעכער אין זײַן הײם.
האָבן זײ איבערגענומען די צערונג פֿון פֿאָלק אין זײער האַנט, און זײערע שופֿרות; און אַלע מענער פֿון ישׂראל האָט ער אַװעקגעשיקט איטלעכן צו זײַנע געצעלטן, נאָר די דרײַ הונדערט מאַן האָט ער אָנגעהאַלטן. און דער לאַגער פֿון מדין איז געװען אונטער אים אין טאָל.
און עס איז געװען אין יענער נאַכט, האָט גאָט צו אים געזאָגט: שטײ אױףֿ, נידער אַראָפּ אין לאַגער, װאָרום איך האָב אים געגעבן אין דײַן האַנט.
און אױב דו האָסט מורא אַראָפּצונידערן, נידער אַראָפּ דו מיט דײַן יונג פּורה צום לאַגער.
און װעסט הערן װאָס זײ רעדן; װעלן דערנאָך שטאַרק װערן דײַנע הענט, און װעסט אַראָפּגענידערן אין לאַגער. האָט ער אַראָפּגענידערט, ער און זײַן יונג פּורה, צום עק פֿון די באַװאָפֿנטע װאָס אין לאַגער.
און מדין און עמלק און אַלע קינדער פֿון מזרח זײַנען געלעגן אין טאָל, אַזױ װי דער הײשעריק אין פֿילקײט, און צו זײערע קעמלען איז ניט געװען קײן צאָל, אַזױ װי דער זאַמד װאָס אױפֿן ברעג פֿון ים אין פֿילקײט.
און װי גדעון איז אָנגעקומען, ערשט אַ מאַן דערצײלט זײַן חבֿר אַ חלום, און זאָגט: זע, מיר האָט זיך געחלומט אַ חלום: ערשט אַ קוכן פֿון גערשטענעם ברױט קײַקלט זיך אין לאַגער פֿון מדין, און ער איז געקומען ביזן געצעלט, און האָט עס אַ קלאַפּ געטאָן, און עס איז אומגעפֿאַלן, און ער האָט עס אומגעקערט קאַפּױר, ביז דאָס געצעלט איז געבליבן ליגן.
האָט זיך אָפּגערופֿן זײַן חבֿר און האָט געזאָגט: דאָס איז ניט אַנדערש װי די שװערד פֿון גדעון דעם זון פֿון יואשן, אַ מאַן פֿון ישׂראל. גאָט האָט געגעבן אין זײַן האַנט מדין מיטן גאַנצן חיל.
און עס איז געװען, װי גדעון האָט געהערט די דערצײלונג פֿון דעם חלום און זײַן באַשײד, אַזױ האָט ער זיך געבוקט; און ער האָט זיך אומגעקערט אין לאַגער פֿון ישׂראל און האָט געזאָגט: שטײט אױףֿ, װאָרום גאָט האָט געגעבן אין אײַער האַנט דעם חיל פֿון מדין.
און ער האָט צעטײלט די דרײַ הונדערט מאַן אין דרײַ מחנות, און האָט זײ אַלעמען געגעבן שופֿרות אין דער האַנט, און לײדיקע קריג, און בראַנדהעלצער אין די קריג.
און ער האָט צו זײ געזאָגט: איר זאָלט קוקן אױףֿ מיר, און טאָן דעסט גלײַכן; און אָט קוק איך אין עק לאַגער, איז, װי איך װעל טאָן, אַזױ זאָלט איר טאָן.
און אַז איך װעל בלאָזן אין שופֿר, איך און אַלע װאָס מיט מיר, זאָלט איר אױך בלאָזן אין די שופֿרות רונד אַרום דעם גאַנצן לאַגער, און איר זאָלט זאָגן: פֿאַר גאָט און פֿאַר גדעונען!
און גדעון און די הונדערט מאַן װאָס מיט אים זײַנען געקומען אין עק לאַגער בײַם אָנהײב פֿון דער מיטלסטער נאַכטװאַך; מע האָט נאָר װאָס געהאַט אױפֿגעשטעלט די װעכטער; און זײ האָבן געבלאָזן אין די שופֿרות, און האָבן צעהאַקט די קריג װאָס אין זײער האַנט.
און די דרײַ מחנות האָבן געבלאָזן אין די שופֿרות, און האָבן צעבראָכן די קריג; און זײ האָבן געהאַלטן אין זײער לינקער האַנט די בראַנדהעלצער, און אין זײער רעכטער האַנט די שופֿרות צום בלאָזן; און זײ האָבן אױסגערופֿן: אַ שװערד פֿאַר גאָט און פֿאַר גדעונען!
און זײ זײַנען געשטאַנען איטלעכער אױףֿ זײַן אָרט רונד אַרום לאַגער; און דער גאַנצער לאַגער האָט גענומען לױפֿען; און זײ האָבן אַרױסגעלאָזט אַ געשרײ און זײַנען אַנטרונען.
און זײ האָבן געבלאָזן די דרײַ הונדערט שופֿרות, און גאָט האָט געמאַכט די שװערד פֿון אײנעם קעגן אַנדערן, אַזױ אין גאַנצן חיל, און דער חיל איז אַנטרונען ביז בֵית-שטה, צו צררה צו, ביז דעם ברעג פֿון אָבֿל-מחולה בײַ טַבת.
און די מענער פֿון ישׂראל האָבן זיך אײַנגעזאַמלט פֿון נפֿתּלי, און פֿון אָשר, און פֿון גאַנץ מנשה, און זײ האָבן נאָכגעיאָגט מדין.
און גדעון האָט צעשיקט שלוחים אין גאַנצן געבערג פֿון אפֿרים, אַזױ צו זאָגן: נידערט אַראָפּ אַקעגן מדין, און פֿאַרכאַפּט זײ דאָס װאַסער ביז בֵית-ברה, און דעם ירדן. האָבן זיך אײַנגעזאַמלט אַלע מענער פֿון אפֿרים, און זײ האָבן באַצװוּנגען דאָס װאַסער ביז בֵית-ברה, און דעם ירדן.
און זײ האָבן געכאַפּט די צװײ האַרן פֿון מדין, עורבֿן און זאבֿן, און האָבן געהרגעט עורבֿן בײַ צור-עורבֿ און זאבֿן האָבן זײ געהרגעט אין יעקבֿ-זאבֿ; און זײ האָבן נאָכגעיאָגט מדין; און די קעפּ פֿון עורבֿן און זאבֿן האָבן זײ געבראַכט צו גדעונען פֿון יענער זײַט ירדן.

Chapter 8

האָבן צו אים געזאָגט די מענער פֿון אפֿרים: װאָס פֿאַר אַ זאַך האָסטו אונדז דאָ געטאָן, אונדז ניט צו רופֿן װען דו ביסט געגאַנגען מלחמה האַלטן אַקעגן מדין? און זײ האָבן זיך שטאַרק געקריגט מיט אים.
האָט ער צו זײ געזאָגט: װאָס האָב איך אַצונד אױפֿגעטאָן אין פֿאַרגלײַך מיט אײַך? איז ניט דער נאָכקלײַב פֿון אפֿרים בעסער װי די לעז פֿון אבֿיעזר?
אין אײַער האַנט האָט גאָט געגעבן די האַרן פֿון מדין, עורבֿן און זאבֿן, און װאָס האָב איך געקענט אױפֿטאָן אין פֿאַרגלײַך מיט אײַך? האָט דענצמאָל אָפּגעלאָזט זײער כּעס פֿון אים, װען ער האָט גערעדט די דאָזיקע רײד.
און גדעון איז געקומען צום ירדן, און איז אַריבערגעגאַנגען, ער און די דרײַ הונדערט מאַן װאָס מיט אים, פֿאַרשמאַכטע און פֿאַריאָגטע.
און ער האָט געזאָגט צו די מענטשן פֿון סוכּות: גיט, איך בעט אײַך, לאַבנס ברױט פֿאַר דעם פֿאָלק װאָס הינטער מיר, װאָרום זײ זײַנען פֿאַרשמאַכט, און איך יאָג נאָך זבֿח און צלמונע די מלכים פֿון מדין.
האָבן די האַרן פֿון סוכּות געזאָגט: איז די האַנט פֿון זבֿחן און צלמונען אַצונד אין דײַן פֿױסט, אַז מיר זאָלן געבן דײַן חיל ברױט?
האָט גדעון געזאָגט: דערפֿאַר אַז גאָט װעט געבן זבֿחן און צלמונען אין מײַן האַנט, װעל איך דרעשן אײַער לײַב מיט דערנער פֿון מדבר און מיט שטעכיקע ריטער.
און ער איז אַרױפֿגעגאַנגען פֿון דאָרטן קײן פּנואל, און האָט צו זײ גערעדט דעסט גלײַכן; האָבן אים די מענטשן פֿון פּנואל געענטפֿערט אַזױ װי די מענטשן פֿון סוכּות האָבן געענטפֿערט.
האָט ער געזאָגט אױך צו די מענטשן פֿון פּנואל, אַזױ צו זאָגן: אַז איך װעל זיך אומקערן  בשלום, װעל איך צעברעכן דעם דאָזיקן טורעם.
און זבֿח און צלמונע זײַנען געװען אין קרקור, און זײער חיל מיט זײ, אַרום פֿופֿצן טױזנט, אַלע װאָס זײַנען געבליבן פֿון דעם גאַנצן חיל פֿון די קינדער פֿון מזרח; און די געפֿאַלענע זײַנען געװען הונדערט און צװאַנציק טױזנט מאַן װאָס האָבן געצױגן אַ שװערד.
און גדעון איז אַרױפֿגעגאַנגען דורך די װױנער אין געצעלטן, אין מזרח פֿון נובֿח און יגבהה, און האָט געשלאָגן דעם חיל, בעת דער חיל האָט זיך געשפּירט זיכער.
אָבער זבֿח און צלמונע זײַנען אַנטלאָפֿן, און ער האָט זײ נאָכגעיאָגט; און ער האָט געכאַפּט די צװײ מלכים פֿון מדין, זבֿחן און צלמונען, און דעם גאַנצן חיל האָט ער צעשראָקן.
און גדעון דער זון פֿון יואשן האָט זיך אומגעקערט פֿון דער מלחמה, פֿון דעם אַרױפֿגאַנג פֿון חֶרס.
און ער האָט אָנגעכאַפּט אַ יונגן מאַן פֿון די מענטשן פֿון סוכּות, און האָט אים אױספֿגעפֿרעגט; און ער האָט אים אױפֿגעשריבן די האַרן פֿון סוכּות, און אירע עלטסטע, זיבן און זיבעציק מאַן.
און ער איז געקומען צו די מענטשן פֿון סוכּות, און האָט געזאָגט: אָט זײַנען זבֿח און צלמונע, װאָס איר האָט געשפּעט פֿון מיר, אַזױ צו זאָגן: איז די האַנט פֿון זבֿחן און צלמונען אַצונד אין דײַן פֿױסט, אַז מיר זאָלן געבן דײַנע פֿאַרשמאַכטע מענטשן ברױט?
און ער האָט גענומען די עלטסטע פֿון שטאָט, און דערנער פֿון מדבר און שטעכיקע ריטער, און האָט אָנגעלערנט מיט זײ די מענטשן פֿון סוכּות.
און דעם טורעם פֿון פּנואל האָט ער צעבראָכן, און האָט געהרגעט די מענטשן פֿון שטאָט.
און ער האָט געזאָגט צו זבֿחן און צלמונען: װי אַזױ זײַנען געװען די מענטשן װאָס איר האָט געהרגעט אין תּבֿור? האָבן זײ געזאָגט: אַזױ װי דו, אַזױ זײ; אײן [אָנבליק]; אַזױ װי די געשטאַלט פֿון בנֵי-מלכים.
האָט ער געזאָגט: מײַנע ברידער, די זין פֿון מײַן מוטער, זײַנען דאָס געװען. אַזױ װי גאָט לעבט, װען איר װאָלט זײ געלאָזט לעבן, װאָלט איך אײַך ניט געהרגעט!
און ער האָט געזאָגט צו יֶתֶר זײַן בכור: שטײ אױףֿ, הרגע זײ. אָבער דער יונג האָט ניט אַרױסגעצױגן זײַן שװערד, װאָרום ער האָט מורא געהאַט, װײַל ער איז נאָך געװען יונג.
האָט געזאָגט זבֿח און צלמונע: שטײ דו אױףֿ און דערשלאָג אונדז, װאָרום װי דער מאַן, אַזױ זײַן גבֿורה. איז גדעון אױפֿגעשטאַנען, און האָט געהרגעט זבֿחן און צלמונען. און ער האָט אַראָפּגענומען די לבֿנהלעך װאָס אױףֿ די העלדזער פֿון זײערע קעמלען.
און די מענער פֿון ישׂראל האָבן געזאָגט צו גדעונען: געװעלטיק איבער אונדז, אי דו, אי דײַן זון, אי דײַן זונס זון, װאָרום דו האָסט אונדז געהאָלפֿן פֿון דער האַנט פֿון מדין.
האָט גדעון צו זײ געזאָגט: ניט איך װעל געװעלטיקן איבער אײַך, און ניט מײַן זון װעט געװעלטיקן איבער אײַך; גאָט װעט געװעלטיקן איבער אײַך.
און גדעון האָט צו זײ געזאָגט: איך װעל בעטן פֿון אײַך אַ בקשה: גיט מיר איטלעכער אַ נאָזרינג פֿון זײַן רױב. װאָרום זײ האָבן געהאַט גילדערנע נאָזרינגען, װײַל זײ זײַנען געװען ישמעאלים.
האָבן זײ געזאָגט: אװדאי װעלן מיר געבן. און זײ האָבן אױסגעשפּרײט אַ טוך, און האָבן אַרײַנגעװאָרפֿן אַהין איטלעכער אַ נאָזרינג פֿון זײַן רױב.
און די װאָג פֿון די גילדערנע נאָזרינגען װאָס ער האָט געבעטן, איז געװען טױזנט און זיבן הונדערט [שֶקל] גאָלד, אַחוץ די לבֿנהלעך, און די אױרינגען, און די פּורפּלקלײדער װאָס אױףֿ די מלכים פֿון מדין, און אַחוץ די קײטלעך װאָס אױףֿ די העלדזער פֿון זײערע קעמלען.
און גדעון האָט דערפֿון געמאַכט אַן אפֿוד, און האָט אים אַװעקגעשטעלט אין זײַן שטאָט, אין עפֿרה. און גאַנץ ישׂראל זײַנען פֿאַרפֿירט געװען נאָך אים דאָרטן, און ער איז געװען גדעונען און זײַן הױז פֿאַר אַ שטרױכלונג. 28 און מדין איז אונטערטעניק געװאָרן פֿאַר די קינדער פֿון ישׂראל, און זײ האָבן מער ניט אױפֿגעהױבן זײער קאָפּ; און דאָס לאַנד איז געװען רויִק פֿערציק יאָר אין די טעג פֿון גדעונען.

און ירובעל דער זון פֿון יואשן איז אַװעקגעגאַנגען; און ער איז געזעסן אין זײַן הױז.
און גדעון האָט געהאַט זיבעציק זין װאָס זײַנען אַרױס פֿון זײַן דיך, װאָרום ער האָט געהאַט אַ סך װײַבער.
און זײַן קעפּסװײַב װאָס אין שכֶם, זי אױך האָט אים געבאָרן אַ זון, און ער האָט גערופֿן זײַן נאָמען אבֿימלך.
און גדעון דער זון פֿון יואשן איז געשטאָרבן אין אַ גוטער עלטער, און איז באַגראָבן געװאָרן אין דעם קבֿר פֿון זײַן פֿאָטער יואשן אין עפֿרה פֿון די אבֿיעזרער.
און עס איז געװען, װי גדעון איז געשטאָרבן, אַזױ זײַנען די קינדער פֿון ישׂראל װידער פֿאַרפֿירט געװאָרן נאָך די בַעַל-געטער, און זײ האָבן זיך געמאַכט בַעַל-ברית פֿאַר אַ גאָט.
און די קינדער פֿון ישׂראל האָבן ניט געדאַכט אָן יהוה זײער גאָט װאָס האָט זײ מציל געװען פֿון דער האַנט פֿון אַלע זײערע פֿײַנט פֿון רונד אַרום.
און זײ האָבן ניט געטאָן חסד מיט דעם הױז פֿון ירובעל-גדעונען, לױט אַלעם גוטן װאָס ער האָט געטאָן מיט ישׂראל.

Chapter 9

און אבֿימלך דער זון פֿון ירובעלן איז געגאַנגען קײן שכֶם צו זײַן מוטערס ברידער, און ער האָט גערעדט צו זײ, און צו דער גאַנצער משפּחה פֿון דעם הױז פֿון זײַן מוטערס פֿאָטער, אַזױ צו זאָגן:
רעד, איך בעט אײַך, אין די אױערן פֿון אַלע מענער פֿון שכֶם: װאָס איז אײַך בעסער, צי איבער אײַך זאָלן געװעלטיקן זיבעציק מאַן, אַלע זין פֿון ירובעלן, אָדער איבער אײַך זאָל געװעלטיקן אײן מאַן? אױך דאַרפֿט איר געדענקען, אַז אײַער בײן און אײַער פֿלײש בין איך.
האָבן זײַן מוטערס ברידער גערעדט פֿון זײַנעטװעגן אין די אױערן פֿון אַלע מענער פֿון שכֶם אַלע די דאָזיקע װערטער, און זײער האַרץ האָט זיך גענײַגט נאָך אבֿימלכן, װאָרום זײ האָבן געזאָגט: אונדזערער אַ ברודער איז ער.
און זײ האָבן אים געגעבן זיבעציק זילבערשטיק פֿון דעם הױז פֿון בַעַל-ברית, און אבֿימלך האָט דערמיט אָנגעדונגען נישטיקע און לױזע לײַט, און זײ זײַנען געגאַנגען נאָך אים.
און ער איז געקומען אין זײַן פֿאָטערס הױז אין עפֿרה, און האָט געהרגעט זײַנע ברידער, די זין פֿון ירובעלן, זיבעציק מאַן, אױףֿ אײן שטײן; נאָר יותם, דער ייִנגסטער זון פֿון ירובעלן איז געבליבן, װײַל ער האָט זיך באַהאַלטן.
און אַלע מענער פֿון שכֶם און גאַנץ בֵית-מלוא האָבן זיך אײַנגעזאַמלט, און זײ זײַנען געגאַנגען, און האָבן געמאַכט אבֿימלכן פֿאַר אַ מלך בײַם אײַכנבױם פֿון דעם זײַלשטײן װאָס אין שכֶם.
האָט מען אָנגעזאָגט יותמען, און ער איז געגאַנגען, און האָט זיך געשטעלט אױפֿן שפּיץ באַרג גרזים, און ער האָט אױפֿגעהױבן זײַן קָול און גערופֿן, און האָט זײ געזאָגט:  הערט מיר צו, מענער פֿון שכֶם, און גאָט װעט אײַך צוהערן:
געגאַנגען זײַנען געגאַנגען די בײמער צו זאַלבן אַ מלך איבער זיך, און זײ האָבן געזאָגט צום אײלבערטבױם: קיניג איבער אונדז.
האָט דער אײלבערטבױם צו זײ געזאָגט: זאָל איך אױפֿגעבן מײַן  פֿעטקײט, װאָס מיט איר טוט מען כּבֿוד גאָט און לײַט, און גײן זיך װיגן איבער די בײמער?  
האָבן די בײמער געזאָגט צום פֿײַגנבױם: קום דו, קיניג איבער אונדז.
האָט דער פֿײַגנבױם  צו זײ געזאָגט:  זאָל איך אױפֿגעבן מײַן זיסקײט און מײַן גוטע פֿרוכט,  און גײן זיך װיגן איבער די בײמער?
האָבן די בײמער געזאָגט צום װײַנשטאָק:  קום דו, קיניג איבער אונדז.
האָט דער װײַנשטאָק צו זײ געזאָגט: זאָל איך אױפֿגעבן מײַן װײַן װאָס דערפֿרײט גאָט און לײַט,  און גײן זיך װיגן איבער די בײמער?
האָבן אַלע בײמער געזאָגט צום דאָרן: קום דו, קיניג איבער אונדז.
האָט דער דאָרן געזאָגט צו די בײמער:  אױב איר װילט מיך אין דער אמת זאַלבן פֿאַר אַ מלך איבער אײַך, קומט און שיצט אײַך אין מײַן שאָטן;  און אױב ניט, זאָל אַרױסגײן אַ פֿײַער פֿון דעם דאָרן,  און פֿאַרצערן די צעדערן פֿון לבֿנון.
און אַצונד, אױב איר האָט זיך מיט אמת און מיט ערלעכקײט באַגאַנגען, װאָס איר האָט געמאַכט אבֿימלכן פֿאַר אַ מלך, און אױב איר האָט געטאָן גוטס מיט ירובעלן און מיט זײַן הױז, און אױב איר האָט אים געטאָן לױט דעם פֿאַרדינסט פֿון זײַנע הענט –
װאָרום מײַן פֿאָטער האָט מלחמה געהאַלטן פֿאַר אײַך, און האָט אַװעקגעװאָרפֿן זײַן לעבן, און אײַך מציל געװען פֿון דער האַנט פֿון מדין;
און איר זײַט הײַנט אױפֿגעשטאַנען אױףֿ מײַן פֿאָטערס הױז, און האָט געהרגעט זײַנע זין, זיבעציק מאַן, אױףֿ אײן שטײן, און געמאַכט אבֿימלך דעם זון פֿון זײַן דינסט פֿאַר אַ מלך איבער די מענער פֿון שכֶם, װײַל ער איז אײַערער אַ ברודער –
איז, אױב איר האָט זיך מיט אמת און מיט ערלעכקײט באַגאַנגען מיט ירובעלן און מיט זײַן הױז הײַנטיקן טאָג, פֿרײט זיך מיט אבֿימלכן, און זאָל ער זיך פֿרײען מיט אײַך.
אױב אָבער ניט, זאָל אַרױסגײן אַ פֿײַער פֿון אבֿימלכן, און פֿאַרצערן די מענער פֿון שכֶם און בֵית-מלוא; און זאָל אַרױסגײן אַ פֿײַער פֿון די מענער פֿון שכֶם און בֵית-מלוא, און פֿאַרצערן אבֿימלכן.
און יותם איז אַנטרונען געװאָרן; און ער איז אַנטלאָפֿן  און איז אַװעק קײן באֵר, און איז דאָרטן געזעסן פֿון װעגן זײַן ברודער אבֿימלכן. 22 און אבֿימלך האָט געהערשט איבער ישׂראל דרײַ יאָר.

אָבער גאָט האָט אָנגעשיקט אַ בײז געמיט צװישן אבֿימלכן און צװישן די מענער פֿון שכֶם, און די מענער פֿון שכֶם האָבן געפֿעלשט אָן אבֿימלכן. –
כּדי דאָס אומרעכט אַקעגן די זיבעציק זין פֿון ירובעלן זאָל אױסגײן, און זײער בלוט אַרױפֿצוטאָן, אױףֿ זײער ברודער אבֿימלכן װאָס האָט זײ געהרגעט, און אױףֿ די מענער פֿון שכֶם װאָס האָבן געשטאַרקט זײַנע הענט צו הרגען זײַנע ברידער. –
און די מענער פֿון שכֶם האָבן געשטעלט לױערער אױףֿ אים, אױףֿ די שפּיצן בערג, און זײ האָבן באַרױבט איטלעכן װאָס איז פֿאַרבײַגעגאַנגען אױפֿן װעג; און עס איז דערצײלט געװאָרן אבֿימלכן.
און געל דער זון פֿון עבֿדן איז געקומען מיט זײַנע ברידער, און זײ זײַנען אַריבער אין שכֶם. און די מענער פֿון שכֶם האָבן זיך אײַנגעגלױבט אין אים.
און זײ זײַנען אַרױסגעגאַנגען אין פֿעלד, און האָבן געהאַרבסט זײערע װײַנגערטנער און געקעלטערט, און געמאַכט אַ יָום-טובֿ, און זײ זײַנען געגאַנגען אין הױז פֿון זײער גאָט, און האָבן געגעסן און געטרונקען, און געשאָלטן אבֿימלכן.
און געל דער זון פֿון עבֿדן האָט געזאָגט: װער איז אבֿימלך, און װער איז שכֶם, אַז מיר זאָלן אים דינען? איז ער ניט דער זון פֿון ירובעלן, און זבֿול זײַן אױפֿזעער? דינט מענטשן פֿון חמור דעם פֿאָטער פֿון שכֶם; אָבער פֿאַר װאָס זאָלן מיר אים דינען?
און הלװאי גיט װער דאָס דאָזיקע פֿאָלק אין מײַן האַנט, איך װאָלט שױן אָפּגעשאַפֿט אבֿימלכן. און ער האָט געלאָזט זאָגן אבֿימלכן: מער דײַן חיל, און קום אַרױס.
און זבֿול דער האַר פֿון שטאָט האָט געהערט די װערטער פֿון געל דעם זון פֿון עבֿדן, און זײַן צאָרן האָט געגרימט.
און ער האָט געשיקט שלוחים צו אבֿימלכן קײן תּרמה, אַזױ צו זאָגן: זע, געל דער זון פֿון עבֿדן און זײַנע ברידער זײַנען געקומען קײן שכֶם, און אָט העצן זײ די שטאָט אױףֿ דיר.
און אַצונד, שטײ אױףֿ בײַ נאַכט, דו און דאָס פֿאָלק װאָס מיט דיר, און לױער אין פֿעלד.
און עס װעט זײַן אין דער פֿרי, װי די זון גײט אױףֿ, אַזױ זאָלסטו דיך פֿעדערן, און זיך אַ לאָז טאָן אױףֿ דער שטאָט; און אָט װי ער און דאָס פֿאָלק װאָס מיט אים גײען אַרױס צו דיר, אַזױ זאָלסטו טאָן צו אים װי דײַן האַנט װעט קענען.
איז אױפֿגעשטאַנען אבֿימלך און דאָס גאַנצע פֿאָלק װאָס מיט אים בײַ נאַכט, און זײ האָבן געלױערט אױףֿ שכֶם אין פֿיר מחנות.
און װי געל דער זון פֿון עבֿדן איז אַרױסגעגאַנגען, און האָט זיך געשטעלט אין אײַנגאַנג פֿון שטאָטטױער, אַזױ איז אױפֿגעשטאַנען אבֿימלך און דאָס פֿאָלק װאָס מיט אים, פֿון דער לױער.
האָט געל דערזען דאָס פֿאָלק, און ער האָט געזאָגט צו זבֿולן: זע, פֿאָלק נידערט אַראָפּ פֿון די שפּיצן בערג. האָט זבֿול צו אים געזאָגט: דעם שאָטן פֿון די בערג זעסטו אַזױ װי מענטשן.
האָט געל װידער גערעדט און האָט געזאָגט: זע, פֿאָלק נידערט אַראָפּ פֿון דעם נאָפּל פֿון לאַנד, און אײן מחנה קומט פֿון דעם װעג פֿון אלון-מעוננים.
האָט זבֿול צו אים געזאָגט: הײַנט אַװוּ איז דײַן מױל װען דו האָסט געזאָגט: װער איז אבֿימלך, אַז מיר זאָלן אים דינען? איז דאָס ניט דאָס פֿאָלק װאָס דו האָסט עס פֿאַראַכט? גײ אַדרבה אַרױס אַצונד, און האַלט מלחמה אַקעגן אים.
איז געל אַרױסגעגאַנגען  פֿאַרױס פֿאַר די מענער פֿון שכֶם, און ער האָט מלחמה געהאַלטן אַקעגן אבֿימלכן.
און אבֿימלך האָט אים נאָכגעיאָגט, און ער איז פֿון אים אַנטלאָפֿן; און עס זײַנען געפֿאַלן פֿיל דערשלאָגענע ביז צום אײַנגאַנג פֿון טױער.
און אבֿימלך איז געבליבן אין אַרומה; און זבֿול האָט פֿאַרטריבן געלן און זײַנע ברידער פֿון זיצן אין שכֶם.
און עס איז געװען אױףֿ מאָרגן, איז דאָס פֿאָלק אַרױסגעגאַנגען אין פֿעלד, און מע האָט אָנגעזאָגט אבֿימלכן.
האָט ער גענומען דאָס פֿאָלק, און האָט זײ צעטײלט אין דרײַ מחנות; און ער האָט געלױערט אין פֿעלד. האָט ער דערזען, ערשט דאָס פֿאָלק גײט אַרױס פֿון שטאָט, און ער איז אױפֿגעשטאַנען אױףֿ זײ, און האָט זײ געשלאָגן.
און אבֿימלך און די מחנות װאָס מיט אים האָבן זיך אַ לאָז געטאָן, און האָבן זיך געשטעלט בײַם אײַנגאַנג פֿון שטאָטטױער; און די צװײ מחנות האָבן זיך אַ לאָז געטאָן אױףֿ אַלע װאָס אין פֿעלד, און האָבן זײ געשלאָגן.
און אבֿימלך האָט מלחמה געהאַלטן אױףֿ דער שטאָט יענעם גאַנצן טאָג, און האָט באַצװוּנגען די שטאָט, און דאָס פֿאָלק װאָס איז אין איר האָט ער געהרגעט; און ער האָט אײַנגעװאָרפֿן די שטאָט, און האָט זי פֿאַרזײט מיט זאַלץ.
האָבן דערהערט אַלע מענער פֿון מגדל-שכֶם, און זײ זײַנען אַרײַנגעגאַנגען אין טורעם פֿון דעם הױז פֿון אֵל-ברית.
איז אָנגעזאָגט געװאָרן אבֿימלכן, אַז אַלע מענער פֿון מגדל-שכֶם האָבן זיך צונױפֿגעקליבן.
און אבֿימלך איז אַרױפֿגעגאַנגען אױפֿן באַרג צלמון, ער און דאָס גאַנצע פֿאָלק װאָס מיט אים, און אבֿימלך האָט גענומען אַ האַק אין זײַן האַנט, און האָט אָפּגעהאַקט אַ צװײַג פֿון די בײמער, און האָט אים גענומען און אַרױפֿגעטאָן אױףֿ זײַן אַקסל; און ער האָט געזאָגט צו דעם פֿאָלק װאָס מיט אים: װאָס איר האָט געזען מיך טאָן, אײַלט, טוט אַזױ װי איך.
האָט אױך דאָס גאַנצע פֿאָלק אָפּגעהאַקט איטלעכער זײַן צװײַג; און זײ זײַנען געגאַנגען נאָך אבֿימלכן, און האָבן עס אָנגעלײגט אַרום דעם טורעם, און אָנגעצונדן אױףֿ זײ דעם טורעם אין פֿײַער; און אױך אַלע מענטשן פֿון מגדל-שכֶם זײַנען אומגעקומען, אַרום טױזנט מענער און פֿרױען.
און אבֿימלך איז געגאַנגען קײן תּבֿץ, און ער האָט געלעגערט אױףֿ תּבֿץ, און האָט זי באַצװוּנגען.
אָבער אַ שטאַרקער טורעם איז געװען אין מיטן שטאָט, זײַנען אַהין אַנטלאָפֿן  אַלע מענער און פֿרױען, אַלע מענטשן פֿון שטאָט, און זײ האָבן זיך אײַנגעשלאָסן, און זײַנען אַרױפֿגעגאַנגען אױפֿן דאַך פֿון טורעם.
איז אבֿימלך צוגעקומען ביזן טורעם, און האָט מלחמה געהאַלטן אױףֿ אים, און ער האָט גענענט ביזן אײַנגאַנג פֿון טורעם, כּדי אים צו פֿאַרברענען אין פֿײַער.
האָט אַ פֿרױ אַראָפּגעװאָרפֿן אַן אױבערשטן מילשטײן אױףֿ אבֿימלכס קאָפּ, און האָט אים צעבראָכן דעם שאַרבן.
האָט ער אױףֿ גיך צוגערופֿן דעם יונג, זײַן װאַפֿנטרעגער, און האָט צו אים געזאָגט: צי אַרױס דײַן שװערד, און טײט מיך, כּדי מע זאָל ניט זאָגן אױףֿ מיר: אַ פֿרױ האָט אים געהרגעט. האָט אים זײַן יונג דערשטאָכן, און ער איז געשטאָרבן.
האָבן געזען די מענער פֿון ישׂראל אַז אבֿימלך איז טױט, און זײ זײַנען אַװעקגעגאַנגען איטלעכער אין זײַן הײם.
אַזױ האָט גאָט אומגעקערט דאָס בײז פֿון אבֿימלכן װאָס ער האָט געטאָן אַקעגן זײַן פֿאָטער, צו הרגען זײַנע זיבעציק ברידער.
און דאָס גאַנצע בײז פֿון די מענטשן פֿון שכֶם האָט גאָט אומגעקערט אױףֿ זײער קאָפּ, און זײ איז אָנגעקומען די קללה פֿון יותם דעם זון פֿון ירובעלן.

Chapter 10

און נאָך אבֿימלכן איז אױפֿגעשטאַנען צו העלפֿן ישׂראל תּולע דער זון פֿון פּואה דעם זון פֿון דודון, אַ מאַן פֿון ישׂשׂכר; און ער איז געזעסן אין שמיר אין דעם געבערג פֿון אפֿרים.
און ער האָט געמשפּט ישׂראל דרײַ און צװאַנציק יאָר. און ער איז געשטאָרבן, און איז באַגראָבן געװאָרן אין שמיר.
און נאָך אים איז אױפֿגעשטאַנען יאיר דער גלעדער; און ער האָט געמשפּט ישׂראל צװײ און צװאַנציק יאָר.
און ער האָט געהאַט דרײַסיק זין װאָס זײַנען געריטן אױףֿ דרײַסיק יונגע אײזלען, און זײ האָבן געהאַט דרײַסיק שטעט; מע רופֿט זײ חוות-יאיר ביז אױףֿ הײַנטיקן טאָג; די װאָס אין לאַנד גלעד.
און יאיר איז געשטאָרבן, און איז באַגראָבן געװאָרן אין קמון.
און די קינדער פֿון ישׂראל האָבן װידער געטאָן װאָס איז שלעכט אין די אױגן פֿון גאָט, און זײ האָבן געדינט די בַעַל-געטער, און די עשתָּרות, און די געטער פֿון ארם, און די געטער פֿון צידון, און די געטער פֿון מואבֿ, און די געטער פֿון די קינדער פֿון עמון, און די געטער פֿון די פּלִשתּים, און זײ האָבן פֿאַרלאָזן יהוה, און האָבן אים ניט געדינט.
און דער צאָרן פֿון גאָט האָט געגרימט אױףֿ ישׂראל, און ער האָט זײ איבערגעענטפֿערט אין דער האַנט פֿון די פּלִשתּים, און אין דער האַנט פֿון די קינדער פֿון עמון.
און זײ האָבן געפּלאָגט און געדריקט די קינדער פֿון ישׂראל אין יענעם יאָר; אַכצן יאָר [אַזױ], אַלע קינדער פֿון ישׂראל װאָס אױףֿ יענער זײַט ירדן, אין לאַנד פֿון אֶמורי װאָס אין גלעד.
און די קינדער פֿון עמון זײַנען אַריבערגעגאַנגען דעם ירדן מלחמה צו האַלטן אױך אױףֿ יהודה, און אױףֿ בנימין, און אױפֿן הױז פֿון אפֿרים, און ישׂראלן האָט זײער צוגעדריקט.
און די קינדער פֿון ישׂראל האָבן געשריען צו גאָט, אַזױ צו זאָגן: מיר האָבן געזינדיקט צו דיר, װאָס מיר האָבן פֿאַרלאָזן אונדזער גאָט און געדינט די בַעַל-געטער.
האָט גאָט געזאָגט צו די קינדער פֿון ישׂראל: האָב איך אײַך ניט [געהאָלפֿן] פֿון מצרים, און פֿון אֶמורי, און פֿון די קינדער פֿון עמון, און פֿון די פּלִשתּים?
אױך די צידונים, און עמלק, און מעון, האָבן אײַך געדריקט, און איר האָט געשריען צו מיר, און איך האָב אײַך געהאָלפֿן פֿון זײער האַנט.
אָבער איר האָט מיך פֿאַרלאָזן, און איר האָט געדינט פֿרעמדע געטער. דרום װעל איך אײַך מער ניט העלפֿן.
גײט און שרײַט צו די געטער װאָס איר האָט זײ אױסדערװײלט; זאָלן זײ אײַך העלפֿן אין דער צײַט פֿון אײַער נױט.
האָבן די קינדער פֿון ישׂראל געזאָגט צו גאָט: מיר האָבן געזינדיקט; טו דו צו אונדז אַזױ װי אַלץ װאָס איז גוט אין דײַנע אױגן, נאָר זײַ אונדז פֿאָרט מציל הײַנטיקן טאָג.
און זײ האָבן אָפּגעטאָן די פֿרעמדע געטער פֿון צװישן זיך, און האָבן געדינט יהוה; און זײַן זעל איז באַקלעמט געװען פֿון װעגן דער מאַטערניש פֿון ישׂראל.
און די קינדער פֿון עמון האָבן זיך אײַנגעזאַמלט, און האָבן געלאַגערט אין גלעד; און די קינדער פֿון ישׂראל האָבן זיך אױפֿגעקליבן און האָבן געלאַגערט אין מִצפּה.
האָט געזאָגט דאָס פֿאָלק, די האַרן פֿון גלעד, אײנער צום אַנדערן: װער איז דער מאַן װאָס װיל אָנהײבן מלחמה האַלטן אַקעגן די קינדער פֿון עמון? ער זאָל װערן פֿאַר אַ הױפּט איבער אַלע באַװױנער פֿון גלעד.

Chapter 11

און יפֿתּח דער גלעדער איז געװען אַ העלדישער גיבור, און ער איז געװען דער זון פֿון אַ פֿרױ אַ זונה; און גלעד האָט געבאָרן יפֿתּחן.
און גלעדס װײַב האָט אים געבאָרן זין, און די זין פֿון דער װײַב זײַנען גרױס געװאָרן, און זײ האָבן אַרױסגעטריבן יפֿתּחן, און האָבן צו אים געזאָגט: װעסט ניט ירשען אין אונדזער פֿאָטערס הױז, װאָרום דו ביסט דער זון פֿון אַן אַנדער פֿרױ.
איז יפֿתּח אַנטלאָפֿן פֿון זײַנע ברידער, און האָט זיך באַזעצט אין לאַנד טובֿ, און עס האָבן זיך אױפֿגעקליבן אַרום יפֿתּחן נישטיקע לײַט, און זײ זײַנען אַרױסגעגאַנגען  מיט אים.
און עס איז געװען אין טעג אַרום, האָבן די קינדער פֿון עמון מלחמה געהאַלטן מיט ישׂראל.
איז, װען די קינדער פֿון עמון האָבן מלחמה געהאַלטן מיט ישׂראל, אַזױ זײַנען געגאַנגען די עלטסטע פֿון גלעד צו ברענגען יפֿתּחן פֿון לאַנד טובֿ.
און זײ האָבן געזאָגט צו יפֿתּחן: קום און װעסט אונדז זײַן פֿאַר אַ פֿירער, און מיר װעלן מלחמה האַלטן אַקעגן די קינדער פֿון עמון.
האָט יפֿתּח געזאָגט צו די עלטסטע פֿון גלעד: איר האָט דאָך מיך פֿײַנט געהאַט, און מיך פֿאַרטריבן פֿון מײַן פֿאָטערס הױז, הײַנט פֿאַר װאָס זײַט איר געקומען צו מיר אַצונד װען אײַך האָט צוגעדריקט?
האָבן די עלטסטע פֿון גלעד געזאָגט צו יפֿתּחן: דרום האָבן מיר זיך אומגעקערט צו דיר אַצונד, אַז דו זאָלסט גײן מיט אונדז, און מלחמה האַלטן מיט די קינדער פֿון עמון, און װערן בײַ אונדז פֿאַר אַ הױפּט איבער אַלע באַװױנער פֿון גלעד.
האָט יפֿתּח געזאָגט צו די עלטסטע פֿון גלעד: אױב איר קערט מיך אום, מלחמה צו האַלטן מיט די קינדער פֿון עמון, און גאָט װעט זײ איבערגעבן צו מיר, זאָל איך בלײַבן בײַ אײַך פֿאַר אַ הױפּט.
האָבן די עלטסטע פֿון גלעד געזאָגט צו יפֿתּחן: גאָט זאָל זײַן אַ צוהערער צװישן אונדז, אױב מיר װעלן ניט טאָן אַזױ װי דײַן װאָרט!
איז יפֿתּח געגאַנגען מיט די עלטסטע פֿון גלעד, און דאָס פֿאָלק האָט אים געמאַכט פֿאַר אַ הױפּט און פֿאַר אַ פֿירער איבער זײ. און יפֿתּח האָט גערעדט אַלע זײַנע רײד פֿאַר גאָט אין מִצפּה.
און יפֿתּח האָט געשיקט שלוחים צו דעם מלך פֿון די קינדער פֿון עמון, אַזױ צו זאָגן: װאָס האָסטו צו מיר, װאָס דו ביסט געקומען צו מיר מלחמה צו האַלטן אױףֿ מײַן לאַנד?
האָט דער מלך פֿון די קינדער פֿון עמון געזאָגט צו יפֿתּחס שלוחים: װײַל ישׂראל האָט צוגענומען מײַן לאַנד, װען ער איז אַרױפֿגעגאַנגען פֿון מצרים, פֿון אַרנון און ביזן יבק און ביזן ירדן. און אַצונד קער זײ אום אין פֿריד.
האָט יפֿתּח װידער געשיקט שלוחים צו דעם מלך פֿון די קינדער פֿון עמון,
און האָט צו אים געזאָגט: אַזױ האָט געזאָגט יפֿתּח: ישׂראל האָט ניט צוגענומען דאָס לאַנד פֿון מואבֿ, אָדער דאָס לאַנד פֿון די קינדער פֿון עמון.
נײַערט אַז זײ זײַנען אַרױפֿגעגאַנגען פֿון מצרים, און ישׂראל איז געגאַנגען דורכן מדבר ביזן ים-סוףֿ, און איז אָנגעקומען קײן קדש,
האָט ישׂראל געשיקט שלוחים צו דעם מלך פֿון אדום, אַזױ צו זאָגן: לאָמיך, איך בעט דיך, דורכגײן דורך דײַן לאַנד. אָבער דער מלך פֿון אדום האָט ניט צוגעהערט. און אױך צו דעם מלך פֿון מואבֿ האָט ער געשיקט, אָבער ער האָט ניט אײַנגעװיליקט; און ישׂראל איז געבליבן אין קדש.
און ער איז געגאַנגען דורכן מדבר, און האָט געצױגן אַרום לאַנד אדום, און אַרום לאַנד מואבֿ, און ער איז געקומען פֿון מזרח-זײַט פֿון לאַנד מואבֿ. און זײ האָבן גערוט אױףֿ יענער זײַט אַרנון, און זײַנען ניט געקומען אין דעם געמאַרק פֿון מואבֿ, װאָרום אַרנון איז דער געמאַרק פֿון מואבֿ.
און ישׂראל האָט געשיקט שלוחים צו סיחון דעם מלך פֿון אֶמורי, דעם מלך פֿון חשבון, און ישׂראל האָט צו אים געזאָגט: לאָז אונדז, איך בעט דיך, דורכגײן דורך דײַן לאַנד צו מײַן אָרט.
אָבער סיחון האָט ניט געטרױט ישׂראל דורכצוגײן דורך זײַן געמאַרק, און סיחון האָט אײַנגעזאַמלט זײַן גאַנץ פֿאָלק, און זײ האָבן געלאַגערט אין יהצה, און ער האָט מלחמה געהאַלטן מיט ישׂראל.
און יהוה דער גאָט פֿון ישׂראל האָט געגעבן סיחונען און זײַן גאַנץ פֿאָלק אין דער האַנט פֿון ישׂראל, און זײ האָבן זײ געשלאָגן, און ישׂראל האָט אײַנגענומען דאָס גאַנצע לאַנד פֿון אֶמורי, דעם באַװױנער פֿון יענעם לאַנד.
און זײ האָבן אײַנגענומען דעם גאַנצן געמאַרק פֿון אֶמורי, פֿון אַרנון און ביזן יבוק, און פֿון מדבר און ביזן ירדן.
און אַצונד, יהוה דער גאָט פֿון ישׂראל האָט פֿאַרטריבן דעם אֶמורי פֿון פֿאַר זײַן פֿאָלק ישׂראל, און דו װילסט אים ירשען?
ירשעסטו ניט דאָס װאָס כּמוש דײַן גאָט גיט דיר צו ירשען? און אַלע װאָס יהוה אונדזער גאָט האָט פֿאַרטריבן פֿון פֿאַר אונדז, זײ װעלן מיר ירשען.
און אַצונד, ביסט דו דען עפּעס בעסער פֿון בלק דעם זון פֿון צפּורן, דעם מלך פֿון מואבֿ? האָט ער דען שטרײַטן געשטריטן מיט ישׂראל? צי האָט ער מלחמה אױףֿ זײ מלחמה געהאַלטן?
אַז ישׂראל איז געזעסן אין חשבון און אין אירע טעכטערשטעט, און אין ערעור און אין אירע טעכטערשטעט, און אין אַלע שטעט װאָס בײַ די זײַטן פֿון אַרנון, דרײַ הונדערט יאָר, טאָ פֿאַר װאָס האָט איר זײ ניט אָפּגענומען אין יענער צײַט?
האָב איך דאָך אַקעגן דיר ניט געזינדיקט, און דו טוסט מיט מיר בײז, מלחמה צו האַלטן אױףֿ מיר. זאָל גאָט דער משפּטער משפּטן הײַנט צװישן די קינדער פֿון ישׂראל און צװישן די קינדער פֿון עמון.
אָבער דער מלך פֿון די קינדער פֿון עמון האָט ניט צוגעהערט צו די װערטער פֿון יפֿתּחן, װאָס ער האָט צו אים געשיקט.
און אַ גײַסט פֿון גאָט איז געװען אױףֿ יפֿתּחן, און ער איז דורכגעגאַנגען גלעד און מנשה, און דורכגעגאַנגען מִצפּה-גלעד, און פֿון מִצפּה-גלעד איז ער אַריבער צו די קינדער פֿון עמון.
און יפֿתּח האָט אַ נדר געטאָן צו גאָט, און האָט געזאָגט: אױב געבן װעסטו געבן די קינדער פֿון עמון אין מײַן האַנט,
איז, דער אַרױסגײער װאָס װעט אַרױסגײן פֿון די טירן פֿון מײַן הױז מיר אַנטקעגן, װען איך קער זיך אום בשלום פֿון די קינדער פֿון עמון, זאָל געהערן צו גאָט, און איך װעל אים אױפֿברענגען פֿאַר אַ בראַנדאָפּפֿער.
און יפֿתּח איז אַריבער צו די קינדער פֿון עמון, מלחמה צו האַלטן מיט זײ, און גאָט האָט זײ געגעבן אין זײַן האַנט.
און ער האָט זײ געשלאָגן פֿון ערוער און ביז דו קומסט קײן מנית, צװאַנציק שטעט, און ביז אָבֿל-כּרמים, זײער אַ גרױסן שלאַק. און די קינדער פֿון עמון זײַנען אונטערטעניק געװאָרן פֿאַר די קינדער פֿון ישׂראל.
און װי יפֿתּח איז אָנגעקומען קײן מִצפּה צו זײַן הױז, ערשט זײַן טאָכטער גײט אַרױס אים אַנטקעגן מיט פּױקן און מיט טענץ; און זי איז געװען בלױז אַן אײנײנציקע, ער האָט אַחוץ איר ניט געהאַט קײן זון און קײן טאָכטער.
און עס איז געװען, װי ער האָט זי דערזען, אַזױ האָט ער צעריסן זײַנע קלײדער, און האָט געזאָגט: װײ, מײַן טאָכטער, בײגן אַנידערגעבױגן האָסטו מיך, און דו ביסט פֿון מײַנע פֿאַראומגליקער געװאָרן; װאָרום איך האָב געעפֿטנט מײַן מױל צו גאָט, און קען ניט צוריקציִען.
האָט זי צו אים געזאָגט: פֿאָטער מײַנער, האָסט געעפֿנט דײַן מױל צו גאָט; טו צו מיר, אַזױ װי עס איז אַרױס פֿון דײַן מױל, נאָך דעם אַז גאָט האָט דיר געגעבן אַ נקמה אָן דײַנע פֿײַנט, אָן די קינדער פֿון עמון.
און זי האָט געזאָגט צו איר פֿאָטער: זאָל מיר געטאָן װערן די דאָזיקע זאַך: לאָז מיך אָפּ אױףֿ צװײ חדשים: און איך װעל גײן און װעל נידערן אױףֿ די בערג, און װעל װײנען אױףֿ מײַן יונגפֿרױשאַפֿט, איך און מײַנע חבֿרטעס.
האָט ער געזאָגט: גײ. און ער האָט זי אַװעקגעשיקט אױףֿ צװײ חדשים, און זי איז געגאַנגען, זי און אירע חבֿרטעס, און האָט געװײנט אױףֿ איר יונגפֿרױשאַפֿט, אױףֿ די בערג.
און עס איז געװען צום סָוףֿ פֿון צװײ חדשים, האָט זי זיך אומגעקערט צו איר פֿאָטער, און ער האָט געטאָן צו איר זײַן נדר װאָס ער האָט אַ נדר געטאָן. און זי האָט פֿון קײן מאַן ניט געװוּסט. און עס איז געװאָרן אַ מנהג אין ישׂראל:
פֿון יאָר צו יאָר גײען די טעכטער פֿון ישׂראל קלאָגן אױףֿ דער טאָכטער פֿון יפֿתּח דעם גלעדער פֿיר טעג אין יאָר.

Chapter 12

און די מענער פֿון אפֿרים האָבן זיך אײַנגעזאַמלט, און זײ זײַנען אַריבער קײן צפֿון, און האָבן געזאָגט צו יפֿתּחן: פֿאַר װאָס ביסטו אַריבערגעגאַנגען מלחמה צו האַלטן מיט די קינדער פֿון עמון, און אונדז האָסטו ניט גערופֿן צו גײן מיט דיר? דײַן הױז װעלן מיר פֿאַרברענען איבער דיר אין פֿײַער.
האָט יפֿתּח צו זײ געזאָגט: אין גרױס שטרײַט בין איך געװען, איך און מײַן פֿאָלק, מיט די קינדער פֿון עמון, און איך האָב אײַך גערופֿן, און איר האָט מיך ניט געהאָלפֿן פֿון זײער האַנט.
האָב איך געזען אַז איר העלפֿט ניט, און איך האָב גענומען מײַן לעבן אין מײַן האַנט, און בין אַריבער צו די קינדער פֿון עמון, און גאָט האָט זײ געגעבן אין מײַן האַנט; און פֿאַר װאָס זײַט איר אַרױפֿגעקומען צו מיר הײַנטיקן טאָג מלחמה צו האַלטן מיט מיר?
און יפֿתּח האָט אײַנגעזאַמלט אַלע מענער פֿון גלעד, און האָט מלחמה געהאַלטן מיט אפֿרים, און די מענער פֿון גלעד האָבן געשלאָגן אפֿרים, װײַל זײ האָבן געזאָגט: אױסװוּרפֿן פֿון אפֿרים זײַט איר, גלעד, צװישן אפֿרים, צװישן מנשה.
און גלעד האָט פֿאַרכאַפּט די איבערפֿאָרן פֿון ירדן פֿאַר אפֿרים, און עס איז געװען, אַז אַן אַנטרונענער פֿון אפֿרים האָט געזאָגט: איך װיל אַריבערגײן, אַזױ האָבן די מענער פֿון גלעד צו אים געזאָגט: ביסטו אַן אפֿרימער? און אַז ער האָט געזאָגט: נײן,  
האָבן זײ צו אים געזאָגט: זאָג אַקאָרשט שבולת, און אַז ער האָט געזאָגט סבולת, װײַל ער האָט ניט געקענט אַרױסרעדן ריכטיק, אַזױ האָבן זײ אים אָנגענומען און אים געשחטען בײַ די איבערפֿאָרן פֿון ירדן. און עס זײַנען געפֿאַלן אין יענער צײַט פֿון אפֿרים צװײ און פֿערציק טױזנט.
און יפֿתּח האָט געמשפּט ישׂראל זעקס יאָר, און יפֿתּח דער גלעדער איז געשטאָרבן, און איז באַגראָבן געװאָרן אין [אײנער פֿון] די שטעט פֿון גלעד.
און נאָך אים האָט געמשפּט ישׂראל אבֿצן פֿון בֵית-לחם.
און ער האָט געהאַט דרײַסיק זין, און דרײַסיק טעכטער האָט ער אױסגעגעבן, און דרײַסיק טעכטער האָט ער אַרײַנגענומען פֿאַר זײַנע זין פֿון דערױסן. און ער האָט געמשפּט ישׂראל זיבן יאָר.
און אבֿצן איז געשטאָרבן, און איז באַגראָבן געװאָרן אין בֵית-לחם.
און נאָך אים האָט געמשפּט ישׂראל אילון דער זבֿולונער. און ער האָט געמשפּט ישׂראל צען יאָר.
און אילון דער זבֿולונער איז געשטאָרבן, און איז באַגראָבן געװאָרן אין אילון אין לאַנד זבֿולון.
און נאָך אים האָט געמשפּט ישׂראל עבֿדון דער זון פֿון הללן פֿון פּרעתון.
און ער האָט געהאַט פֿערציק זין און דרײַסיק אײניקלעך, װאָס זײַנען געריטן אױףֿ זיבעציק יונגע אײזלען. און ער האָט געמשפּט ישׂראל אַכט יאָר.
און עבֿדון דער זון פֿון הללן פֿון פּרעתון איז געשטאָרבן, און איז באַגראָבן געװאָרן אין פּרעתון אין לאַנד אפֿרים, אױפֿן  באַרג פֿון עמלק.

Chapter 13

און די קינדער פֿון ישׂראל האָבן װידער געטאָן װאָס איז שלעכט אין די אױגן פֿון גאָט, און גאָט האָט זײ געגעבן אין דער האַנט פֿון די פּלִשתּים פֿערציק יאָר.
און עס איז געװען אַ מאַן פֿון צרעה, פֿון דער משפּחה פֿון דָן, װאָס זײַן נאָמען איז געװען מנוח; און זײַן װײַב איז געװען אַן עקרה, און האָט ניט געבאָרן.
האָט אַ מלאך פֿון גאָט זיך באַװיזן צו דער פֿרױ, און האָט צו איר געזאָגט: זע נאָר, דו ביסט אַן עקרה, און האָסט ניט געבאָרן; אָבער װעסט טראָגעדיק װערן, און װעסט געבערן אַ זון.
און אַצונד, היט זיך אַקאָרשט, און זאָלסט ניט טרינקען װײַן אָדער שטאַרק געטראַנק, און ניט עסן קײן אומרײנס.
װאָרום זע, דו װערסט טראָגעדיק, און  געבערסט אַ זון; און אַ שערמעסער זאָל ניט אַרױפֿגײן אױףֿ זײַן קאָפּ, װאָרום אַ נזיר פֿון גאָט זאָל דער ייִנגל זײַן פֿון מוטערלײַב אָן; און ער װעט אָנהײבן העלפֿן ישׂראל פֿון דער האַנט פֿון די פּלִשתּים.
און די פֿרױ איז געקומען, און האָט געזאָגט צו איר מאַן, אַזױ צו זאָגן: אַ געטלעכער מאַן איז געקומען צו מיר, און זײַן אױסזען איז געװען אַזױ װי דאָס אױסזען פֿון אַ מלאך פֿון גאָט, מוראדיק זײער; און ניט איך האָב אים געפֿרעגט פֿון װאַנען ער איז, און ניט ער האָט מיר געזאָגט זײַן נאָמען.
אָבער ער האָט צו מיר געזאָגט: זע, דו װערסט טראָגעדיק, און געבערסט אַ זון; און אַצונד, זאָלסטו ניט טרינקען װײַן אָדער שטאַרק געטראַנק, און ניט עסן קײן אומרײנקײט, װאָרום אַ נזיר פֿון גאָט זאָל דער ייִנגל זײַן פֿון מוטערלײַב אָן ביז דעם טאָג פֿון זײַן טױט.
האָט מנוח מתפּלל געװען צו גאָט, און האָט געזאָגט: איך בעט דיך, גאָט, זאָל דער געטלעכער מאַן, װאָס דו האָסט געשיקט, װידער קומען צו אונדז, אונדז לערנען װאָס מיר זאָלן טאָן צו דעם ייִנגל װאָס װעט געבאָרן װערן.
און גאָט האָט צוגעהערט צו דעם קָול פֿון מנוחן, און דער מלאך פֿון גאָט איז װידער געקומען צו דער פֿרױ, װי זי איז געזעסן אין פֿעלד; און מנוח איר מאַן איז ניט געװען לעבן איר.
האָט די פֿרױ געאײַלט און איז געלאָפֿן, און האָט דערצײלט איר מאַן, און האָט צו אים געזאָגט: אָן האָט זיך באַװיזן צו מיר דער מאַן װאָס איז געקומען צו מיר אין יענעם טאָג.
איז מנוח אױפֿגעשטאַנען, און איז געגאַנגען נאָך זײַן װײַב, און ער איז געקומען צו דעם מאַן, און האָט צו אים געזאָגט: ביסט דו דער מאַן װאָס האָט גערעדט צו דער פֿרױ? האָט ער געזאָגט: איך.
האָט מנוח געזאָגט: אַצונד אַז דײַן װאָרט װעט אָנקומען, װאָס זאָל זײַן דער שטײגער מיטן ייִנגל, און װאָס טאָן צו אים?
האָט דער מלאך פֿון גאָט געזאָגט צו מנוחן: פֿון אַלץ װאָס איך האָב אָנגעזאָגט דער פֿרױ, זאָל זי זיך היטן.
פֿון אַלץ װאָס קומט אַרױס פֿון װײַנשטאָק, זאָל זי ניט עסן, און װײַן און שטאַרק געטראַנק זאָל זי ניט טרינקען, און קײן אומרײנקײט זאָל זי ניט עסן; אַלץ װאָס איך האָב איר באַפֿױלן זאָל זי אָפּהיטן.
האָט מנוח געזאָגט צו דעם מלאך פֿון גאָט: לאָמיר, איך בעט דיך, דיך פֿאַרהאַלטן, און מיר װעלן מאַכן פֿאַר דיר אַ ציגנבעקל.
האָט דער מלאך פֿון גאָט געזאָגט צו מנוחן: אַפֿילו דו װעסט מיך פֿאַרהאַלטן, װעל איך ניט עסן פֿון דײַן שפּײַז; אױב אָבער דו װילסט מאַכן אַ בראַנדאָפּפֿער, זאָלסטו עס אױפֿברענגען צו גאָט. װאָרום מנוח האָט ניט געװוּסט אַז דאָס איז אַ מלאך פֿון גאָט.
און מנוח האָט געזאָגט צו דעם מלאך פֿון גאָט: װאָס איז דײַן נאָמען, כּדי אַז דײַן װאָרט װעט אָנקומען, זאָלן מיר דיר אָנטאָן כּבֿוד.
האָט דער מלאך פֿון גאָט צו אים געזאָגט: נאָך װאָס דען פֿרעגסטו אױףֿ מײַן נאָמען, אַז ער איז פֿאַרהױלן?
האָט מנוח גענומען דאָס ציגנבעקל און דאָס שפּײַזאָפּפֿער, און האָט אױפֿגעבראַכט אױףֿ דעם פֿעלז פֿאַר גאָט; און דער [מלאך] האָט געטאָן װוּנדערלעך, און מנוח און זײַן װײַב האָבן צוגעזען.
װאָרום עס איז געװען, װי די פֿלאַם איז אױפֿגעגאַנגען פֿון מזבח צום הימל, אַזױ איז דער מלאך פֿון גאָט אױפֿגעגאַנגען מיט דער פֿלאַם פֿון מזבח. און מנוח און זײַן װײַב האָבן דאָס געזען, און זײ זײַנען געפֿאַלן אױףֿ זײער פּנים צו דער ערד.
און דער מלאך פֿון גאָט האָט זיך מער ניט באַװיזן צו מנוחן און צו זײַן װײַב. דענצמאָל האָט מנוח געװוּסט, אַז דאָס איז געװען אַ מלאך פֿון גאָט.
און מנוח האָט געזאָגט צו זײַן װײַב: שטאַרבן װעלן מיר שטאַרבן, װאָרום גאָט האָבן מיר געזען.
האָט זײַן װײַב צו אים געזאָגט: אַז גאָט װאָלט אונדז געװאָלט טײטן, װאָלט ער ניט אָנגענומען פֿון אונדזער האַנט אַ בראַנדאָפּפֿער און אַ שפּײַזאָפּפֿער, און װאָלט אונדז ניט באַװיזן דאָס אַלץ, און װאָלט אונדז אַצונד ניט אָנגעזאָגט אַזױ-װאָס.
און די פֿרױ האָט געבאָרן אַ זון, און זי האָט גערופֿן זײַן נאָמען שמשון. און דער ייִנגל איז געװאַקסן, און גאָט האָט אים געבענטשט.
און דער גײַסט פֿון גאָט האָט אָנגעהױבן צו שלאָגן אין אים, אין מחנה-דָן, צװישן צרעה און צװישן אשתּאול.

Chapter 14

און שמשון האָט גענידערט קײן תּמנה, און האָט געזען אַ װײַבספּאַרשױן אין תּמנה פֿון די טעכטער פֿון די פּלִשתּים.
און ער איז אַרױפֿגעקומען, און האָט דערצײלט זײַן פֿאָטער און זײַן מוטער, און האָט געזאָגט: איך האָב געזען אַ װײַבספּאַרשױן אין תּמנה פֿון די טעכטער פֿון די פּלִשתּים, און אַצונד נעמט זי מיר פֿאַר אַ װײַב.
האָט צו אים געזאָגט זײַן פֿאָטער און זײַן מוטער: איז ניטאָ צװישן די טעכטער פֿון דײַנע ברידער און צװישן מײַן גאַנצן פֿאָלק אַ װײַבספּאַרשױן, אַז דו גײסט נעמען אַ װײַב פֿון די אומבאַשניטענע פּלִשתּים? האָט שמשון געזאָגט צו זײַן פֿאָטער: נעם זי מיר װאָרום זי איז װױלגעפֿעלן אין מײַנע אױגן.
און זײַן פֿאָטער און זײַן מוטער האָבן ניט געװוּסט אַז דאָס איז פֿון גאָט, אַז דאָס זוכט ער אַן אױסרעד אױףֿ די פּלִשתּים. און אין יענער צײַט האָבן די פּלִשתּים געװעלטיקט איבער ישׂראל.
האָט שמשון אַראָפּגענידערט מיט זײַן פֿאָטער און זײַן מוטער קײן תּמנה. און זײ זײַנען געקומען ביז די װײַנגערטנער פֿון תּמנה, ערשט אַ יונגער לײב ברילט אַקעגן אים.
איז געקומען אױףֿ אים אַ גײַסט פֿון גאָט, און ער האָט אים צעריסן, אַזױ װי מע צערײַסט אַ ציקעלע; און קײן זאַך איז ניט געװען אין זײַן האַנט. און ער האָט ניט דערצײלט זײַן פֿאָטער און זײַן מוטער װאָס ער האָט געטאָן.
און ער האָט אַראָפּגענידערט, און האָט גערעדט צו דער װײַבספּאַרשױן, און זי איז װױלגעפֿעלן אין שמשונס אױגן.
און אין טעג אַרום איז ער צוריקגעקומען זי צו נעמען, און ער האָט פֿאַרקערט צו זען די נבֵֿלה פֿון דעם לײב, ערשט אין דעם לײַב פֿון לײב איז אַ ראָי בינען און האָניק.
האָט ער עס אַרױסגעשאַרט אין זײַנע האַנטפֿלעכן, און איז געגאַנגען און גײענדיק געגעסן. און ער איז געקומען צו זײַן פֿאָטער און צו זײַן מוטער, און האָט זײ געגעבן, און זײ האָבן געגעסן. און ער האָט זײ ניט דערצײלט אַז פֿון דעם לײבס לײַב האָט ער אַרױסגעשאַרט דעם האָניק.
און זײַן פֿאָטער האָט אַראָפּגענידערט צו דער װײַבספּאַרשױן. און שמשון האָט דאָרטן געמאַכט אַ מאָלצײַט; װאָרום אַזױ פֿלעגן טאָן די בחורים.
און עס איז געװען, װי זײ האָבן אים געזען, אַזױ האָבן זײ געבראַכט דרײַסיק חבֿרים, און זײ זײַנען געװען מיט אים.
האָט שמשון צו זײ געזאָגט: לאָמיך אַקאָרשט אײַך ראָטן אַ רעטעניש; אױב זאָגן װעט איר עס מיר זאָגן אין די זיבן טעג פֿון דעם מאָלצײַט, און װעט טרעפֿן, װעל איך אײַך געבן דרײַסיק לײַנענע טיכער און דרײַסיק גאַנג קלײדער.
אױב אָבער איר װעט  מיר ניט קענען זאָגן, זאָלט איר מיר געבן דרײַסיק לײַנענע טיכער און דרײַסיק גאַנג קלײדער. האָבן זײ צו אים געזאָגט: ראָט דײַן רעטעניש, און לאָמיר זי הערן.
האָט ער צו זײ געזאָגט: פֿון עסער איז אַרױס אַן עסן, און פֿון שטאַרקן איז אַרױס אַ זיסער. האָבן זײ דרײַ טעג ניט געקענט זאָגן די רעטעניש.
און עס איז געװען אױפֿן זיבעטען טאָג, האָבן זײ געזאָגט צו שמשונס װײַב: רעד איבער דײַן מאַן ער זאָל אונדז אױסזאָגן די רעטעניש, אַניט װעלן מיר פֿאַרברענען דיך און דײַן פֿאָטערס הױז מיט פֿײַער. האָט איר אונדז גערופֿן כּדי אונדז צו ירשען? צי נײן?
האָט שמשונס װײַב געװײנט פֿאַר אים, און האָט געזאָגט: סײַדן האָסט מיך פֿײַנט און ניט ליב. האָסט די רעטעניש געראָטן צו די קינדער פֿון מײַן פֿאָלק, און מיר האָסטו ניט אױסגעזאָגט. האָט ער צו איר געזאָגט: זע, מײַן טאַטן און מײַן מאַמען האָב איך ניט אױסגעזאָגט, און דיר זאָל איך אױסזאָגן?
האָט זי געװײנט פֿאַר אים די זיבן טעג װאָס בײַ זײ איז געװען דער מאָלצײַט. און עס איז געװען אױפֿן זיבעטן טאָג, האָט ער איר אױסגעזאָגט, װײַל זי האָט אים צוגעדריקט; און זי האָט אױסגעזאָגט די רעטעניש צו די קינדער פֿון איר פֿאָלק.
און די מענטשן פֿון שטאָט האָבן געזאָגט צו אים אױפֿן זיבעטן טאָג, אײדער די זון איז אונטערגעגאַנגען: װאָס איז זיסער פֿון האָניק? און װאָס איז שטאַרקער פֿון אַ לײב? האָט ער צו זײ געזאָגט: װען איר װאָלט מיט מײַן קאַלב ניט געאַקערט,  װאָלט איר מײַן רעטעניש ניט געטראָפֿן.
און אַ גײַסט פֿון גאָט איז געקומען אױףֿ אים, און ער האָט אַראָפּגענידערט קײן אַשקלון, און האָט געשלאָגן פֿון זײ דרײַסיק מאַן, און צוגענומען זײער אױסטו; און ער האָט אָפּגעגעבן די גאַנגן קלײדער צו די װאָס האָבן געזאָגט די רעטעניש; און זײַן צאָרן האָט געגרימט, און ער איז אַרױפֿגעגאַגען צו זײַן פֿאָטערס הױז.
און שמשונס װײַב איז געװאָרן זײַנעם אַ חבֿרס, װעמען ער האָט צוגעחבֿרט צו זיך.

Chapter 15

און עס איז געװען אין טעג אַרום, אין די טעג פֿון װײצשניט, האָט שמשון באַזוכט זײַן װײַב מיט אַ ציגנבעקל, און ער האָט געזאָגט: לאָמיך אַרײַנגײן צו מײַן װײַב אין קאַמער. אָבער איר פֿאָטער האָט אים ניט געלאָזט אַרײַנגײן.
און איר פֿאָטער האָט געזאָגט: קלערן האָב איך געקלערט, אַז דו האָסט זי זיכער פֿײַנט געקראָגן, און איך האָב זי אַװעקגעגעבן צו דײַן חבֿר. איז ניט איר ייִנגערע שװעסטער שענער פֿון איר? זאָל זי דיר, איך בעט דיך, זײַן אָנשטאָט יענער.
האָט שמשון צו זײ געזאָגט: דאָס מאָל בין איך רײן קעגן די פּלִשתּים, אױב איך טו מיט זײ בײז.
און שמשון איז געגאַנגען, און האָט געכאַפּט דרײַ הונדערט פֿיקס, און ער האָט גענומען בראַנדהעלצער, און האָט צוגעקערט אַן עק צו אַן עק, און אַרײַנגעטאָן אַ בראַנדהאָלץ צװישן צװײ עקן, אין מיטן.
און ער האָט אָנגעצונדן אַ פֿײַער אין די בראַנדהעלצער, און האָט זײ אַװעקגעלאָזט אין די שטײעדיקע תּבֿואות פֿון די פּלִשתּים; און ער האָט פֿאַרברענט פֿון אַ סטױג ביז שטײעדיקער תּבֿואה, און ביז אַן אײלבערטגאָרטן.
האָבן די פּלִשתּים געזאָגט: װער האָט דאָס געטאָן? האָט מען געזאָגט: שמשון, דער אײדעם  פֿון דעם תּמנהער, װײַל ער האָט גענומען זײַן װײַב, און זי אַװעקגעגעבן צו זײַן חבֿר. זײַנען אַרױפֿגעגאַנגען די פּלִשתּים, און האָבן פֿאַרברענט זי און איר פֿאָטער אין פֿײַער.
האָט שמשון צו זײ געזאָגט: אױב איר טוט אַזױ-װאָס, מוז איך ניט אַנדערש זיך נוקם זײַן אָן אײַך, און דערנאָך װעל איך אױפֿהערן.
און ער האָט זײ געשלאָגן רוק און לענד, אַ גרױסן שלאַק. און ער האָט אַראָפּגענידערט, און איז געזעסן אין דעם שפּאַלט פֿון פֿעלז עיטם.
זײַנען אַרױפֿגעגאַנגען די פּלִשתּים, און האָבן געלאַגערט אין יהודה, און זײ האָבן זיך צעשפּרײט אין לחי.
האָבן די מענער פֿון יהודה געזאָגט: פֿאַר װאָס זײַט איר אַרױפֿגעקומען אױףֿ אונדז? האָבן זײ געזאָגט: צו בינדן שמשונען זײַנען מיר אַרױפֿגעקומען; צו טאָן צו אים, אַזױ װי ער האָט געטאָן צו אונדז.
האָבן אַראָפּגענידערט דרײַ טױזנט מאַן פֿון יהודה צו דעם שפּאַלט פֿון  פֿעלז עיטם, און זײ האָבן געזאָגט צו שמשונען: װײסטו דען ניט אַז די פּלִשתּים געװעלטיקן איבער אונדז? הײַנט װאָס האָסטו אונדז דאָ אָפּגעטאָן? האָט ער צו זײ געזאָגט: װי זײ האָבן געטאָן צו מיר, אַזױ האָב איך געטאָן צו זײ.
האָבן זײ צו אים געזאָגט: מיר האָבן אַראָפּגענידערט דיך צו בינדן, כּדי דיך איבערצוגעבן אין דער האַנט פֿון די פּלִשתּים. האָט שמשון צו זײ געזאָגט: שװערט מיר, אַז איר אַלײן װעט ניט אָנפֿאַלן אױףֿ מיר.
האָבן זײ צו אים געזאָגט, אַזױ צו זאָגן: נײן, בלױז בינדן װעלן מיר דיך בינדן און דיך איבערגעבן אין זײער האַנט, אָבער טײטן װעלן מיר דיך ניט טײטן, און זײ האָבן אים געבונדן מיט צװײ נײַע שטריק, און האָבן אים אַרױפֿגעבראַכט פֿון דעם פֿעלז.
װי ער איז געקומען ביז לחי, אַזױ האָבן די פּלִשתּים געשאַלט אים אַנטקעגן; און אַ גײַסט פֿון גאָט איז געקומען אױףֿ אים, און די שטריק אױףֿ זײַנע אָרעמס זײַנען געװאָרן אַזױ װי פֿלאַקס װאָס איז אָנגעברענט געװאָרן פֿון פֿײַער, און זײַנע בינדשטריק זײַנען צעקראָכן פֿון זײַנע הענט.
און ער האָט געפֿונען אַ פֿרישע קינבאַק פֿון אַן אײזל, און האָט אױסגעשטרעקט זײַן האַנט, און זי גענומען, און געשלאָגן מיט איר טױזנט מאַן.
און שמשון האָט געזאָגט: מיט דער קינבאַק פֿון אַן אײזל הױפֿנס אױףֿ הױפֿנס מיט דער קינבאַק פֿון אַן אײזל האָב איך געשלאָגן טױזנט מאַן.
און עס איז געװען, װי ער האָט געענדיקט רעדן, אַזױ האָט ער אַװעקגעװאָרפֿן די קינבאַק פֿון זײַן האַנט; און מע האָט גערופֿן יענעם אָרט רמת-לחי.
און ער איז געװאָרן זײער דאָרשטיק, און ער האָט גערופֿן צו גאָט, און האָט געזאָגט: דו האָסט געגעבן דורך דער האַנט פֿון דײַן קנעכט די דאָזיקע גרױסע ישועה, און אַצונד װעל איך שטאַרבן פֿון דאָרשט, און װעל אַרײַנפֿאַלן אין דער האַנט פֿון די אומבאַשניטענע.
האָט גאָט אױפֿגעשפּאָלטן דעם אױסגעהױלטן אָרט װאָס אין לחי, און עס איז אַרױס פֿון אים װאַסער; און ער האָט געטרונקען, און האָט אָפּגעכאַפּט דעם אָטעם, און אָפּגעלעבט. דרום האָט מען גערופֿן זײַן נאָמען עין-הקורא, װאָס איז אין לחי ביז אױףֿ הײַנטיקן טאָג.
און ער האָט געמשפּט ישׂראל אין די טעג פֿון די פּלִשתּים צװאַנציק יאָר.

Chapter 16

און שמשון איז געגאַנגען קײן עזה, און האָט דאָרטן געזען אַ פֿרױ אַ זונה, און איז צו איר געקומען.
[האָט מען אָנגעזאָגט] די עזהער, אַזױ צו זאָגן: שמשון איז געקומען אַהער. האָבן זײ אַרומגערינגלט, און געלױערט אױףֿ אים אַ גאַנצע נאַכט בײַם טױער פֿון שטאָט, און זײ האָבן זיך פֿאַרטײַעט אַ גאַנצע נאַכט, אַזױ צו זאָגן: ביזן ליכט פֿון פֿרימאָרגן װעלן מיר אים הרגען.
און שמשון איז געשלאָפֿן ביז האַלבע נאַכט, און אין האַלבע נאַכט איז ער אױפֿגעשטאַנען, און האָט אָנגענומען די טירן פֿון דעם שטאָטטױער, און די בײדע בײַשטידלעך, און האָט זײ אַרױסגעריסן מיטן ריגל, און אַרױפֿגעטאָן אױףֿ זײַנע אַקסלען, און האָט זײ אַרױפֿגעטראָגן אױפֿן שפּיץ פֿון דעם באַרג װאָס פֿאַר חבֿרון.
און עס איז געװען נאָך דעם, האָט ער ליב געקראָגן אַ פֿרױ אין טאָל שׂורק, װאָס איר נאָמען איז געװען דלילה.
זײַנען אַרױפֿגעגאַנגען צו איר די פֿירשטן פֿון די פּלִשתּים, און האָבן צו איר געזאָגט: רעד אים איבער, און זע מיט װאָס זײַן כּוח איז גרױס, און מיט װאָס מיר קענען אים בײַקומען, און אים בינדן כּדי אים צו פּײַניקן; און מיר װעלן דיר איטלעכער געבן טױזנט מיט הונדערט זילבערשטיק.
האָט דלילה געזאָגט צו שמשונען: זאָג מיר, איך בעט דיך, מיט װאָס דײַן כּוח איז גרױס, און מיט װאָס דו קענסט געבונדן װערן דיך צו פּײַניקן.
האָט שמשון צו איר געזאָגט: אַז מע זאָל מיך בינדן מיט זיבן פֿרישע בױגנשטריק װאָס זײַנען נאָך ניט אײַנגעטריקנט געװאָרן, װעל איך  אָפּגעשלאַפֿט װערן, און װעל זײַן װי אַ געװױנטלעכער מענטש.
האָבן די פֿירשטן פֿון די פּלִשתּים איר אַרױפֿגעבראַכט זיבן פֿרישע בױגנשטריק װאָס זײַנען נאָך ניט אײַנגעטריקנט געװאָרן, און זי האָט אים געבונדן מיט זײ.
און לױערער זײַנען געזעסן בײַ איר אין קאַמער. האָט זי אַ זאָג געטאָן צו אים: פּלִשתּים זײַנען אױףֿ דיר, שמשון! האָט ער צעריסן די בױגנשטריק אַזױ װי עס צערײַסט זיך אַ צװערן פֿון פֿלאַקסשטרױ, אַז ער דערשמעקט פֿײַער. און זײַן כּוח איז ניט דערװוּסט געװאָרן.
האָט דלילה געזאָגט צו שמשונען: זע, דו האָסט געשפּעט פֿון מיר, און האָסט מיר געזאָגט ליגנס. אַצונד, זאָג מיר, איך בעט דיך, מיט װאָס דו קענסט געבונדן װערן?
האָט ער צו איר געזאָגט: אױב בינדן זאָל מען מיך בינדן מיט נײַע שטריק װאָס מיט זײ איז ניט געטאָן געװאָרן קײן אַרבעט, װעל איך אָפּגעשלאַפֿט װערן, און װעל זײַן װי אַ געװױנטלעכער מענטש.
האָט דלילה גענומען נײַע שטריק, און האָט אים געבונדן מיט זײ, און זי האָט אַ זאָג געטאָן צו אים: פּלִשתּים זײַנען אױףֿ דיר, שמשון! און לױערער זײַנען געזעסן אין קאַמער. האָט ער זײ צעריסן פֿון זײַנע אָרעמס אַזױ װי אַ פֿאָדים.
האָט דלילה געזאָגט צו שמשונען: ביז אַהער האָסטו געשפּעט פֿון מיר און האָסט מיר געזאָגט ליגנס; זאָג מיר מיט װאָס דו קענסט געבונדן װערן. האָט ער צו איר געזאָגט: אַז דו װעסט אײַנװעבן די זיבן פֿלעכטן פֿון מײַן קאָפּ מיט דעם געװעב.
האָט זי זײ באַפֿעסטיקט מיטן פֿלעקל, און האָט אַ זאָג געטאָן צו אים: פּלִשתּים זײַנען אױףֿ דיר, שמשון! האָט ער זיך אױפֿגעכאַפּט פֿון זײַן שלאָףֿ, און האָט אַרױסגעריסן דאָס װעבפֿלעקל און דאָס געװעב.
האָט זי צו אים געזאָגט: װי קענסטו זאָגן: איך האָב דיך ליב, אַז דײַן האַרץ איז ניט מיט מיר? שױן דרײַ מאָל האָסטו געשפּעט פֿון מיר, און האָסט מיר ניט געזאָגט מיט װאָס דײַן כּוח איז גרױס.
און עס איז געװען, אַז זי האָט אים צוגעדריקט מיט אירע רײד אַלע טעג, און איז צוגעשטאַנען צו אים ביז זײַן זעל איז געװאָרן באַקלעמט צו שטאַרבן.
האָט ער איר דערצײלט זײַן גאַנץ האַרץ, און האָט צו איר געזאָגט: אַ שערמעסער איז ניט אױפֿגעקומען אױףֿ מײַן קאָפּ, װאָרום אַ נזיר פֿון גאָט בין איך פֿון מײַן מוטערס לײַב אָן. אַז איך זאָל אָפּגעשאָרן װערן, װעט זיך אָפּטאָן פֿון מיר מײַן כּוח, און איך װעל אָפּגעשלאַפֿט װערן, און װעל זײַן אַזױ װי אַלע מענטשן.
האָט דלילה געזען, אַז ער האָט איר דערצײלט זײַן גאַנץ האַרץ, און זי האָט געשיקט און גערופֿן די פֿירשטן פֿון די פּלִשתּים, אַזױ צו זאָגן: קומט אַרױףֿ דאָס מאָל, װאָרום ער האָט מיר דערצײלט זײַן גאַנץ האַרץ. זײַנען אַרױפֿגעקומען צו איר די פֿירשטן פֿון די פּלִשתּים, און זײ האָבן אַרױפֿגעבראַכט דאָס געלט אין זײער האַנט.
און זי האָט אים פֿאַרשלעפֿערט אױףֿ אירע קני; און זי האָט צוגערופֿן אַ מאַן, און געלאָזט אָפּשערן די זיבן פֿלעכטן פֿון זײַן קאָפּ; און זי האָט אים אָנגעהױבן פּײַניקן, און זײַן כּוח האָט זיך אָפּגעטאָן פֿון אים.
האָט זי אַ זאָג געטאָן: פּלִשתּים זײַנען אױףֿ דיר, שמשון! און ער האָט זיך אױפֿגעכאַפּט פֿון זײַן שלאָףֿ, און האָט געזאָגט: איך װעל אַרױסגײן װי אַלע מאָל, און װעל מיך פֿאַנאַנדערטרײסלען. און ער האָט ניט געװוּסט אַז גאָט האָט זיך אָפּגעטאָן פֿון אים.
און די פּלִשתּים האָבן אים גענומען, און האָבן אױסגעשטאָכן זײַנע אױגן; און זײ האָבן אים אַראָפּגעבראַכט קײן עַזה, און האָבן אים געשמידט אין קופּערנע קײטן; און ער האָט געמאָלן אין דער געפֿענקעניש.
און די האָר פֿון זײַן קאָפּ האָט װידער אָנגעהױבן װאַקסן נאָך דעם װי ער איז אָפּגעשאָרן געװאָרן.
און די פֿירשטן פֿון די פּלִשתּים האָבן זיך אײַנגעזאַמלט צו שלאַכטן אַ גרױסע שלאַכטונג צו זײער גאָט דגון, און זיך צו פֿרײען, װאָרום זײ האָבן געזאָגט: אונדזער גאָט האָט געגעבן אין אונדזער האַנט אונדזער פֿײַנט שמשונען.
און דאָס פֿאָלק האָט אים געזען, און זײ האָבן געלױבט זײער גאָט, װאָרום זײ האָבן געזאָגט: אונדזער גאָט האָט געגעבן אין אונדזער האַנט אונדזער פֿײַנט, און דעם פֿאַרװיסטער פֿון אונדזער לאַנד, און דעם װאָס האָט געמערט אונדזערע דערשלאָגענע.
און עס איז געװען, אַז זײער האַרץ איז געװען פֿרײלעך, האָבן זײ געזאָגט: רופֿט שמשונען, און ער זאָל זיך לוסטיק מאַכן פֿאַר אונדז. האָט מען גערופֿן שמשונען פֿון געפֿענקעניש, און ער האָט זיך לוסטיק געמאַכט פֿאַר זײ; און מע האָט אים אַװעקגעשטעלט צװישן די זײַלן.
האָט שמשון געזאָגט צו דעם ייִנגל װאָס האָט אים געהאַלטן פֿאַר דער האַנט: לאָז מיך איך זאָל אָנטאַפּן די זײַלן װאָס דאָס הױז איז באַפֿעסטיקט אױףֿ זײ, און איך װעל מיך אָנלענען אױףֿ זײ.
און דאָס הױז איז געװען פֿול מיט מענער און װײַבער, און דאָרטן זײַנען געװען אַלע פֿירשטן פֿון די פּלִשתּים; און אױפֿן דאַך זײַנען געװען אַרום דרײַ טױזנט מענער און װײַבער װאָס האָבן צוגעקוקט װי שמשון מאַכט זיך לוסטיק.
האָט שמשון גערופֿן צו גאָט, און האָט געזאָגט: גאָט דו האַר, דערמאָן זיך אָן מיר, איך בעט דיך, און שטאַרק מיך, איך בעט דיך, נאָר דאָס מאָל, גאָט, און לאָמיך זיך נוקם זײַן אײן מאָל אַ נקמה פֿאַר מײַנע בײדע אױגן אָן די פּלִשתּים.
און שמשון האָט אַרומגענומען די בײדע מיטלסטע זײַלן װאָס דאָס הױז איז געװען באַפֿעסטיקט אױףֿ זײ, און האָט זיך אָנגעשפּאַרט אױףֿ זײ; אײנעם מיט זײַן רעכטער האַנט, און אײנעם מיט זײַן לינקער.
און שמשון האָט געזאָגט: לאָמיך שטאַרבן אין אײנעם מיט די פּלִשתּים! און ער האָט זיך אַ בױג געטאָן מיט כּוח, און דאָס הױז איז אײַנגעפֿאַלן אױףֿ די פֿירשטן, און אױפֿן גאַנצן פֿאָלק װאָס דרינען. און די טױטע װאָס ער האָט געטײט בײַ זײַן טױט, זײַנען געװען מער װי די װאָס ער האָט געטײט בײַ זײַן לעבן.
און זײַנע ברידער און דאָס גאַנצע הױז פֿון זײַן פֿאָטער האָבן אַראָפּגענידערט, און האָבן אים גענומען, און אים אַרױפֿגעבראַכט, און אים באַגראָבן צװישן צרעה און צװישען אשתּאול אין דעם קבֿר פֿון זײַן פֿאָטער מנוחן. און ער האָט געמשפּט ישׂראל צװאַנציק יאָר.

Chapter 17

און עס איז געװען אַ מאַן פֿון דעם געבערג פֿון אפֿרים, װאָס זײַן נאָמען איז געװען מיכה.
האָט ער געזאָגט צו זײַן מוטער: די טױזנט מיט הונדערט זילבערשטיק װאָס זײַנען צוגענומען געװאָרן בײַ דיר, און װאָס דו האָסט װעגן זײ געשאָלטן, און האָסט עס אױך געזאָגט אין מײַנע אױערן– אָט איז דאָס זילבער בײַ מיר; איך האָב עס גענומען. האָט זײַן מוטער געזאָגט: געבענטשט זאָל זײַן מײַן זון פֿון גאָט!
און ער האָט אומגעקערט די טױזנט מיט הונדערט זילבערשטיק צו זײַן מוטער, און זײַן מוטער האָט געזאָגט: הײליקן האָב איך געהײליקט דאָס זילבער צו גאָט פֿון מײַן האַנט פֿאַר מײַן זון, אױףֿ צו מאַכן אַ געשניצט און אַ געגאָסן בילד; און אַצונד װעל איך עס דיר צוריקגעבן.
און אַז ער האָט אומגעקערט דאָס זילבער צו זײַן מוטער, האָט זײַן מוטער גענומען צװײ הונדערט זילבערשטיק, און האָט עס געגעבן צום שמעלצער, און ער האָט דערפֿון געמאַכט אַ געשניצט און אַ געגאָסן בילד, און עס איז געװען אין מיכהס הױז.
און דער מאַן מיכה האָט געהאַט אַ הױז פֿון גאָט, און ער האָט געמאַכט אַן אפֿוד און אַ תּרפֿים, און האָט דערפֿילט די האַנט פֿון אײנעם פֿון זײַנע זין, און ער איז אים געװען פֿאַר אַ כֹּהן.
אין יענע טעג איז קײן מלך ניט געװען אין ישׂראל; איטלעכער האָט געטאָן װאָס איז רעכט אין זײַנע אױגן.
און עס איז געװען אַ יונגערמאַן פֿון בֵית-לחם-יהודה, פֿון דער משפּחה פֿון יהודה; און ער איז געװען אַ לֵוִי, און האָט זיך דאָרטן אױפֿגעהאַלטן.
און דער מאַן איז אַװעק פֿון דער שטאָט, פֿון בֵית-לחם-יהודה, זיך אױפֿצוהאַלטן װוּ אים װעט זיך טרעפֿן; און ער איז געקומען צו געבערג פֿון אפֿרים ביז מיכהס הױז, צו מאַכן זײַן װעג װײַטער.
האָט מיכה צו אים געזאָגט: פֿון װאַנען קומסטו? האָט ער געזאָגט: אַ לֵוִי בין איך פֿון בֵית-לחם-יהודה, און איך גײ זיך אױפֿהאַלטן װוּ מיר װעט זיך טרעפֿן.
האָט מיכה צו אים געזאָגט: בלײַב בײַ מיר, און זײַ מיר פֿאַר אַ פֿאָטער און פֿאַר אַ כֹּהן, און איך װעל דיר געבן צען זילבערשטיק אַ יאָר, און אַן אױסשטאַנד קלײדער, און דײַנע קעסט. איז דער לֵוִי אַרײַנגעגאַנגען.
און דער לֵוִי האָט אײַנגעװיליקט צו בלײַבן מיטן מאַן. און דער יונגערמאַן איז בײַ אים געװען אַזױ װי אײנער פֿון זײַנע זין.
און מיכה האָט דערפֿילט די האַנט פֿון דעם לֵוִי, און דער יונגערמאַן איז אים געװען פֿאַר אַ כֹּהן, און ער איז געװען אין מיכהס הױז.
און מיכה האָט געזאָגט: אַצונד װײס איך אַז גאָט װעט מיך באַגיטיקן, אַז דער לֵוִי איז מיר געװאָרן פֿאַר אַ כֹּהן.

Chapter 18

אין יענע טעג איז קײן מלך ניט געװען אין ישׂראל. און אין יענע טעג האָט דער שבֿט דָן זיך געזוכט אַ נחלה אױףֿ זיך צו באַזעצן, װאָרום ביז יענעם טאָג איז אים גאָרנישט צוגעפֿאַלן פֿאַר אַ נחלה צװישן די שבֿטים פֿון ישׂראל.
האָבן די קינדער פֿון דָן געשיקט פֿון זײער משפּחה פֿינףֿ מענער פֿון צװישן זיך, העלדישע יונגען פֿון צרעה און פֿון אשתּאול, אױסצוקוקן דאָס לאַנד, און עס אױסצופֿאָרשן. און זײ האָבן צו זײ געזאָגט: גײט פֿאָרשט אױס דאָס לאַנד. זײַנען זײ געקומען צום געבערג פֿון אפֿרים ביז מיכהס הױז, און האָבן דאָרטן גענעכטיקט.
װי זײ זײַנען לעבן מיכהס הױז, אַזױ האָבן זײ דערקענט דעם קָול פֿון דעם יונגנמאַן, דעם לֵוִי, און זײ האָבן אַהין פֿאַרקערט, און האָבן צו אים געזאָגט: װער האָט דיך אַהער געבראַכט? און װאָס טוסטו דאָ? און װאָס האָסטו דאָ?
האָט ער צו זײ געזאָגט: אַזױ און אַזױ האָט מיכה געטאָן צו מיר; און ער האָט מיך געדונגען, און איך בין אים געװאָרן פֿאַר אַ כֹּהן.
האָבן זײ צו אים געזאָגט: פֿרעג אַקאָרשט בײַ גאָט, כּדי מיר זאָלן װיסן אױב אונדזער װעג װאָס מיר גײען אױףֿ אים װעט באַגליקן.
האָט דער כֹּהן צו זײ געזאָגט: גײט לשלום! פֿאַר גאָט איז אײַער װעג װאָס איר גײט אױףֿ אים.
זײַנען די פֿינףֿ מענער געגאַנגען, און זײ זײַנען געקומען קײן ליש, און האָבן געזען דאָס פֿאָלק װאָס אין איר – װי זי זיצט אין זיכערקײט, אַזױ װי דער שטײגער פֿון די צידונים, רויִק און זיכער, און ניטאָ אין לאַנד אַ מאַכטהאָבער װאָס זאָל אין עפּעס קריװדען, און זײ זײַנען װײַט פֿון די צידונים, און האָבן ניט קײן פֿאַרקער מיט אַ מענטשן.
זײַנען זײ געקומען צו זײערע ברידער אין צרעה און אשתּאול; און זײערע ברידער האָבן צו זײ געזאָגט: װאָס [זאָגט] איר?
האָבן זײ געזאָגט: שטײט אױףֿ, און לאָמיר אַרױפֿגײן אױףֿ זײ, װאָרום מיר האָבן געזען דאָס לאַנד, ערשט עס איז זײער גוט. און איר שװײַגט? איר זאָלט אײַך ניט פֿױלן צו גײן, כּדי צו קומען אַרבן דאָס לאַנד.
אַז איר קומט, װעט איר קומען צו אַ רויִקן פֿאָלק, און דאָס לאַנד איז געראַם אין אָרט. פֿאַר װאָר, גאָט האָט עס געגעבן אין אײַער האַנט; אַן אָרט װאָס דאָרטן פֿעלט ניט קײן זאַך װאָס אױףֿ דער ערד.
האָבן אַװעקגעצױגן פֿון דאָרטן, פֿון דער משפּחה פֿון דָן, פֿון צרעה און פֿון אשתּאול, זעקס הונדערט מאַן אָנגעגורט מיט כּלי-מלחמה.
און זײ זײַנען אַרױפֿגעגאַנגען און האָבן געלאַגערט אין קִרית-יערים, אין יהודה; דרום רופֿט מען יענעם אָרט מחנה-דָן ביז אױףֿ הײַנטיקן טאָג; ער איז הינטער קִרית-יערים.
און זײ זײַנען אַריבער פֿון דאָרטן צום געבערג פֿון אפֿרים, און זײַנען געקומען ביז מיכהס הױז.
האָבן זיך אָפּגערופֿן די פֿינףֿ מענער װאָס זײַנען געגאַנגען אױסקוקן דאָס לאַנד ליש, און האָבן געזאָגט צו זײערע ברידער: װײסט איר אַז אין די דאָזיקע הײַזער איז דאָ אַן אפֿוד און אַ תּרפֿים, און אַ געשניצט און אַ געגאָסן בילד? און אַצונד, װײסט װאָס איר האָט צו טאָן.
האָבן זײ פֿאַרקערט אַהין, און זײַנען געקומען צום הױז פֿון דעם יונגנמאַן דעם לֵוִי, צו מיכהס הױז, און האָבן אים געפֿרעגט אױףֿ פֿריד.
און די זעקס הונדערט מאַן אָנגעגורט מיט זײערע כּלי-מלחמה, װאָס פֿון די קינדער פֿון דָן, זײַנען געשטאַנען בײַם אײַנגאַנג פֿון טױער.
און די פֿינףֿ מענער װאָס זײַנען געגאַנגען אױסקוקן דאָס לאַנד, זײַנען אַרױפֿגעגאַנגען, אַרײַן אַהין, און צוגענומען דאָס געשניצטע בילד, און דעם אפֿוד, און דעם תּרפֿים, און דאָס געגאָסענע בילד; און דער כֹּהן איז געשטאַנען בײַם אײַנגאַנג פֿון טױער מיט די זעקס הונדערט מאַן אָנגעגורט מיט כּלי-מלחמה.
און װי יענע זײַנען אַרײַנגעגאַנגען אין מיכהס הױז, און האָבן צוגענומען דאָס געשניצטע בילד מיט דעם אפֿוד, און דעם תּרפֿים, און דאָס געגאָסענע בילד, אַזױ האָט דער כֹּהן צו זײ געזאָגט: װאָס טוט איר?
האָבן זײ צו אים געזאָגט: שװײַג! טו אַרױףֿ דײַן האַנט אױףֿ דײַן מױל, און גײ מיט אונדז, און זײַ אונדז פֿאַר אַ פֿאָטער און פֿאַר אַ כֹּהן. איז דיר בעסער צו זײַן אַ כֹּהן בײַ אײן מענטשנס הױז, אָדער זײַן אַ כֹּהן בײַ אַ שבֿט און בײַ אַ משפּחה אין ישׂראל?
האָט זיך דעם כֹּהנס האַרץ דערפֿרײט, און ער האָט גענומען דעם אפֿוד, און דעם תּרפֿים, און דאָס געשניצטע בילד, און איז אַרײַן צװישן דעם פֿאָלק.
און זײ האָבן זיך אַרומגעדרײט און זײַנען אַװעקגעגאַנגען. און זײ האָבן געשטעלט די קלײנע קינדער און דאָס פֿי און דאָס גוטס זיך פֿאַרױס.
װי זײ האָבן זיך דערװײַטערט פֿון מיכהס הױז, אַזױ זײַנען די מענטשן װאָס אין די הײַזער װאָס לעבן מיכהס הױז זיך צונױפֿגעלאָפֿן, און זײ האָבן אָנגעיאָגט די קינדער פֿון דָן.
און זײ האָבן גערופֿן צו די קינדער פֿון דָן. האָבן יענע אומגעקערט זײער פּנים, און האָבן געזאָגט צו מיכהן: װאָס איז דיר, װאָס דו ביסט זיך צונױפֿגעלאָפֿן?
האָט ער געזאָגט: איר האָט צוגענומען מײַן גאָט װאָס איך האָב געמאַכט, און דעם כֹּהן, און איר זײַט אַװעקגעגאַנגען, און װאָס נאָך האָב איך? הײַנט װאָס זאָגט איר צו מיר: װאָס איז דיר?
האָבן די קינדער פֿון דָן צו אים געזאָגט: לאָז ניט הערן דײַן קָול בײַ אונדז, װאָרום מענטשן מיט אַ ביטער געמיט װעלן נאָך אָנפֿאַלן אױףֿ אײַך, און װעסט אומברענגען דײַן נפֿש און די נפֿשות פֿון דײַן הױזגעזינט.
און די קינדער פֿון דָן זײַנען געגאַנגען אױףֿ זײער װעג. און מיכה האָט געזען אַז זײ זײַנען שטאַרקער פֿון אים, און ער האָט זיך אומגעדרײט און זיך צוריקגעקערט אין זײַן הױז.
און זײ האָבן גענומען דאָס װאָס מיכה האָט געמאַכט, און דעם כֹּהן װאָס ער האָט געהאַט, און זײ זײַנען געקומען אױףֿ ליש, אױףֿ אַ רויִקן און זיכערן פֿאָלק, און האָבן זײ געשלאָגן מיטן שאַרףֿ פֿון שװערד, און די שטאָט האָבן זײ פֿאַרברענט אין פֿײַער.
און װער עס זאָל מציל זײַן איז ניט געװען, װאָרום זי איז געװען װײַט פֿון צידון, און קײן פֿאַרקער מיט אַ מענטשן האָבן זײ ניט געהאַט; און זי איז געװען אין טאָל װאָס בײַ בֵית-רחובֿ. און זײ האָבן אָפּגעבױט די שטאָט, און האָבן זיך אין איר באַזעצט.
און זײ האָבן גערופֿן דעם נאָמען פֿון דער שטאָט דָן, נאָך דעם נאָמען פֿון זײער פֿאָטער דָן װאָס איז געבאָרן געװען בײַ ישׂראלן; אָבער ליש איז געװען דער נאָמען פֿון דער שטאָט צוערשט.
און די קינדער פֿון דָן האָבן זיך אױפֿגעשטעלט דאָס געשניצטע בילד, און יהונתן דער זון פֿון גרשום דעם זון פֿון מנשהן, ער און זײַנע זין, זײַנען געװען כֹּהנים בײַם שבֿט דָן, ביזן טאָג פֿון דעם גלות פֿון לאַנד.
און זײ האָבן געהאַלטן אױפֿגעשטעלט בײַ זיך דאָס געשניצטע בילד װאָס מיכה האָט געמאַכט, אַלע טעג װאָס דאָס הױז פֿון גאָט איז געװען אין שילו.

Chapter 19

און עס איז געװען אין יענע טעג, װען קײן מלך איז ניט געװען אין ישׂראל, האָט אַ מאַן אַ לֵוִי געװױנט אין עק געבערג פֿון אפֿרים, און ער האָט זיך גענומען אַ קעפּסװײַב פֿון בֵית-לחם-יהודה.
און זײַן קעפּסװײַב איז אים געװאָרן אומטרײַ, און איז אַװעקגעגאַנגען פֿון אים צו איר פֿאָטערס הױז קײן בֵית-לחם-יהודה, און איז דאָרטן אָפּגעװען פֿיר חדשים צײַט.
איז אױפֿגעשטאַנען איר מאַן, און איז געגאַנגען נאָך איר, צו רעדן צו איר האַרצן, כּדי זי אומצוקערן; און מיט אים איז געװען זײַן יונג און אַ פּאָר אײזלען. און זי האָט אים אַרײַנגעבראַכט אין איר פֿאָטערס הױז; און װי דער פֿאָטער פֿון דער יונגער פֿרױ האָט אים דערזען, אַזױ האָט ער זיך געפֿרײט אַנטקעגן אים.
און זײַן שװער, דער פֿאָטער פֿון דער יונגער פֿרױ, האָט אים פֿאַרהאַלטן, און ער איז בײַ אים געזעסן דרײַ טעג; און זײ האָבן געגעסן און געטרונקען, און האָבן דאָרטן גענעכטיקט.
און עס איז געװען אױפֿן פֿירטן טאָג, האָבן זײ זיך געפֿעדערט אין דער פֿרי, און ער איז אױפֿגעשטאַנען צו גײן. האָט דער פֿאָטער פֿון דער יונגער פֿרױ געזאָגט צו זײַן אײדעם:  לען אונטער דײַן האַרץ מיט אַ שטיקל ברױט, און דערנאָך װעט איר גײן.
האָבן זײ זיך געזעצט, און האָבן בײדע אין אײנעם געגעסן און געטרונקען, און דער פֿאָטער פֿון דער יונגער פֿרױ האָט געזאָגט צו דעם מאַן: באַװיליק, איך בעט דיך, און נעכטיק איבער, און לאָז װױלגײן דײַן האַרץ.
און דער מאַן איז אױפֿגעשטאַנען צו גײן, אָבער זײַן שװער איז צוגעשטאַנען צו אים, און ער האָט װידער דאָרטן גענעכטיקט.
און װי ער האָט זיך געפֿעדערט אין דער פֿרי אױפֿן פֿינפֿטן טאָג צו גײן, אַזױ האָט דער פֿאָטער פֿון דער יונגער פֿרױ געזאָגט: לען אונטער, איך בעט דיך, דײַן האַרץ, און פֿאַרװײַלט ביז דער טאָג נײַגט זיך; און זײ האָבן בײדע געגעסן.
און דער מאַן איז אױפֿגעשטאַנען צו גײן, ער און זײַן קעפּסװײַב און זײַן יונג; אָבער זײַן שװער, דער פֿאָטער פֿון דער יונגער פֿרױ, האָט צו אים געזאָגט: זע נאָר, דער טאָג פֿאַרגײט צום אָװנט; נעכטיקט איבער, איך בעט דיך; אָט זעצט זיך דער טאָג, נעכטיק דאָ, און לאָז װױלגײן דײַן האַרץ, און מאָרגן װעט איר זיך פֿעדערן אױףֿ אײַער װעג, און װעסט גײן צו דײַן געצעלט.
אָבער דער מאַן האָט ניט געװאָלט נעכטיקן, און ער איז אױפֿגעשטאַנען און איז אַװעק, און ער איז געקומען ביז אַקעגן יבֿוס –דאָס איז ירושלַים– און מיט אים אַ פּאָר געזאָטלטע אײזלען, און זײַן קעפּסװײַב מיט אים.
אַז זײ זײַנען געװען בײַ יבֿוס, איז דער טאָג שױן געװען זײער גענידערט, און דער יונג האָט געזאָגט צו זײַן האַר: קום, איך בעט דיך, און לאָמיר אײַנקערן אין דער דאָזיקער שטאָט פֿון דעם יבֿוסי, און נעכטיקן אין איר.  
האָט זײַן האַר צו אים געזאָגט: מיר װעלן ניט אײַנקערן אין אַ שטאָט פֿון פֿרעמדע, װאָס איז ניט פֿון די קינדער פֿון ישׂראל; לאָמיר אַריבערגײן ביז גבֿעה.
און ער האָט געזאָגט צו זײַן יונג: קום, און לאָמיר גענענען צו אײנעם פֿון די ערטער, און מיר װעלן נעכטיקן אין גבֿעה אָדער אין רמה.
זײַנען זײ װײַטער געגאַנגען און זײַנען אַװעק; און די זון איז זײ אונטערגעגאַנגען בײַ גבֿעה װאָס געהערט צו בנימין.
און זײ האָבן פֿאַרקערט אַהין, כּדי אַרײַנצוגײן נעכטיקן אין גבֿעה. און ער איז אַרײַנגעגאַנגען, און האָט זיך געזעצט אין מאַרק פֿון שטאָט, אָבער קײן מענטש האָט זײ ניט אַרײַנגענומען אין הױז נעכטיקן.
ערשט אַן אַלטער מאַן קומט אָן פֿון זײַן אַרבעט אין פֿעלד, אין אָװנט; און דער מאַן איז געװען פֿון דעם געבערג פֿון אפֿרים, נאָר ער האָט זיך אױפֿגעהאַלטן אין גבֿעה; און די מענטשן פֿון דעם אָרט זײַנען געװען בנימינער.
און װי ער האָט אױפֿגעהױבן זײַנע אױגן, און האָט דערזען דעם מאַן דעם דורכגײער אױפֿן מאַרק פֿון שטאָט, אַזױ האָט דער אַלטער מאַן געזאָגט: װוּהין גײסטו? און פֿון װאַנען קומסטו?
האָט ער צו אים געזאָגט: מיר גײען אַריבער פֿון בֵית-לחם-יהודה צום עק געבערג פֿון אפֿרים. איך בין פֿון דאָרטן, און איך בין געגאַנגען קײן בֵית-לחם-יהודה, און צו גאָטס הױז גײ איך, און קײן מענטש נעמט מיך ניט אַרײַן אין הױז.
און פֿאַראַן אי שטרױ אי פֿוטער פֿאַר אונדזערע אײזלען, און פֿאַראַן אױך ברױט און װײַן פֿאַר מיר, און פֿאַר דײַן דינסט, און פֿאַר דעם יונג װאָס מיט דײַנע קנעכט; עס פֿעלט ניט קײן זאַך.
האָט דער אַלטער מאַן געזאָגט: פֿריד צו דיר! אַלע דײַנע באַדערפֿענישן זאָלן נאָר זײַן אױףֿ מיר; נאָר אױפֿן מאַרק זאָלסטו ניט נעכטיקן.
און ער האָט אים געבראַכט אין זײַן הױז, און האָט פֿאַרמישט פֿוטער פֿאַר די אײזלען; און זײ האָבן געװאַשן זײערע פֿיס, און האָבן געגעסן און געטרונקען.
זײ טוען אַזױ װױל זײער האַרץ, ערשט די מענטשן פֿון שטאָט, מענטשן נידערטרעכטיקע יונגען, האָבן אַרומגערינגלט דאָס הױז, קלאַפּנדיק אױףֿ דער טיר, און זײ האָבן געזאָגט צו דעם אַלטן מאַן דעם בעל-הבית, אַזױ צו זאָגן: ברענג אַרױס דעם מאַן װאָס איז געקומען אין דײַן הױז, כּדי מיר זאָלן אים דערקענען.
איז אַרױסגעגאַנגען צו זײ דער מאַן דער בעל-הבית, און האָט צו זײ געזאָגט: ניט, ברידער! איר זאָלט ניט טאָן קײן בײז, איך בעט אײַך, נאָך דעם אַז דער דאָזיקער מאַן איז געקומען אין מײַן הױז; איר זאָלט ניט טאָן די דאָזיקע נבָֿלה.
אָט איז מײַן טאָכטער די יונגפֿרױ, און זײַן קעפּסװײַב; לאָמיך, איך בעט אײַך, זײ אַרױסברענגען, און פּײַניקט זײ, און טוט צו זײ װאָס איז גוט אין אײַערע אױגן, נאָר דעם דאָזיקן מאַן זאָלט איר ניט טאָן די דאָזיקע שענדלעכע זאַך.
אָבער די מענטשן האָבן ניט געװאָלט צוהערן צו אים. האָט דער מאַן אָנגענומען זײַן קעפּסװײַב, און אַרױסגעבראַכט צו זײ דערױסן; און זײ האָבן זי דערקענט, און האָבן זי געמאַטערט אַ גאַנצע נאַכט ביז באַגינען, און זי אַװעקגעלאָזט װען דער פֿרימאָרגן איז אױפֿגעגאַנגען.
און די פֿרױ איז געקומען אין אָנהײב באַגינען, און איז אַנידערגעפֿאַלן און געלעגן אין אײַנגאַנג פֿון דעם מאַנס הױז װאָס איר האַר איז דאָרטן געװען, ביז עס איז געװאָרן ליכטיק.
און איר האַר איז אױפֿגעשטאַנען אין דער פֿרי, און האָט געעפֿענט די טירן פֿון הױז, און איז אַרױס צו גײן אױףֿ זײַן װעג, ערשט די פֿרױ, זײַן קעפּסװײַב, ליגט אַנידערגעפֿאַלן אין אײַנגאַנג פֿון הױז מיט אירע הענט אױפֿן שװעל.
האָט ער צו איר געזאָגט: שטײ אױףֿ, און לאָמיר גײן; אָבער קײנער ענטפֿערט ניט. האָט ער זי אַרױפֿגענומען אױפֿן אײזל; און דער מאַן איז אױפֿגעשטאַנען, און איז אַװעק צו זײַן הײם.
און ער איז געקומען אין זײַן הױז, און האָט גענומען דעם שלאַכטמעסער, און האָט אָנגענומען זײַן קעפּסװײַב, און האָט זי צעשניטן אױףֿ אירע גלידער, אין צװעלףֿ שטיקער, און האָט זי פֿאַנאַנדערגעשיקט אין גאַנצן געמאַרק פֿון ישׂראל.
און עס איז געװען, איטלעכער װאָס האָט עס געזען, האָט געזאָגט: אַזױ-װאָס איז ניט געשען און ניט געזען געװאָרן פֿון דעם טאָג װאָס די קינדער פֿון ישׂראל זײַנען אַרױפֿגעגאַנגען פֿון לאַנד מצרים ביז אױףֿ הײַנטיקן טאָג. באַטראַכט אײַך װעגן דעם, האַלט אַן עצה, און רעדט!

Chapter 20

זײַנען אַרױסגעגאַנגען אַלע קינדער פֿון ישׂראל, און די גאַנצע עדה װי אײן מאַן, פֿון דָן און ביז באֵר-שֶבַֿע און לאַנד גלעד, האָט זיך אײַנגעזאַמלט צו גאָט קײן מִצפּה.
און די פֿאָרשטײער פֿון גאַנצן פֿאָלק, פֿון אַלע שבֿטים פֿון ישׂראל, האָבן זיך געשטעלט אין דער אײַנזאַמלונג פֿון גאָטס פֿאָלק, פֿיר הונדערט טױזנדט פֿוסגײער װאָס ציען אַ שװערד. –
און די קינדער פֿון בנימין האָבן געהערט אַז די קינדער פֿון ישׂראל זײַנען אַרױפֿגעגאַנגען קײן מִצפּה. – און די קינדער פֿון ישׂראל האָבן געזאָגט: דערצײלט, װי אַזױ איז געשען דאָס דאָזיקע בײז.
האָט זיך אָפּגערופֿן דער מאַן דער לֵוִי, דער מאַן פֿון דער דערהרגעטער פֿרױ, און האָט געזאָגט: קײן גבֿעה װאָס געהערט צו בנימין, בין איך געקומען, איך און מײַן קעפּסװײַב, צו נעכטיקן.
זײַנען אױפֿגעשטאַנען אױףֿ מיר די מענער פֿון גבֿעה, און האָבן אַרומגערינגלט דאָס הױז אַרום מיר בײַ נאַכט; מיך האָבן זײ געטראַכט צו הרגען, און מײַן קעפּסװײַב האָבן זײ געפּײַניקט ביז זי איז געשטאָרבן.
האָב איך אָנגענומען מײַן קעפּסװײַב, און האָב זי צעשניטן, און האָב זי פֿאַנאַנדערגשיקט אין גאַנצן פֿעלד פֿון דער נחלה פֿון ישׂראל, װאָרום זײ האָבן געטאָן אַ שענדלעכקײט און אַ נבָֿלה אין ישׂראל.
אָט זײַט איר אַלע, קינדער פֿון ישׂראל, גיט אַהער אײַער באַשײד און עצה.
האָט זיך אױפֿגעהױבן דאָס גאַנצע פֿאָלק װי אײן מאַן, אַזױ צו זאָגן: מיר װעלן ניט גײן קײנער צו זײַן געצעלט, און מיר װעלן ניט אײַנקערן קײנער אין זײַן הױז!
און אַצונד איז דאָס די זאַך װאָס מיר װעלן טאָן צו גבֿעה: גײן אױףֿ איר לױט גורל.
און מיר װעלן נעמען צען מאַן פֿון הונדערט, פֿון אַלע שבֿטים פֿון ישׂראל, און הונדערט פֿון טױזנט, און טױזנט פֿון צען טױזנט, אױףֿ צו ברענגען שפּײַז פֿאַרן פֿאָלק, כּדי זײ זאָלן טאָן, אַז זײ קומען צו גבֿע-בנימין, לױט דער גאַנצער נבָֿלה װאָס זי האָט געטאָן אין ישׂראל.
און אַלע מענער פֿון ישׂראל האָבן זיך אײַנגעזאַמלט אױףֿ דער שטאָט, באַהעפֿט װי אײן מאַן.
און די שבֿטים פֿון ישׂראל האָבן געשיקט מענטשן דורכן גאַנצן שבֿט בנימין, אַזױ צו זאָגן: װאָס פֿאַר אַ בײז איז דאָ געשען צװישן אײַך?
און אַצונד גיט אַרױס די מענטשן, די נידערטרעכטיקע יונגען, װאָס אין גבֿעה, און מיר װעלן זײ טײטן, און אױסראַמען דאָס בײז פֿון ישׂראל. אָבער די קינדער פֿון בנימין האָבן ניט געװאָלט צוהערן צו דעם קָול פֿון זײערע ברידער, די קינדער פֿון ישׂראל.
און די קינדער פֿון בנימין האָבן זיך אײַנגעזאַמלט פֿון די שטעט קײן גבֿעה, כּדי אַרױסצוגײן אױףֿ מלחמה מיט די קינדער פֿון ישׂראל.
און די קינדער פֿון בנימין האָבן אין יענעם טאָג זיך געצײלט פֿון די שטעט זעקס און צװאַנציק טױזנט מאַן װאָס ציען אַ שװערד, אַחוץ די באַװױנער פֿון גבֿעה װאָס האָבן זיך געצײלט זיבן הונדערט געקליבענע מענער.
דאָס דאָזיקע גאַנצע פֿאָלק, זיבן הונדערט געקליבענע מענער, זײַנען געװען געלינקטע. איטלעכער פֿון די האָט געװאָרפֿן אַ שטײן אין אַ האָר, און ניט פֿאַרפֿעלט.
און די קינדער פֿון ישׂראל האָבן זיך געצײלט אַחוץ בנימין פֿיר הונדערט טױזנט מאַן װאָס ציען אַ שװערד; אַלע די דאָזיקע, מלחמה-לײַט.
און זײ זײַנען אױפֿגעשטאַנען, און זײַנען אַרױפֿגעגאַנגען קײן בֵית-אֵל, און האָבן געפֿרעגט בײַ גאָט. און די קינדער פֿון ישׂראל האָבן געזאָגט: װער זאָל אונדז אַרױפֿגײן צוערשט אױףֿ מלחמה מיט די קינדער פֿון בנימין? האָט גאָט געזאָגט: יהודה צוערשט.
זײַנען אַרױפֿגעגאַנגען די קינדער פֿון ישׂראל אין דער פֿרי, און זײ האָבן געלעגערט אױףֿ גבֿעה,
און די מענער פֿון ישׂראל זײַנען אַרױסגעגאַנגען אױףֿ מלחמה מיט בנימין; און די מענער פֿון ישׂראל האָבן אָנגעריכט אַ מלחמה מיט זײ בײַ גבֿעה.
זײַנען די קינדער פֿון בנימין אַרױסגעגאַנגען פֿון גבֿעה, און זײ האָבן אומגעבראַכט פֿון ישׂראל אין יענעם טאָג צװײ און צװאַנציק טױזנט מאַן צו דער ערד.
אָבער דאָס פֿאָלק, די מענער פֿון ישׂראל, האָבן זיך געשטאַרקט, און זײ האָבן װידער אָנגעריכט אַ מלחמה אין דעם אָרט װאָס זײ האָבן דאָרטן אָנגעריכט אין ערשטן טאָג.
און די קינדער פֿון ישׂראל זײַנען אַרױפֿגעגאַנגען, און האָבן געװײנט פֿאַר גאָט ביזן אָװנט, און זײ האָבן געפֿרעגט בײַ גאָט, אַזױ צו זאָגן: זאָל איך װידער גענענען אױףֿ מלחמה מיט די קינדער פֿון מײַן ברודער בנימין? האָט גאָט געזאָגט: גײט אַרױףֿ אַקעגן אים.
און די קינדער פֿון ישׂראל האָבן גענענט צו די קינדער פֿון בנימין אױפֿן צװײטן טאָג.
און בנימין איז אַרױסגעגאַנגען אַקעגן זײ פֿון גבֿעה אױפֿן צװײטן טאָג, און זײ האָבן אומגעבראַכט פֿון די קינדער פֿון ישׂראל נאָך אַכצן טױזנט מאַן צו דער ערד; אַלע די דאָזיקע האָבן געצױגן אַ שװערד.
זײַנען אַלע קינדער פֿון ישׂראל, דאָס גאַנצע פֿאָלק, אַרױפֿגעגאַנגען, און זײ זײַנען געקומען קײן בֵית-אֵל, און האָבן געװײנט, און זײ זײַנען געזעסן דאָרטן פֿאַר גאָט, און האָבן געפֿאַסט אין יענעם טאָג ביזן אָװנט, און אױפֿגעבראַכט בראַנדאָפּפֿער און פֿרידאָפּפֿער פֿאַר גאָט.
און די קינדער פֿון ישׂראל האָבן געפֿרעגט בײַ גאָט– װאָרום דער אָרון פֿון גאָטס בונד איז דאָרט געװען אין יענע טעג;
און פּינחס דער זון פֿון אלעזר דעם זון פֿון אַהרֹנען איז געשטאַנען פֿאַר אים אין יענע טעג– אַזױ צו זאָגן: זאָל איך װידער אַרױסגײן אױףֿ מלחמה מיט די קינדער פֿון מײַן ברודער בנימין, אָדער איך זאָל אױפֿהערן? האָט גאָט געזאָגט: גײט אַרױףֿ, װאָרום מאָרגן װעל איך אים געבן אין דײַן האַנט.
האָט ישׂראל געשטעלט לױערער אױףֿ גבֿעה רונד אַרום.
און די קינדער פֿון ישׂראל זײַנען אַרױפֿגעגאַנגען אַקעגן די קינדער פֿון בנימין אױפֿן דריטן טאָג, און זײ האָבן זיך אױסגעשטעלט אַקעגן גבֿעה, אַזױ װי די פֿריערדיקע מאָל.
און די קינדער פֿון בנימין זײַנען אַרױסגעגאַנגען אַקעגן דעם פֿאָלק – זײ זײַנען אָפּגעצױגן געװאָרן פֿון שטאָט; און זײ האָבן אָנגעהױבן אַװעקלײגן פֿון דעם פֿאָלק דערשלאָגענע אַזױ װי די פֿריעדיקע מאָל, אױפֿן פֿעלד, אױףֿ די װעגן װאָס אײנער גײט אַרױףֿ קײן בֵית-אֵל, און אײנער קײן גבֿעה, אַרום דרײַסיק מאַן פֿון ישׂראל.
און די קינדער פֿון בנימין האָבן געזאָגט: זײ זײַנען געשלאָגן פֿאַר אונדז אַזױ װי צוערשט; אָבער די קינדער פֿון ישׂראל האָבן געזאָגט: לאָמיר אַנטלאָפֿן  און זײ אָפּציען פֿון שטאָט צו די װעגן.
און אַלע מענער פֿון ישׂראל זײַנען אױפֿגעשטאַנען פֿון זײער אָרט, און האָבן זיך אױסגעשטעלט אין בַעַל-תָּמר. און די לױערער פֿון ישׂראל זײַנען אַרױסגעשפּרונגען פֿון זײער אָרט, פֿון מַערה-גבֿע.
און זײ זײַנען געקומען פֿון אַקעגן גבֿעה, צען טױזנט געקליבענע מענער פֿון גאַנץ ישׂראל, און עס איז געװען אַ שװערע מלחמה; און יענע האָבן ניט געװוּסט, אַז זײ טרעפֿט אַן אומגליק.
און גאָט האָט געשלאָגן בנימין פֿאַר ישׂראל, און די קינדער פֿון ישׂראל האָבן אומגעבראַכט פֿון בנימין אין יענעם טאָג פֿינףֿ און צװאַנציק טױזנט און הונדערט מאַן; אַלע די דאָזיקע האָבן געצױגן אַ שװערד.
און די קינדער פֿון בנימין האָבן געזען, אַז זײ זײַנען געשלאָגן. און די מענער פֿון ישׂראל האָבן געלאָזט אָרט פֿאַר די קינדער פֿון בנימין, װאָרום זײ האָבן זיך פֿאַרזיכערט אױףֿ די לױערער װאָס זײ האָבן געשטעלט אױףֿ גבֿעה.
און די לױערער האָבן געאײַלט און זיך אַ לאָז געטאָן אױףֿ גבֿעה, און די לױערער האָבן אַרײַנגעצױגן און האָבן געשלאָגן די גאַנצע שטאָט מיטן שאַרףֿ פֿון שװערד.
און אַן אָפּרעד איז געװען בײַ די מענער פֿון ישׂראל מיט די לױערער, זײ זאָלן מאַכן אױפֿגײן אַ גרױס װאָלקן רױך פֿון שטאָט.
און װי די מענער פֿון ישׂראל האָבן זיך אומגעקערט אין דער מלחמה, און בנימין האָט אָנגעהױבן אַװעקלײגן דערשלאָגענע פֿון די מענער פֿון ישׂראל, אַרום דרײַסיק מאַן, װײַל זײ האָבן געזאָגט: פֿאַר װאָר, געשלאָגן איז ער געשלאָגן פֿאַר אונדז, אַזױ װי אין דער ערשטער מלחמה –
אַזױ האָט דער װאָלקן אָנגעהױבן אױפֿגײן פֿון שטאָט, אַ זײַל רױך, און בנימין האָט זיך אומגעקערט הינטער זיך, ערשט די גאַנצע שטאָט איז אױפֿגעגאַנגען אין רױך צום הימל.
און די מענער פֿון ישׂראל האָבן זיך אומגעקערט, און די מענער פֿון בנימין זײַנען צעטומלט געװאָרן, װאָרום זײ האָבן געזען אַז אַן אומגליק האָט זײ געטראָפֿן.
און זײ האָבן זיך אַװעקגעקערט פֿאַר די מענער פֿון ישׂראל צום װעג פֿון מדבר, אָבער די מלחמה האָט זײ אָנגעיאָגט; און די װאָס פֿון די שטעט האָבן אים  אומגעבראַכט אין זײַן מיט.
זײ האָבן אַרומגערינגלט בנימין, אים נאָכגעיאָגט, צו מנוחה אים געטריבן, ביז קעגן גבֿעה צו זונאױפֿגאַנג.
און עס זײַנען געפֿאַלן פֿון בנימין אַכצן טױזנט מאַן; אַלע די דאָזיקע, העלדישע לײַט.
און זײ האָבן זיך פֿאַרקערט, און זײַנען אַנטלאָפֿן צום מדבר, צום פֿעלז רִמון, אָבער יענע האָבן נאָכגעקליבן פֿון זײ אױףֿ די װעגן פֿינףֿ טױזנט מאַן, און זײ האָבן זײ נאָכגעיאָגט ביז גדעום, און געשלאָגן פֿון זײ צװײ טױזנט מאַן.
און אַלע װאָס זײַנענן געפֿאַלן פֿון בנימין אין יענעם טאָג, זײַנען געװען פֿינףֿ און צװאַנציק טױזנט מאַן װאָס האָבן געצױגן אַ שװערד, אַלע די דאָזיקע, העלדישע לײַט.
אָבער זעקס הונדערט מאַן האָבן זיך פֿאַרקערט, און זײַנען אַנטלאָפֿן  צום מדבר, צום פֿעלז רִמון, און זײ זײַנען געזעסן אין פֿעלז רִמון פֿיר חדשים.
און די מענער פֿון ישׂראל האָבן זיך אומגעקערט צו די קינדער פֿון בנימין, און האָבן זײ געשלאָגן מיטן שאַרףֿ פֿון שװערד, פֿון דער גאַנצער שטאָט ביז אַ בהמה, ביז אַלץ װאָס האָט זיך דאָרטן געפֿונען; אױך האָבן זײ אַלע שטעט װאָס האָבן זיך דאָרטן געפֿונען, אַװעקגעלאָזט אין פֿײַער.

Chapter 21

און די מענער פֿון ישׂראל האָבן געהאַט געשװאָרן אין מִצפּה, אַזױ צו זאָגן: קײנער פֿון אונדז זאָל ניט געבן זײַן טאָכטער צו בנימין פֿאַר אַ װײַב!
און דאָס פֿאָלק איז געקומען קײן בֵית-אֵל, און זײ זײַנען דאָרטן געזעסן ביזן אָװנט פֿאַר גאָט, און זײ האָבן אױפֿגעהױבן זײער קָול און געװײנט אַ גרױס געװײן.
און זײ האָבן געזאָגט: פֿאַר װאָס, יהוה דו גאָט פֿון ישׂראל, איז דאָס געשען אין ישׂראל, עס זאָל הײַנט געמינערט װערן פֿון ישׂראל אײן שבֿט?
און עס איז געװען אױףֿ מאָרגן, האָט זיך דאָס פֿאָלק געפֿעדערט, און זײ האָבן דאָרטן געבױט אַ מזבח, און אױפֿגעבראַכט בראַנדאָפּפֿער און פֿרידאָפּפֿער.
און די קינדער פֿון ישׂראל האָבן געזאָגט: װער איז פֿון אַלע שבֿטים פֿון ישׂראל, װאָס איז ניט אַרױפֿגעגאַנגען אין דער אײַנזאַמלונג צו גאָט? װאָרום אַ גרױסע שבֿועה איז געװען אַקעגן דעם װאָס איז ניט אַרױפֿגעגאַנגען צו גאָט קײן מִצפּה, אַזױ צו זאָגן: טײטן זאָל ער געטײט װערן!
און די קינדער פֿון ישׂראל האָט באַנג געטאָן אױףֿ זײער ברודער בנימין, און זײ האָבן געזאָגט: אָפּגעשניטן געװאָרן איז הײַנט אײן שבֿט פֿון ישׂראל!
װאָס זאָלן מיר טאָן װעגן װײַבער פֿאַר די געבליבענע, אַז מיר האָבן געשװאָרן בײַ גאָט זײ ניט צו געבן פֿון אונדזערע טעכטער פֿאַר װײַבער?
האָבן זײ געזאָגט: איז װער אײנער דאָ פֿון די שבֿטים פֿון ישׂראל, װאָס איז ניט אַרױפֿגעגאַנגען צו גאָט קײן מִצפּה? ערשט קײנער איז ניט געקומען אין לאַגער פֿון יָבֿיש-גִלעד צו דער אײַנזאַמלונג.
װאָרום דאָס פֿאָלק איז איבערגעצײלט געװאָרן, ערשט קײנער איז דאָרטן ניט געװען פֿון די באַװױנער פֿון יָבֿיש-גִלעד.
האָט די עדה געשיקט אַהין צװעלףֿ טױזנט מאַן פֿון די העלדישע יונגען, און זײ האָבן זײ באַפֿױלן, אַזױ צו זאָגן: גײט און איר זאָלט שלאָגן די באַװױנער פֿון יָבֿיש-גִלעד מיטן שאַרףֿ פֿון שװערד, מיט די װײַבער און די קלײנע קינדער.
און דאָס איז די זאַך װאָס איר זאָלט טאָן: איטלעכן מאַנספּאַרשױן, און איטלעכע װײַבספּאַרשױן װאָס װײס פֿון ליגן מיט אַ מאַנספּאַרשױן, זאָלט איר פֿאַרטיליקן.
האָבן זײ געפֿונען פֿון די באַװױנער פֿון יָבֿיש-גִלעד פֿיר הונדעט מײדלעך יונגפֿרױען װאָס האָבן ניט געװוּסט פֿון אַ מאַן דורך ליגן מיט אַ מאַנספּאַרשױן; און זײ האָבן זײ געבראַכט אין לאַגער קײן שילו װאָס אין לאַנד כּנַען.
און די גאַנצע עדה האָט געשיקט און גערעדט צו די קינדער פֿון בנימין װאָס אין פֿעלז רִמון, און זײ האָבן זײ צוגערופֿן שלום.
און בנימין האָט זיך אומגעקערט אין יענער צײַט, און זײ האָבן זײ געגעבן די װײַבספּאַרשױנען װאָס זײ האָבן געלאָזט לעבן פֿון די װײַבספּאַרשױנען פֿון יָבֿיש-גִלעד, אָבער אַפֿילו אַזױ זײַנען ניט געװען גענוג פֿאַר זײ.
און דעם פֿאָלק האָט באַנג געטאָן אױףֿ בנימין, װאָס גאָט האָט געמאַכט אַ בראָך צװישן די שבֿטים פֿון ישׂראל.
און די עלטסטע פֿון דער עדה האָבן געזאָגט: װאָס זאָלן מיר טאָן װעגן װײַבער פֿאַר די איבעריקע, אַז װײַבער זײַנען פֿאַרטיליקט געװאָרן פֿון בנימין?
און זײ האָבן געזאָגט: אַן אַנטרונענע ירושה מוז בלײַבן בנימינען, כּדי עס זאָל ניט אױסגעמעקט װערן אַ שבֿט פֿון ישׂראל.
מיר אָבער קענען זײ ניט געבן װײַבער פֿון אונדזערע טעכטער, װאָרום די קינדער פֿון ישׂראל האָבן געשװאָרן, אַזױ צו זאָגן: פֿאַרשאָלטן דער װאָס גיט אַ װײַב צו בנימין!
און זײ האָבן געזאָגט: אָט איז אַ יָום-טובֿ צו גאָט פֿון יאָר צו יאָר אין שילו װאָס אין צפֿון פֿון בֵית-אֵל, צו מזרח פֿון דעם װעג װאָס גײט אױףֿ פֿון בֵית-אֵל קײן שכֶם, און אין דָרום פֿון לבֿוֹנָה.
און זײ האָבן געהײסן די קינדער פֿון בנימין, אַזױ צו זאָגן: גײט און איר זאָלט לױערן אין די װײַנגערטנער.
און איר װעט צוזען; און אָט װי די טעכטער פֿון שילו װעלן אַרױסגײן צו טאַנצן אין די טענץ, אַזױ זאָלט איר אַרױסגײן פֿון די װײַנגערטנער, און אײַך כאַפּען איטלעכער אַ װײַב פֿאַר זיך פֿון די טעכטער פֿון שילו, און אַװעקגײן אין לאַנד בנימין.
און עס װעט זײַן, װי זײערע פֿאָטערס אָדער זײערע ברידער װעלן קומען זיך קריגן מיט אונדז, אַזױ װעלן מיר זאָגן צו זײ: לײַטזעליקט זײ אונדז, װאָרום ניט פֿאַר איטלעכן האָבן מיר געקריגן אַ װײַב אין דער מלחמה; איבריקנס האָט איר זײ זײ ניט געגעבן, אַז איר זאָלט אַצונד שולדיק זײַן.
האָבן די קינדער פֿון בנימין אַזױ געטאָן, און זײ האָבן גענומען װײַבער, לױט זײער צאָל, פֿון די טענצערינס װאָס זײ האָבן אַװעקגערױבט; און זײ זײַנען געגאַנגען און האָבן זיך אומגעקערט צו זײער נחלה, און האָבן אָפּגעבױט די שטעט, און זיך באַזעצט אין זײ.
און די קינדער פֿון ישׂראל זײַנען זיך פֿאַנאַנדערגעגאַנגען פֿון דאָרטן אין יענער צײַט איטלעכער צו זײַן שבֿט און צו זײַן משפּחה; און זײ זײַנען אַװעק פֿון דאָרטן איטלעכער צו זײַן נחלה.
אין יענע טעג איז קײן מלך ניט געװען אין ישׂראל; איטלעכער האָט געטאָן װאָס איז רעכט אין זײַנע אױגן.