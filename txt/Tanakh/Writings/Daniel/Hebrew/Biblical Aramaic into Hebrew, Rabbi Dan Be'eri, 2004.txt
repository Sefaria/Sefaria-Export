Daniel
דניאל
Biblical Aramaic into Hebrew, Rabbi Dan Be'eri, 2004
https://he.wikisource.org/wiki/%D7%91%D7%99%D7%90%D7%95%D7%A8:%D7%AA%D7%A8%D7%92%D7%95%D7%9D_%D7%A2%D7%91%D7%A8%D7%99_%D7%9E%D7%99%D7%9C%D7%95%D7%9C%D7%99_%D7%9C%D7%90%D7%A8%D7%9E%D7%99%D7%AA_%D7%94%D7%9E%D7%A7%D7%A8%D7%90%D7%99%D7%AA_(%D7%91%D7%90%D7%A8%D7%99)

דניאל



Chapter 1



Chapter 2




הַמֶּלֶךְ, לְעוֹלָמִים חְיֵה! אֱמֹר הַחֲלוֹם לַעֲבָדֶיךָ, וְהַפִּתְרוֹן נַגִּיד.
עוֹנֶה הַמֶּלֶךְ וְאוֹמֵר לַכַּשְׂדִּים: הַדָּבָר מִמֶּנִּי הָלַךְ, אִם לֹא תּוֹדִיעוּנִי הַחֲלוֹם וּפִתְרוֹנוֹ, נְתָחִים תֵּעָשׂוּ, וּבָתֵּיכֶם עִיִּים יֻשְּׂמוּ.
וְאִם הַחֲלוֹם וּפִתְרוֹנוֹ תַּגִּידוּ, מַתָּנוֹת וּמַעֲנָק וְכָבוֹד גָּדוֹל תְּקַבְּלוּ מִלְּפָנַי, אִם כֵּן, הַחֲלוֹם וּפִתְרוֹנוֹ הַגִּידוּנִי!
עָנוּ שֵׁנִית וְאוֹמְרִים: הַמֶּלֶךְ הַחֲלוֹם יֹאמַר לַעֲבָדָיו, וְהַפִּתְרוֹן נַגִּיד.
עוֹנֶה הַמֶּלֶךְ וְאוֹמֵר: עַל נָכוֹן יוֹדֵעַ אֲנִי, שֶׁזְּמַן אַתֶּם קוֹנִים, מִפְּנֵי שֶׁרְאִיתֶם, שֶׁמְּאֻמָת מִמֶּנִּי הַדָּבָר.
שֶׁאִם הַחֲלוֹם לֹא תַּגִּידוּנִי, אֶחָד הוּא דִּינְכֶם, וְדָבָר כּוֹזֵב וְנִפְסָד הֲכִינוֹתֶם לֵאמֹר לְפָנַי, עַד אֲשֶׁר הַזְּמַן יִשְׁתַּנֶּה, אִם כֵּן, הַחֲלוֹם אִמְרוּ לִי, וְאֵדַע שֶׁפִּתְרוֹנוֹ תַּגִּידוּנִי.
עָנוּ הַכַּשְׂדִּים לִפְנֵי הַמֶּלֶךְ וְאוֹמְרִים: אֵין אָדָם עַל הַיַּבָּשָׁה, אֲשֶׁר דְּבַר הַמֶּלֶךְ יוּכַל לְהַגִּיד, מִפְּנֵי שֶׁכָּל מֶלֶךְ גָּדוֹל וּמוֹשֵׁל, דָּבָר כַּזֶּה לֹא שָׁאַל, מִכָּל חַרְטֹּם וְאָשַׁף וְכַשְׂדִּי.
וְהַדָּבָר אֲשֶׁר הַמֶּלֶךְ שׁוֹאֵל כָּבֵד, וְאַחֵר אֵין אֲשֶׁר יַגִּידֶנּוּ לִפְנֵי הַמֶּלֶךְ, אֵלָּא אֱלֹהִים אֲשֶׁר מְגוּרֵיהֶם עִם הַבָּשָׂר אֵינָם.
עֵקֶב זֹאת הַמֶּלֶךְ כָּעַס וְקָצַף הַרְבֵּה, וְאָמַר לְהַשְׁמִיד אֶת כָּל חַכְמֵי בָבֶל.
וְהַפְּקֻדָּה יָצְאָה, וְהַחֲכָמִים נֶהֱרָגִים, וְנִדְרְשׁוּ דָּנִיֵּאל וַחֲבֵרָיו לְהֵהָרֵג.
אָז דָּנִיֵּאל הֵשִׁיב עֵצָה וְטַעַם, לְאַרְיוֹךְ גְּדוֹל הַטַּבָּחִים שֶׁל הַמֶּלֶךְ, אֲשֶׁר יָצָא לַהֲרֹג אֶת חַכְמֵי בָּבֶל.
עוֹנֶה וְאוֹמֵר לְאַרְיוֹךְ הַמּוֹשֵׁל שֶׁל הַמֶּלֶךְ: עַל מָה הַדִּין דּוֹחֵף מִלִּפְנֵי הַמֶּלֶךְ? אָז [אֶת] הַדָּבָר הוֹדִיעַ אַרְיוֹךְ לְדָנִיֵּאל.
וְדָנִיֵּאל בָּא וּבִקֵּשׁ מִן הַמֶּלֶךְ, שֶׁיִּתֵּן לוֹ זְמַן וְהַפִּתְרוֹן יַגִּיד לַמֶּלֶךְ.
אָז דָּנִיֵּאל לְבֵיתוֹ הָלַךְ, וְלַחֲנַנְיָה מִישָׁאֵל וַעֲזַרְיָה חֲבֵרָיו הַדָּבָר הוֹדִיעַ.
וְרַחֲמִים לְבַקֵּשׁ מִלִּפְנֵי אֱלוֹהַּ הַשָּׁמַיִם עַל הַסּוֹד הַזֶּה, שֶׁלֹּא יֹאבְדוּ דָּנִיֵּאל וַחֲבֵרָיו עִם שְׁאָר חַכְמֵי בָבֶל.
אָז לְדָנִיֵּאל בַּחֲזוֹן הַלַּיְלָה הַסּוֹד נִגְלָה, אָז דָּנִיֵּאל מְבָרֵךְ אֶת אֱלוֹהַּ הַשָּׁמַיִם.
עוֹנֶה דָנִיֵּאל וְאוֹמֵר: יִהְיֶה שְׁמוֹ שֶׁל הָאֵל מְבוֹרָךְ, מִן הָעוֹלָם וְעַד הָעוֹלָם, אֲשֶׁר חַחָכְמָה וְהַגְּבוּרָה שֶׁלּוֹ הִיא.
וְהוּא מְשַׁנֶּה הָעִתִּים וְהַזְּמַנִּים, מַעֲבִיר מְלָכִים וּמַעֲמִיד מְלָכִים, נוֹתֵן חַחָכְמָה לַחֲכָמִים וְהַמַּדָּע לְיוֹדְעֵי בִינָה.
הוּא מְגַלֶּה הָעֲמֻקּוֹת וְהַנִּסְתָּרוֹת, יוֹדֵעַ מַה בַּחֹשֶׁךְ, וְהָאוֹר עִמּוֹ שׁוֹכֵן.
לְךָ אֱלוֹהַּ אֲבוֹתַי, מוֹדֶה וּמְשַׁבֵּחַ אֲנִי, אֲשֶׁר חַחָכְמָה וְהַגְּבוּרָה נָתַתָּ לִי, וְעַתָּה הוֹדַעְתָּנִי אֲשֶׁר בִּקַּשְׁנוּ מִמְּךָ, אֲשֶׁר דְּבַר הַמֶּלֶךְ הוֹדַעְתָּנוּ.
בְּעִקְבוֹת זֹאת דָּנִיֵּאל בָּא אֶל אַרְיוֹךְ, אֲשֶׁר מִנָּה הַמֶּלֶךְ לְהַשְׁמִיד אֶת חַכְמֵי בָבֶל, הָלַךְ וְכָךְ אָמַר לוֹ: אֶת חַכְמֵי בָבֶל אַל תַּשְׁמִיד, הֲבִיאֵנִי לִפְנֵי הַמֶּלֶךְ, וְהַפִּתְרוֹן לַמֶּלֶךְ אַגִּיד.
אָז אַרְיוֹךְ בִּזְרִיזוּת הֵבִיא אֶת דָּנִיֵּאל לִפְנֵי הַמֶּלֶךְ, וְכָךְ אָמַר לוֹ: אֲשֶׁר מָצָאתִי אִישׁ מִבְּנֵי הַגּוֹלָה שֶׁל יְהוּדָה, אֲשֶׁר הַפִּתְרוֹן לַמֶּלֶךְ יוֹדִיעַ.
עוֹנֶה הַמֶּלֶךְ וְאוֹמֵר לְדָנִיֵּאל, אֲשֶׁר שְׁמוֹ בֵּלְטְשַׁאצַּר: הֲיֶשְׁךָ יָכֹל לְהוֹדִיעֵנִי, הַחֲלוֹם אֲשֶׁר רָאִיתִי וּפִתְרוֹנוֹ?
עוֹנֶה דָנִיֵּאל לִפְנֵי הַמֶּלֶךְ וְאוֹמֵר: הַסּוֹד אֲשֶׁר הַמֶּלֶךְ שׁוֹאֵל, לֹא חֲכָמִים אֲשָׁפִים חַרְטֻמִּים קוֹסְמִים, יְכֹלִים לְהַגִּיד לַמֶּלֶךְ.
אֲבָל יֵשׁ אֱלוֹהַּ בַּשָּׁמַיִם מְגַלֵּה רָזִים, וְהוֹדִיעַ לַמֶּלֶךְ נְבוּכַדְנֶצַּר מַה שֶּׁיִּהְיֶה בְּאַחֲרִית הַיָּמִים. חֲלוֹמְךָ וּמַרְאֵי רֹאשְׁךָ עַל מִשְׁכָּבְךָ זֶה הוּא:
אַתָּה הַמֶּלֶךְ, מַחְשְׁבוֹתֶיךָ עַל מִשְׁכָּבְךָ עָלוּ, מַה שֶּׁיִּהְיֶה אַחֲרֵי זֶה, וּמְגַלֵּה הָרָזִים הוֹדִיעֲךָ מַה שֶּׁיִּהְיֶה.
וַאֲנִי לֹא בְחָכְמָה אֲשֶׁר יֵשׁ בִּי מִכָּל הַחַיִּים, הָרָז הַזֶּה נִגְלָה לִי, אֵלָּא עַל מְנַת שֶׁהַפִּתְרוֹן לַמֶּלֶךְ יוֹדִיעוּ, וּמַחְשְׁבוֹת לִבְּךָ תֵּדַע.
אַתָּה הַמֶּלֶךְ, רוֹאֶה הָיִיתָ, וְהִנֵּה פֶּסֶל אֶחָד גָּדוֹל. הַפֶּסֶל הָהוּא גָּדוֹל, וּמְאוֹרוֹ יָתֵר, עוֹמֵד מוּלְךָ, וּמַרְאֵהוּ נוֹרָא.
הַפֶּסֶל הָהוּא, רֹאשׁוֹ שֶׁל זָהָב טוֹב, חָזֵהוּ וּזְרוֹעוֹתָיו שֶׁל כֶּסֶף, בִּטְנוֹ וִירֵכָיו שֶׁל נְחֹשֶׁת;
שׁוֹקָיו שֶׁל בַּרְזֶל, רַגְלָיו, מֵהֶם שֶׁל בַּרְזֶל, וּמֵהֶם שֶׁל חֶרֶס.
רוֹאֶה הָיִיתָ, עַד אֲשֶׁר נִתְּקָה אֶבֶן שֶׁלֹּא בְּיָדַיִם, וְהִכְּתָה אֶת הַפֶּסֶל עַל רַגְלָיו שֶׁל הַבַּרְזֶל וְהַחֶרֶס, וְרִסְּקָה אוֹתָם.
אָז רֻסְּקוּ כְּאַחַת, הַבַּרְזֶל, הַחֶרֶס, הַנְּחֹשֶׁת, הַכֶּסֶף וְהַזָּהָב, וְהָיוּ כְּמוֹץ מִגָּרְנֵי קַיִץ, וְנָשְׂאָה אוֹתָם הָרוּחַ, וְכָל מָקוֹם לֹא נִמְצָא לָהֶם. וְהָאֶבֶן אֲשֶׁר הִכְּתָה אֶת הַפֶּסֶל, הָיְתָה לְהַר גָּדוֹל וּמָלְאָה כָּל הָאָרֶץ.
זֶה הַחֲלוֹם, וּפִתְרוֹנוֹ נֹאמַר לִפְנֵי הַמֶּלֶךְ.
אַתָּה הַמֶּלֶךְ, מֶלֶךְ הַמְּלָכִים, אֲשֶׁר אֱלוֹהַּ הַשָּׁמַיִם הַמַּלְכוּת הַחֹסֶן וְהַכֹּחַ וְהַכָּבוֹד נָתַן לְךָ.
וּבְכָל אֲשֶׁר שׁוֹכְנִים בְּנֵי אָדָם, חַיּוֹת הַשָּׂדֶה וְעוֹף הַשָּׁמַיִם נָתַן בְּיָדְךָ וְהִשְׁלִיטְךָ בְּכֻלָּם. אַתָּה הָרֹאשׁ שֶׁל הַזָּהָב.
וְאַחֲרֶיךָ תַּעֲמֹד מַלְכוּת אֲחֶרֶת, שְׁפָלָה מִמְּךָ, וּמַלְכוּת שְׁלִישִׁית אֲחֶרֶת, שֶׁל הַנְּחֹשֶׁת, אֲשֶׁר תִּשְׁלֹט בְּכָל הָאָרֶץ.
וּמַלְכוּת רְבִיעִית תִּהְיֶה חֲזָקָה כַּבַּרְזֶל, כָּל עֻמַּת שֶׁהַבַּרְזֶל מְרַסֵּק וּמוֹעֵךְ הַכֹּל, וְכַבַּרְזֶל אֲשֶׁר מְרֹצֵץ, כָּל אֵלֶּה תְרַסֵּק וּתְרֹצֵץ.
וַאֲשֶׁר רָאִיתָ הָרַגְלַיִם וְהָאֶצְבָּעוֹת, מֵהֶם חֶרֶס שֶׁל יוֹצֵר, וּמֵהֶם בַּרְזֶל, מַלְכוּת מְפֻלֶּגֶת תִּהְיֶה, וּמִן הַחֹזֶק שֶׁל הַבַּרְזֶל יִהְיֶה בָהּ, כְּמוֹ שֶׁרָאִיתָ הַבַּרְזֶל מְעֹרָב בְּחֶרֶס הַטִּיט.
וְאֶצְבְּעוֹת הָרַגְלַיִם, מֵהֶם בַּרְזֶל וּמֵהֶם חֶרֶס, מִקְצָת הַמַּלְכוּת תִּהְיֶה חֲזָקָה, וּמִמֶּנָּה תִּהְיֶה שְׁבִירָה.
אֲשֶׁר רָאִיתָ הַבַּרְזֶל מְעֹרָב בְּחֶרֶס הַטִּיט, מְעֹרָבִים יִהְיוּ בְּזֶרַע הָאָדָם, וְלֹא יִהְיוּ דְּבֵקִים זֶה עִם זֶה, הִנֵּה כְּמוֹ שֶׁהַבַּרְזֶל לֹא מְעֹרָב עִם הַחֶרֶס.
וּבִימֵיהֶם שֶׁל הַמְּלָכִים הָאֵלֶּה, יַעֲמִיד אֱלוֹהַּ הַשָּׁמַיִם מַלְכוּת אֲשֶׁר לְעוֹלָמִים לֹא תִנָּזֵק, וְהַמַּלְכוּת לְעַם אַחֵר לֹא תֵעָזֵב, תְּרַסֵּק וּתְכַלֶּה כָּל אֵלֶּה הַמַּלְכֻיּוֹת, וְהִיא תַעֲמֹד לָעוֹלָמִים.
לְעֻמַּת שֶׁרָאִיתָ שֶׁמִּן הָהָר נִתְּקָה אֶבֶן אֲשֶׁר לֹא בְּיָדַיִם, וְרִסְּקָה הַבַּרְזֶל, הַנְּחֹשֶׁת, הַחֶרֶס, הַכֶּסֶף וְהַזָּהָב, אֱלוֹהַּ גָּדוֹל הוֹדִיעַ לַמֶּלֶךְ מַה שֶּׁיִּהְיֶה אַחֲרֵי זֶה, וְנָכוֹן הַחֲלוֹם וְנֶאֱמָן פִּתְרוֹנוֹ.
אָז הַמֶּלֶךְ נְבוּכַדְנֶצַּר נָפַל עַל פָּנָיו, וּלְדָנִיֵּאל הִשְׁתַּחֲוָה, וּמִנְחָה וּקְטֹרֶת אָמַר לְנַסֵּךְ לוֹ.
עוֹנֶה הַמֶּלֶךְ לְדָנִיֵּאל וְאוֹמֵר: אֱמֶת אֲשֶׁר אֱלֹהֵיכֶם הוּא אֱלוֹהַּ אֱלֹהִים, וַאֲדוֹן מְלָכִים וּמְגַלֵּה רָזִים, אֲשֶׁר יָכֹלְתָּ לְגַלּוֹת הַסּוֹד הַזֶּה.
אָז הַמֶּלֶךְ אֶת דָּנִיֵּאל גִּדֵּל, וּמַתָּנוֹת גְּדוֹלוֹת רַבּוֹת נָתַן לוֹ, וְהִשְׁלִיטוֹ עַל כָּל מְדִינַת בָּבֶל, וְרַב סְגָנִים עַל כָּל חַכְמֵי בָבֶל.
וְדָנִיֵּאל בִּקֵּשׁ מִן הַמֶּלֶךְ, וּמִנָּה עַל הַמְּלָאכָה שֶׁל מְדִינַת בָּבֶל, אֶת שַׁדְרַךְ מֵישַׁךְ וַעֲבֵד נְגוֹ, וְדָנִיֵּאל בְּשַׁעַר הַמֶּלֶךְ.

Chapter 3

נְבוּכַדְנֶצַּר הַמֶּלֶךְ עָשָׂה פֶּסֶל שֶׁל זָהָב, גָּבְהוֹ אַמּוֹת שִׁשִּׁים, רָחְבּוֹ אַמּוֹת שֵׁשׁ, הֵקִימוֹ בְּבִקְעַת דּוּרָא בִּמְדִינַת בָּבֶל.
וּנְבוּכַדְנֶצַּר הַמֶּלֶךְ שָׁלַח לְכַנֵּס אֶת הַנְּצִיבִים הַסְּגָנִים וְהַפָּחוֹת, הַיּוֹעֲצִים, הַגִּזְבָּרִים, הַשּׁוֹפְטִים, הַשּׁוֹטְרִים, וְכָל מוֹשְׁלֵי הַמְּדִינוֹת, לָבוֹא לַחֲנֻכַּת הַפֶּסֶל שֶׁהֶעֱמִיד נְבוּכַדְנֶצַּר הַמֶּלֶךְ.
אָז נֶאֱסָפִים הַנְּצִיבִים, הַסְּגָנִים וְהַפָּחוֹת, הַיּוֹעֲצִים, הַגִּזְבָּרִים, הַשּׁוֹפְטִים, הַשּׁוֹטְרִים, וְכָל מוֹשְׁלֵי הַמְּדִינוֹת, לַחֲנֻכַּת הַפֶּסֶל אֲשֶׁר הֶעֱמִיד נְבוּכַדְנֶצַּר הַמֶּלֶךְ, וְעוֹמְדִים מוּל הַפֶּסֶל אֲשֶׁר הֶעֱמִיד נְבוּכַדְנֶצַּר.
וְהַכָּרוֹז קוֹרֵא בְכֹחַ: לָכֶם אוֹמְרִים, הָעַמִּים, הָאֻמּוֹת וְהַלְּשׁוֹנוֹת,
בָּעֵת אֲשֶׁר תִשְׁמְעוּן קוֹל הַקֶּרֶן, הֶחָלִיל, תֹּף, כִּנּוֹר, נֵבֶל, דּוּחָלִיל וְכָל מִינֵי הַזֶּמֶר, תִּפְּלוּ וְתִשְׁתַּחֲווּ לְפֶסֶל הַזָּהָב אֲשֶׁר הֶעֱמִיד נְבוּכַדְנֶצַּר הַמֶּלֶךְ.
וּמִי שֶׁלֹּא יִפֹּל וְיִשְׁתַּחֲוֶה, בָּהּ בַּשָּׁעָה, יֻשְׁלַךְ לְתוֹךְ כִּבְשַׁן הָאֵשׁ הַבּוֹעֶרֶת.
אָז בּוֹ בַזְּמַן, כַּאֲשֶׁר שׁוֹמְעִים כָּל הָעַמִּים קוֹל הַקֶּרֶן, הֶחָלִיל, תֹּף, כִּנּוֹר, נֵבֶל, וְכָל מִינֵי הַזֶּמֶר, נוֹפְלִים כָּל הָעַמִּים, הָאֻמּוֹת וְהַלְּשׁוֹנוֹת, מִשְׁתַּחֲוִים לְפֶסֶל הַזָּהָב אֲשֶׁר הֶעֱמִיד נְבוּכַדְנֶצַּר הַמֶּלֶךְ.
אָז בּוֹ בַזְּמַן, קָרְבוּ אֲנָשִׁים כַּשְׂדִּים וְאָכְלוּ בְּשָׂרָם שֶׁל הַיְּהוּדִים.
עָנוּ וְאוֹמְרִים לִנְבוּכַדְנֶצַּר הַמֶּלֶךְ: הַמֶּלֶךְ, לְעוֹלָמִים חְיֵה!
אַתָּה, הַמֶּלֶךְ, שַׂמְתָּ צַו, שֶׁכָּל אִישׁ אֲשֶׁר יִשְׁמַע קוֹל הַקֶּרֶן, הֶחָלִיל, תֹּף, כִּנּוֹר, נֵבֶל, דּוּחָלִיל, וְכָל מִינֵי הַזֶּמֶר, יִפֹּל וְיִשְׁתַּחֲוֶה לְפֶסֶל הַזָּהָב.
וּמִי שֶׁלֹּא יִפֹּל וְיִשְׁתַּחֲוֶה, יֻשְׁלַךְ לְתוֹךְ כִּבְשַׁן הָאֵשׁ הַבּוֹעֶרֶת.
יֵשׁ אֲנָשִׁים יְהוּדִים, אֲשֶׁר הִפְקַדְתָּ אוֹתָם עַל מְלֶאכֶת מְדִינַת בָּבֶל, שַׁדְרַךְ מֵישַׁךְ וַעֲבֵד נְגוֹ; הָאֲנָשִׁים הָהֵם לֹא שָׂמוּ עָלֶיךָ הַמֶּלֶךְ לֵב, אֶת אֱלֹהֶיךָ לֹא עוֹבְדִים, וּלְפֶסֶל הַזָּהָב אֲשֶׁר הִצַּבתָּ, לֹא מִשְׁתַּחֲוִים.
אָז נְבוּכַדְנֶצַּר בְּרֹגֶז וְחֵמָה, אָמַר לְהָבִיא אֶת שַׁדְרַךְ מֵישַׁךְ וַעֲבֵד נְגוֹ. אָז הָאֲנָשִׁים הָהֵם הוּבְאוּ לִפְנֵי הַמֶּלֶךְ.
עוֹנֶה נְבֻכַדְנֶצַּר וְאוֹמֵר לָהֶם: הַאָמְנָם, שַׁדְרַךְ מֵישַׁךְ וַעֲבֵד נְגוֹ, אֶת אֱלֹהַי אֵינְכֶם עוֹבְדִים, וּלְפֶסֶל הַזָּהָב אֲשֶׁר הִצַּבְתִּי לֹא מִשְׁתַּחֲוִים?
עַתָּה, אִם הִנְּכֶם מוּכָנִים שֶׁבַּזְּמַן שֶׁתִּשְׁמְעוּן קוֹל הַקֶּרֶן, הֶחָלִיל, תֹּף, כִּנּוֹר, נֵבֶל, דּוּחָלִיל, וְכָל מִינֵי הַזֶּמֶר, תִּפְּלוּ וְתִשְׁתַּחֲווּ לַפֶּסֶל אֲשֶׁר עָשִׂיתִי. וְאִם לֹא תִשְׁתַּחֲווּ, בָּהּ בַּשָּׁעָה, תֻּשְׁלְכוּ לְתוֹךְ כִּבְשַׁן הָאֵשׁ הַבּוֹעֶרֶת, וּמִי הוּא אֱלוֹהַּ אֲשֶׁר יוֹשִׁיעֲכֶם מִיָּדִי!
עָנוּ שַׁדְרַךְ מֵישַׁךְ וַעֲבֵד נְגוֹ, וְאוֹמְרִים לַמֶּלֶךְ נְבוּכַדְנֶצַּר: לֹא צְרִיכִים אֲנַחְנוּ עַל זֶה דָּבָר לַהֲשִׁיבְךָ.
אִם יֵשׁ [בִּרְצוֹנוֹ], אֱלֹהֵינוּ אֲשֶׁר אֲנַחְנוּ עוֹבְדִים, יָכֹל לְהוֹשִׁיעֵנוּ מִן כִּבְשַׁן הָאֵשׁ הַבּוֹעֶרֶת, וּמִן יָדְךָ, הַמֶּלֶךְ, יוֹשִׁיעַ.
וְאִם לֹא, יָדוּעַ יִהְיֶה לְךָ, הַמֶּלֶךְ, שֶׁאֶת אֱלֹהֶיךָ אֵין אֲנַחְנוּ עוֹבְדִים, וּלְפֶסֶל הַזָּהָב אֲשֶׁר הִצַּבתָּ, לֹא נִשְׁתַּחֲוֶה.
אָז נְבוּכַדְנֶצַּר נִמְלָא חֵמָה, וּמַרְאֵה פָנָיו הִשְׁתַּנָּה, עַל שַׁדְרַךְ מֵישַׁךְ וַעֲבֵד נְגוֹ, עוֹנֶה וְאוֹמֵר לְהַסִּיק אֶת הַכִּבְשָׁן, פִּי שִׁבְעָה עַל אֲשֶׁר רָאוּי לְהַסִּיקוֹ.
וְלַאֲנָשִׁים גִּבּוֹרֵי חַיִל אֲשֶׁר בִּצְבָאוֹ, אָמַר לִכְפֹּת אֶת שַׁדְרַךְ מֵישַׁךְ וַעֲבֵד נְגוֹ, לְהַשְׁלִיךְ לְכִבְשַׁן הָאֵשׁ הַבּוֹעֶרֶת.
אָז הָאֲנָשִׁים הָהֵם נִכְפְּתוּ, בִּמְעִילֵיהֶם מִכְנְסֵיהֶם וּמִצְנְפוֹתֵיהֶם וּלְבוּשֵׁיהֶם, וְהֻשְׁלְכוּ לְתוֹךְ כִּבְשַׁן הָאֵשׁ הַבּוֹעֶרֶת.
אָז, מִן אֲשֶׁר דְּבַר הַמֶּלֶךְ חָזָק, וְהַכִּבְשָׁן הֻסַּק מְאוֹד, הָאֲנָשִׁים הָהֵם שֶׁהֶעֱלוּ אֶת שַׁדְרַךְ מֵישַׁךְ וַעֲבֵד נְגוֹ, הָרַג אוֹתָם שְׁבִיב שֶׁל הָאֵשׁ.
וְהָאֲנָשִׁים הָהֵם שְׁלָשְׁתָּם, שַׁדְרַךְ מֵישַׁךְ וַעֲבֵד נְגוֹ, נָפְלוּ לְתוֹךְ כִּבְשַׁן הָאֵשׁ הַבּוֹעֶרֶת כְּפוּתִים.
אָז נְבוּכַדְנֶצַּר הַמֶּלֶךְ תָּמַהּ וְקָם בְּחִפָּזוֹן, עוֹנֶה וְאוֹמֵר לְיוֹעֲצָיו: הֲלֹא אֲנָשִׁים שְׁלוֹשָׁה הִשְׁלַכְנוּ לְתוֹךְ הָאֵשׁ כְּפוּתִים? עוֹנִים וְאוֹמְרִים לַמֶּלֶךְ: נָכוֹן, הַמֶּלֶךְ!
עוֹנֶה וְאוֹמֵר: הִנֵּה אֲנִי רוֹאֶה אֲנָשִׁים אַרְבָּעָה, מֻתָּרִים, מְהַלְּכִים בְּתוֹךְ הָאֵשׁ, וְנֶזֶק אֵין בָּהֶם, וּמַרְאֵהוּ שֶׁל הָרְבִיעִי דּוֹמֶה לְבֶן אֱלֹהִים.
אָז קָרַב נְבוּכַדְנֶצַּר לְשַׁעַר כִּבְשַׁן הָאֵשׁ הַבּוֹעֶרֶת, עוֹנֶה וְאוֹמֵר: שַׁדְרַךְ מֵישַׁךְ וַעֲבֵד נְגוֹ, עֲבָדָיו שֶׁל הָאֵל הָעֶלְיוֹן, צְאוּ וּבוֹאוּ! אָז יוֹצְאִים שַׁדְרַךְ מֵישַׁךְ וַעֲבֵד נְגוֹ מִתּוֹךְ הָאֵשׁ.
וְנֶאֱסָפִים הַנְּצִיבִים, הַסְּגָנִים וְהַפָּחוֹת וְיוֹעֲצֵי הַמֶּלֶךְ, רוֹאִים אֶת הָאֲנָשִׁים הָהֵם שֶׁלֹּא שָׁלְטָה הָאֵשׁ בְּגוּפָם, וּשְׂעַר רֹאשָׁם לֹא נֶחֱרַךְ וּמְעִילֵיהֶם לֹא הִשְׁתַּנּוּ, וְרֵיחַ אֵשׁ לֹא עָבַר בָּהֶם.
עוֹנֶה נְבוּכַדְנֶצַּר וְאוֹמֵר: בָּרוּךְ אֱלֹהֵיהֶם שֶׁל שַׁדְרַךְ מֵישַׁךְ וַעֲבֵד נְגוֹ, אֲשֶׁר שָׁלַח מַלְאֲכוֹ, וְהוֹשִׁיעַ אֶת עֲבָדָיו אֲשֶׁר בָּטְחוּ עָלָיו, וּדְבַר הַמֶּלֶךְ שִׁנּוּ, וְנָתְנוּ גּוּפָם, שֶׁלֹּא יַעַבְדוּ וְלֹא יִשׁתַּחֲווּ לְכָל אֱלוֹהַּ אֵלָּא לֵאלֹהֵיהֶם.
וּמִמֶּנִּי הוּשָׂם צַו, אֲשֶׁר כָּל עַם, אֻמָּה וְלָשׁוֹן, אֲשֶׁר יֹאמַר שְׁגָגָה עַל אֱלֹהֵיהֶם שֶׁל שַׁדְרַךְ מֵישַׁךְ וַעֲבֵד נְגוֹ, נְתָחִים יֵעָשֶׂה, וּבֵיתוֹ עִיִּים יוּשָׂם, מִפְּנֵי שֶׁאֵין אֱלוֹהַּ אַחֵר אֲשֶׁר יוּכַל לְהַצִּיל כַּזֶּה.
אָז הַמֶּלֶךְ גִּדֵּל אֶת שַׁדְרַךְ מֵישַׁךְ וַעֲבֵד נְגוֹ בִּמְדִינַת בָּבֶל.
נְבוּכַדְנֶצַּר הַמֶּלֶךְ, לְכָל הָעַמִּים, הָאֻמּוֹת וְהַלְּשׁוֹנוֹת אֲשֶׁר שׁוֹכְנִים בְּכָל הָאָרֶץ, שְׁלוֹמְכֶם יִרְבֶּה!
הָאוֹתוֹת וְהַמּוֹפְתִים אֲשֶׁר עָשָׂה עִמִּי הָאֵל הָעֶלְיוֹן, נָאֶה לְפָנַי לְהַגִּיד.
אוֹתוֹתָיו, כַּמָּה גְּדוֹלִים! וּמוֹפְתָיו, כַּמָּה חֲזָקִים! מַלְכוּתוֹ מַלְכוּת עוֹלָם, וְשִׁלְטוֹנוֹ עִם דּוֹר וְדוֹר.

Chapter 4

אֲנִי נְבוּכַדְנֶצַּר, שָׁלֵו הָיִיתִי בְּבֵיתִי וְרַעֲנָן בְּהֵיכָלִי.
חֲלוֹם רָאִיתִי וַיַּפְחִידֵנִי, וּמַחֲשָׁבוֹת עַל מִשְׁכָּבִי וּמַרְאוֹת רֹאשִׁי יַבְהִילוּנִי.
וּמִמֶּנִּי נִתַּן צַו, לְהַכְנִיס לְפָנַי אֶת כָּל חַכְמֵי בָבֶל, אֲשֶׁר פִּתְרוֹן הַחֲלוֹם יוֹדִיעוּנִי.
אָז נִכְנָסִים הַחַרְטֻמִּים, הָאַשָּׁפִים, הַכַּשְׂדִּים וְהַגּוֹזְרִים, וְהַחֲלוֹם אוֹמֵר אֲנִי לִפְנֵיהֶם, וּפִתְרוֹנוֹ לֹא מוֹדִיעִים לִי.
וְעַד שֶׁבָּאַחֲרוֹנָה, נִכְנַס לְפָנַי דָּנִיֵּאל, אֲשֶׁר שְׁמוֹ בֵּלְטְשַׁאצַּר, כְּשֵׁם אֱלֹהַי, וַאֲשֶׁר רוּחַ אֱלֹהִים קְדוֹשִׁים בּוֹ, וְהַחֲלוֹם לְפָנָיו אָמַרְתִּי.
בֵּלְטְשַׁאצַּר, גְּדוֹל הַחַרְטֻמִּים, אֲשֶׁר אֲנִי יָדַעְתִּי שֶׁרוּחַ אֱלֹהִים קְדוֹשִׁים בְּךָ, וְכָל רָז לֹא אוֹנֵס אוֹתְךָ, מַרְאֵי חֲלוֹמִי אֲשֶׁר רָאִיתִי וּפִתְרוֹנוֹ אֱמֹר!
וּמַרְאֵי רֹאשִׁי עַל מִשְׁכָּבִי רוֹאֶה הָיִיתִי, וְהִנֵּה עֵץ בְּאֶמְצַע הָאָרֶץ וְגָבְהוֹ רָב.
גָּדַל הָעֵץ וְהִתְחַזֵּק, וְגָבְהוֹ יַגִּיעַ לַשָּׁמַיִם וּמַרְאֵהוּ לְסוֹף כָּל הָאָרֶץ.
נוֹפוֹ יָפֶה וּפִרְיוֹ רָב וּמָזוֹן לַכֹּל בּוֹ, תַּחְתָּיו תֵּשֵׁב בַּצֵּל חַיַּת הַשָּׂדֶה, וּבַעֲנָפָיו יִשְׁכְּנוּ צִפֳּרֵי הַשָּׁמַיִם, וּמִמֶּנּוּ יִזּוֹן כָּל בָּשָׂר.
רוֹאֶה הָיִיתִי בְּמַרְאֵי רֹאשִׁי עַל מִשְׁכָּבִי, וְהִנֵּה שָׁלִיחַ וְקָדוֹשׁ מִן הַשָּׁמַיִם יוֹרֵד.
קוֹרֵא בְּכֹחַ וְכָךְ אוֹמֵר: כִּרְתוּ הָעֵץ וְקַצְּצוּ עֲנָפָיו, הַשִּׁירוּ נוֹפוֹ וּפַזְּרוּ פִּרְיוֹ, תִּנְדֹּד הַחַיָּה מִתַּחְתָּיו, וְהַצִּפֳרִים מֵעֲנָפָיו.
אֲבָל עִקַּר שָׁרָשָׁיו בָּאָרֶץ עִזְבוּ, וּבְאֵסוּר שֶׁל בַּרְזֶל וּנְחֹשֶׁת בַּדֶּשֶׁא שֶׁל הַשָּׂדֶה, וּבְטַל הַשָּׁמַיִם יֵרָטֵב, וְעִם הַחַיָּה חֶלְקוֹ בְּעֵשֶׂב הָאָרֶץ.
לִבּוֹ מִן הָאָדָם יְשַׁנּוּ, וְלֵב חַיָּה יִנָּתֵן לוֹ, וְשִׁבְעָה זְמַנִּים יַעַבְרוּ עָלָיו.
בִּגְזֵרַת שְׁלִיחִים הַדָּבָר, וּמַאֲמַר קְדוֹשִׁים הַשְּׁאֵלָה, עַל מְנַת שֶׁיֵּדְעוּ הַחַיִּים שֶׁמּוֹשֵׁל הָעֶלְיוֹן בְּמַלְכוּת הָאָדָם, וּלְמִי שֶׁיִּרְצֵא יִתְּנֶנָּה וּשְׁפַל אֲנָשִׁים יַעֲמִיד עָלֶיהָ.
זֶה הַחֲלוֹם רָאִיתִי, אֲנִי הַמֶּלֶךְ נְבוּכַדְנֶצַּר, וְאַתָּה בֵּלְטְשַׁאצַּר, פִּתְרוֹנוֹ אֱמֹר, מִפְּנֵי שֶׁכָּל חַכְמֵי מַלְכוּתִי לֹא יְכֹלִים הַפִּתְרוֹן לְהוֹדִיעֵנִי, וְאַתָּה יָכֹל, אֲשֶׁר רוּחַ אֱלֹהִים קְדוֹשִׁים בְּךָ!
אָז דָּנִיֵּאל, אֲשֶׁר שְׁמוֹ בֵּלְטְשַׁאצַּר, הִשְׁתּוֹמֵם כְּשָׁעָה אַחַת וְרַעְיוֹנָיו יַבְהִילוּהוּ. עוֹנֶה הַמֶּלֶךְ וְאוֹמֵר: בֵּלְטְשַׁאצַּר, הַחֲלוֹם וּפִתְרוֹנוֹ אַל יְבְהִילְךָ! עוֹנֶה בֵלְטְשַׁאצַּר וְאוֹמֵר: אֲדֹנִי, הַחֲלוֹם לְשׂוֹנְאֶיךָ, וּפִתְרוֹנוֹ לְצָרֶיךָ!
הָעֵץ אֲשֶׁר רָאִיתָ, אֲשֶׁר גָדַל וְהִתְחַזֵּק, וְגָבְהוֹ יַגִּיעַ לַשָּׁמַיִם וּמַרְאֵהוּ לְכָל הָאָרֶץ,
וְנוֹפוֹ יָפֶה, וּפִרְיוֹ רָב, וּמָזוֹן לַכֹּל בּוֹ, תַּחְתָּיו תִּשְׁכּוֹן חַיַּת הַשָּׂדֶה, וּבַעֲנָפָיו תִּשְׁכֹּנָּה צִפֳּרֵי הַשָּׁמַיִם.
אַתָּה הַמֶּלֶךְ אֲשֶׁר גָּדַלְתָּ וְחָזַקְתָּ, וּגְדֻלָּתְךָ גָּדְלָה וְהִגִּיעָה לַשָּׁמַיִם וּמֶמְשַׁלְתְּךָ לְסוֹף הָאָרֶץ.
וַאֲשֶׁר רָאָה הַמֶּלֶךְ שָׁלִיחַ וְקָדוֹשׁ יוֹרֵד מִן הַשָּׁמַיִם וְאוֹמֵר: כִּרְתוּ הָעֵץ וְהַשְׁחִיתוּהוּ, אֲבָל עִקַּר שָׁרָשָׁיו בָּאָרֶץ עִזְבוּ, וּבְאֵסוּר שֶׁל בַּרְזֶל וּנְחֹשֶׁת בַּדֶּשֶׁא שֶׁל הַשָּׂדֶה, וּבְטַל הַשָּׁמַיִם יֵרָטֵב וְעִם חַיַּת הַשָּׂדֶה חֶלְקוֹ, עַד אֲשֶׁר שִׁבְעָה זְמַנִּים יַעַבְרוּ עָלָיו.
זֶה הַפִּתְרוֹן, הַמֶּלֶךְ, וּגְזֵרַת הָעֶלְיוֹן הִיא, אֲשֶׁר הִגִּיעָה עַל אֲדֹנִי הַמֶּלֶךְ.
וְאוֹתְךָ מְגָרְשִׁים מִן הָאָדָם, וְעִם חַיַּת הַשָּׂדֶה יִהְיֶה מִשְׁכָּנְךָ, וְהָעֵשֶׂב כִּשְׁוָרִים אוֹתְךָ יַאֲכִילוּ, וּמִטַּל הַשָּׁמַיִם אוֹתְךָ מַרְטִיבִים, וְשִׁבְעָה זְמַנִּים יַעַבְרוּ עָלֶיךָ, עַד אֲשֶׁר תֵּדַע שֶׁמּוֹשֵׁל הָעֶלְיוֹן בְּמַלְכוּת הָאָדָם, וּלְמִי שֶׁיִּרְצֵא יִתְּנֶנָּה.
וַאֲשֶׁר אָמְרוּ לַעֲזֹב עִקַּר שָׁרָשָׁיו שֶׁל הָעֵץ, מַלְכוּתְךָ לְךָ עוֹמֶדֶת, מִשֶּׁתֵּדַע שֶׁמּוֹשְׁלִים הַשָּׁמַיִם.
לָכֵן, הַמֶּלֶךְ, שֶׁעֲצָתִי תִהְיֶה יָפָה עָלֶיךָ, וַחֲטָאֶיךָ בְּצִדְקָה פְּדֵה, וַעֲווֹנוֹתֶיךָ בַחֲנוֹן עֲנִיִּים, אִם תִּהְיֶה אַרְכָּה לְשַׁלְוָתְךָ.
הַכֹּל הִגִּיעַ עַל נְבוּכַדְנֶצַּר הַמֶּלֶךְ.
לְסוֹף חֳדָשִׁים שְׁנֵים עָשָׂר, עַל הֵיכַל הַמַּלְכוּת שֶׁל בָּבֶל מְהַלֵּךְ הָיָה.
עוֹנֶה הַמֶּלֶךְ וְאוֹמֵר: הֲלֹא זֹאת הִיא בָּבֶל הַגְּדוֹלָה, אֲשֶׁר אֲנִי בְּנִיתִיהָ לְבֵית מַלְכוּת, בּחֹזֶק חָסְנִי וְלִכְבוֹד הֲדָרִי.
עוֹד הַדָּבָר בְּפִי הַמֶּלֶךְ, קוֹל מִן הַשָּׁמַיִם נָפַל: לְךָ אוֹמְרִים, נְבוּכַדְנֶצַּר הַמֶּלֶךְ: הַמַּלְכוּת עָבְרָה מִמְּךָ,
וּמִן הָאָדָם אוֹתְךָ מְגָרְשִׁים, וְעִם חַיַּת הַשָּׂדֶה מִשְׁכָּנְךָ, הָעֵשֶׂב כִּשְׁוָרִים אוֹתְךָ יַאֲכִילוּ, וְשִׁבְעָה זְמַנִּים יַעַבְרוּ עָלֶיךָ, עַד אֲשֶׁר תֵּדַע שֶׁמּוֹשֵׁל הָעֶלְיוֹן בְּמַלְכוּת הָאָדָם, וּלְמִי שֶׁיִּרְצֵא יִתְּנֶנָּה.
בָּהּ בַּשָּׁעָה, הַדָּבָר כָּלָה עַל נְבוּכַדְנֶצַּר, וּמִן הָאָדָם גֹרַשׁ, וְהָעֵשֶׂב כִּשְׁוָרִים יֹאכַל, וּמִטַּל הַשָּׁמַיִם גּוּפוֹ יֵרָטֵב, עַד שֶׁשְּׂעָרוֹ כְּנְשָׁרִים גָדַל וְצִפָּרְנָיו כְּצִפֳּרִים.
וּלְסוֹף הַיָּמִים, אֲנִי נְבוּכַדְנֶצַּר, עֵינַי לַשָּׁמַיִם נָשָׂאתִי, וְדַעְתִּי עָלַי תָּשׁוּב, וְאֶת הָעֶלְיוֹן בֵּרַכְתִּי וְאֶת חַי הָעוֹלָם שִׁבַּחְתִּי וְהִדַּרְתִּי, אֲשֶׁר שִׁלְטוֹנוֹ שִׁלְטוֹן עוֹלָם וּמַלְכוּתוֹ עִם דּוֹר וָדוֹר.
וְכָל שׁוֹכְנֵי הָאָרֶץ כְּלֹא נֶחְשָׁבִים, וְכִרְצוֹנוֹ עוֹשֶׂה בִּצְבָא הַשָּׁמַיִם וְשׁוֹכְנֵי הָאָרֶץ, וְאֵין אֲשֶׁר יִמְחֶה בְיָדוֹ וְיֹאמַר לוֹ: מֶה עָשִׂיתָ?
בּוֹ בַזְּמַן, דַּעְתִּי תָּשׁוּב אֵלַי, וְלִכְבוֹד מַלְכוּתִי, הֲדָרִי וְזִוִי יָשׁוּב אֵלַי, וְאוֹתִי יוֹעֲצַי וְשָׂרַי יְבַקְּשׁוּ, וְעַל מַלְכוּתִי הֻעֲמַדְתִּי, וּגְדֻלָּה יְתֵרָה נוֹסְפָה לִי.
עַתָּה, אֲנִי נְבוּכַדְנֶצַּר מְשַׁבַּח וּמְרוֹמֵם וּמְהַדַּר אֶת מֶלֶךְ הַשָּׁמַיִם, אֲשֶׁר כָּל מַעֲשָׂיו אֱמֶת, וּדְרָכָיו מִשְׁפָט, וַאֲשֶׁר מְהַלְּכִים בְּגַאֲוָה יָכֹל לְהַשְׁפִּיל.

Chapter 5

בֵּלְשַׁאצַּר הַמֶּלֶךְ עָשָׂה מִשְׁתֶּה גָּדוֹל לִגְדוֹלָיו אֶלֶף, וּלְעֻמַּת הָאֶלֶף, הַיַּיִן שׁוֹתֶה.
בֵּלְשַׁאצַּר אָמַר בְּצַו הַיַּיִן, לְהָבִיא אֶת כְּלֵי הַזָּהָב וְהַכֶּסֶף, שֶׁהוֹצִיא נְבוּכַדְנֶצַּר אָבִיו מִן הַהֵיכָל אֲשֶׁר בִּירוּשָׁלַיִם, וְיִשְׁתּוּ בָהֶם הַמֶּלֶךְ וּגְדוֹלָיו, נָשָׁיו וּפִילַגְשָׁיו.
אָז הֵבִיאוּ כְּלֵי הַזָּהָב, שֶׁהוֹצִיאוּ מִן הַהֵיכָל שֶׁל בֵית הָאֵל אֲשֶׁר בִּירוּשָׁלַיִם, וְשָׁתוּ בָהֶם הַמֶּלֶךְ וּגְדוֹלָיו, נָשָׁיו וּפִילַגְשָׁיו.
שָׁתוּ הַיַּיִן, וְשִׁבְּחוּ אֶת אֱלֹהֵי הַזָּהָב וְהַכֶּסֶף, הַנְּחֹשֶׁת, הַבַּרְזֶל, הָעֵץ וְהָאֶבֶן.
בָּהּ בַּשָּׁעָה, יָצְאוּ אֶצְבָּעוֹת שֶׁל יַד אִישׁ, וְכוֹתְבוֹת מוּל הַמְּנוֹרָה עַל הַסִּיד שֶׁל כֹּתֶל הַהֵיכָל שֶׁל הַמֶּלֶךְ, וְהַמֶּלֶךְ רוֹאֶה פַּס הַיָּד שֶׁכּוֹתֶבֶת.
אָז הַמֶּלֶךְ מַראֵהוּ הִשְׁתַּנָּה, וּמחְשְׁבוֹתָיו יַפְחִידוּהוּ, וְקִשְׁרֵי חֲלָצָיו מִשׁתַּחְרְרִים, וּבִרְכָּיו זוֹ לְזוֹ נוֹקְשׁוֹת.
קוֹרֵא הַמֶּלֶךְ בְּכֹחַ לְהַכְנִיס אֶת הָאַשָּׁפִים הַכַּשְׂדִּים וְהַגּוֹזְרִים, עוֹנֶה הַמֶּלֶךְ וְאוֹמֵר לְחַכְמֵי בָבֶל: שֶׁכָּל אִישׁ אֲשֶׁר יִקְרָא הַכְּתָב הַזֶּה וּפִתְרוֹנוֹ יַגִּיד לִי, אַרְגָּמָן יִלְבַּשׁ, וּרְבִיד שֶׁל זָהָב עַל צַוָּארוֹ, וּשְׁלִישִׁי בַּמַּלְכוּת יִמְשֹׁל.
אָז נִכְנָסִים כָּל חַכְמֵי הַמֶּלֶךְ, וְלֹא יְכֹלִים הַכְּתָב לִקְרֹא וּפִתְרוֹנוֹ לְהוֹדִיעַ לַמֶּלֶךְ.
אָז הַמֶּלֶךְ בֵלְשַׁאצַּר הַרְבֵּה נִבְהָל, וּמַראֵהוּ מִשְׁתַּנֶּה עָלָיו, וּגְדוֹלָיו מְבֻלְבָּלִים.
הַמַּלְכָּה, נֹכַח דִּבְרֵי הַמֶּלֶךְ וּגְדוֹלָיו, לְבֵית הַמִּשְׁתֶּה נִכְנֶסֶת, עָנְתָה הַמַּלְכָּה וְאָמְרָה: הַמֶּלֶךְ, לְעוֹלָמִים חְיֵה! אַל יַפְחִידוּךָ מַחְשְׁבוֹתֶיךָ, וּמַרְאֲךָ אַל יִשְׁתַּנֶּה!
יֵשׁ אִישׁ בְּמַלְכוּתְךָ אֲשֶׁר רוּחַ אֱלֹהִים קְדוֹשִׁים בּוֹ, וּבִימֵי אָבִיךָ, אוֹר וְשֵׁכֶל וְחָכְמָה כְּחָכְמַת אֱלֹהִים נִמְצְאָה בוֹ, וְהַמֶּלֶךְ נְבֻכַדְנֶצַּר אָבִיךָ, גְּדוֹל חַרְטֻמִּים אָשְׁפִים כַּשְׂדִּים קוֹסְמִים הֶעֱמִידוֹ אָבִיךָ הַמֶּלֶךְ.
מִפְּנֵי שֶׁרוּחַ יְתֵרָה וְדַעַת וְשֵׁכֶל, פּוֹתֵר חֲלוֹמוֹת וְהַגָּדַת חִידוֹת וּמַתִּיר קְשָׁרִים, נִמְצְאָה בוֹ בְּדָנִיֵּאל, אֲשֶׁר הַמֶּלֶךְ שָׂם שְׁמוֹ בֵּלְטְשַׁאצַּר. עַתָּה, דָּנִיֵּאל יִקָּרֵא וְהַפִּתְרוֹן יַגִּיד!
אָז דָּנִיֵּאל הֻכְנַס לִפְנֵי הַמֶּלֶךְ, עוֹנֶה הַמֶּלֶךְ וְאוֹמֵר לְדָנִיֵּאל: אַתָּה דָנִיֵּאל אֲשֶׁר מִבְּנֵי הַגּוֹלָה שֶׁל יְהוּדָה, אֲשֶׁר הֵבִיא הַמֶּלֶךְ אָבִי מִיְּהוּדָה.
וְשָׁמַעְתִּי עָלֶיךָ שֶׁרוּחַ אֱלֹהִים בְּךָ, וְאוֹר וְשֵׁכֶל וְחָכְמָה יְתֵרָה נִמְצְאָה בְךָ.
וְעַתָּה הֻכְנְסוּ לְפָנַי הַחֲכָמִים הָאַשָּׁפִים, שֶׁהַכְּתָב הַזֶּה יִקְרְאוּ וּפִתְרוֹנוֹ לְהוֹדִיעֵנִי, וְלֹא יְכֹלִים פִּתְרוֹן הַדָּבָר לְהַגִּיד.
וַאֲנִי שָׁמַעְתִּי עָלֶיךָ, אֲשֶׁר תּוּכַל פִּתְרוֹנוֹת לִפְתֹר וּקְשָׁרִים לְהַתִּיר. עַתָּה, אִם תּוּכַל הַכְּתָב לִקְרֹא, וּפִתְרוֹנוֹ לְהוֹדִיעֵנִי, אַרְגָּמָן תִּלְבַּשׁ, וּרְבִיד הַזָּהָב עַל צַוָּארְךָ, וּשְׁלִישִׁי בַּמַּלְכוּת תִּמְשֹׁל.
אָז עוֹנֶה דָנִיֵּאל וְאוֹמֵר לִפְנֵי הַמֶּלֶךְ: מַתְּנוֹתֶיךָ לְךָ תִּהְיֶנָה, וְדוֹרוֹנוֹתֶיךָ לְאַחֵר תֵּן, אֲבָל הַכְּתָב אֶקְרָא לַמֶּלֶךְ, וְהַפִּתְרוֹן אוֹדִיעֶנּוּ.
אַתָּה, הַמֶּלֶךְ, הָאֵל הָעֶלְיוֹן, הַמַּלְכוּת וְהַגְּדֻלָּה וְהַכָּבוֹד וְהֶהָדָר נָתַן לִנְבֻכַדְנֶצַּר אָבִיךָ.
וּמִן הַגְּדֻלָּה אֲשֶׁר נָתַן לוֹ, כֹּל הָעַמִּים הָאֻמּוֹת וְהַלְּשׁוֹנוֹת הָיוּ חֲרֵדִים וּפוֹחֲדִים מִלְּפָנָיו, [אֶת] אֲשֶׁר הָיָה רוֹצֶה הָיָה הוֹרֵג, וַאֲשֶׁר הָיָה רוֹצֶה הָיָה מְחַיֶּה, וַאֲשֶׁר הָיָה רוֹצֶה הָיָה מְרוֹמֵם, וַאֲשֶׁר הָיָה רוֹצֶה הָיָה מַשְׁפִּיל.
וְכַאֲשֶׁר רָם לְבָבוֹ וְרוּחוֹ הִתְחַזְּקָה לְהָזִיד, הוּרַד מִכִּסֵּא מַלְכוּתוֹ, וְהַכָּבוֹד הֶעֲבִירוּ מִמֶּנּוּ.
וּמִבְּנֵי אָדָם גֹּרַשׁ וְלִבּוֹ עִם הַחַיָּה הוּשַׂם, וְעִם הָעֲרוֹדִים מִשְׁכָּנוֹ, הָעֵשֶׂב כִּשְׁוָרִים יַאֲכִילוּהוּ, וּמִטַּל הַשָּׁמַיִם גּוּפוֹ יֵרָטֵב, עַד שֶׁיָּדַע שֶׁמּוֹשֵׁל הָאֵל הָעֶלְיוֹן בְּמַלְכוּת הָאָדָם, וְאֶת מִי שֶׁיִּרְצֶה יַעֲמִיד עָלֶיהָ.
וְאַתָּה, בּנוֹ בֵּלְשַׁאצַּר, לֹא הִשְׁפַּלְתָּ לִבְּךָ, לַמְרוֹת שֶׁכָּל זֶה יָדַעְתָּ.
וְעַל אֲדוֹנֵי הַשָּׁמַיִם הִתְרוֹמַמְתָּ, וְאֶת הַכֵּלִים שֶׁל בֵּיתוֹ הֵבִיאוּ לְפָנֶיךָ, וְאַתָּה וּגְדוֹלֶיךָ, נָשֶׁיךָ וּפִילַגְשֶׁיךָ, הַיַּיִן שׁוֹתִים בָּהֶם, וְאֶת אֱלֹהֵי הַכֶּסֶף וְהַזָּהָב, הַנְּחֹשֶׁת, הַבַּרְזֶל, הָעֵץ וְהָאֶבֶן, שֶׁלֹּא רוֹאִים וְלֹא שׁוֹמְעִים וְלֹא יוֹדְעִים, שִׁבַּחְתָּ, וְאֶת הָאֵל אֲשֶׁר נִשְׁמָתְךָ בְּיָדוֹ, וְכָל אֹרְחוֹתֶיךָ לוֹ, לֹא הִדַּרְתָּ.
אָז מִלְּפָנָיו נִשְׁלַח הַפַּס שֶׁל הַיָּד, וְהַכְּתָב הַזֶּה נִרְשַׁם.
וְזֶה הַכְּתָב אֲשֶׁר נִרְשַׁם: מְנֵא מְנֵא תְּקֵל וּפַרְסִין.
זֶה פִּתְרוֹן הַדָּבָר: מְנֵא: מָנָה הָאֵל מַלְכוּתְךָ וְהִשְׁלִימָהּ.
תְּקֵל: נִשְׁקַלְתָּ בַּמֹּאזְנַיִם וְנִמְצֵאתָ חָסֵר.
פְּרֵס: נֶחְתְּכָה מַלְכוּתְךָ וְנִתְּנָה לְמָדַי וּפָרָס.
אָז אָמַר בֵּלְשַׁאצַּר, וְהִלְבִּישׁוּ אֶת דָנִיֵּאל אַרְגָּמָן, וּרְבִיד שֶׁל זָהָב עַל צַוָּארוֹ, וְהִכְרִזוּ עָלָיו שֶׁיִּהְיֶה מוֹשֵׁל שְׁלִישִׁי בַּמַּלְכוּת.
בּוֹ בַלַּיְלָה נֶהֱרַג בֵּלְשַׁאצַּר הַמֶּלֶךְ הַכַּשְׂדִּי.

Chapter 6

וְדָרְיָוֶשׁ הַמָּדִי קִבֵּל הַמַּלְכוּת כְּבֶן שָׁנִים שִׁשִּׁים וּשְׁתַּיִם.
נָאֶה לִפְנֵי דָּרְיָוֶשׁ, וְהֶעֱמִיד עַל הַמַּלְכוּת אֶת הַנְּצִיבִים מְאָה וְעֶשְׂרִין, שֶׁיִּהְיוּ בְּכָל הַמַּלְכוּת.
וּלְמַעְלָה מֵהֶם סְרָכִים שְׁלוֹשָׁה שֶׁדָּנִיֵּאל אֶחָד מֵהֶם, שֶׁיִּהְיוּ הַנְּצִיבִים הָאֵלֶּה נוֹתְנִים לָהֶם דִּין וְחֶשְׁבּוֹן, וְהַמֶּלֶךְ לֹא יִהְיֶה נִזָּק.
אָז דָּנִיֵּאל זֶה הָיָה גּוֹבֵר עַל הַסְּרָכִים וְהַנְּצִיבִים, מִפְּנֵי שֶׁרוּחַ יְתֵרָה בּוֹ, וְהַמֶּלֶךְ חָשַׁב לְהַעֲמִידוֹ עַל כָּל הַמַּלְכוּת.
אָז הַסְּרָכִים וְהַנְּצִיבִים הָיוּ מְבקְּשִׁים עִלָּה לִמְצֹא לְדָנִיֵּאל מִצַּד הַמַּלְכוּת, וְכָל עִלָּה וּפְגָם לֹא יְכֹלִים לִמְצֹא, מִפְּנֵי שֶׁנֶּאֱמָן הוּא, וְכָל שְׁגִיאָה וּפְגָם לֹא נִמְצָא עָלָיו.
אָז הָאֲנָשִׁים הָהֵם אוֹמְרִים: שֶׁלֹּא נִמְצָא לְדָנִיֵּאל זֶה כָּל עִלָּה, כִּי אִם מָצָאנוּ עָלָיו בְּדַת אֱלֹהָיו.
אָז הַסְּרָכִים וְהַנְּצִיבִים הָאֵלֶּה נִתְאַסְּפוּ אֶל הַמֶּלֶךְ, וְכָךְ אוֹמְרִים לוֹ: דָּרְיָוֶשׁ הַמֶּלֶךְ, לְעוֹלָמִים חְיֵה!
הִתְיַעֲצוּ כָּל סָרְכֵי הַמַּלְכוּת, הַסְּגָנִים וְהַנְּצִיבִים, הַיּוֹעֲצִים וְהַפָּחוֹת, לְהַעֲמִיד חֹק הַמֶּלֶךְ וּלְחַזֵּק אִסּוּר, אֲשֶׁר כָּל אֲשֶׁר יְבַקֵּשׁ בַּקָּשָׁה מִכָּל אֱלוֹהַּ וְאָדָם, עַד יָמִים שְׁלֹשִׁים, כִּי אִם מִמְּךָ הַמֶּלֶךְ, יֻשְׁלַךְ לְבוֹר הָאֲרָיוֹת.
עַתָּה, הַמֶּלֶךְ, תַּעֲמִיד הָאִסּוּר וְתִרְשֹׁם הַכְּתָב, שֶׁלֹּא לְשַׁנּוֹת, כְּחֹק מָדַי וּפָרַס אֲשֶׁר לֹא יַעֲבֹר.
אָז הַמֶּלֶךְ דָּרְיָוֶשׁ רָשַׁם הַכְּתָב וְהָאִסּוּר.
וְדָנִיֵּאל, כַּאֲשֶׁר יָדַע שֶׁנִּרְשַׁם הַכְּתָב, נִכְנַס לְבֵיתוֹ, וְחַלּוֹנוֹת פְּתוּחִים לוֹ בַּעֲלִיָּתוֹ מוּל יְרוּשָׁלַיִם, וּפְעָמִים שָׁלֹשׁ בַּיּוֹם, הוּא כּוֹרֵעַ עַל בִּרְכָּיו, וּמִתְפַּלֵּל וּמוֹדֶה לִפְנֵי אֱלֹהָיו, כּמוֹ שֶׁהָיָה עוֹשֶׂה מִלִּפְנֵי זֶה.
אָז הָאֲנָשִׁים הָהֵם נִתְאַסְּפוּ, וּמָצְאוּ אֶת דָנִיֵּאל מְבַקֵּשׁ וּמִתְחַנֵּן לִפְנֵי אֱלֹהָיו.
אָז קָרְבוּ וְאוֹמְרִים לִפְנֵי הַמֶּלֶךְ עַל אִסּוּר הַמֶּלֶךְ: הֲלֹא אִסּוּר רָשַׁמְתָּ, שֶׁכָּל אִישׁ אֲשֶׁר יְבַקֵּשׁ מִכָּל אֱלוֹהַּ וְאָדָם, עַד יָמִים שְׁלֹשִׁים, כִּי אִם מִמְּךָ הַמֶּלֶךְ, יֻשְׁלַךְ לְבוֹר הָאֲרָיוֹת? עוֹנֶה הַמֶּלֶךְ וְאוֹמֵר: נָכוֹן הַדָּבָר, כְּחֹק מָדַי וּפָרַס אֲשֶׁר לֹא יַעֲבֹר.
אָז עָנוּ וְאוֹמְרִים לִפְנֵי הַמֶּלֶךְ: שֶׁדָּנִיֵּאל אֲשֶׁר מִבְּנֵי הַגּוֹלָה שֶׁל יְהוּדָה, לֹא שָׂם עָלֶיךָ הַמֶּלֶךְ לֵב, וְעַל הָאִסּוּר אֲשֶׁר רָשַׁמְתָּ, וּפְעָמִים שָׁלֹשׁ בַּיּוֹם מְבַקֵּשׁ בַּקָּשָׁתוֹ.
אָז הַמֶּלֶךְ, כַּאֲשֶׁר הַדָּבָר שָׁמַע, הַרְבֵּה רָע עָלָיו, וְעַל דָּנִיֵּאל שָׂם לֵב לְהוֹשִׁיעוֹ, וְעַד בּוֹא הַשֶּׁמֶשׁ הָיָה מִשְׁתַּדֵּל לְהַצִּילוֹ.
אָז הָאֲנָשִׁים הָהֵם נִתְאַסְּפוּ עַל הַמֶּלֶךְ וְאוֹמְרִים לַמֶּלֶךְ: דַּע, הַמֶּלֶךְ, שֶׁחֹק לְמָדַי וּפָרַס, שֶׁכָּל אִסּוּר וְחֹק אֲשֶׁר הַמֶּלֶךְ יַעֲמִיד, אֵין לְשַׁנּוֹת.
אָז הַמֶּלֶךְ אָמַר, וְהֵבִיאוּ אֶת דָּנִיֵּאל וְהִשְׁלִיכוּ לַבּוֹר שֶׁל הָאֲרָיוֹת. עוֹנֶה הַמֶּלֶךְ וְאוֹמֵר לְדָנִיֵּאל: אֱלֹהֶיךָ אֲשֶׁר אַתָּה עוֹבֵד אוֹתוֹ תָּמִיד, הוּא יוֹשִׁיעֲךָ.
וְהוּבְאָה אֶבֶן אַחַת וְהוּשְׂמָה עַל פִּי הַבּוֹר, וַחֲתָמָהּ הַמֶּלֶךְ בְּטַבַּעְתּוֹ וּבְטַבְּעוֹת גְּדוֹלָיו, אֲשֶׁר לֹא יִשְׁתַּנֶּה רָצוֹן בְּדָנִיֵּאל.
אָז הָלַךְ הַמֶּלֶךְ לְהֵיכָלוֹ וְלָן צָם, וְשֻׁלְחָנוֹת לֹא הֵבִיא לְפָנָיו וּשְׁנָתוֹ נָדְדָה עָלָיו.
אָז הַמֶּלֶךְ בַּשַּׁחַר יַעֲמֹד בָּאוֹר, וּבִמְהִירוּת לַבּוֹר שֶׁל הָאֲרָיוֹת הָלַךְ.
וּכְקָרְבוֹ לַבּוֹר אֶל דָּנִיֵּאל בְּקוֹל עָצוּב צָעַק, עוֹנֶה הַמֶּלֶךְ וְאוֹמֵר לְדָנִיֵּאל: דָּנִיֵּאל, עֶבֶד הָאֵל הַחַי! אֱלֹהֶיךָ אֲשֶׁר אַתָּה עוֹבֵד אוֹתוֹ תָּמִיד, הֲאִם יָכֹל לְהוֹשִׁיעֲךָ מִן הָאֲרָיוֹת?
אָז דָּנִיֶּאל עִם הַמֶּלֶךְ דִּבֵּר: הַמֶּלֶךְ, לְעוֹלָמִים חְיֵה!
אֱלֹהַי שָׁלַח מַלְאֲכוֹ וְסָגַר פִּי הָאֲרָיוֹת וְלֹא פָּגְעוּ בִי, מִפְּנֵי שֶׁלְפָנָיו זְכוּת נִמְצְאָה לִי, וְאַף לְפָנֶיךָ הַמֶּלֶךְ נֶזֶק לֹא עָשִׂיתִי.
אָז הַמֶּלֶךְ הַרְבֵּה הָיָה טוֹב עָלָיו, וְאֶת דָּנִיֵּאל אָמַר לְהַעֲלוֹת מִן הַבּוֹר וְהָעֳלָה דָּנִיֵּאל מִן הַבּוֹר, וְכָל נֶזֶק לֹא נִמְצָא בוֹ, אֲשֶׁר הֶאֱמִין בֵּאלֹהָיו.
וְאָמַר הַמֶּלֶךְ, וְהֵבִיאוּ הָאֲנָשִׁים הָהֵם אֲשֶׁר הִלשִׁינוּ עַל דָּנִיֵּאל, וּלְבוֹר הָאֲרָיוֹת הִשְׁלִיכוּ אוֹתָם, בְּנֵיהֶם וּנְשֵׁיהֶם. וְלֹא הִגִּיעוּ לְקַרְקָעִית הַבּוֹר, עַד שֶׁהִשְׁתַּלְּטוּ בָהֶם הָאֲרָיוֹת וְכָל עַצְמוֹתֵיהֶם רִסְּקוּ.
אָז דָּרְיָוֶשׁ הַמֶּלֶךְ כָּתַב: לְכָל הָעַמִּים, הָאֻמּוֹת וְהַלְּשׁוֹנוֹת אֲשֶׁר שׁוֹכְנִים בְּכָל הָאָרֶץ, שְׁלוֹמְכֶם יִרְבֶּה!
מִלְּפָנַי נִתַּן צַו, שֶׁבְּכָל שִׁלְטוֹן מַלְכוּתִי, יִהְיוּ חֲרֵדִים וּפוֹחֲדִים מִלִּפְנֵי אֱלֹהָיו שֶׁל דָּנִיֵּאל, אֲשֶׁר הוּא הָאֵל הַחַי וְקַיָּם לְעוֹלָמִים, וּמַלְכוּתוֹ שֶׁלֹּא תִפָּסֵד וְשִׁלְטוֹנוֹ עַד הַסּוֹף.
מוֹשִׁיעַ וּמַצִּיל, וְעוֹשֶׂה אוֹתוֹת וּמוֹפְתִים בַּשָּׁמַיִם וּבָאָרֶץ, אֲשֶׁר הוֹשִׁיעַ אֶת דָּנִיֵּאל מִיַּד הָאֲרָיוֹת.
וְדָנִיֵּאל זֶה הִצְלִיחַ בְּמַלְכוּת דָּרְיָוֶשׁ, וּבְמַלְכוּת כּוֹרֶשׁ הַפַּרְסִי:

Chapter 7

בִּשְׁנַת אַחַת לְבֵלְאשַׁצַּר מֶלֶךְ בָּבֶל, דָּנִיֵּאל חֲלוֹם רָאָה וּמַרְאֵי רֹאשׁוֹ עַל מִשְׁכָּבוֹ, אָז הַחֲלוֹם כָּתַב רֹאשׁ דְּבָרִים אָמַר.
עוֹנֶה דָנִיֵּאל וְאוֹמֵר: רוֹאֶה הָיִיתִי בְּחֶזְיוֹנִי עִם הַלַּיְלָה, וְהִנֵּה אַרְבַּע רוּחוֹת הַשָּׁמַיִם מְגִיחוֹת לַיָּם הַגָּדוֹל.
וְאַרְבַּע חַיּוֹת גְּדוֹלוֹת עוֹלוֹת מִן הַיָּם, שׁוֹנוֹת זוֹ מִזּוֹ.
הָרִאשׁוֹנָה כְאַרְיֵה, וּכְנָפַיִם שֶׁל נֶשֶׁר לָהּ. רוֹאֶה הָיִיתִי, עַד אֲשֶׁר נִמְרְטוּ כְנָפֶיהָ וְנִשְּׂאָה מִן הָאָרֶץ, וְעַל רַגְלַיִם כְּאָדָם הֻעַמְדָה, וְלֵב אָדָם נִתַּן לָהּ.
וְהִנֵּה חַיָּה אֲחֶרֶת שְׁנִיָּה, דּוֹמָה לְדֹב, וּלְצַד אֶחָד הֻעַמְדָה, וְשָׁלֹשׁ צְלָעוֹת בְּפִיהָ בֵּין שִׁנֶּיהָ, וְכָךְ אוֹמְרִים לָהּ: קוּמִי אִכְלִי בָּשָׂר הַרְבֵּה.
אַחֲרֵי זֶה רוֹאֶה הָיִיתִי, וְהִנֵּה אֲחֶרֶת כְּנָמֵר, וְלָהּ כְּנָפַיִם אַרְבַּע שֶׁל עוֹף עַל גַּבָּהּ, וְאַרְבָּעָה רָאשִׁים לַחַיָּה, וְשִׁלְטוֹן נִתַּן לָהּ.
אַחֲרֵי זֶה רוֹאֶה הָיִיתִי בְּמַרְאֵי הַלַּיְלָה, וְהִנֵּה חַיָּה רְבִיעִית, נוֹרָאָה וְאֵימְתָנִית וַחֲזָקָה מְאוֹד, וְשִׁנַּיִם שֶׁל בַּרְזֶל לָהּ גְּדוֹלוֹת, אוֹכֶלֶת וְשׁוֹחֶקֶת, וְהַשְּׁאָר בְּרַגְלֶיהָ רוֹמֶסֶת, וְהִיא מְשֻׁנָּה מִכָּל הַחַיּוֹת אֲשֶׁר לְפָנֶיהָ, וְקַרְנַיִם עֶשֶׂר לָהּ.
מִסְתַּכֵּל הָיִיתִי בַּקַּרְנַיִם, וְהִנֵּה קֶרֶן אֲחֶרֶת קְטַנָּה עָלְתָה בֵּינֵיהֶם, וְשָׁלֹשׁ מִן הַקַּרְנַיִם הָרִאשׁוֹנוֹת נֶעֶקְרוּ מִלְּפָנֶיהָ. וְהִנֵּה עֵינַיִם כְּעֵינֵי אָדָם בַּקֶּרֶן הַזֹּאת, וּפֶה מְדַבֵּר גְּדוֹלוֹת.
רוֹאֶה הָיִיתִי, עַד אֲשֶׁר כִּסְאוֹת הֻשְׁלְכוּ, וּזְקַן יָמִים יָשַׁב, לְבוּשׁוֹ כְּשֶׁלֶג לָבָן וּשְׂעַר רֹאשׁוֹ כְּצֶמֶר נָקִי, כִּסְאוֹ שְׁבִיבִים שֶׁל אֵשׁ גַּלְגַּלָּיו אֵשׁ בּוֹעֶרֶת.
נָהָר שֶׁל אֵשׁ נִמְשָׁךְ וְיוֹצֵא מִלְּפָנָיו, אֶלֶף אֲלָפִים יְשָׁרְתוּהוּ וְרִבּוֹא רְבָבוֹת לְפָנָיו יַעַמְדוּ, הַמִּשְׁפָט יָשַׁב וּסְפָרִים נִפְתְּחוּ.
רוֹאֶה הָיִיתִי, אָז, מִקּוֹל הַדְּבָרִים הַגְּדוֹלִים אֲשֶׁר הַקֶּרֶן מְדַבֶּרֶת, רוֹאֶה הָיִיתִי, עַד אֲשֶׁר נֶהֶרְגָה הַחַיָּה, וְהֻשְׁמַד גּוּפָהּ וְנִתְּנָה לִשְׂרֵפַת הָאֵשׁ.
וּשְׁאָר הַחַיּוֹת, הֶעֱבִירוּ שִׁלְטוֹנָן, וְאַרְכָּה בְחַיִּים נִתְּנָה לָהֶם עַד זְמַן וְעֵת.
רוֹאֶה הָיִיתִי בְּמַרְאֵי הַלַּיְלָה, וְהִנֵּה עִם עֲנָנֵי הַשָּׁמַיִם כְּבֶן אִישׁ בָּא הָיָה, וְעַד עַתִּיק הַיָּמִים הִגִּיעַ וּלְפָנָיו הִקְרִיבוּהוּ.
וְלוֹ נִתַּן שִׁלְטוֹן וְכָבוֹד וּמַלְכוּת, וְכָל הָעַמִּים, הָאֻמּוֹת וְהַלְּשׁוֹנוֹת אוֹתוֹ יַעַבְדוּ, שִׁלְטוֹנוֹ שִׁלְטוֹן עוֹלָם שֶׁלֹּא יַעֲבֹר, וּמַלְכוּתוֹ אֲשֶׁר לֹא תִפָּסֵד.
קָצְרָה רוּחִי אֲנִי דָנִיֵּאל בְּתוֹךְ נְדָנָהּ, וּמַרְאֵי רֹאשִׁי יַבְהִילוּנִי.
קָרַבְתִּי אֶל אֶחָד מִן הָעוֹמְדִים, וְהַנָּכוֹן אֲבַקֵּשׁ מִמֶּנּוּ עַל כָּל זֶה, וְאָמַר לִי וּפִּתְרוֹן הַדְּבָרִים יוֹדִיעֵנִי:
אֵלֶּה הַחַיּוֹת הַגְּדוֹלוֹת אֲשֶׁר הֵן אַרְבַּע, אַרְבָּעָה מְלָכִים יַעַמְדוּ מִן הָאָרֶץ.
וִיקַבְּלוּ הַמַּלְכוּת קְדוֹשֵׁי עֶלְיוֹנִים, וְיִירְשׁוּ הַמַּלְכוּת עַד הָעוֹלָם וְעַד עוֹלַם הָעוֹלָמִים.
אָז רָצִיתִי לְאַמֵּת עַל הַחַיָּה הָרְבִיעִית, אֲשֶׁר הָיְתָה שׁוֹנָה מִכֻּלָּן, נוֹרָאָה מְאוֹד, שִׁנֶּיהָ שֶׁל בַּרְזֶל וְצִפָּרְנֶיהָ שֶׁל נְחֹשֶׁת, אוֹכֶלֶת שׁוֹחֶקֶת וְהַשְּׁאָר בְּרַגְלֶיהָ רוֹמֶסֶת,
וְעַל הַקַּרְנַיִם עֶשֶׂר אֲשֶׁר בְּרֹאשָׁהּ, וְאַחֶרֶת אֲשֶׁר עָלְתָה וְנָפְלוּ מִלְּפָנֶיהָ שָׁלֹשׁ, וְהַקֶּרֶן הַהִיא וְעֵינַיִם לָהּ וּפֶה מְדַבֵּר גְּדוֹלוֹת, וּמַרְאֶהָ גָּדוֹל מִחַבְרוֹתֶיהָ.
רוֹאֶה הָיִיתִי, וְהַקֶּרֶן הַהִיא עוֹשָׂה מִלְחָמָה עִם קְדוֹשִׁים, וִיכֹלָה לָהֶם.
עַד אֲשֶׁר בָּא עַתִּיק הַיָּמִים וְהַמִּשְׁפָּט נִתָּן לְקַדִּישֵׁי עֶלְיוֹנִים, וְהַזְּמָן הִגִּיעַ, וְהַמַּלְכוּת יָרְשׁוּ קְדוֹשִׁים.
כָּךְ אָמַר: הַחַיָּה הָרְבִיעִית, מַלְכוּת רְבִיעִית תִּהְיֶה בָּאָרֶץ, אֲשֶׁר תִּהְיֶה שׁוֹנָה מִכָּל הַמַּלְכֻיּוֹת, וְתֹאכַל כָּל הָאָרֶץ וּתְדוּשֶׁנָּה וְתִשְׁחְקָהּ.
וְהַקַּרְנַיִם עֶשֶׂר מִמֶּנָּה הַמַּלְכוּת, עֲשָׂרָה מְלָכִים יַעַמְדוּ, וְאַחֲרוֹן יַעֲמֹד אַחֲרֵיהֶם וְהוּא יִהְיֶה שׁוֹנֶה מִן הַקּוֹדְמִים, וּשְׁלֹשָׁה מְלָכִים יַשְׁפִּיל.
וּדְבָרִים כְּלַפֵּי הָעֶלְיוֹן יְדַבֵּר, וְאֶת קְדוֹשֵׁי עֶלְיוֹנִים יְבַלֶּה, וְיַחְשֹׁב לְשַׁנּוֹת זְמַנִּים וְחֹק, וְיִנָּתְנוּ בְּיָדוֹ עַד עֵת וְעִתִּים וַחֲצִי עֵת.
וְהַמִּשְׁפָּט יֵשֵׁב וְשִׁלְטוֹנוֹ יַעֲבִירוּ, לְהַשְׁמִיד וּלְאַבֵּד עַד הַסּוֹף.
וְהַמַּלְכוּת וְהַשִּׁלְטוֹן, וְהַגְּדֻלָּה שֶׁל מַלְכֻיּוֹת תַּחַת כָּל הַשָּׁמַיִם, נִתְּנָה לְעַם קְדוֹשֵׁי עֶלְיוֹנִים, מַלְכוּתוֹ מַלְכוּת עוֹלָם, וְכָל הַשִּׁלְטוֹנוֹת אוֹתוֹ יַעַבְדוּ וְיִשָּׁמְעוּ [לוֹ].
עַד כֹּה הַסּוֹף שֶׁל הַדָּבָר. אֲנִי דָנִיֵּאל, הַרְבֶּה מַחְשְׁבוֹתַי יַבְהִילוּנִי, וּמְאוֹר פָּנַי יִשְׁתַּנֶּה עָלַי, וְהַדָּבָר בְּלִבִּי שָׁמַרְתִּי.