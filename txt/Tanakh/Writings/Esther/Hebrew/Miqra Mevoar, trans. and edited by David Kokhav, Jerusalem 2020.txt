Esther
אסתר
Miqra Mevoar, trans. and edited by David Kokhav, Jerusalem 2020
https://he.wikisource.org/wiki/%D7%9E%D7%A7%D7%A8%D7%90_%D7%9E%D7%91%D7%95%D7%90%D7%A8

אסתר



Chapter 1

בִּימֵי אֲחַשְׁוֵרוֹשׁ – הוּא אֲחַשְׁוֵרוֹשׁ שֶׁמָּלַךְ מֵהוֹדּוּ וְעַד כּוּשׁ – עַל מֵאָה עֶשְׂרִים וְשֶׁבַע מְדִינוֹת.

בַּיָּמִים הָהֵם כְּשֶׁהַמֶּלֶךְ אֲחַשְׁוֵרוֹשׁ מָלַךְ וְיָשַׁב עַל כִּסֵּא מַלְכוּתוֹ שֶׁבְּשׁוּשַׁן הַבִּירָה,

בַּשָּׁנָה הַשְּׁלִישִׁית לְמַלְכוּתוֹ הוּא עָשָׂה מְסִבַּת שְׁתִיַּת יַיִן לְכָל שָׂרָיו וַעֲבָדָיו: לִצְבָא פָּרַס וּמָדַי וְלַשַּׁלִּיטִים וְשָׂרֵי הַמְּדִינוֹת שֶׁבְּשִׁלְטוֹנוֹ.

הוּא הֶרְאָה בָּהּ אֶת עוֹשְׁרוֹ וְאֶת כְּבוֹד מַלְכוּתוֹ וְאֶת חֲשִׁיבוּתוֹ וּפְאֵר גְּדוּלָּתוֹ, בְּמֶשֶׁךְ יָמִים רַבִּים – מֵאָה וּשְׁמוֹנִים יָמִים.

וּכְשֶׁעָבְרוּ הַיָּמִים הָאֵלֶּה, הַמֶּלֶךְ עָשָׂה מְסִבַּת שְׁתִיַּת יַיִן שִׁבְעָה יָמִים, לְכָל הָעָם שֶׁנִּמְצְאִים בְּשׁוּשַׁן הַבִּירָה מִגָּדוֹל וְעַד קָטָן בֶּחָצֵר שֶׁל גִּנַּת אַרְמוֹן הַמֶּלֶךְ.

יְרִיעוֹת בְּלָבָן וִירַקְרַק וּתְכֵלֶת קְשׁוּרוֹת בְּחַבְלֵי פִשְׁתָּן וְאַרְגָּמָן עַל וָוֵי כֶּסֶף וְעַמּוּדֵי שַׁיִשׁ, וְיָשְׁבוּ עַל מִטּוֹת שֶׁל זָהָב וָכֶסֶף עַל רִצְפָּה מֵאַבְנֵי הַחֵן בַּהַט וְשַׁיִשׁ וְדַר וְסוֹחָרֶת.

וּשְׁתִיָּה בִּכְלֵי זָהָב וְכֵלִים מִסּוּגִים שׁוֹנִים, וְהַרְבֵּה יַיִן מַלְכוּתִי – כְּיַד הַמֶּלֶךְ.

וְהַשְּׁתִיָּה כְּמוֹ שֶׁרְגִילִים – אֵין חוֹבָה לִשְׁתּוֹת, כִּי כָּךְ צִוָּה הַמֶּלֶךְ עַל כָּל הָאַחְרָאִים בְּבֵיתוֹ – לַעֲשׂוֹת כִּרְצוֹן כָּל אִישׁ.

גַּם וַשְׁתִּי הַמַּלְכָּה עָשְׂתָה מְסִבַּת שְׁתִיַּת יַיִן לַנָּשִׁים בְּאַרְמוֹן הַמֶּלֶךְ אֲחַשְׁוֵרוֹשׁ.

בַּיּוֹם הַשְּׁבִיעִי, כְּשֶׁהַמֶּלֶךְ שָׂמַח בַּיַּיִן, הוּא אָמַר לִמְהוּמָן, בִּזְּתָא, חַרְבוֹנָא, בִּגְתָא וַאֲבַגְתָא, זֵתַר וְכַרְכַּס – שִׁבְעַת הַמְּשָׁרְתִים שֶׁלִּפְנֵי הַמֶּלֶךְ אֲחַשְׁוֵרוֹשׁ,

לְהָבִיא אֶת וַשְׁתִּי הַמַּלְכָּה לִפְנֵי הַמֶּלֶךְ בְּכֶתֶר מַלְכוּת, כְּדֵי לְהַרְאוֹת לָעַמִּים וְלַשָּׂרִים אֶת יָפְיָהּ שֶׁהִיא נִרְאֵית טוֹב.

הַמַּלְכָּה וַשְׁתִּי סֵרְבָה לָבוֹא כִּפְקֻדַּת הַמֶּלֶךְ שֶׁנִּמְסְרָה עַל יְדֵי הַמְּשָׁרְתִים, הַמֶּלֶךְ הִתְרַגֵּז מְאוֹד וְכַעֲסוֹ בָּעַר בּוֹ.

הַמֶּלֶךְ דִּבֵּר עִם הַחֲכָמִים שֶׁמְּבִינִים בְּאַסְטְרוֹלוֹגְיָה, כִּי כָּךְ מִנְהַג הַמֶּלֶךְ בְּמִשְׁפָּט – לְהִתְיַעֵץ עִם כָּל יוֹדְעֵי הַחֻקִּים וְהַדִּינִים.

וְהַמְּקוֹרָבִים אֵלָיו הָיוּ: כַּרְשְׁנָא, שֵׁתָר, אַדְמָתָא, תַּרְשִׁישׁ, מֶרֶס, מַרְסְנָא וּמְמוּכָן – שִׁבְעַת שָׂרֵי פָּרַס וּמָדַי רוֹאֵי פְּנֵי הַמֶּלֶךְ שֶׁיּוֹשְׁבִים רִאשׁוֹנִים בִּישִׁיבוֹת הַמַּלְכוּת.

שָׁאַל אוֹתָם הַמֶּלֶךְ: מַה לְפִי הַחוֹק צָּרִיךְ לַעֲשׂוֹת לַמַּלְכָּה וַשְׁתִּי עַל כָּךְ שֶׁלֹּא עָשְׂתָה אֶת פְּקֻדַּת הַמֶּלֶךְ אֲחַשְׁוֵרוֹשׁ שֶׁמָּסַר לָהּ עַל יְדֵי הַמְּשָׁרְתִים?

אָמַר מְמוּכָן לִפְנֵי הַמֶּלֶךְ וְהַשָּׂרִים: לֹא רַק כְּלַפֵּי הַמֶּלֶךְ פָּשְׁעָה וַשְׁתִּי הַמַּלְכָּה, אֶלָּא גַּם כְּלַפֵּי כָּל הַשָּׂרִים וְכָל הָעַמִּים שֶׁבְּכָל מְדִינוֹת הַמֶּלֶךְ אֲחַשְׁוֵרוֹשׁ.

כִּי כְּשֶׁהַסִּפּוּר עִם הַמַּלְכָּה יִתְפַּרְסֵם אֵצֶל כָּל הַנָּשִׁים בַּעְלֵיהֶן יִתְבַּזּוּ בְּעֵינֵיהֶן, וְהֵן יֹאמְרוּ: אֲפִלּוּ הַמֶּלֶךְ אֲחַשְׁוֵרוֹשׁ אָמַר לְהָבִיא לְפָנָיו אֶת וַשְׁתִּי הַמַּלְכָּה וְהִיא לֹא בָּאָה!

וּמֵהַיּוֹם שָׂרוֹת פָּרַס וּמָדַי שֶׁשָּׁמְעוּ אֶת הַסִּפּוּר עִם הַמַּלְכָּה יֹאמְרוּ כָּךְ גַּם לְכָל שָׂרֵי הַמֶּלֶךְ, וְזֶה יִגְרוֹם לְהַרְבֵּה בִּזָּיוֹן וְכַעַס.

לָכֵן, אִם זֶה טוֹב בְּעֵינֵי הַמֶּלֶךְ, יֵצֵא צַו מַלְכוּתִי מִלְּפָנָיו וְיִכָּתֵב בְּסֵפֶר חֻקֵּי פָּרַס וּמָדַי חוֹק שֶׁלֹּא יִשְׁתַּנֶּה, שֶׁוַּשְׁתִּי לֹא תָּבוֹא יוֹתֵר לִפְנֵי הַמֶּלֶךְ אֲחַשְׁוֵרוֹשׁ, וְהַמֶּלֶךְ יִתֵּן אֶת מַלְכוּתָהּ לְאִשָּׁה אַחֶרֶת טוֹבָה מִמֶּנָּה.

וְהַדָּבָר הַזֶּה שֶׁהַמֶּלֶךְ יַעֲשֶׂה יִתְפַּרְסֵם בְּכָל מַמְלַכְתּוֹ – שֶׁהִיא גְּדוֹלָה, וְכָךְ כָּל הַנָּשִׁים יִתְּנוּ כָּבוֹד לְבַעְלֵיהֶן בֵּין אִם הוּא חָשׁוּב אוֹ פָּשׁוּט.

הָרַעְיוֹן נִרְאָה טוֹב בְּעֵינֵי הַמֶּלֶךְ וְהַשָּׂרִים, וְהַמֶּלֶךְ עָשָׂה כְּדִבְרֵי מְמוּכָן.

הוּא שָׁלַח מִכְתָּבִים אֶל כָּל מְדִינוֹת הַמֶּלֶךְ – אֶל כָּל מְדִינָה וּמְדִינָה בִּכְתָבָהּ וְאֶל כָּל עָם וְעָם בִּשְׂפָתוֹ, שֶׁכָּל אִישׁ יִשְׁלוֹט בְּבֵיתוֹ וִידַבֵּר בִּשְׁפַת עַמּוֹ וְלֹא בִּשְׁפַת אִשְׁתּוֹ.


Chapter 2

אַחֲרֵי הַדְּבָרִים הָאֵלֶּה כְּשֶׁהַמֶּלֶךְ אַחֲשְׁוֵרוֹשׁ נִרְגַּע מִכַּעֲסוֹ, הוּא נִזְכַּר בְּוַשְׁתִּי וּמַה שֶּׁעָשְׂתָה וּמַה שֶּׁנִּגְזַר עָלֶיהָ.

הִצִּיעוּ לוֹ נַעֲרֵי הַמֶּלֶךְ מְשָׁרְתָיו: יְחַפְּשׂוּ לַמֶּלֶךְ נְעָרוֹת בְּתוּלוֹת יָפוֹת.

וְהַמֶּלֶךְ יְמַנֶּה פְּקִידִים בְּכָל מְדִינוֹת מַלְכוּתוֹ, שֶׁיַּאַסְפוּ כָּל נַעֲרָה בְּתוּלָה יָפָה לְשׁוּשַׁן הַבִּירָה לְבֵית הַנָּשִׁים שֶׁבְּנִיהוּל הֵגֶא שַׂר הַמֶּלֶךְ שׁוֹמֵר הַנָּשִׁים, וְיִתְנוּ לָהֶם תַּמְרוּקִים.

וְהַנַּעֲרָה שֶׁתִּמְצָא חֵן בְּעֵינֵי הַמֶּלֶךְ תִּמְלוֹךְ בִּמְקוֹם וַשְׁתִּי. הָרַעֲיוֹן מָצָא חֵן בְּעֵינֵי הַמֶּלֶךְ, וְכָךְ הוּא עָשָׂה.

בְּשׁוּשַׁן הַבִּירָה הָיָה אִישׁ מֵאֶרֶץ יְהוּדָה וּשְׁמוֹ מָרְדֳּכַי בֶּן יָאִיר בֶּן שִׁמְעִי בֶּן קִישׁ, מִשֵׁבֶט בִּנְיָמִין.

הוּא הֻגְלָה מִיְּרוּשָׁלַיִם עִם הַגּוֹלָה שֶׁהֻגְלְתָה עִם יְכָנְיָה מֶלֶךְ יְהוּדָה, שֶׁהֶגְלָה אוֹתָהּ נְבוּכַדְנֶאצַּר מֶלֶךְ בָּבֶל.

הוּא אִמֵּץ אֶת הֲדַסָּה – הִיא אֶסְתֵּר בַּת דּוֹדוֹ, כִּי לֹא הָיָה לָהּ אָב וָאֵם, וְהַנַּעֲרָה יָפָה בְּצוּרַת גּוּפָהּ וְנִרְאֵית טוֹב, וּכְשֶׁמֵּתוּ אָבִיהָ וְאִמָּהּ לָקַח אוֹתָהּ מָרְדֳּכַי אֵלָיו וְאִמֵּץ אוֹתָהּ כְּבַת.

וּכְשֶׁהִתְפַּרְסֵם צַו הַמֶּלֶךְ וּגְזֵרָתוֹ וְנֶאֶסְפוּ נְעָרוֹת רַבּוֹת אֶל שׁוּשַׁן הַבִּירָה אֶל הֵגַי, אֶסְתֵּר נִלְקְחָה אֶל בֵּית הַמֶּלֶךְ אֶל הֵגַי שׁוֹמֵר הַנָּשִׁים.

הַנַּעֲרָה מָצְאָה חֵן בְּעֵינָיו וְהוּא חִבֵּב אוֹתָהּ, הוּא מִהֵר לָתֵת לָהּ אֶת תַּמְרוּקֶיהָ וְאֶת מְנוֹת הָאוֹכֶל שֶׁלָּהּ, וְאֶת שֶׁבַע הַמְּשָׁרְתוֹת שֶׁהִיא אֲמוּרָה לְקַבֵּל מִבֵּית הַמֶּלֶךְ, וְהוּא הִפְלָה לְטוֹבָה אוֹתָהּ וְאֶת נַעֲרוֹתֶיהָ בְּבֵית הַנָּשִׁים.

אֶסְתֵּר לֹא סִפְּרָה מַהוּ עַמָּהּ וְאֵיפֹה נוֹלְדָה כִּי מָרְדֳּכַי צִוָּה עָלֶיהָ שֶׁלֹּא תְּסַפֵּר.

וּבְכָל יוֹם מָרְדֳּכַי מִתְהַלֵּךְ לִפְנֵי חֲצַר בֵּית הַנָּשִׁים כְּדֵי לָדַעַת מַה שְּׁלוֹם אֶסְתֵּר וּמַה עוֹשִׂים אִתָּהּ.

כְּשֶׁמַּגִּיעַ תּוֹר כָּל נַעֲרָה לָבוֹא אֶל הַמֶּלֶךְ אֲחַשְׁוֵרוֹשׁ, כְּשֶׁמִּסְתַּיְּמִים שְׁנֵים עָשָׂר הֶחֳדָשִׁים שֶׁל הִתְקַשְּׁטוּת כְּמִנְהַג הַנָּשִׁים, כִּי כָּךְ זְמַן הַהִתְמָרְקוּת בַּבְּשָׂמִים – שִׁשָּׁה חֳדָשִׁים בְּשֶׁמֶן מוֹר וְשִׁשָּׁה חֳדָשִׁים בִּבְשָׂמִים וּבְתַמְרוּקֵי נָשִׁים.

עִם זֶה הַנַּעֲרָה בָּאָה אֶל הַמֶּלֶךְ: כָּל מַה שֶׁתְּבַקֵּשׁ יִנָּתֵן לָהּ לָבוֹא אִתָּהּ מִבֵּית הַנָּשִׁים לְבֵית הַמֶּלֶךְ.

בָּעֶרֶב הִיא בָּאָה, וּבַבּוֹקֶר הִיא חוֹזֶרֶת אֶל בֵּית הַנָּשִׁים הַשֵּׁנִי אֶל שַׁעַשְׁגַז שַׂר הַמֶּלֶךְ שׁוֹמֵר הַפִּילַגְשִׁים, הִיא לֹא תָּבוֹא שׁוּב אֶל הַמֶּלֶךְ אֶלָּא אִם הַמֶּלֶךְ יִרְצֶה אוֹתָהּ וְיִקְרָא בִּשְׁמָהּ.

וּכְשֶׁהִגִּיעַ הַתּוֹר שֶׁל אֶסְתֵּר בַּת אֲבִיחַיִל הַדּוֹד שֶׁל מָרְדֳּכַי שֶׁאִמֵּץ אוֹתָהּ כְּבַת, לָבוֹא אֶל הַמֶּלֶךְ, הִיא לֹא בִּקְשָׁה שׁוּם דָּבָר אֶלָּא רַק אֶת מַה שֶּׁיֹּאמַר הֵגַי מְשָׁרֵת הַמֶּלֶךְ שׁוֹמֵר הַנָּשִׁים. אֶסְתֵּר מָצְאָה חֵן בְּעֵינֵי כָּל רוֹאֶיהָ.

אֶסְתֵּר נִלְקְחָה אֶל הַמֶּלֶךְ אֲחַשְׁוֵרוֹשׁ אֶל בֵּית מַלְכוּתוֹ בַּחוֹדֶשׁ הָעֲשִׂירִי הוּא חוֹדֶשׁ טֵבֵת בַּשָּׁנָה הַשְּׁבִיעִית לְמַלְכוּתוֹ.

הַמֶּלֶךְ אָהַב אֶת אֶסְתֵּר יוֹתֵר מִכָּל הַנָּשִׁים, וְהִיא מָצְאָה חֵן וְהָיְתָה חֲבִיבָה בְּעֵינָיו יוֹתֵר מִכָּל הַבְּתוּלוֹת, הוּא שָׂם כֶּתֶר מַלְכוּת עַל רֹאשָׁהּ וְהִמְלִיךְ אוֹתָהּ בִּמְקוֹם וַשְׁתִּי.

הַמֶּלֶךְ עָשָׂה מְסִבַּת שְׁתִיַּת יַיִן גְּדוֹלָה לְכָל שָׂרָיו וַעֲבָדָיו לִכְבוֹד אֶסְתֵּר, וְהוּא עָשָׂה הֲנָחָה לַמְּדִינוֹת בְּתַשְׁלוּם הַמִּסִּים, וְנָתַן מַתָּנוֹת כְּיַד הַמֶּלֶךְ.

גַּם כְּשֶׁאָסְפוּ בְּתוּלוֹת בְּפַעַם שְׁנִיָּה, מָרְדֳּכַי הָיָה יוֹשֵׁב בְּשַׁעַר הַמֶּלֶךְ,

וְאֶסְתֵּר לֹא סִפְּרָה אֵיפֹה נוֹלְדָה וּמַהוּ עַמָּהּ כְּמוֹ שֶׁצִּוָּה עָלֶיהָ מָרְדֳּכַי, אֶסְתֵּר מִלְּאָה אֶת הַהוֹרָאוֹת שֶׁל מָרְדֳּכַי כְּמוֹ בַּזְּמָן שֶׁהָיְתָה מְאֻמֶּצֶת אֶצְלוֹ.

בַּיָּמִים הָהֵם שֶׁמָּרְדֳּכַי הָיָה יוֹשֵׁב בְּשַׁעַר הַמֶּלֶךְ כַּעֲסוּ בִּגְתָן וְתֶרֶשׁ שְׁנֵי מְשָׁרְתֵי הַמֶּלֶךְ מִשּׁוֹמְרֵי הַפֶּתַח, וְרָצוּ לְהִתְנַקֵּשׁ בַּמֶּלֶךְ אֲחַשְׁוֵרוֹשׁ.

הַדָּבָר נוֹדַע לְמָרְדֳּכַי וְהוּא סִפֵּר לְאֶסְתֵּר הַמַּלְכָּה, וְאֶסְתֵּר אָמְרָה לַמֶּלֶךְ בְּשֵׁם מָרְדֳּכָי.

חָקְרוּ אֶת הַדָּבָר וְהוּא הִתְגַּלָּה, וּשְׁנֵיהֶם נִתְלוּ עַל עֵץ, וְזֶה נִכְתַּב בְּיוֹמַן הַזִּכְרוֹנוֹת שֶׁלִּפְנֵי הַמֶּלֶךְ.


Chapter 3

אַחֲרֵי הַדְּבָרִים הָאֵלֶּה, הַמֶּלֶךְ אֲחַשְׁוֵרוֹשׁ רוֹמֵם אֶת הָמָן בֶּן הַמְּדָתָא הַצֶּאֱצָא שֶׁל אֲגָג, וְכִבֵּד אוֹתוֹ, וְקָבַע אֶת הַדַּרְגָּה שֶׁלּוֹ מֵעַל כָּל הַשָּׂרִים שֶׁאֶצְלוֹ.

וְכָל עַבְדֵי הַמֶּלֶךְ שֶׁבְּשַׁעַר הַמֶּלֶךְ כּוֹרְעִים וּמִשְׁתַּחֲוִים לְהָמָן כִּי כָּךְ צִוָּה הַמֶּלֶךְ, וּמָרְדֳּכַי לֹא הָיָה כּוֹרֵע וְלֹא מִשְׁתַּחֲוֶה.

עַבְדֵי הַמֶּלֶךְ שֶׁבְּשַׁעַר הַמֶּלֶךְ אָמְרוּ לְמָרְדֳּכָי: מַדּוּעַ אַתָּה עוֹבֵר עַל מִצְוַת הַמֶּלֶךְ?

הֵם הָיוּ אוֹמְרִים לוֹ כָּל יוֹם וְהוּא לֹא הִקְשִׁיב לָהֶם, הֵם סִפְּרוּ לְהָמָן כְּדֵי לִרְאוֹת אִם דִּבְרֵי מָרְדֳּכַי יַחֲזִיקוּ מַעֲמָד, כִּי הוּא הִסְבִּיר לָהֶם שֶׁאֵינוֹ כּוֹרֵעַ כִּי הוּא יְהוּדִי.

הָמָן רָאָה שֶׁמָרְדֳּכַי אֵינוֹ כּוֹרֵעַ וּמִשְׁתַּחֲוֶה לוֹ וְהוּא הִתְמַלֵּא בְּכַעַס.

הָיָה בָּזוּי בְּעֵינָיו לִפְגּוֹעַ רַק בְּמָרְדֳּכַי כִּי סִפְּרוּ לוֹ מִי הָעָם שֶׁל מָרְדֳּכָי, הָמָן רָצָה לְהַשְׁמִיד אֶת כָּל הַיְּהוּדִים – הָעָם שֶׁל מָרְדֳּכָי, שֶׁבְּכָל מַלְכוּת אֲחַשְׁוֵרוֹשׁ.

בַּחוֹדֶשׁ הָרִאשׁוֹן הוּא חוֹדֶשׁ נִיסָן, בִּשְׁנַת שְׁתֵּים עֶשְׂרֵה לַמֶּלֶךְ אֲחַשְׁוֵרוֹשׁ הוּא עָשָׂה הַגְרָלָה, זֶה הַגּוֹרָל שֶׁעָשָׂה הָמָן, בְּאֵיזֶה יוֹם וּבְאֵיזֶה חוֹדֶשׁ, וְיָצָא הַחוֹדֶשׁ הַשְּׁנֵים עָשָׂר הוּא חוֹדֶשׁ אֲדָר.

אָמַר הָמָן לַמֶּלֶךְ אֲחַשְׁוֵרוֹשׁ: יֵשׁ עַם אֶחָד מְפֻזָּר וּמְפוֹרָד בֵּין הָעַמִּים בְּכָל מְדִינוֹת מַמְלַכְתְּךָ, וְחֻקֵּיהֶם שׁוֹנִים מִשֶּׁל כָּל עָם, וְהֵם אֵינָם עוֹשִׂים אֶת חֻקֵּי הַמֶּלֶךְ, וְלַמֶּלֶךְ לֹא מִשְׁתַּלֵּם לְהַשְׁאִיר אוֹתָם.

אִם זֶה רַעֲיוֹן טוֹב בְּעֵינֵי הַמֶּלֶךְ יִכָּתֵב צַו לְהַשְׁמִיד אוֹתָם, וְאֶשְׁקוֹל עֲשֶׂרֶת אֲלָפִים כִּכְּרוֹת כֶּסֶף וְאֶתֵּן לַמְּמוּנִים שֶׁיָּבִיאוּ אוֹתָם לְאוֹצַר הַמֶּלֶךְ. 

הַמֶּלֶךְ הֵסִיר אֶת טַבַּעַת הַחוֹתֶמֶת שֶׁלּוֹ מִיָּדוֹ וּמָסַר אוֹתָהּ לְהָמָן בֶּן הַמְּדָתָא הַצֶּאֱצָא שֶׁל אֲגָג, אוֹיֵב הַיְּהוּדִים.

אָמַר הַמֶּלֶךְ לְהָמָן: הַכֶּסֶף נָתוּן לְךָ, וְגַם הָעָם – לַעֲשׂוֹת בּוֹ כִּרְצוֹנְךָ.

סוֹפְרֵי הַמֶּלֶךְ הֻזְמְנוּ בְּי"ג לַחוֹדֶשׁ הָרִאשׁוֹן וְהֵם כָּתְבוּ אֶת כָּל מַה שֶּׁצִּוָּה הָמָן אֶל נְצִיבֵי הַמֶּלֶךְ וְאֶל הַמּוֹשְׁלִים שֶׁל כָּל מְדִינָה וּמְדִינָה וְאֶל שָׂרֵי כָּל עַם וְעַם, לְכָל מְדִינָה וּמְדִינָה בִּכְתָבָהּ וּלְכָל עָם וְעָם בִּשְׂפָתוֹ, נִכְתָּב בְּשֵׁם הַמֶּלֶךְ אֲחַשְׁוֵרוֹשׁ וְנֶחְתָּם בְּחוֹתֶמֶת הַמֶּלֶךְ.

וְשָׁלְחוּ מִכְתָּבִים בִּידֵי הָרָצִים אֶל כָּל מְדִינוֹת הַמֶּלֶךְ, וְכָתוּב בָּהֶם לְהַשְׁמִיד לַהֲרוֹג וּלְאַבֵּד אֶת כָּל הַיְּהוּדִים מִנַּעַר וְעַד זָקֵן, יְלָדִים וְנָשִׁים, בְּיוֹם אֶחָד – בְּיוֹם י"ג לְחוֹדֶשׁ שְׁנֵים עָשָׂר הוּא חוֹדֶשׁ אֲדָר, וְלָקַחַת אֶת שְׁלָלָם.

תּוֹכֶן הַמִּכְתָב: לִקְבּוֹעַ בְּכָל מְדִינָה חוֹק וּלְפַרְסֵם אֵצֶל כָּל הָעַמִּים, שֶׁיִּהְיוּ מוּכָנִים לַיּוֹם הַזֶּה.

הָרָצִים יָצְאוּ בִּדְחִיפוּת לַעֲשׂוֹת אֶת דְּבַר הַמֶּלֶךְ, וְנִקְבַּע הַחוֹק בְּשׁוּשַׁן הַבִּירָה, וְהַמֶּלֶךְ וְהָמָן יָשְׁבוּ לִשְׁתּוֹת יַיִן וּבָעִיר שׁוּשָׁן הָיוּ נְבוֹכִים.


Chapter 4

וּמָרְדֳּכַי יָדַע אֶת כָּל מַה שֶׁקָּרָה, מָרְדֳּכַי קָרַע אֶת בְּגָדָיו וְלָבַשׁ בֶּגֶד גַּס מִשֵּׂעָר עִזִּים שְׁחוֹרוֹת וְשָׂם אֵפֶר עַל רֹאשׁוֹ, וְיָצָא בְּתוֹךְ הָעִיר וְזָעַק זְעָקָה גְּדוֹלָה וּמָרָה.

הוּא בָּא עַד לִפְנֵי שַׁעַר הַמֶּלֶךְ, כִּי אָסוּר לְהִכָּנֵס לְשַׁעַר הַמֶּלֶךְ בִּלְבוּשׁ גַּס.

וּבְכָל מְדִינָה וּמְדִינָה בְּמָקוֹם שֶׁפְּקֻדַּת הַמֶּלֶךְ וּגְזֵרָתוֹ מַגִּיעָה, אֵבֶל גָּדוֹל לַיְּהוּדִים וְצוֹם וּבְכִי וְקִינוֹת, וְרַבִּים שׁוֹכְבִים עַל בַּד גַּס מִשֵּׂעָר עִזִּים שְׁחוֹרוֹת וְעַל אֵפֶר.

נַעֲרוֹת אֶסְתֵּר וְהַמְּשָׁרְתִים שֶׁלָּהּ בָּאוּ וְסִפְּרוּ לָהּ וְהַמַּלְכָּה הִזְדַּעַזְעָה מְאוֹד, הִיא שָׁלְחָה בְּגָדִים לְהַלְבִּישׁ אֶת מָרְדֳּכַי וְשֶׁיָּסִיר אֶת הַבֶּגֶד הַגַּס מֵעָלָיו, וְהוּא לֹא הִסְכִּים לְקַבֵּל.

אֶסְתֵּר קָרְאָה לַהֲתָךְ – אֶחָד מִשָּׂרֵי הַמֶּלֶךְ שֶׁהוּא הֶעֱמִיד לְשֵׁרוּתָהּ, הִיא צִוְּתָה עָלָיו לִשְׁאוֹל אֶת מָרְדֳּכָי כְּדֵי לָדַעַת מַה זֶּה וְעַל מַה זֶּה.

הֲתָךְ יָצָא אֶל מָרְדֳּכָי אֶל רַחֲבַת הָעִיר שֶׁלִּפְנֵי שַׁעַר הַמֶּלֶךְ.

מָרְדֳּכַי סִפֵּר לוֹ אֶת כָּל מַה שֶּׁקָּרָה לוֹ בִּגְלַל שֶׁלֹּא הִשְׁתַּחֲוָה לְהָמָן, וְאֶת סְכוּם הַכֶּסֶף שֶׁהָמָן אָמַר שֶׁיָּבִיא לְאוֹצְרוֹת הַמֶּלֶךְ בִּשְׁבִיל לְהַשְׁמִיד אֶת הַיְּהוּדִים.

וְנָתַן לוֹ עוֹתֶק מִכְּתַב הַחוֹק שֶׁנִּקְבַּע בְּשׁוּשָׁן לְהַשְׁמִיד אוֹתָם, לְהַרְאוֹת לְאֶסְתֵּר וּלְסַפֵּר לָהּ, וּלְצַוּוֹת עָלֶיהָ לָבוֹא אֶל הַמֶּלֶךְ לְהִתְחַנֵּן אֵלָיו וּלְבַקֵּשׁ מִמֶּנּוּ עַל עַמָּהּ.

הֲתָךְ בָּא וְסִפֵּר לְאֶסְתֵּר אֶת דִּבְרֵי מָרְדֳּכָי.

אָמְרָה אֶסְתֵּר לַהֲתָךְ וְצִוְּתָה אוֹתוֹ לוֹמַר לְמָרְדֳּכָי:

כָּל עַבְדֵי הַמֶּלֶךְ וְעַמֵּי מְדִינוֹת הַמֶּלֶךְ יוֹדְעִים שֶׁכָּל אִישׁ אוֹ אִשָּׁה שֶׁיָּבוֹאוּ אֶל הַמֶּלֶךְ אֶל הֶחָצֵר הַפְּנִימִית בְּלִי שֶׁהֻזְמַן דִּינוֹ אֶחָד – לְהֵהָרֵג, אֶלָּא אִם כֵּן הַמֶּלֶךְ יוֹשִׁיט לוֹ אֶת שַׁרְבִיט הַזָּהָב וְהוּא יִחְיֶה, וַאֲנִי לֹא הֻזְמַנְתִּי לָבוֹא אֶל הַמֶּלֶךְ כְּבָר שְׁלוֹשִׁים יוֹם.

סִפְּרוּ לְמָרְדֳּכָי אֵת דִּבְרֵי אֶסְתֵּר.

מָרְדֳּכַי אָמַר שֶׁיַּעֲנוּ לְאֶסְתֵּר: אַל תַּחְשְׁבִי לְעַצְמֵךְ לְהִמָּלֵט בְּבֵית הַמֶּלֶךְ וּלְהִנָּצֵל מִמַּה שֶׁיִּקְרֶה לְכָל הַיְּהוּדִים.

כִּי אִם תִּשְׁתְּקִי עַכְשָׁיו וְלֹא תְּבַקְּשִׁי עֲבוּר הַיְּהוּדִים, תַּגִּיעַ רְוָחָה וְהַצָּלָה לַיְּהוּדִים מִמָּקוֹם אַחֵר וְאַתְּ וּמִשְׁפַּחְתֵּךְ תֻּשְׁמְדוּ, וּמִי יוֹדֵעַ אִם לֹא בִּשְׁבִיל הִזְדַּמְּנוּת זוֹ הִגַּעַתְּ לַמַּלְכוּת.

אָמְרָה אֶסְתֵּר לַעֲנוֹת לְמָרְדֳּכָי:

לֵךְ תְּכַנֵּס אֶת כָּל הַיְּהוּדִים שֶׁנִּמְצְאִים בְּשׁוּשָׁן וְתָצוּמוּ עָלַי, אַל תֹּאכְלוּ וְאַל תִּשְׁתּוּ שְׁלוֹשָׁה יָמִים בַּלַּיְלָה וּבַיּוֹם, גַּם אֲנִי וְהַמְּשָׁרְתוֹת שֶׁלִּי נָצוּם כָּךְ, וְכָךְ אָבוֹא לַמֶּלֶךְ שֶׁלֹּא כָּחוֹק, וְאִם אָמוּת - אָמוּת.

מָרְדֳּכָי עָבַר בְּשׁוּשָׁן וְעָשָׂה אֶת כָּל מַה שֶּׁצִּוְּתָה עָלָיו אֶסְתֵּר.


Chapter 5

בַּיּוֹם הַשְּׁלִישִׁי לָבְשָׁה אֶסְתֵּר בִּגְדֵי מַלְכוּת וְעָמְדָה בֶּחָצֵר הַפְּנִימִית שֶׁל בֵּית הַמֶּלֶךְ מוּל הֵיכַל הַמֶּלֶךְ, וְהַמֶּלֶךְ יָשַׁב עַל כִּסֵּא מַלְכוּתוֹ בְּהֵיכַל הַמַּלְכוּת מוּל פֶּתַח הַהֵיכָל.

כְּשֶׁהַמֶּלֶךְ רָאָה אֶת אֶסְתֵּר הַמַּלְכָּה עוֹמֶדֶת בֶּחָצֵר הִיא מָצְאָה חֵן בְּעֵינָיו, הַמֶּלֶךְ הוֹשִׁיט לְאֶסְתֵּר אֶת שַׁרְבִיט הַזָּהָב שֶׁבְּיָדוֹ, אֶסְתֵּר הִתְקָרְבָה וְנָגְעָה בִּקְצֵה הַשַּׁרְבִיט.

אָמַר לָהּ הַמֶּלֶךְ: מַה לָּךְ אֶסְתֵּר הַמַּלְכָּה, וּמַה בַּקָּשָׁתֵךְ? גַּם אִם תְּבַקְּשִׁי אֶת חֲצִי הַמַּמְלָכָה זֶה יִנָּתֵן לָךְ!

אָמְרָה אֶסְתֵּר: אִם הַמֶּלֶךְ מַסְכִּים, יָבוֹאוּ הַמֶּלֶךְ וְהָמָן הַיּוֹם לִמְסִבַּת שְׁתִיַּת הַיַּיִן שֶׁהֵכַנְתִּי לוֹ.

אָמַר הַמֶּלֶךְ, מַהֲרוּ לִקְרוֹא לְהָמָן כְּדֵי לַעֲשׂוֹת אֶת דִּבְרֵי אֶסְתֵּר, הַמֶּלֶךְ וְהָמָן בָּאוּ לִמְסִבַּת שְׁתִיַּת הַיַּיִן שֶׁאֶסְתֵּר הֵכִינָה.

אָמַר הַמֶּלֶךְ לְאֶסְתֵּר בִּמְסִבַּת שְׁתִיַּת הַיַּיִן: מַה רְצוֹנֵךְ? הוּא יִנָּתֵן לָךְ! מַה שֶּׁתְּבַקְּשִׁי גַּם עַד חֲצִי הַמַּמְלָכָה יִתְבַּצֵּעַ!

עָנְתָה אֶסְתֵּר וְאָמְרָה, זֹאת בַּקָּשָׁתִי:

אִם מָצָאתִי חֵן בְּעֵינֵי הַמֶּלֶךְ וְאִם הַמֶּלֶךְ מַסְכִּים לָתֵת לִי אֶת בַּקָּשָׁתִי, יָבוֹאוּ הַמֶּלֶךְ וְהָמָן לִמְסִבַּת שְׁתִיַּת הַיַּיִן שֶׁאֶעֱשֶׂה לָהֶם, וְאֶעֱשֶׂה אוֹתוֹ מָחָר אִם הַמֶּלֶךְ יַסְכִּים.

הָמָן יָצָא בַּיּוֹם הַהוּא שָׂמֵחַ וְטוֹב לֵב, וּכְשֶׁהָמָן רָאָה אֶת מָרְדֳּכַי בְּשַׁעַר הַמֶּלֶךְ שֶׁאֵינוֹ קָם וְלֹא רוֹעֵד מִמֶּנּוּ, הָמָן הִתְמַלֵּא בְּכַעַס עַל מָרְדֳּכַי.

הָמָן הִתְאַפֵּק שֶׁלֹּא לְהִתְפָּרֵץ וּבָא לְבֵיתוֹ, וְשָׁלַח שֶׁיִּקְרְאוּ לַחֲבֵרָיו וּלְזֶרֶשׁ אִשְׁתּוֹ.

הָמָן סִפֵּר לָהֶם עַל כְּבוֹדוֹ וְעָשְׁרוֹ וּבָנָיו הָרַבִּים וְכָל מַה שֶּׁהַמֶּלֶךְ רוֹמֵם אוֹתוֹ וְשֶׁקָּבַע אֶת דַּרְגָּתוֹ מֵעַל הַשָּׂרִים וְעַבְדֵי הַמֶּלֶךְ.

אָמַר הָמָן: אֲפִלּוּ אֶסְתֵּר הַמַּלְכָּה לֹא הִזְמִינָה עִם הַמֶּלֶךְ אֶל מְסִבַּת שְׁתִיַּת הַיַּיִן שֶׁהֵכִינָה אֶלָּא אוֹתִי, וַאֲנִי מֻזְמָן אֵלֶיהָ עִם הַמֶּלֶךְ גַּם מָחָר.

וְכָל זֶה לֹא שָׁוֶה לִי כְּלוּם כָּל זְמָן שֶׁאֲנִי רוֹאֶה אֶת מָרְדֳּכַי הַיְּהוּדִי יוֹשֵׁב בְּשַׁעַר הַמֶּלֶךְ.

אָמְרוּ לוֹ זֶרֶשׁ אִשְׁתּוֹ וְכָל חֲבֵרָיו: שֶׁיַּעֲשׂוּ עַמּוּד תְּלִיָּה בְּגוֹבַהּ חֲמִשִּׁים אַמָּה (כְּ25 מֶטֶר), וּבַבּוֹקֶר תֹּאמַר לַמֶּלֶךְ וְיִתְלוּ עָלָיו אֶת מָרְדֳּכַי, וְאָז תָּבוֹא עִם הַמֶּלֶךְ אֶל מְסִבַּת שְׁתִיַּת הַיַּיִן שָׂמֵחַ, הַדָּבָר מָצָא חֵן בְּעֵינֵי הָמָן וְהוּא עָשָׂה אֶת עַמּוּד הַתְּלִיָּה.


Chapter 6

בַּלַּיְלָה הַהוּא הַמֶּלֶךְ לֹא הִצְלִיחַ לְהֵרָדֵם, הוּא אָמַר שֶׁיָּבִיאוּ אֶת יוֹמַן הַזִּכְרוֹנוֹת וְקָרְאוּ מִמֶּנּוּ לִפְנֵי הַמֶּלֶךְ.

וּמָצְאוּ כָּתוּב שֶׁמָרְדֳּכַי סִפֵּר עַל בִּגְתָנָא וָתֶרֶשׁ שְׁנֵי מְשָׁרְתֵי הַמֶּלֶךְ מִשּׁוֹמְרֵי הַפֶּתַח, שֶׁרָצוּ לְהִתְנַקֵּשׁ בַּמֶּלֶךְ אֲחַשְׁוֵרוֹשׁ.

אָמַר הַמֶּלֶךְ: אֵיזֶה כָּבוֹד וּגְדוּלָּה עָשׂוּ לְמָרְדֳּכַי עַל זֶה? אָמְרוּ נַעֲרֵי הַמֶּלֶךְ מְשָׁרְתָיו: לֹא עָשׂוּ לוֹ שׁוּם דָּבָר.

אָמַר הַמֶּלֶךְ: מִי בֶחָצֵר? וְהָמָן בָּא לֶחָצֵר הַחִיצוֹנָה שֶׁל בֵּית הַמֶּלֶךְ לוֹמַר לַמֶּלֶךְ לִתְלוֹת אֶת מָרְדֳּכַי עַל עַמּוּד הַתְּלִיָּה שֶׁהֵכִין לוֹ.

אָמְרוּ נַעֲרֵי הַמֶּלֶךְ אֵלָיו: הִנֵּה הָמָן עוֹמֵד בֶּחָצֵר, אָמַר הַמֶּלֶךְ: יָבוֹא!

הָמָן בָּא, אָמַר לוֹ הַמֶּלֶךְ: מַה לַּעֲשׂוֹת לָאִישׁ שֶׁהַמֶּלֶךְ רוֹצֶה שֶׁיְּכַבְּדוּ אוֹתוֹ? הָמָן אָמַר לְעַצְמוֹ, לְמִי הַמֶּלֶךְ רוֹצֶה לָתֵת כָּבוֹד יוֹתֵר מִלִּי?!

אָמַר הָמָן לַמֶּלֶךְ: אִישׁ שֶׁהַמֶּלֶךְ רוֹצֶה שֶׁיְּכַבְּדוּ אוֹתוֹ –

יָבִיאוּ בִּגְדֵי מַלְכוּת שֶׁהַמֶּלֶךְ לָבַשׁ, וְסוּס שֶׁהַמֶּלֶךְ רָכַב עָלָיו וְשֶׁשָּׂמוּ כֶּתֶר מַלְכוּת בְּרֹאשׁוֹ.

וְיִמְסְרוּ אֶת הַבְּגָדִים וְאֶת הַסּוּס, לִידֵי אֶחָד מִשָּׂרֵי הַמֶּלֶךְ הַשַּׁלִּיטִים, וְיַלְבִּישׁוּ אֶת הָאִישׁ שֶׁהַמֶּלֶךְ רוֹצֶה שֶׁיְּכַבְּדוּ אוֹתוֹ, וְיַרְכִּיבוּ אוֹתוֹ עַל הַסּוּס בְּכִכַּר הָעִיר, וְיַכְרִיזוּ לְפָנָיו: כָּכָה עוֹשִׂים לָאִישׁ שֶׁהַמֶּלֶךְ רוֹצֶה שֶׁיְּכַבְּדוּ אוֹתוֹ!

אָמַר הַמֶּלֶךְ לְהָמָן: תְּמַהֵר, קַח אֶת הַבְּגָדִים וְאֶת הַסּוּס כְּמוֹ שֶׁאָמַרְתָּ, וְכָךְ תַּעֲשֶׂה לְמָרְדֳּכַי הַיְּהוּדִי שֶׁיּוֹשֵׁב בְּשַׁעַר הַמֶּלֶךְ, אַל תַּחְסִיר שׁוּם דָּבָר מִכָּל מַה שֶּׁאָמַרְתָּ!

הָמָן לָקַח אֶת הַבְּגָדִים וְאֶת הַסּוּס, וְהִלְבִּישׁ אֶת מָרְדֳּכָי, וְהִרְכִּיב אוֹתוֹ עַל הַסּוּס בְּכִכַּר הָעִיר, וְקָרָא לְפָנָיו: כָּכָה עוֹשִׂים לָאִישׁ שֶׁהַמֶּלֶךְ רוֹצֶה שֶׁיְּכַבְּדוּ אוֹתוֹ!

מָרְדֳּכַי חָזַר לְשַׁעַר הַמֶּלֶךְ, וְהָמָן מִהֵר בִּדְחִיפוּת לְבֵיתוֹ, אָבֵל וּמְכַסֶּה אֶת רֹאשׁוֹ בְּבוּשָׁה.

הָמָן סִפֵּר לְזֶרֶשׁ אִשְׁתּוֹ וּלְכָל חֲבֵרָיו אֶת כָּל מַה שֶּׁקָּרָה לוֹ, אָמְרוּ לוֹ חֲבֵרָיו הַחֲכָמִים וְזֶרֶשׁ אִשְׁתּוֹ: אִם מָרְדֳּכַי שֶׁהִתְחַלְתָּ לִפּוֹל בְּפָנָיו הוּא מִצֶּאֱצָאֵי הַיְּהוּדִים, לֹא תּוּכַל לְנַצֵּחַ אוֹתוֹ אֶלָּא תִּפּוֹל בְּפָנָיו.

בְּעוֹד הֵם מְדַבְּרִים אִתּוֹ הִגִּיעוּ מְשָׁרְתֵי הַמֶּלֶךְ וּמִהֲרוּ לְהָבִיא אֶת הָמָן לִמְסִבַּת שְׁתִיַּת הַיַּיִן שֶׁהֵכִינָה אֶסְתֵּר.


Chapter 7

הַמֶּלֶךְ וְהָמָן בָּאוּ לִשְׁתּוֹת עִם אֶסְתֵּר הַמַּלְכָּה.

הַמֶּלֶךְ אָמַר לְאֶסְתֵּר גַּם בַּיּוֹם הַשֵּׁנִי בִּמְסִבַּת שְׁתִיַּת הַיַּיִן: מָה רְצוֹנֵךְ אֶסְתֵּר הַמַּלְכָּה, זֶה יִנָּתֵן לָךְ! וּמַה בַּקָּשָׁתֵךְ, גַּם עַד חֲצִי הַמַּמְלָכָה זֶה יִתְבַּצֵּעַ!

עָנְתָה אֶסְתֵּר הַמַּלְכָּה וְאָמְרָה: אִם מָצָאתִי חֵן בְּעֵינֶיךָ הַמֶּלֶךְ וְאִם כָּךְ רְצוֹן הַמֶּלֶךְ, יִנָּתְנוּ לִי לְבַקָּשָׁתִי הַחַיִּים שֶׁלִּי וְשֶׁל עַמִּי!

כִּי נִמְכַּרְנוּ אֲנִי וְעַמִּי לְהַשְׁמִיד לַהֲרוֹג וּלְאַבֵּד אוֹתָנוּ, אִלּוּ הָיִינוּ נִמְכָּרִים לַעֲבָדִים וְלִשְׁפָחוֹת הָיִיתִי שׁוֹתֶקֶת כִּי עֲדִיפָה צָרָה כָּזוֹ כְּדֵי שֶׁלֹּא יִהְיֶה נֶזֶק לַמֶּלֶךְ.

אָמַר הַמֶּלֶךְ אֲחַשְׁוֵרוֹשׁ לְאֶסְתֵּר הַמַּלְכָּה: מִי הוּא זֶה וְאֵיפֹה הוּא הָאִישׁ שֶׁהֶעֱלָה עַל דַּעְתּוֹ לַעֲשׂוֹת כָּךְ?!

אָמְרָה אֶסְתֵּר: אִישׁ עוֹשֶׂה צָרוֹת וְאוֹיֵב – הָמָן הָרָע הַזֶּה! וְהָמָן נִבְהַל וּפָחַד מֵהַמֶּלֶךְ וְהַמַּלְכָּה.

וְהַמֶּלֶךְ קָם בְּכַעֲסוֹ מִמְּסִבַּת שְׁתִיַּת הַיַּיִן וְהָלַךְ אֶל גִּנַּת הָאַרְמוֹן, וְהָמָן עָמַד לְבַקֵּשׁ עַל חַיָּיו מֵאֶסְתֵּר הַמַּלְכָּה כִּי הוּא רָאָה שֶׁהַמֶּלֶךְ כְּבָר הֶחְלִיט לַעֲשׂוֹת לוֹ רַע.

וְהַמֶּלֶךְ חָזַר מִגִּנַּת הָאַרְמוֹן לְהֵיכַל שְׁתִיַּת הַיַּיִן, וְהָמָן נוֹפֵל עַל הַמִּטָּה שֶׁאֶסְתֵּר עָלֶיהָ, אָמַר הַמֶּלֶךְ: גַּם לֶאֱנוֹס אֶת הַמַּלְכָּה אֶצְלִי בַּבַּיִת?! הַמִּילִים יָצְאוּ מִפִּי הַמֶּלֶךְ וְהַמְּשָׁרְתִים כִּסּוּ אֶת פְּנֵי הָמָן.

חַרְבוֹנָה, אֶחָד הַמְּשָׁרְתִים שֶׁלִּפְנֵי הַמֶּלֶךְ, אָמַר: גַּם הִנֵּה עַמּוּד הַתְּלִיָּה שֶׁהָמָן עָשָׂה לִתְלוֹת אֶת מָרְדֳּכָי שֶׁדִּבֵּר דְּבָרִים טוֹבִים בִּשְׁבִיל הַמֶּלֶךְ, עוֹמֵד בְּבֵית הָמָן, בְּגוֹבַהּ חֲמִשִּׁים אַמָּה! אָמַר הַמֶּלֶךְ: תְּלוּ אוֹתוֹ עָלָיו!

תָּלוּ אֶת הָמָן עַל עַמּוּד הַתְּלִיָּה שֶׁהֵכִין לְמָרְדֳּכָי, וְהַמֶּלֶךְ נִרְגַּע מִכַּעֲסוֹ.


Chapter 8

בַּיּוֹם הַהוּא הַמֶּלֶךְ אֲחַשְׁוֵרוֹשׁ נָתַן לְאֶסְתֵּר הַמַּלְכָּה אֶת בֵּיתוֹ שֶׁל הָמָן אוֹיֵב הַיְּהוּדִים, וּמָרְדֳּכַי נִכְנַס לִפְנֵי הַמֶּלֶךְ כִּי אֶסְתֵּר סִפְּרָה מִי הוּא עֲבוּרָה.

הַמֶּלֶךְ הֵסִיר אֶת טַבַּעַת הַחוֹתֶמֶת שֶׁלּוֹ שֶׁהֶעֱבִיר מֵהָמָן וּנְתָנָהּ לְמָרְדֳּכָי, אֶסְתֵּר מִנְּתָה אֶת מָרְדֳּכַי לִשְׁלוֹט עַל בֵּית הָמָן.

אֶסְתֵּר הִמְשִׁיכָה לְדַבֵּר לִפְנֵי הַמֶּלֶךְ וְנָפְלָה לִפְנֵי רַגְלָיו, וּבָכְתָה וְהִתְחַנְּנָה לוֹ שֶׁיְּבַטֵּל אֶת רָעַת הָמָן הַצֶּאֱצָא שֶׁל אֲגָג, וְאֶת תָּכְנִיתוֹ שֶׁתִּכְנֵן לַעֲשׂוֹת לַיְּהוּדִים.

הַמֶּלֶךְ הוֹשִׁיט לְאֶסְתֵּר אֶת שַׁרְבִיט הַזָּהָב, וְאֶסְתֵּר קָמָה וְנֶעֶמְדָה לִפְנֵי הַמֶּלֶךְ.

וְאָמְרָה: אִם הַמֶּלֶךְ מַסְכִּים וְאִם אֲנִי מוֹצֵאת חֵן בְּעֵינָיו וְהַמֶּלֶךְ חוֹשֵׁב שֶׁזֶּה נָכוֹן וַאֲנִי טוֹבָה בְּעֵינָיו, יִכְתְּבוּ לְבַטֵּל אֶת הַצַּוִּים שֶׁל הַתָּכְנִית שֶׁל הָמָן בֶּן הַמְּדָתָא הַצֶּאֱצָא שֶׁל אֲגָג שֶׁכָּתַב לְהַשְׁמִיד אֶת הַיְּהוּדִים שֶׁבְּכָל מְדִינוֹת הַמֶּלֶךְ.

כִּי אֵיךְ אוּכַל לִרְאוֹת אֶת הָרַע שֶׁיִּקְרֶה לְעַמִּי?! וְאֵיךְ אוּכַל לִרְאוֹת אֶת הַשְׁמָדַת מִשְׁפַּחְתִּי?!

אָמַר הַמֶּלֶךְ אֲחַשְׁוֵרוֹשׁ לְאֶסְתֵּר הַמַּלְכָּה וּלְמָרְדֳּכַי הַיְּהוּדִי: הִנֵּה, אֶת בֵּיתוֹ שֶׁל הָמָן נָתַתִּי לְאֶסְתֵּר, וְאֶת הָמָן תָּלוּ עַל עַמּוּד הַתְּלִיָּה עַל שֶׁהִתְנַכֵּל לַיְּהוּדִים.

וְאַתֶּם כִּתְבוּ עַל הַיְּהוּדִים מַה שֶּׁאַתֶּם רוֹצִים בְּצַו חָדָשׁ בְּשֵׁם הַמֶּלֶךְ וְתַחְתְּמוּ בְּחוֹתֶמֶת טַבַּעַת הַמֶּלֶךְ, כִּי צַו שֶׁנִּכְתָּב בְּשֵׁם הַמֶּלֶךְ וְנֶחְתַּם בְּחוֹתֶמֶת הַמֶּלֶךְ אִי אֶפְשָׁר לְבַטֵּל.

סוֹפְרֵי הַמֶּלֶךְ הֻזְמְנוּ אָז – בְּיוֹם כ"ג בַּחוֹדֶשׁ הַשְּׁלִישִׁי הוּא חוֹדֶשׁ סִיוָן, וְכָתְבוּ אֶת כָּל מַה שֶּׁצִּוָּה מָרְדֳּכַי אֶל הַיְּהוּדִים וְאֶל הַנְּצִיבִים וְהַמּוֹשְׁלִים וְשָׂרֵי הַמְּדִינוֹת שֶׁמֵּהוֹדּוּ וְעַד כּוּשׁ מֵאָה וְעֶשְׂרִים וְשֶׁבַע מְדִינוֹת, לְכָל מְדִינָה וּמְדִינָה בִּכְתָבָהּ וּלְכָל עַם וְעַם בִּשְׂפָתוֹ, וְאֶל הַיְּהוּדִים בִּכְתָבָם וּבִשְׂפָתָם.

הוּא כָּתַב בְּשֵׁם הַמֶּלֶךְ אֲחַשְׁוֵרוֹשׁ וְחָתַם בְּחוֹתֶמֶת הַמֶּלֶךְ וְשָׁלַח מִכְתָּבִים בְּיַד הַדּוֹהֲרִים עַל הַפְּרָדִים בְּנֵי סוּסוֹת מֵרְכוּשׁ הַמֶּלֶךְ.

וְנִכְתַּב שֶׁהַמֶּלֶךְ נָתַן רְשׁוּת לַיְּהוּדִים שֶׁבְּכָל עִיר לְהִתְכַּנֵּס וְלַעֲמוֹד בַּקְּרָב כְּדֵי לְהַצִּיל אֶת נַפְשָׁם, וּלְהַשְׁמִיד וְלַהֲרוֹג וּלְאַבֵּד כָּל צָבָא שֶׁל עַם וּמְדִינָה שֶׁנִּלְחָם בָּהֶם, וְאֶת הַיְּלָדִים וְהַנָּשִׁים, וְלָקַחַת אֶת שְׁלָלָם.

בְּיוֹם אֶחָד בְּכָל מְדִינוֹת הַמֶּלֶךְ אֲחַשְׁוֵרוֹשׁ, בְּיוֹם י"ג לַחוֹדֶשׁ הַשְּׁנֵים עָשָׂר הוּא חוֹדֶשׁ אֲדָר.

תּוֹכֶן הַכְּתָב: יִקָּבַע חוֹק בְּכָל מְדִינָה, וְיִתְפַּרְסֵם אֵצֶל כָּל הָעַמִּים, שֶׁהַיְּהוּדִים יִתְכּוֹנְנוּ לַיּוֹם הַזֶּה לִנְקוֹם בְּאוֹיְבֵיהֶם.

הַדּוֹהֲרִים עַל הַפְּרָדִים מֵרְכוּשׁ הַמֶּלֶךְ יָצְאוּ בִּמְהִירוּת וּבִדְחִיפוּת כְּדִבְרֵי הַמֶּלֶךְ וְהַחוֹק נִקְבַּע בְּשׁוּשַׁן הַבִּירָה.

וּמָרְדֳּכַי יָצָא מִלִּפְנֵי הַמֶּלֶךְ בִּלְבוּשׁ מַלְכוּת שֶׁל תְּכֵלֶת וְלָבָן וּבְכֶתֶר זָהָב גָּדוֹל וְצָעִיף פִּשְׁתָּן וְצָעִיף אַרְגָּמָן, וּבָעִיר שׁוּשָׁן צָהֲלוּ וְשָׂמְחוּ.

לַיְּהוּדִים הָיָה אוֹר בָּעֵינַיִם וְשִׂמְחָה וְשָׂשׂוֹן וְכָבוֹד.

וּבְכָל מְדִינָה וּבְכָל עִיר כָּל מָקוֹם שֶׁדִּבְרֵי הַמֶּלֶךְ וְהַחוֹק שֶׁלּוֹ מִתְפַּרְסְמִים, יֵשׁ שִׂמְחָה וְשָׂשׂוֹן לַיְּהוּדִים, סְעוּדָה עִם יַיִן וְיוֹם טוֹב, וְרַבִּים מִבְּנֵי הָעַמִּים שֶׁבָּאֲרָצוֹת מִתְגַּיְּרִים מֵרוֹב פַּחַד מֵהַיְּהוּדִים.


Chapter 9

וּבַחוֹדֶשׁ הַשְּׁנֵים עָשָׂר הוּא חוֹדֶשׁ אֲדָר בְּיוֹם י"ג בּוֹ, כְּשֶׁהִגִּיעַ זְמַן בִּצּוּעַ הַחוֹק שֶׁל פְּקֻדַּת הַמֶּלֶךְ, בַּיּוֹם שֶׁאוֹיְבֵי הַיְּהוּדִים תִּכְנְנוּ לִשְׁלוֹט בָּהֶם, קָרָה הַהֵיפֶךְ, שֶׁהַיְּהוּדִים הֵם שֶׁשָּׁלְטוּ בְּשׂוֹנְאֵיהֶם.

הַיְּהוּדִים הִתְכַּנְּסוּ בְּעָרֵיהֶם בְּכָל מְדִינוֹת הַמֶּלֶךְ אֲחַשְׁוֵרוֹשׁ כְּדֵי לִפְגּוֹעַ בְּאֵלֶּה שֶׁחִפְּשׂוּ אֶת רָעָתָם, וְאַף אֶחָד לֹא נִסָּה לַעֲמוֹד בִּפְנֵיהֶם כִּי כָּל הָעַמִּים פָּחֲדוּ מֵהֶם.

וְכָל שָׂרֵי הַמְּדִינוֹת וְהַנְּצִיבִים וְהַמּוֹשְׁלִים וְעוֹבְדֵי הַמֶּלֶךְ כִּבְּדוּ אֶת הַיְּהוּדִים כִּי הֵם פָּחֲדוּ מִמָּרְדֳּכַי.

כִּי מָרְדֳּכַי הָיָה חָשׁוּב בְּבֵית הַמֶּלֶךְ וְהַשֵּׁם שֶׁלּוֹ הִתְפַּרְסֵם בְּכָל הַמְּדִינוֹת כִּי הָאִישׁ מָרְדֳּכַי הוֹלֵךְ וּמִתְחַזֵּק.

הַיְּהוּדִים הִכּוּ אֶת כָּל אוֹיְבֵיהֶם בְּחֶרֶב וְהָרְגוּ וְהִשְׁמִידוּ אוֹתָם, וְעָשׂוּ בְּשׂוֹנְאֵיהֶם כִּרְצוֹנָם.

וּבְשׁוּשַׁן הַבִּירָה הָרְגוּ הַיְּהוּדִים וְהִשְׁמִידוּ חֲמֵשׁ מֵאוֹת אִישׁ.

וְהָרְגוּ אֶת פַּרְשַׁנְדָּתָא וְאֶת דַּלְפוֹן וְאֶת אַסְפָּתָא,

וְאֶת פּוֹרָתָא וְאֶת אֲדַלְיָא וְאֶת אֲרִידָתָא,

וְאֶת פַּרְמַשְׁתָּא וְאֶת אֲרִיסַי וְאֶת אֲרִדַי וְאֶת וַיְזָתָא,

עֲשֶׂרֶת בְּנֵי הָמָן בֶּן הַמְּדָתָא אוֹיֵב הַיְּהוּדִים, וְהֵם לֹא הוֹשִׁיטוּ יָד לָקַחַת מֵהַשָּׁלָל.

בְּאוֹתוֹ יוֹם הוֹדִיעוּ לַמֶּלֶךְ אֶת מִסְפַּר הַהֲרוּגִים בְּשׁוּשַׁן הַבִּירָה.

אָמַר הַמֶּלֶךְ לְאֶסְתֵּר הַמַּלְכָּה: בְּשׁוּשַׁן הַבִּירָה הַיְּהוּדִים הָרְגוּ וְהִשְׁמִידוּ חֲמֵשׁ מֵאוֹת אִישׁ וְאֶת עֲשֶׂרֶת בְּנֵי הָמָן, בִּשְׁאָר מְדִינוֹת הַמֶּלֶךְ מִי יוֹדֵעַ מֶה עָשׂוּ! וּמָה רְצוֹנֵךְ וְיִנָּתֵן לָךְ וּמַה עוֹד אַתְּ מְבַקֶּשֶׁת וְזֶה יִתְבַּצֵּעַ!

אָמְרָה אֶסְתֵּר: אִם הַמֶּלֶךְ מַסְכִּים, יִתְאַפְשֵׁר גַּם מָחָר לַיְּהוּדִים שֶׁבְּשׁוּשָׁן, לַעֲשׂוֹת כְּמוֹ הַחוֹק שֶׁל הַיּוֹם, וְאֶת גּוּפוֹתֵיהֶם שֶׁל עֲשֶׂרֶת בְּנֵי הָמָן יִתְלוּ עַל עַמּוּד הַתְּלִיָּה.

הַמֶּלֶךְ אָמַר שֶׁכָּךְ יֵעָשֶׂה וְנִקְבַּע הַחוֹק בְּשׁוּשָׁן, וְאֶת עֲשֶׂרֶת בְּנֵי הָמָן תָּלוּ.

וְהַיְּהוּדִים שֶׁבְּשׁוּשָׁן הִתְכַּנְּסוּ גַּם בְּיוֹם י"ד לְחוֹדֶשׁ אֲדָר, וְהָרְגוּ בְּשׁוּשָׁן שְׁלוֹשׁ מֵאוֹת אִישׁ, וְלֹא הוֹשִׁיטוּ יָד לָקַחַת מֵהַשָּׁלָל.

וּשְׁאָר הַיְּהוּדִים שֶׁבִּמְדִינוֹת הַמֶּלֶךְ הִתְכַּנְּסוּ וְעָמְדוּ עַל נַפְשָׁם וְהָיָה לָהֶם שֶׁקֶט מֵאוֹיְבֵיהֶם, וְהֵם הָרְגוּ בְּשׂוֹנְאֵיהֶם שִׁבְעִים וַחֲמִשָּׁה אֶלֶף, וְלֹא הוֹשִׁיטוּ יָד לָקַחַת מֵהַשָּׁלָל.

בְּיוֹם י"ג לְחוֹדֶשׁ אֲדָר הֵם נִלְחֲמוּ, וְהָיָה לָהֶם שֶׁקֶט בְּיוֹם י"ד בּוֹ וְעָשׂוּ אוֹתוֹ יוֹם סְעוּדָה עִם יַיִן וְשִׂמְחָה.

וְהַיְּהוּדִים שֶׁבְּשׁוּשָׁן הִתְכַּנְּסוּ לְהִלָּחֵם בְּיוֹם י"ג בַּחוֹדֶשׁ וְגַם בְּיוֹם י"ד, וְהָיָה לָהֶם שֶׁקֶט בְּיוֹם ט"ו וְעָשׂוּ אוֹתוֹ יוֹם סְעוּדָה עִם יַיִן וְשִׂמְחָה.

לָכֵן הַיְּהוּדִים הַ"פְּרָזִים" – אֵלֶּה שֶׁיּוֹשְׁבִים בְּעָרִים שֶׁאֵינָם מֻקָּפוֹת חוֹמָה, עוֹשִׂים בְּיוֹם י"ד לְחוֹדֶשׁ אֲדָר יוֹם שִׂמְחָה וּסְעוּדָה עִם יַיִן וְיוֹם טוֹב וְשׁוֹלְחִים מָנוֹת אִישׁ לַחֲבֵרוֹ.

מָרְדֳּכַי כָּתַב אֶת הַדְּבָרִים הָאֵלֶּה, וְשָׁלַח מִכְתָּבִים אֶל כָּל הַיְּהוּדִים שֶׁבְּכָל מְדִינוֹת הַמֶּלֶךְ אֲחַשְׁוֵרוֹשׁ, הַקְּרוֹבִים וְהָרְחוֹקִים.

שֶׁיְּקַבְּלוּ עַל עַצְמָם לַעֲשׂוֹת אֶת יוֹם י"ד לְחוֹדֶשׁ אֲדָר וְאֶת יוֹם ט"ו בּוֹ בְּכָל שָׁנָה וְשָׁנָה.

כְּמוֹ הַיָּמִים שֶׁהָיָה לַיְּהוּדִים שֶׁקֶט מֵאוֹיְבֵיהֶם, וְהַחוֹדֶשׁ שֶׁנֶּהְפַּךְ לָהֶם מִצַּעַר לְשִׂמְחָה וּמֵאֵבֶל לְיוֹם טוֹב, לַעֲשׂוֹת אוֹתָם יָמִים שֶׁל סְעוּדָה עִם יַיִן וְשִׂמְחָה וּשְׁלִיחַת מָנוֹת אִישׁ לַחֲבֵרוֹ וּמַתָּנוֹת לַעֲנִיִּים.

וְהַיְּהוּדִים קִבְּלוּ עַל עַצְמָם אֶת מַה שֶּׁהֵם כְּבָר הִתְחִילוּ לַעֲשׂוֹת וְאֶת מַה שֶׁמָּרְדֳּכַי כָּתַב לָהֶם.

כִּי הָמָן בֶּן הַמְּדָתָא הַצֶּאֱצָא שֶׁל אֲגָג אוֹיֵב כָּל הַיְּהוּדִים תִּכְנֵן לְהַשְׁמִיד אֶת הַיְּהוּדִים, וְהִגְרִיל גּוֹרָל מָתַי לַעֲשׂוֹת בָּהֶם מְהוּמוֹת וּלְהַשְׁמִיד אוֹתָם.

וּכְשֶׁאֶסְתֵּר בָּאָה לִפְנֵי הַמֶּלֶךְ, הַמֶּלֶךְ אָמַר לִכְתּוֹב בַּמִּכְתָּבִים שֶׁהַתָּכְנִית הָרָעָה שֶׁהָמָן חָשַׁב עַל הַיְּהוּדִים תִּתְהַפֵּךְ עָלָיו, וְתָלוּ אוֹתוֹ וְאֶת בָּנָיו עַל הָעֵץ.

לָכֵן קָרְאוּ לַיָּמִים הָאֵלֶּה "פּוּרִים" שֶׁפֵּרוּשׁוֹ גּוֹרָלוֹת, עַל שֵׁם הַגּוֹרָל. לָכֵן נִכְתְּבוּ כָּל דִּבְרֵי הַמְּגִלָּה הַזֹּאת – מָה רָאוּ שֶׁמִּשּׁוּם כָּךְ קָבְעוּ לַעֲשׂוֹת כָּךְ וּמָה קָּרָה לָהֶם –

הַיְּהוּדִים קָבְעוּ וְקִבְּלוּ עַל עַצְמָם וְעַל צֶאֱצָאֵיהֶם וְעַל כָּל הַגֵּרִים שֶׁמִּתְלַוִּים אֲלֵיהֶם שֶׁלֹּא יִתְבַּטֵל לְעוֹלָם, שֶׁיַּחְגְּגוּ אֶת שְׁנֵי הַיָּמִים הָאֵלֶּה בִּזְמַנָּם כְּפִי שֶׁנִּכְתְּבוּ, בְּכָל שָׁנָה וְשָׁנָה.

וְהַיָּמִים הָאֵלֶּה מְצֻיָּנִים וְנֶחְגָּגִים בְּכָל דּוֹר וָדוֹר, בְּכָל מִשְׁפָּחָה וּמִשְׁפָּחָה בְּכָל מְדִינָה וּמְדִינָה וּבְכָל עִיר וְעִיר, וִימֵי הַפּוּרִים הָאֵלֶּה לֹא יִתְבַּטְּלוּ מִמִּנְהֲגֵי הַיְּהוּדִים וְצֶאֱצָאֵיהֶם לֹא יַפְסִיקוּ לַחְגּוֹג בָּהֶם.

אֶסְתֵּר הַמַּלְכָּה בַּת אֲבִיחַיִל וּמָרְדֳּכַי הַיְּהוּדִי כָּתְבוּ וְחִיְּבוּ בְּכָל תּוֹקֶף לְקַיֵּם אֶת צַו הָאִגֶּרֶת הַשְּׁנִיָּה – לְקַיֵּם אֶת יְמֵי הַפּוּרִים.

וּמָרְדֳּכַי שָׁלַח מִכְתָּבִים אֶל כָּל הַיְּהוּדִים, אֶל מֵאָה עֶשְׂרִים וְשֶׁבַע הַמְּדִינוֹת שֶׁל מַלְכוּת אֲחַשְׁוֵרוֹשׁ, וּבָהֶם דִּבְרֵי שָׁלוֹם וּקְבִיעָה,

שֶׁיִּקְבְּעוּ אֶת יְמֵי הַפּוּרִים הָאֵלֶּה בִּזְמַנֵּיהֶם כְּמוֹ שֶׁקָּבְעוּ עֲבוּרָם מָרְדֳּכַי הַיְּהוּדִי וְאֶסְתֵּר הַמַּלְכָּה, וּכְמוֹ שֶׁקִּבְּלוּ עַל עַצְמָם וְעַל צֶאֱצָאֵיהֶם, אֶת דִּבְרֵי הַצּוֹמוֹת וְהַזְּעָקָה בָּהֶם.

כְּפִי שֶׁאָמְרָה אֶסְתֵּר – הוּא קָבַע דִּבְרֵי הַפּוּרִים הָאֵלֶּה, כַּכָּתוּב בַּמִּכְתָּבִים.


Chapter 10

הַמֶּלֶךְ אֲחַשְׁוֵרוֹשׁ הֵטִיל מַס עַל תּוֹשְׁבֵי הָאָרֶץ וְאִיֵּי הַיָּם, לְאַחַר הַהֲנָחָה בַּמָּס שֶׁבְּהַמְלָכַת אֶסְתֵּר.

וְכָל סִפּוּרֵי הַחוֹזֶק וְהַגְּבוּרָה שֶׁל אֲחַשְׁוֵרוֹשׁ וּפִרְטֵי גְּדֻלָּתוֹ שֶׁל מָרְדֳּכַי שֶׁהַמֶּלֶךְ רוֹמֵם אוֹתוֹ – כְּתוּבִים בְּסֵפֶר הַהִסְטוֹרְיָה שֶׁל מַלְכֵי מָדַי וּפָרָס.

שֶׁמָּרְדֳּכַי הַיְּהוּדִי הָיָה מִשְׁנֶה לַמֶּלֶךְ אֲחַשְׁוֵרוֹשׁ וְחָשׁוּב בֵּין הַיְּהוּדִים וְרָצוּי לְאֶחָיו הָרַבִּים, מְחַפֵּשׂ לַעֲשׂוֹת טוֹב לְעַמּוֹ וּמְדַבֵּר לְמַעַן שְׁלוֹם כָּל בְּנֵי עַמּוֹ.
