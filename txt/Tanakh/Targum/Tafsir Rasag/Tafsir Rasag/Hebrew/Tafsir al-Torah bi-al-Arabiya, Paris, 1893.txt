Tafsir Rasag
תפסיר רס"ג
Tafsir al-Torah bi-al-Arabiya, Paris, 1893
https://www.nli.org.il/he/books/NNL_ALEPH001863864

תפסיר רס"ג

הקדמה

﻿תפסיר תורה
בשם ה' נעשה ונצליח
שרח אלתורה לראס אלמתיבה רב סעדיה ז"ל
[והו] אכ̇ראג̇ מעאני אלכתאב אלמקדס מן כתב אלנבוה אלמסמי
אלתורה מן אללגה אלקדיסה אלי אללגה אלגאלבה עלי זמאן
אלמכ̇רג̇ לה ווטנה
[צדר אלכתאב]
קאל למא כאן חמד אללה ג̇ל ג̇לאלה ושכרה עלי מא בה אחסן גיר מתנאהיין אדי אלקדרה אלתי להא יחמד ואלפעל אלד̇י עליה ישכר לא חד להמא כאן אפצ̇ל אלחמד אלתעאלי ואשרף אלשכר אלמבאלגה פללה אלחמד ותבארך אלמוג̇וד וג̇ודא אזליא אלואחד עלי חקיקה אלוחדאניה אלחכים אלחכמה אלמחצ̇ה אלקאדר קדרה תאמה אלמחסן אחסאנא כאמלא אלעאלי עלי כל תסביח ומג̇ד.
אמא בעד כאן אלחכים למא קצד בהד̇א אלכתאב תאדיב אלנאטקין ואנהאהם אלי טאעתה וכאן אלתאדיב עלי ת̇לת̇ה צ̇רוב בעצ̇הא אוכד מן בעץ̇ אלאול והו אצ̇עפהא אן יקאל ללמקצוד תאדיבה אפעל הד̇א ולא תפעל הד̇א גיר אן יכשף לה עאקבה מא אמר ומא נהא מנולא אד̇ קד וקע לה אנה יקרב מן אמרה בד̇לך אלפעל ויבעד ען נהיה בד̇לך אלפעל ואלת̇אני אן יכשף ללמאמור ואלמנהי מע אלאמר ואלנהי ת̇מרה מא יכ̇תארה פי פעלהמא והו אן יקאל לה אפעל כד̇א תג̇אזי בכד̇י ולא תפעל כד̇א תעאקב בכד̇י והד̇א אקוי מן אלאול לאנה יתצור לה בד̇לך מא ינאלה מן סעאדה או שקא עלי כל פעל יכ̇תארה ואלת̇אלת̇ אן יכון מע תעריף אלמאמור ואלמנהי מא עלי טאעתה מן חסן אלג̇זא יכ̇בר בכ̇בר קום אמתת̇לו תלך אלטאעה פאחסן ג̇זאהם ואסעדו ומע אעלאמה מא עלי מעציתה מן שדיד אלעקאב יכ̇בר בכ̇בר קום אקתד̇פו תלך אלמעציה פעוקבו ושקו פהד̇א אלצ̇רב אקוי מן אלצ̇רבין אלאולין לאן אלמחנה ואלתג̇רבה תחצל לסאמע ד̇לך פיקום ד̇לך ענדה מקאם אלמשאהדה ראי אן ינזל הד̇א אלכתאב אלמראד בה אצלאח אלעבאד ג̇אמעא להד̇ה אלת̇לת̇ה צ̇רוב חתי יכון פי גאיה אלאתקאן ונהאיה אלאחכאם פאמר עבאדה פיה באלבר ונהאהם ען אלאת̇ם וועדהם עלי מא יאתונה מן עמל אצלאחאת ותואעדהם עלי אלסיאת ואכ̇ברהם ען קום קד תקדמוהם פאצלחו פי אלבלאד פאנג̇חו וקום אפסדו פיה פהלכו חתי לם יבק אצל מן אצול אלתאדיב אלא וקד אחאט בה כתאבה ומת̇אל הד̇ה אלתילאת̇ צירוב ממא פי אלתורה קול אלעזיז ג̇ל ג̇לאלה להרון ולא תדכיל פי כתייר מן אלאוקאת אלי אלקדם כקולה ואל יבא בכל עת אל הקדש תים כשף לה עאקבה דילך פקאל לילא תהלך דילך קולה ולא ימות ואדיכרה מא לחק בניה חין פעלו מתיל דילך בקולה אחרי מות שני בני אהרן ומתיאל דילך איציא מא קאל סלימאן והו ינהי ען אלכסל פי אמר אלדין ואלדניא כקולה אל תאהב שנה וגוי תים בין אן תימרה דילך קטע אלמחמודאת כקולה תאות עצל תמיתנו והי קצה מן תכאסל פי אלענאיה בצייעתה חתי נבת פיהא אלשוך בל חתי אנהדם סיאג̇הא דג̇אך קולה על שדה איש עצל עברתי וגוי ועלי וצף אלנטיאם ואלתרתיב פאלאחק אן יקדם אלאמר תים אלעאקבה תים אלכיבר ולכן למא כאן תנזיל אלתורה ליס הו פי אול אלזמאן לכון אלחכמה אוג̇בת אן יכון תנזילה פי אלוקת אלדיי בלג אלנאס פיה אלעדד אלתאם אלדיי עלי שביה במתילה יבקון אוג̇ב אלג̇ליל תבארך ותעאלי אן יערפהם עיון אלאכיבאר אלתי תקדמתהם לימתתילו במא חמדה למן סבקהם מן פעלה וינתהו ען מא דימה מן פעל מן כאן קבלהם ואן ינטים דילך וינסקה מן אול מא אחדת̇ אלאשיא אלי וקת אלתנזיל תים יאמר וינהי יעד ויתואעד אתכאלא עלי אנה יכיאטב דיוי אלעקול אלצחיחה אלסלימה מן אלאפאת.
ואעלם יא נאטיר פי הדיא אלכתאב אנה עלי ג̇לאלה קדרה ושרף מרתבתה ואלא תקאס [בה] סאיר כתב אלנבוה ועלי פציח לפטיה יפסר מא אסתגלק ואעתאץ מנה לא יג̇וז ללעבאד אן יעתקדו אנה לא חג̇ה לה עז וג̇ל עליהם סואה בל יג̇ב עליהם אן יעלמו אן לה עליהם חג̇תין אכ̇רתין אחדאהמא מקדמה קבלה והי חג̇ה אלעקל אלתי בהא יעלמון אן ג̇מיע אלאעיאן אלמראיה וסאיר אלמחסוסה מחדתיה ואן מחדתיהא אזלי לם יזל ולא יזול ואנה ואחד ואנה לא ישבההא ולא הי תשבהה ואנה אלחכים עאלם מא יכון קבל כונה ואנה אלכיאלק יכילק מא יריד בלא מאדה ואנה אלעדל לא יכלף עבאדה מא לא יטיקון וסאיר מא תכירג̇ה אלבראהין אלעקליה מן אצול אלאמאנאת נחו אלשראיע אלעקליה כאלחק ואלעדל ואכיתצר אן אתיבת שיא מן אלחג̇ה עלי שי מן ד̇לך פי הד̇יא אלכתאב אדי ליס להדיה אלפנון כתבתה ואלחג̇ה אלאכ̇רי מוכ̇רה בעדה והי מערפה אתיאר אלאנביא כיף כאנו יחכמון פי כל חאדתיה תחדת̇ פי מא בין אלנאס וכיף כאנו יצנעון אלשראיע אלסמעיה אלתי ליס תדפע אלעקול אן תפרץ̇ ולא תוג̇ב ד̇לך בל שרעהא עלי אלעבד יג̇וז אן יכון פלמא אתת בהא אלרסל צארת ואג̇בה אלא אן כמיאתהא וכיפיאתהא גיר מנצוצה פי אלכתאב מתיל כמיה אלצלוה וכמיה אלזכוה וכיפיה אלעמל פי אלסבת וסאיר מא כאן מפרוציא מן עלם אלסמע ואכיתצר איציא אן אשרח שיא מן דילך פי כתאבי הדיא לאני לם ארסמה בסבבה ואיציא לאני קד שרחת האתין אלמערפתין אעני ממא פי אלאתיאר פי כתאב תפסיר אלתורה אלכביר שרחא ואסעא.
ואנמא ארסמת הדיא אלכתאב לאן בעץ̇ אלראגבין סאלני אן אפרד בסיט נץ אלתורה פי כתאב מפרד לא ישובה שי מן אלכלאם פי אללגה מצרפהא ומבדלהא ומקלובהא ומסתעארהא ולא ידכיל פיה קול מן מסאיל אלמלחדין ולא מן אלרד עליהם ולא מן פרוע אלשראיע אלעקליה ולא כיף תעמל אלסמעיה אלא אכ̇ראג̇ מעאני נץ אלתורה פקט פראית אן אלד̇י סאלה מן ד̇לך פיה צלאה ליסמע אלסאמעון מעאני אלתורה מן כ̇בר ואמר וג̇זא עלי נסק ונט̇אם מכ̇תצר ולא יטול שגל מן טלב מנהא קצה מא במא יכ̇אלטה מן אקאמה אלחג̇ה עלי כל פן פית̇קל עליה [ואן] כאן הו אראד בעד ד̇לך אלוקוף עלי תשריע אלשראיע אלעקליה וכיפיה צנאעה אלסמעיה ובמא ד̇א יזול טען כל טאען עלי קצץ פי אלכתאב טלב ד̇לך מן אלכתאב אלאכ̇ר אד̇ הד̇א אלמכ̇תצר ינבהה עלי ד̇לך ויקתצ̇יה קצדה ולמא ראית ד̇לך רסמת הד̇א אלכתאב תפסיר בסיט נץ אלתורה פקט מחררא במערפה אלעקל ואלנקל ואד̇א אמכנני אן אודע איאה כלמה או חרפא ינכשף בה אלמעני ואלמראד למן יקנעה אלתלויח מן אלקול פעלת ד̇לך ובאללה אסתעין עלי כל מצלחה אקצדהא מן אמר דין ודניא.

בראשית



Chapter 1

אול מא כ̇לק אללה אלסמאואת ואלארץ̇
ואלארץ̇ כאנת גאמרה ומסתבחרה וט̇לאם עלי וג̇ה אלגמר וריח אללה תהב עלי וג̇ה אלמא
ושא אללה אן יכון נור פכאן נור
פלמא עלם אללה אן אלנור ג̇יד פצל אללה בין אלנור ובין אלט̇לאם
וסמא אללה אוקאת אלנור נהארא ואוקאת אלט̇לאם סמאהא לילא ולמא מצ̇י מן אלליל ואלנהאר יום ואחד
שא אללה אן יכון ג̇לד פי וסט אלמא ויכון פאצלא בין מאיין
פצנע אללה אלג̇לד ופצל בין אלמא אלד̇י מן דונה ובין אלמא אלד̇י מן פוקה פכאן כד̇אך
וסמא אללה אלג̇לד סמאא ולמא מצ̇י מן אלליל ואלנהאר יום ת̇אן
שא אללה אן תג̇תמע אלאמיא מן תחת אלסמא אלי מוצ̇ע ואחד ויט̇הר אליבס פכאן כד̇אך
פסמא אללה אליבס ארצ̇א ומלאם אלמא סמאהא בחארא פעלם אללה אן ד̇לך ג̇יד
ושא אללה אן תכלא אלארץ̇ כלאא ועשבא ד̇א חב ושג̇רא ד̇א ת̇מר מכ̇רג̇ ת̇מר לאצנאפה מא גרסה מנה עלי אלארץ̇ וכאן כד̇אך
ואכ̇רג̇ת אלארץ̇ כלאא ועשבא ד̇א חב לאצנאפה ושג̇רא מכ̇רג̇ ת̇מר מא גרסה מנה לאצנאפה פעלם אללה אן ד̇לך ג̇יד
ולמא מצ̇י מן אלליל ואלנהאר יום ת̇אלת̇
שא אללה אן תכון אנואר פי ג̇לד̇ אלסמא ותפרז בין אלנהאר ואלליל פיכונאן איאת ואוקאתא ואיאמא וסנין
ותכון אלאנואר פי ג̇לד̇ אלסמא לתצ̇י עלי אלארץ̇ פכאן כד̇אך
פצנע אללה אלנירין אלעט̇מין אלניר אלאכבר ללאצ̇אה פי אלנהאר ואלניר אלאצגר ללאצ̇אה פי אלליל ואלכואכב
וג̇עלהם אללה פי ג̇לד̇ אלסמא ליצ̇ו עלי אלארץ̇
וללאצ̇אה פי אלנהאר ופי אלליל ואלתפרד בין אלנור ואלט̇לאם פעלם אללה אן ד̇לך ג̇יד
ולמא מצ̇י מן אלליל ואלנהאר יום ראבע
שא אללה אן יסעי מן אלמא סאע ד̇ו נפס חיה וטאיר יטיר עלי אלארץ̇ קבאלה ג̇לד אלסמא
פכ̇לק אללה אלתנאנין אלעט̇אם וסאיר אלנפוס אלחיה אלדאבה אלתי סעת מן אלמא לאצנאפהא וכל טאיר ד̇י ג̇נאך̇ לאצנאפה פעלם אללה אן ד̇לך ג̇יד
ובארך אללה פיהם וקאל להם חכמא את̇מרו ואכת̇רו ועמו אלמא פי אלבחאר ואלטאיר יכת̇ר פי אלארץ̇
ולמא מצ̇י מן אלליל ואלנהאר יום כ̇אמס
שא אללה אן תכ̇רג אלארץ̇ נפוסא חיה לאצנאפהא בהאים ודביבא ווחש אלארץ̇ לאצנאפה וכאן כד̇אך
וצנע אללה וחש אלארץ̇ לאצנאפה ואלבהאים לאצנאפהא וסאיר דביב אלארץ̇ לאצנאפה פעלם אללה אן ד̇לך ג̇יד
וקאל אללה נצנע אנסאנא בצורתנא כשבהנא מסלטא יסתולון עלי סמך אלבחר וטאיר אלסמא ואלבהאים וג̇מיע אלארץ̇ וסאיר אלדביב אלדאב עליהא
פכ̇לק אללה אדם בצורתה בצורה שריפה מסלטא כ̇לקה ד̇כרא ואנת̇י כ̇לקהמא
ובארך פיהמא אללה וקאל להמא את̇מרו ואכת̇רו ועמו אלארץ̇ ואמלכוהא ואסתולו עלי סמך אלבחר וטאיר אלסמא וסאיר אלחיואן אלדאב עלי אלארץ̇
וקאל אללה הוד̇א קד אעטיתכם כל עשב ד̇י חב אלד̇י עלי וג̇ה ג̇מיע אלארץ̇ וכל שג̇ר פיה ת̇מר ד̇ו חב יכון לכם טעאמא
ולג̇מיע וחש אלארץ̇ וג̇מיע טאיר אלסמא וסאיר מא דב עלי אלארץ̇ אלד̇י פיה נפס חיה אלי אן ג̇מיע כ̇צ̇ר אלעשב מאכלא פכאן כד̇אך
ולמא עלם אללה אן ג̇מיע מא צנעה ג̇יד ג̇דא ולמא מצ̇י מן אלליל ואלנהאר יום סאדס

Chapter 2

כמלת אלסמא ואלארץ̇ וג̇מיע ג̇יושהם
ואכמל אללה פי אליום אלסאבע כ̇לקה אלד̇י צנעה ועטל פיה אן יכ̇לק שיא מן מת̇ל כ̇לקה אלד̇י צנעה
ובארך פיה וקדסה אד̇ עטל פיה אן יכ̇לק שיא מן מת̇ל כ̇לקה אלד̇י צנעה
הד̇א שרח נואשי אלסמאואת ואלארץ̇ אד̇ כ̇לקתא פי וקת צנע אללה אלארץ̇ ואלסמא
ואן ג̇מיע שג̇ר אלצחרא קבל אן יכון פי אלארץ̇ וג̇מיע עשבהא קבל אן ינבת אד̇ לם ימטר אללה עליהא ולא אנסאן כאן יפלחהא
ולא בכ̇אר כאן יצעד מנהא פיסקי ג̇מיע וג̇ההא
ואן אללה כ̇לק אדם תראבא מן אלארץ̇ ונפך̇ פי אנפה נסמה אלחיוה פצאר אדם נפסא נאטקה
וגרס אללה ג̇נאנא פי עדן שרקיא וציר ת̇ם אדם אלד̇י כ̇לקה
ואנבת אללה מן אלארץ̇ כל שג̇רה חסן מנט̇רהא וטיב מאכלהא ושג̇רה אלחיוה פי וסט אלג̇נאן ושג̇רה מערפה אלכ̇יר ואלשר
ונהר יכ̇רג̇ מן עדן יסקי אלג̇נאן ומן ת̇ם יפתרק ויציר לארבעה רוס
אסם אחדהא אלניל והו מחיט בג̇מיע בלד זוילה אלד̇י ת̇ם אלד̇הב
וד̇הב ד̇לך אלבלד ג̇יד ת̇ם אללולו וחג̇ארה אלבלור
ואסם אלנהר אלת̇אני גיחון והו מחיט בג̇מיע בלד אלחבשה
ואסם אלנהר אלת̇אלת̇ אלדג̇לה והו יסיר פי שרקי אלמוצל ואלנהר אלראבע הו אלפראת
ואכ̇ד̇ אללה אדם ואנזלה פי ג̇נאן עדן ליפלחהא וליחפט̇הא
ואמר אללה אדם קאילא מן ג̇מיע שג̇ר אלג̇נאן ג̇איז אן תאכל
ומן שג̇ר מערפה אלכ̇יר ואלשר לא תאכל פאנך פי יום תאכל מנהא תסתחק אן תמות
וקאל אללה לא כ̇יר פי בקא אדם וחדה אצנע לה עונא חד̇אה
פחשר אללה מן אלארץ̇ ג̇מיע וחש אלצחרא וטאיר אלסמא ואתי בהא אלי אדם לירא מא יסמיהא פכל מא סמאה אדם מן נפס חיה הו אסמה אלי אלאן
פסמא אדם אסמא לג̇מיע אלבהאים וטאיר אלסמא וג̇מיע וחש אלצחרא ולם יג̇ד אדם עונא חד̇אה
פאוקע אללה סבאתא עלי אדם לילא יחס פנאם ואסתל אחדי אצ̇לאעה וסד מכאנה בלחם
ובנא אללה אלצ̇לע אלתי אכ̇ד̇ אמראה פאתי בהא אלי אדם
פקאל אדם הד̇ה אלמרה שאהדת עט̇מא מן עט̇אמי ולחמא מן לחמי וינבגי אן תסמא אמראה לאנהא מן אמר אכ̇ד̇ת
לד̇לך יתרך אלרג̇ל אבאה ואמה וילזם זוג̇תה פיציראן כג̇סד ואחד
וכאנא ג̇מיעא עריאנין אדם וזוג̇תה ולא יחתשמאן מן ד̇לך

Chapter 3

ואלת̇עבאן צאר חכימא מן ג̇מיע חיואן אלצחרא אלד̇י כ̇לקה אללה פקאל ללאמראה איקינא קאל אללה לא תאכלא מן ג̇מיע שג̇ר אלג̇נאן
קאלת אלמראה ללת̇עבאן מן ג̇מיע ת̇מר שג̇ר אלג̇נאן נאכל
לכן מן ת̇מר אלשג̇רה אלתי פי וסטה קאל אללה לא תאכלא מנהא ולא תדנוא בהא כילא תמותא
וקאל להא לסתמא תמותאן
אן אללה עאלם אנכמא פי יום תאכלאן מנהא תנפץ עיונכמא ותציראן כאלמלאיכה עארפין אלכ̇יר ואלשר
פלמא ראת אלאמראה אן אלשג̇רה טיבה אלמאכל שהיה ללמנט̇ר מנאא ללעקל אכ̇ד̇ת מן ת̇מרהא פאכלת ואעטת בעלהא ואכל מעהא
פאנפצת עיונהמא פעלמא אנהמא עראיאנאן פכ̇יטא מן ורק אלתין מא צנעא מנה מיאזר
פסמעא צות אללה מארא פי אלג̇נאן ברפק כחרכה אלנהאר פאסתכ̇בא אדם וזוג̇תה חיאא מן בין ידי אללה פימא בין שג̇ר אלג̇נאן
פנאדא אללה אדם וקאל לה מקררא אין אנת
קאל אני סמעת צותך פי אלג̇נאן פאתקית אד̇ אנא עריאן פאכ̇תבית
קאל מן אכ̇ברך אנך עריאן אמן אלשג̇ר אלתי אמרתך לא תאכל מנהא אכלת
קאל אדם אלאמראה אלתי ג̇עלתהא מעי הי אעטתני מן אלשג̇רה פאכלת
קאל אללה ללאמראה מא ד̇א צנעת קאלת אלת̇עבאן אגואני פאכלת
קאל אללה ללת̇עבאן אד̇ צנעת הד̇א בעלם פאנת מלעון מן ג̇מיע אלבהאים וג̇מיע וחש אלצחרא ועלי צדרך תסלך ותראבא תאכל טול איאם חיותך
ועדאוה אג̇עלהא בינך ובין אלאמראה ובין נסלך ובין נסלהא והו ישדכ̇ך אלראס ואנת תלד̇גה אלעקב
וקאל ללאמרה לאכת̇רן מן משקתך וחמלתך במשקה תלדין אלאולאד ואלי בעלך יכון קיאדך והו אלמתסלט עליך באלאכ̇תיאר
וקאל לאדם אד̇ קבלת קול זוג̇תך פאכלת מן אלשג̇רה אלתי אמרתך קאילא לא תאכל מנהא מלעונה אלארץ̇ בסבבך במשקה תאכל מנהא טול איאם חיותך
ושוכא ודרדרא תנבת לך ותאכל עשב אלצחרא
בערק וג̇הך תאכל אלטעאם אלי רג̇ועך אלי אלארץ̇ אלתי אכ̇ד̇ת מנהא לאנך תראב ואלי אלתראב תעוד
וסמי אדם אסם זוג̇תה חוה לאנהא כאנת אם כל חי נאטק מאית
וצנע אללה לאדם ולזוג̇תה ת̇יאב בדן ואלבסהמא
ת̇ם קאל אללה הוד̇א אדם קד צאר כואחד מנא פי מערפה אלכ̇יר ואלשר ואלאן כילא ימד ידה פיאכ̇ד̇ מן שג̇רה אלחיוה איצ̇א ויאכל ויחיא אלי אלדהר
פטרדה אללה מן ג̇נאן עדן ליפלח אלארץ̇ אלתי אכ̇ד̇ מנהא
ולמא טרד אדם אסכן מן שרקי ג̇נאן עדן אלמלאיכה ולמע סיף מתקלב ליחפט̇ו טריק שג̇רה אלחיוה

Chapter 4

ואן אדם ואקע חוה זוג̇תה פחמלת וולדת קין פקאלת קד רזקת רג̇לא מן ענד אללה
ת̇ם עאודת וולדת אכ̇אה הבל וכאן הבל ראעי גנם וקין כאן יפלח אלארץ̇
פלמא כאן בעד איאם אתי קין מן ת̇מר אלארץ̇ בהדיה ללה
והבל אתי הו איצ̇א מן בכור גנמה ומן סמאנהא פקבל אללה הבל והדיתה
וקין והדיתה לם יקבלהמא ואשתד עלי קין ג̇דא ווקע וג̇הה חיאא
וקאל אללה לקין לם אשתד עליך ולם וקע וג̇הך
אלא אן ג̇ודת קבלת ואד̇ לם תג̇וד פאינמא אתג̇הת כ̇טאך ראבץ̇ ואליך קיאדה ואנת אלמסלט עליה באלאכ̇תיאר
ת̇ם קאול קין הבל אכ̇אה פלמא כאנא פי אלצחרא קאם קין אלי הבל אכ̇יה פקתלה
פקאל אללה מקררא אין הבל אכ̇וך קאל לא אעלם אחאפט̇ אכ̇י אנא
פקאל לה מא ד̇א צנעת צות דם אכ̇יך צארך̇ אלי מן אלארץ̇
ואלאן אנת מלעון מן אלארץ̇ אלתי פתחת פאהא וקבלת דם אכ̇יך מן ידך
באן תפלח אלארץ̇ ולא תעוד אן תעטיך קואהא נאיעא ונאידא תכון פי אלארץ̇
קאל קין ללה ד̇נבי אעט̇ם מן אן יגפר
פאן טרדתני אליום ען וג̇ה אלארץ̇ הל מן בין ידיך אנסתר ואן כנת נאיעא ונאידא פי אלארץ̇ כאן כל מן וג̇דני יקתלני
קאל אללה לד̇לך כל מן קתל קין יקאד בה כת̇ירא פג̇על אללה לקין איה לילא יקתלה כל מן וג̇דה
פכ̇רג̇ קין מן בין ידי אללה פאקאם בבלד נוד שרקי עדן
וואקע קין זוג̇תה פחמלת וולדת חנוך ת̇ם אנה בנא קריה פסמאהא באסם אבנה חנוך
ת̇ם ולד לחנוך עירד ועירד אולד מחויאל ומחויאל אולד מתושאל ומתושאל אולד למך
ואתכ̇ד̇ לה למך זוג̇תין אסם אחדאהמא עדה ואלאכ̇רי צלה
פולדת עדה יבל והו כאן אול מן סכן אלאכ̇ביה ומלך מאשיה
ואסם אכ̇יה יובל והו כאן אול מן חמל אלטנבור ואלקיתאר
וצלה הי איצ̇א ולדת תובל קין והו כאן אול ציקל לג̇מיע צנעה אלנחאס ואלחדיד וכאנת אכ̇תה נעמה
פקאל למך לנסאה ואת̇קא יא עדה ויא צלה אסמעא קולי יא נסא למך אנצתא מקאלתי אתריאני קתלת רג̇לא בשג̇תי או צביא בג̇ראחתי
פאן כאן כת̇ירא יקאד בקין פבלמך אכת̇ר ואכת̇ר
ואן אדם ואקע איצ̇א זוג̇תה פולדת אבנא ואסמתה שת קאלת קד רזקני אללה נסלא אכ̇ר בדל הבל אד̇ קתלה קין
ולשת הו איצ̇א אולד אבן וסמאה אנוש חיניד̇ תבד̇לת אלדעוה באסם אללה

Chapter 5

הד̇א כתאב שרח תאליד אדם פי יום כ̇לקה אללה בשבהה מסלטא צנעה
ד̇כרא ואנת̇א כ̇לקהמא ובארך פיהמא ודעא אסמהמא אדם פי יום כ̇לקהמא
כד̇אך למא עאש אדם מאיה ות̇לת̇ין סנה אולד אבנא בשבהה בצורתה וסמאה שת
פעאש בעד ד̇לך ת̇מאן מאיה סנה אולד פיהא בנין ובנאת
פצאר ג̇מיע עמרה תסע מאיה ות̇לת̇ין סנה ת̇ם מאת
ולמא עאש שת מאיה וכ̇מס סנין אולד אנוש
ועאש בעד ד̇לך ת̇מאן מאיה סנה וסבע סנין אולד פיהא בנין ובנאת
פצאר ג̇מיע עמרה תסע מאיה ואת̇נתי עשרה סנה ת̇ם מאת
ולמא עאש אנוש תסעין סנה אולד קינן
ועאש אנוש בעד ד̇לך ת̇מאן מאיה סנה וכ̇מס עשרה סנה אולד פיהא בנין ובנאת
פצאר ג̇מיע עמרה תסע מאיה סנה וכ̇מס סנין ת̇ם מאת
ולמא עאש קינן סבעין סנה אולד מהללאל
ועאש קינן בעד ד̇לך ת̇מאן מאיה וארבעין סנה אולד פיהא בנין ובנאת
פצאר ג̇מיע עמרה תסע מאיה סנה ועשר סנין ת̇ם מאת
ולמא עאש מהללאל כ̇מס וסתין סנה אולד ירד
ועאש בעד ד̇לך ת̇מאן מאיה סנה ות̇לת̇ין סנה אולד פיהא בנין ובנאת
פצאר ג̇מיע עמרה ת̇מאן מאיה סנה וכ̇מס ותסעין סנה ת̇ם מאת
ולמא עאש ירד מאיה ואת̇נתין וסתין סנה אולד חנוך
ועאש בעד ד̇לך ת̇מאן מאיה סנה אולד פיהא בנין ובנאת
פצאר ג̇מיע עמרה תסע מאיה ואת̇נתין וסתין סנה ת̇ם מאת
ולמא עאש חנוך כ̇מס וסתין סנה אולד מתושלח
וסלך חנוך פי טאעה אללה בעד מא אולד מתושלח ת̇לת̇ מאיה סנה אולד פיהא בנין ובנאת
פצאר ג̇מיע עמרה ת̇לת̇ מאיה סנה וכ̇מס וסתין סנה
ולמא סלך חנוך פי טאעה אללה תופי וקבצ̇ה אללה
ולמא עאש מתושלח מאיה וסבעה ות̇מאנין סנה אולד למך
ועאש בעד ד̇לך סבע מאיה את̇נתין ות̇מאנין סנה אולד פיהא בנין ובנאת
פצאר ג̇מיע עמרה תסע מאיה סנה ותסע וסתין סנה ת̇ם מאת
ולמא עאש למך מאיה את̇נתין ות̇מאנין סנה אולד אבנא
וסמאה נוחא קאילא הד̇א יעזינא מן אעמאלנא ומן משקה אידינא פי אלארץ̇ אלתי לענהא אללה
ועאש בעד ד̇לך כ̇מס מאיה וכ̇מס ותסעין סנה אולד פיהא בנין ובנאת
פצאר ג̇מיע עמרה סבע מאיה סנה וסבע וסבעין סנה ת̇ם מאת
ולמא צאר נוח אבן כ̇מס מאיה סנה אולד שם וחם ויפת

Chapter 6

ולמא אבתדא אלנאס אן יכת̇רו עלי וג̇ה אלארץ̇ וולד להם בנאת
ראו בנו אלאשראף בנאת אלעאמה אנהן חסאן פאתכ̇ד̇ו להם נסא מן ג̇מיע מא אכ̇תארוה
פקאל אללה לא ינגמד ד̇אתי פי הולא אלנאס אלי אלדהר אד̇ הם בשריון ותכון מדתהם מאיה ועשרין סנה
וכאן אלג̇באברה פי אלארץ̇ פי ד̇לך אלזמאן ובעד ד̇לך איצ̇א כאנו ידכ̇לון בנו אלאשראף אלי בנאת אלעאמה חראמא פילדן להם הם אלג̇באברה אלד̇ין מן אלדהר ד̇וו אלאסמא
פלמא ראי אללה אן קד כת̇ר שר אלנאס פי אלארץ̇ וג̇מיע כ̇אטר אפכאר קלובהם רד̇י מחץ̇ טול אלזמאן
תואעדהם אללה במא צנעהם פי אלארץ̇ ואוצל אלמשקה אלי קלובהם
באן קאל אללה אמחו אלנאס אלד̇ין כ̇לקתהם ען וג̇ה אלארץ̇ מן אנסאן אלי בהימה אלי דביב ואלי טאיר אלסמא אד̇ תואעדתהם במא כ̇לקתהם
ונוח וג̇ד חט̇אא ענד אללה
הד̇א שרח תאליד נוח וכאן נוח רג̇לא צאלחא צחיחא פי אג̇יאלה פי טאעה אללה סלך נוח
ואולד נוח ת̇לת̇ה בנין שם וחם ויפת
ואנפסדת אלארץ̇ בין ידי אללה ואמתלת אלארץ̇ ט̇למא
ולמא ראהא אללה אד̇ אנפסדת באן אפסד כל בשרי טריקה עליהא
קאל אללה לנוח קד דנא אג̇ל כל בשרי בין ידי אד̇ אמתלת אלארץ̇ ט̇למא מן קבלהם והאנא מהלכהם מנהא
אצנע לך תאבותא מן כ̇שב אלשמשאר ואצנעהא טבקאת וקפרהא מן דאכ̇ל ומן כ̇ארג̇ באלקפר
והד̇א מקדאר מא תצנעהא ת̇לת̇ מאיה ד̇ראע טולהא וכ̇מסין ערצ̇הא ות̇לת̇ין סמכהא
ואצנע להא צ̇יאא ואלי ד̇ראע תכמלהא מן אלעלו וציר להא באבא פי ג̇נבהא אסאפל ות̇ואני ות̇ואלת̇ תצנעהא
והא אנא אתי בטופאן אלמא עלי אלארץ̇ לאהלך כל בשרי פיה רוח אלחיוה מן תחת אלסמא כל מן פי אלארץ̇ יתופי
ואת̇בת עהדי מעך ותדכ̇ל אלי אלתאבות אנת ובנוך וזוג̇תך ונסא בניך מעך
ומן כל חי מן ג̇מיע אלבשר אזואג̇א מן אלכל תדכ̇להם אלי אלתאבות ליחיו מעך ד̇כור ואנאת̇ יכונון
מן אלטאיר לאצנאפה ומן אלבהאים לאצנאפהא ומן סאיר דביב אלארץ̇ לאצנאפה אזואג̇א מן אלכל ידכ̇לון אליך ליחיו
ואנת פכ̇ד̇ לך מן כל טעאם יוכל וצימה אליך ויכון לך ולהא מאכלא
ועמל נוח בג̇מיע מא אמרה אללה בה

Chapter 7

וקאל לה אללה אדכ̇ל אנת וג̇מיע אלך אלי אלתאבות פאני ראיתך צאלחא בין ידי פי הד̇א אלג̇יל
מן ג̇מיע אלבהאים אלטאהרה תאכ̇ד̇ סבעה סבעה ד̇כורא ואנאת̇א ומן אלבהאים אלתי ליסת בטאהרה זוג̇ין ד̇כורא ואנאת̇א
ואיצ̇א מן טאיר אלסמא סבעה סבעה ד̇כורא ואנאת̇א ליחיא נסלהם עלי ג̇מיע וג̇ה אלארץ̇
פאן בעד אלסבעה איאם אנא ממטר עלי אלארץ̇ ארבעין יומא וארבעין לילה ואמחו ג̇מיע אלנאס אלד̇ין צנעתהם ען וג̇ה אלארץ̇
ועמל נוח בג̇מיע מא אמרה אללה בה
וכאן נוח אבן סת מאיה סנה חין כאן מא אלטופאן עלי אלארץ̇
פדכ̇ל נוח ובנוה וזוג̇תה ונסא בניה מעה אלי אלתאבות מן קבל מא אלטופאן
מן אלבהאים אלטאהרה ומן אלבהאים אלתי ליסת בטאהרה ומן אלטאיר וסאיר אלדאב עלי אלארץ̇
אזואג̇א אזואג̇א דכ̇לו אלי נוח אלי אלתאבות ד̇כור ואנאת̇ כמא אמרה אללה בה
ולמא כאן בעד סבעה איאם כאן מא אלטופאן עלי אלארץ̇
פי סנה סת מאיה מן עמר נוח פי אלשהר אלת̇אני פי אליום אלסאבע עשר מנה פי ד̇לך אליום תשקקת עיון אלגמר אלעט̇ים ורואזן אלסמא תפתחת
ואקאם אלמטר עלי אלארץ̇ ארבעין יומא וארבעין לילה
פי ד̇את ד̇לך אליום דכ̇ל נוח ושם וחם ויפת בנוה וזוג̇תה ות̇לת̇ נסא בניה מעהם אלי אלתאבות
הם וג̇מיע אלוחוש לאצנאפהא וג̇מיע אלבהאים לאצנאפהא וסאיר אלדביב אלדאב עלי אלארץ̇ לאצנאפה וג̇מיע אלטאיר לאצנאפה כל טאיר די ג̇נאח
ודכ̇לו אלי נוח אלי אלתאבות אזואג̇א אזואג̇א מן כל בשר פיה רוח אלחיוה
ואלדאכ̇לון ד̇כור ואנאת̇ מן כל בשרי דכ̇לו כמא אמרה אללה בה וחג̇ב אללה דונה
ולמא אקאם אלטופאן ארבעין יומא עלי אלארץ̇ כת̇ר אלמא פחמל אלתאבות וארתפעת ען אלארץ̇
ולמא כת̇ר אלמא ועט̇ם ג̇דא עלי אלארץ̇ סארת אלתאבות עלי וג̇ה אלמא
ולמא עט̇ם אלמא ג̇דא ג̇דא עלי אלארץ̇ תגטי ג̇מיע אלג̇באל אלשאמכ̇ה אלתי תחת אלסמא
כ̇מסה עשר ד̇ראע מן אלעלו צעד אלמא עלי אלארץ̇ ותגטת אלג̇באל
ותופי כל בשרי דאב עלי אלארץ̇ מן טאיר אלי בהימה אלי וחש וסאיר אלדביב אלדאב עלי אלארץ̇ וכל אלנאס
כל מן נסמה חיוה פי אנפה מן כל מן פי אלג̇פאף מאתו
ומחא אלמא כל אלנאס אלד̇ין עלי וג̇ה אלארץ̇ מן אנסאן אלי בהימה אלי דביב אלי טאיר אלסמא ואמתחו מן אלארץ̇ ותבקא נוח פקט ומן מעה פי אלתאבות
ולמא עט̇ם אלמא עלי אלארץ̇ מאיה וכ̇מסין יומא

Chapter 8

ד̇כר אללה נוחא וג̇מיע אלוחש ואלבהאים אלד̇ין מעה פי אלתאבות פאמר אללה בריח עלי אלארץ̇ סכן בהא אלמא
ואנסדת עיון אלגמר ורואזן אלסמא ואנחבס אלמטר מן אלסמא
ותראג̇ע אלמא ען אלארץ̇ כלמא מר רג̇ע ונקץ אלמא בעד מאיה וכ̇מסין יומא
ואסתקרת אלתאבות פי אלשהר אלסאבע פי אליום אלסאבע עשר מנה עלי ג̇באל קרדא
וכאן אלמא כלמא מר נקץ אלי אלשהר אלעאשר ופי אלואחד מנה ט̇הרת רוס אלג̇באל
ולמא כאן בעד ארבעין יומא פתח נוח כוה אלתאבות אלתי צנעהא
ואטלק אלגראב פאקאם יכ̇רג̇ וירג̇ע אלי אן יבס אלמא ען אלארץ̇
ת̇ם אטלק אלחמאמה מן ענדה לינט̇ר הל כ̇ף אלמא ען וג̇ה אלארץ̇
פלם תג̇ד אלחמאמה מסתקרא לרג̇להא פרג̇עת אליה אלי אלתאבות אד̇ כאן אלמא עלי ג̇מיע וג̇ה אלארץ̇ פמד ידה ואכ̇ד̇הא ואדכ̇להא אליה אלי אלתאבות
וצבר איצ̇א סבעה איאם אכ̇ר ועאוד אטלקהא מן אלתאבות
פג̇את אליה וקת עשא ואד̇א בורקה זיתון מקטועה פי פיהא פעלם נוח אן אלמא קד כ̇ף ען אלארץ̇
וצבר איצ̇א סבעה איאם אכ̇ר ת̇ם אטלקהא ולם תעאוד אלרג̇וע אליה איצ̇א
ולמא כאן פי סנה אחדי וסת מאיה פי אליום אלאול מן אלשהר אלאול ג̇ף אלמא ען אלארץ̇ פנזע נוח גטא אלתאבות ונט̇ר פאד̇א קד ג̇ף וג̇ה אלארץ̇
ופי אלשהר אלת̇אני פי אליום אלסאבע ועשרין מנה ג̇פת אלארץ̇
וקאל אללה לנוח קאילא
אכ̇רג̇ מן אלתאבות אנת וזוג̇תך ובנוך ונסא בניך מעך
וג̇מיע אלוחוש אלד̇ין מעך מן כל בשרי ומן אלטאיר ואלבהאים וסאיר אלדביב אלסאעי עלי אלארץ̇ אכ̇רג̇הם מעך ליתואלדו פי אלארץ̇ וית̇מרו ויכת̇רו עליהא
פכ̇רג̇ נוח ובנוה וזוג̇תה ונסא בניה מעה
וג̇מיע אלוחוש ואלטיר וסאיר אלדביב אלדאב עלי אלארץ̇ לאג̇נאסהם כ̇רג̇ו מן אלתאבות
ובנא נוח מד̇בחא ללה ואכ̇ד̇ מן בעץ̇ אלבהאים אלטאהרה ובעץ̇ אלטאיר אלטאהר וקרב צואעד עלי אלמד̇בח
פקבל אללה אלקרבאן אלמרצ̇י וקאל אללה מן ד̇אתה לא אעוד אבדא אלען אלארץ̇ איצ̇א בסבב אלאנסאן עלי אן כ̇אטר קלב אלאנסאן רדי מן צגרה ולא אעוד זיאדה אקתל כל חי כמא צנעת
אבדא טול עמר אלארץ̇ אלזרע ואלחצאד ואלקר ואלחמא ואלקיט̇ ואלכ̇ריף ואלנהאר ואלליל לא תעטל

Chapter 9

ובארך אללה פי נוח ופי בניה וקאל להם את̇מרו ואכת̇רו ועמו אלארץ̇
וכ̇ופכם וד̇ערכם יכונאן עלי ג̇מיע וחש אלארץ̇ וג̇מיע טאיר אלסמא וכל מא ידב עלי אלארץ̇ וג̇מיע סמך אלבחר פי ידיכם מסלמון
כל דביב טאהר חי יכון לכם מאכלא וככ̇צ̇ר אלעשב קד אעטיתכם אלכל
ואמא אללחם פלא תאכלוה בדמה פאנה נפסה
ואמא דמאכם מן אנפסכם פאטלבהא באלמנע מן כל וחש אטלבהא ומן יד אלאנסאן אי אנסאן קתל אכ̇אה טאלבתה בנפסה
אן יכון סאפך דם אלאנסאן באנסאן מת̇לה דמה יספך לאן בצורה שריפה מסלטא צנעה
ואנתם את̇מרו ואכת̇רו ואסעו פי אלארץ̇ ואכת̇רו פיהא
ת̇ם קאל אללה לנוח ולבניה מעה קאילא
האנא מת̇בת עהדי מעכם ומע נסלכם בעדכם
ומע כל נפס חיה אלתי מעכם מן אלטאיר ואלבהאים וחיואן אלארץ̇ אלד̇ין מעכם כל מן כ̇רג מן אלתאבות מן ג̇מיע חיואן אלארץ̇
ואת̇בת עהדי מעכם ולא ינקטע כל בשרי איצ̇א מן מא אלטופאן ולא יכון אבדא טופאן ליהלך אלארץ̇
וקאל אללה הד̇ה עלאמה אלעהד אלתי אנא ג̇אעלהא ביני ובינכם ובין כל נפס חיה אלתי מעכם לאג̇יאל אלדהר
והי קוסי קד ת̇בתהא פי אלגמאם ותציר עלאמה עהד ביני ובין אהל אלארץ̇
ויכון אד̇א גימת גמאמא עלי אלארץ̇ ט̇הר אלקוס פי אלגמאם
וד̇כרת עהדי אלד̇י ביני ובינכם ובין כל נפס חיה לכל בשרי ולא יציר איצ̇א אלמא טופאנא ליהלך כל בשרי
פתציר אלקוס פי אלגמאם אט̇הרהא ד̇כרא לאמאן אלדהר מן אללה לכל נפס חיה פי כל בשרי אלד̇י עלי אלארץ̇
וקאל אללה לנוח הד̇ה עלאמה אלעהד אלתי ת̇בתהא ביני ובין כל בשרי אלד̇י עלי אלארץ̇
וכאן בנו נוח אלכ̇ארג̇ון מן אלתאבות שם וחם ויפת וכאן חם יכנא אבא כנעאן
האולי אלת̇לת̇ה בנו נוח ומנהם תפרק אלנאס פי אלארץ̇
ואד̇ אבתדי נוח בפלאחה אלארץ̇ פגרס כרמא
ושרב מן אלכ̇מר וסכר ותכשף פי כ̇באיה
וראי חם אבו כנעאן עורה אביה ואכ̇בר אכ̇ויה והמא פי אלסוק
פאכ̇ד̇ שם ויפת ת̇ובא ג̇עלאה עלי מנכביהמא ומצ̇יא מסתדברין פגטוא עורה אביהמא ווג̇וההמא מסתדברה ועורה אביהמא לם יריא
ולמא אפאק נוח מן סכרה פעלם מא צנע בה אבנה אלצגיר
וקאל מלעון אבו כנעאן עבדא מסתעבדא יכון לאכ̇ויה
ת̇ם קאל תבארך אללה אלה שם ויכון אבו כנעאן עבדא לה
יחסן אללה ליפת ויסכן אכ̇ביה שם ויכון אבו כנעאן עבדא לה
ת̇ם עאש נוח בעד אלטופאן ת̇לת̇ מאיה וכ̇מסין סנה
פצאר ג̇מיע עמרה תסע מאיה וכ̇מסין סנה ת̇ם מאת

Chapter 10

והד̇א שרח תאליד בני נוח שם וחם ויפת אד̇ ולדו להם בנון בעד אלטופאן
בנו יפת תרך ויאג̇וג̇ ומאהאת ואליונאניה ואלצין ואלכ̇ראסאן ופארס
בנו גמר אלצקאלבה ופרנג̇ה ואלברג̇אן
ובנו יון אלמציצה וטרסוס וקברוס ואדנה
מן האולי תפרקת ג̇זאיר אלאמם פי בלדאנהם כל פריק ללגתה לעשאירהם ואממהם
ובנו חם אלחבשה ומצר ותפת וכנעאן
ובנו כוש סבא וזוילה וזגאוה ואלקאקו ואלדמס ובנו רעמה אלסנד ואלהנד
וכוש אולד נמרוד הו אבתדי אן יכון ג̇בארא פי אלבלד
והו כאן ג̇בארא מכ̇ופא בין ידי אללה ולד̇לך יקאל כנמרוד ג̇באר מכ̇וף בין ידי אללה
וכאן אול מלכה באביל ואלברס ואכד וכלנה פי בלד אלשינור
ומן ד̇לך אלבלד כ̇רג̇ אלמוצל פבנא נינוה ורחבה אלקריה ואלאבלה
ואלמדאין בין נינוה ובין אלאבלה והי אלקריה אלעט̇ימה
ומצר אולד אלתניסיין ואלאסכנדראניין ואלבהנאסיין ואלפרמיין
ואלבימיין ואלצעידיין אלד̇י כ̇רג̇ מנהם אלפלסטיניון ואלדמיאטיון
וכנעאן אולד צידן בכרה וחת
ואליבוסיין ואלאמוריין ואלגרג̇שיין
ואלחיויין ואלערקיין ואלטראבלסיין
ואלארודיין ואלחמציין ואלחמאתיין ובעד ד̇לך תפרקת עשאיר אלכנעאניין
וכאן תכ̇ם אלכנעאניין מן צידא אלי אן תג̇י אלי כ̇לוץ ואלי גזה ואלי אן תג̇י אלי סדום ועמורה ואדמה וצבויים אלי לשע
האולי בנו חם לעשאירהם ולגאתהם פי בלדאנהם לאממהם
ולשם ולד הו איצ̇א אבי ג̇מיע בני עבר אכ̇י יפת אלאכבר
ובנו שם כ̇וזסתאן ואלמוצל וארפכשד ולוד וארמין
ובנו ארם אלגוטה ואלחולה ואלג̇ראמקה ומשי
וארפכשד אולד שלח ושלח אולד עבר
ולעבר ולד אבנאן אסם אחדהמא פלג לאן פי איאמה אנקסמת אלארץ̇ ואסם אכ̇יה קחטאן
וקחטאן אולד אלמודד וסלף וחצ̇רמות וירח
והדורם ואוזל ודקלה
ועובל ואבימאל וסבא
ואופיר וחוילה ויובב כל האלוי בנו קחטאן
וכאן מסכנהם מן מכה אלי אן תג̇י אלי אלמדינה אלי אלג̇בל אלשרקי
האולי בנו שם לעשאירהם ולגאתהם פי בלדאנהם ואממהם
האולי עשאיר בני נוח לתאלידהם ואממהם ומנהם תפרקת אלאמם פי אלארץ̇ בעד אלטופאן

Chapter 11

וכאן ג̇מיע אהל אלארץ̇ אהל לגה ואחדה וכלאם ואחד
ולמא רחלו מן אלמשרק וג̇דו בקיעא פי בלד אלשינור פאקאמו ת̇ם
וקאל בעצ̇הם לבעץ̇ תעאלו נלבן לבנא וננצ̇ג̇ה תבכ̇א פכאן להם אללבן כאלחג̇ארה ואלקפר כאן להם כאלמלאט
וקאלו תעאלו נבני לנא קריה ומג̇דלא ראסה ידאני אלסמא ונצנע לנא אסמא כילא נתבדד עלי וג̇ה ג̇מיע אלארץ̇
פאורד אללה אמרא מוג̇לא לירי אלקריה ואלמג̇דל אלד̇ין בנו בנו אדם
וקאל אללה הוד̇א הם שעב ואחד ולגה ואחדה לג̇מיעהם והד̇א מא אבתדו אן יפעלו ואלאן לא יפותהם ג̇מיע מא המו בה אן יצנעוה
תעאל אורד אמרא מוג̇לא אשתת בה לגתהם חתי לא יסמע כל אמר לגה צאחבה
פבדדהם אללה מן ת̇ם עלי וג̇ה ג̇מיע אלארץ̇ ואנתהו ען בנא אלקריה
ולד̇לך אסמהא באבל לאן ת̇ם שתת אללה לגה אהל אלארץ̇ ומן ת̇ם בדדהם אללה עלי ג̇מיע וג̇ההא
הד̇א שרח תאליד שם חין כאן אבן מאיה סנה אולד ארפכשד סנתין בעד אלטופאן
ועאש שם בעד ד̇לך כ̇מס מאיה סנה אולד פיהא בנין ובנאת
ולמא עאש ארפכשד כ̇מס ות̇לת̇ין סנה אולד שלח
ועאש בעד ד̇לך ארבע מאיה סנה ות̇לת̇ סנין אולד פיהא בנין ובנאת
ולמא עאש שלח ת̇לת̇ין סנה אולד עבר
ועאש בעד ד̇לך ארבע מאיה סנה ות̇לת̇ סנין אולד פיהא בנין ובנאת
ולמא עאש עבר ת̇לת̇ין וארבע סנין אולד פלג
ועאש בעד ד̇לך ארבע מאיה ות̇לת̇ין סנה אולד פיהא בנין ובנאת
ולמא עאש פלג ת̇לת̇ין סנה אולד רעו
ועאש בעד ד̇לך מאיתין סנה ותסע סנין אולד פיהא בנין ובנאת
ולמא עאש רעו את̇נתין ות̇לת̇ין סנה אולד שרוג
ועאש בעד ד̇לך מאיתין סנה וסבע סנין אולד פיהא בנין ובנאת
ולמא עאש שרוג ת̇לת̇ין סנה אולד נחור
ועאש בעד ד̇לך מאיתין סנה אולד פיהא בנין ובנאת
ולמא עאש נחור תסע ועשרין סנה אולד תרח
ועאש בעד ד̇לך מאיה סנה ותסע עשרה סנה אולד פיהא בנין ובנאת
ולמא עאש תרח סבעין סנה אולד אברם ונחור והרן
והד̇א שרח תאליד תרח תרח אולד אברם ונחור והרן והרן אולד לוט
ומאת הרן בחצ̇רה תרח אביה פי בלד מולדה פי אתון אלכסדניין
ואתכ̇ד̇ אברם ונחור להמא נסאא אסם זוג̇ה אברם שרי ואסם זוג̇ה נחור מלכה בנת הרן אבי מלכה ואבי יסכה
וכאנת שרי עאקרא ליס להא ולד
ואכ̇ד̇ תרח אברם אבנה ולוט אבן הרן אבן אבנה ושרי כנתה זוג̇ה אברם אבנה וכ̇רג̇ו מעהם מן אתון אלכסדאניין לימצ̇ו אלי בלד כנעאן פג̇או חראן פאקאמו ת̇ם
וכאן עמר תרח מאיתין סנה וכ̇מס סנין ומאת תרח פי חראן

Chapter 12

אד̇ קאל אללה אלי אברם אמץ̇ לך מן ארצ̇ך ומולדך ומן בית אביך אלי אלבלד אלד̇י אריך
ואצנע מנך אמה כבירה ואבארך פיך ואעט̇ם אסמך ותכון ברכה
ואבארך מבארכיך ושאתמך אלען ויתברך בך ג̇מיע עשאיר אלארץ̇
פמצ̇א אברם כמא אמרה אללה ומצ̇א מעה לוט וכאן אברם אבן כ̇מס וסבעין סנה חין כ̇רג̇ מן חראן
פאכ̇ד̇ אברם שרי זוג̇תה ולוט קריבה וג̇מיע סרחהם אלד̇י מלכוה ואלנפוס אלתי אכתסבו פי חראן וכ̇רג̇ו לימצ̇ו אלי בלד כנעאן וג̇או אליה
פטאף אברם פי אלבלד אלי מוצ̇ע נאבלוס ואלי מרג̇ ממרא ואלכנעאני חיניד̇ כאן מקימא פי אלבלד
ת̇ם תג̇לי לה אללה וקאל לנסלך אעטי הד̇א אלבלד ובנא ת̇ם מד̇בחא ללה אלמתג̇לי לה
ת̇ם אנתקל מן ת̇ם אלי אלג̇בל מן שרקי בית אל ומד ת̇ם כ̇באה בית אל מן אלגרב ואלעי מן אלשרק ובנא ת̇ם מד̇בחא ללה ודעא באסמה
ת̇ם רחל אברם כלמא מר רחל אלי אלקבלה
ת̇ם כאן ג̇וע פי אלבלד פאנחדר אברם אלי מצר ליסכן ת̇ם אד̇ אשתד אלג̇וע פי אלבלד
פלמא קרב מן אלדכ̇ול אלי מצר קאל לשרי זוג̇תה אנא אעלם אנך מראה ג̇מילה אלמנט̇ר
אכ̇אף אן ראוך אלמצריון וקאלו הד̇ה זוג̇תה קתלוני ואסתבקוך
קולי עני אנת אכ̇תי לכי יחסן אלי בסבבך באן תחיא נפסי בג̇רירתך
ולמא דכ̇ל אברם אלי מצר פראו אלמצריון אלמראה אנהא חסנה ג̇דא
וראוהא רוסא פרעון ומדחוהא אליה פאכ̇ד̇ת אלמראה אלי קצר פרעון
ואחסן לאברם בסבבהא פצאר לה גנם ובקר וחמיר ועביד ואמא ואתאן וג̇מאל
פתואעד אללה פרעון בבלאיא עט̇ימה ואלה בסבב שרי זוג̇ה אברם
פדעא פרעון באברם וקאל מה ד̇א צנעת בי ולם תכ̇ברני אנהא זוג̇תך
ולם קלת לי הי אכ̇תי חתי אתכ̇ד̇תהא לתכון לי זוג̇ה ואלאן הוד̇א זוג̇תך כ̇ד̇הא ואמץ̇
פוכל עליה פרעון ברג̇אל פבדרקו בה וזוג̇תה וג̇מיע מא לה

Chapter 13

פצעד אברם מן מצר הו וזוג̇תה וג̇מיע מא לה ולוט מעה אלי אלקבלה
ואברם עט̇ים ג̇דא באלמאשיה ואלפצ̇ה ואלד̇הב
ומצ̇א פי מראחלה מן אלקבלה אלי בית אל אלי אלמוצ̇ע אלד̇י כאן ת̇ם כ̇באה פי אלאבתדא בין בית אל ובין אלעי
אלי מוצ̇ע אלמד̇בח אלד̇י צנעה ת̇ם פי אלאבתדא פדעא ת̇ם אברם באסם אללה
ואיצ̇א ללוט אלסאלך מע אברם כאן גנם ובקר ואכ̇ביה
ולם יחמלהמא אלבלד אן יקימא פיה ג̇מיעא אד̇ כאן סרחהמא כת̇ירא ולם יטיקא אן יקימא ג̇מיעא
פכאנת כ̇צומה בין רעאה מאשיה אברם ובין רעא מאשיה לוט ואלכנעאניון ואלפריזיון חיניד̇ מקימון פי אלבלד
חתי קאל אברם ללוט לא תכן כ̇צומה ביני ובינך ובין רעאי ורעאך פאננא קום ד̇ו קראבה
אליס ג̇מיע אלארץ̇ בין ידיך אנפרד מני אמא יסרה פאתיאמן ואמא ימנה פאתיאסר
פרפע לוט עיניה וראי ג̇מיע מרג̇ אלארדן אן כלה סקי קבל אן יהלך אללה סדום ועמורה כג̇נאן אללה כארץ̇ מצר אלי אן תג̇י אלי זגר
פאכ̇תאר לה לוט ג̇מיע מרג̇ אלארדן ורחל מן אלמשרק ואנפרד כל אמר ען אכ̇יה
אברם אקאם פי בלד אלכנעאן ולוט אקאם פי קרי אלמרג̇ וכ̇ים אלי סדום
ואהל סדום אשראר וכ̇אטיון ללה ג̇דא
ת̇ם קאל אללה לאברם בעד מא פארקה לוט ארפע עיניך ואנט̇ר מן אלמוצ̇ע אלד̇י אנת ת̇ם שמאלא וג̇נובא ושרקא וגרבא
פאן ג̇מיע אלארץ̇ אלד̇י תראהא לך אעטיהא ולנסלך אלי אלדהר
ואציר נסלך כתראב אלארץ̇ חתי אן אמכן אלאנסאן אן יחצי תראב אלארץ̇ פנסלך איצ̇א יחצא
קם פאמש פי אלארץ̇ טולהא וערצ̇הא פאני לך אעטיהא
פכ̇ים אברם וג̇א פאקאם פי מרג̇ ממרא אלד̇י פי חברא ובנא ת̇ם מד̇בחא ללה

Chapter 14

ת̇ם כאן פי איאם אמרפל מלך אלשינור ואריוך מלך אלסר כדרלעמר מלך כ̇וזסתאן ותדעל מלך אלאמם
פצנעו חרבא מע ברע מלך סדום וברשע מלך עמורה שנאב מלך אדמה ושמאבר מלך צבוים ומלך בלע הי זגר
וג̇מיע האולי אצטחבו פי מרג̇ אלסדין הו אלבחירה אלמאלחה
את̇נתי עשר סנה אטאעו כדרלעמר ופי אלת̇אלת̇ה עשרה עצוה
ופי אלסנה אלראבעה עשר אקבל כדרלעמר ואלמלוך אלד̇ין מעה פקתלו אלשג̇עא אלד̇ין פי עשתרות קרנים ואלדהאקין אלד̇ין פי הם ואלהיוביון אלד̇ין פי שוה קריתים
ואלחוריין אלד̇ין פי ג̇באל שראה אלי מרג̇ פארן אלד̇י פי טרף אלבריה
ת̇ם רג̇עו וג̇או אלי עין אלחכם הי רקים פקתלו כל מן כאן פי צ̇יעה אלעמאלקה ואיצ̇א אלאמוריין אלמקימין פי אלתפאף אלנכ̇ל
ת̇ם כ̇רג̇ מלך סדום ומלך עמרה ומלך אדמה ומלך צבויים ומלך בלע הי זגר פצאפוהם אלחרב פי עמק אלסדין
מע כדרלעמר מלך כ̇וזסתאן ותדעל מלך אלאמם ואמרפל מלך אלשינור ואריוך מלך אלסר ארבעה מלוך מע אלכ̇מסה
ועמק אלסדין פיהא אבאר תכ̇רג̇ חמרא פהרב מלך סדום ועמורה ווקעא ת̇ם ואלבאקיון הרבו אלי אלג̇בל
פאכ̇ד̇ו ג̇מיע סרח סדום ועמורה וג̇מיע טעאמהם ומצ̇ו
ואכ̇ד̇ו לוט אבן אכ̇י אברם וסרחה ומצ̇ו והו מקים פי סדום
ת̇ם ג̇א אלפלית ואכ̇בר לאברם אלעבראני והו מקים פי מרג̇ ממרא אלאמורי אכ̇י אשכול וענר והם ד̇וו עהד אברם
פלמא סמע אן קד סבי קריבה ג̇רד נצחאה אלמולודין פי מנזלה ת̇לת̇ מאיה ות̇מאניה עשר וכלבהם אלי באניאס
ותפרק עליהם לילא הו ועבידה פקתלהם וכלבהם אלי חובה אלתי ען יסאר דמשק
פרד ג̇מיע אלסרח ואיצ̇א לוט קריבה וסרחה רדהמא ואלנסא וסאיר אלקום
ת̇ם כ̇רג̇ מלך סדום תלקאה בעד רג̇ועה מן חרב כדרלעמר ואלמלוך אלד̇ין מעה אלי עמק שוה הו מלעב אלמלך
ומלכי צדק מלך ירושלם אכרג̇ לה טעאמא ושראבא והו אמאם ללטאיק אלעאלי
פבארך עליה וקאל יכון אברם מבארכא ללטאיק אלעאלי מאלך אלסמאואת ואלארץ̇.
ותבארך אלטאיק אלעאלי אלד̇י אסלם אעדאך פי ידיך פאעטאה אלעשר מן אלכל
פקאל מלך סדום לאברם אעטני אלנפוס ואלסרח כ̇ד̇ה לך
קאל לה אברם רפעת ידי חאלפא באללה אלטאיק אלעאלי מאלך אלסמאואת ואלארץ̇
מן כ̇יט אלי שסע נעל אן אכ̇ד̇ת מן ג̇מיע מאלך ולא תקול אנא אגנית אברם
גיר מא אכלה אלגלמאן ונציב אלקום אלד̇ין מצ̇ו מעי ענר ואשכול וממרא הם יאכ̇ד̇ון נציבהם

Chapter 15

בעד הבה אלאמור כאן קול אללה לאברם בוחי קאילא לא תכ̇ף אברם אנא תרסך אג̇רך עט̇ים ג̇דא
קאל אללהם יא רב מא תעטיני ואנא מנצרף עקימא וד̇ו קיאד מנזלי אליעזר אלדמשקי
פקאל אד̇ לם תרזקני נסלא פאן אלאבן אלד̇י פי מנזלי ירת̇ני
פאד̇א בקול אללה קאילא לה לא ירת̇ך הד̇א אלא מן יכ̇רג̇ מן צלבך הו ירת̇ך
ת̇ם אכ̇רג̇ה אלי כ̇ארג̇ וקאל לה אלתפת אלי אלסמא ואלתמס אחצא אלכואכב הל תטיק תחציהא ת̇ם קאל לה כד̇א יכון נסלך
פאמן באללה וכתבהא לה חסנה
וקאל לה אנא אללה אלד̇י אכ̇רג̇תך מן אתון אלכסדיאניין לאעטיך הד̇א אלבלד לתחוזה
קאל אללהם יא רב במא ד̇א אעלם אני אחוזה
קאל לה קדם לי עג̇לא מת̇לת̇א וענזא מת̇לת̇א וכבשא מת̇לת̇א ושפנינא ופרך̇ חמאם
פקדם לה ג̇מיע ד̇לך ושטרהא פי אוסאטהא ת̇ם ג̇על כל שטר תלקא צאחבה ואלטאיר לם ישטרה
ת̇ם וצ̇ע אלטאיר עלי אלאג̇סאד וחרכהא אברם פתחרכת
ולמא כאן ענד מגיב אלשמס וקע סבאת עלי אברם פאד̇א בהיבה ט̇למה עט̇ימה קד וקעת עליה
פקאל לאברם אעלם עלמא אן סיכון נסלך גריבא פי בלד ליס להם ויסתעבדוהם ויעד̇בונהם ארבע מאיה סנה
ואיצ̇א אלקום אלד̇ין יסתכ̇דמונהם פאחכם עליהם ובעד ד̇לך יכ̇רג̇ון בסרח עט̇ים
ואנת תציר אלי אבאיך בסלאם ותדפן בשיבה צאלחה
ואלג̇יל אלראבע ירג̇ע אלי ההונא אד̇ לם יכמל ד̇נב אלאמוריין אלי אלאן
פלמא גאבת אלשמס וכאנת אלדהמה פאד̇א בשביה תנור דכ̇אן ופליל נאר ג̇אז בין תלך אלאשטאר
פי ד̇לך אליום עהד אללה מע אברם עהדא קאילא לנסלך אעטי הד̇א אלבלד מן נהר מצר אלי אלנהר אלכביר נהר אלפראת
אלקיניין ואלקניזיין ואלקדמוניין
ואלחיתיין ואלפריזיין ואלשג̇עא
ואלאמוריין ואלכנעאניין ואלג̇רג̇שיין ואליבוסיין

Chapter 16

ושרי זוג̇ה אברם לם תלד לה וכאן להא אמה מצריה אסמהא הג̇ר
פקאלת לאברם הוד̇א קד מנעני אללה מן אלולאדה אדכ̇ל אלי אמתי לעל יבנא ביתי מנהא פקבל אברם קול שרי
פאכ̇ד̇ת שרי זוג̇ה אברם הג̇ר אלמצריה אמתהא בעד עשר סנין מן מקאם אברם פי בלד כנעאן פאעטתהא לאברם זוג̇הא לתכון לה זוג̇ה
פדכ̇ל אלי הג̇ר פחמלת פלמא ראת אנהא קד חמלת האנת סידתהא ענדהא
פקאלת שרי אלי אברם ט̇למי עליך אעטיתך אמתי בחג̇רך פלמא ראת אנהא קד חמלת הנת ענדהא יחכם אללה ביני ובינך
קאל אברם לשרי הוד̇א אמתך פי ידך אצנעי בהא מא חסן ענדך פעד̇בתהא שרי חתי הרבת מן בין ידיהא
ווג̇דהא מלאך אללה עלי עין מא פי אלבריה עלי אלעין פי טריק חג̇ר אלחיג̇אז
קאל יא הג̇ר אמה שרי מן אין תג̇י ואלי אין תמצ̇י קאלת מן בין ידי שרי סידתי אנא הארבה
וקאל להא מלאך אללה ארג̇עי אלי סידתך ואסתכ̇דמי תחת ידיהא
ת̇ם קאל להא מלאך אללה כת̇רא אכת̇ר נסלך חתי לא יחצי מן אלכת̇רה
ת̇ם קאל להא הא אנת חאמל תלדין אבנא ותסמיה אסמעאל אד̇ סמע אללה לצ̇עפך
והו יכון וחשיא מן אלנאס ידה פי אלכל ויד אלכל פיה ובחצ̇רה ג̇מיע אכ̇ותה יסכן
פסמת אסם אללה אלמתג̇לי אליהא אנת אלטאיק אלנאט̇ר לאנהא קאלת אני ראית ההנא רחמתך בעד ראיי אלשקא
ולד̇לך סמית אלביר ביר ללחי אלנאט̇ר הוד̇א היא בין רקים ובין ברד
ת̇ם ולדת הג̇ר לאברם אבנא פסמא אברם אבנה אלד̇י ולדתה הג̇ר אסמאעיל
וכאן אברם אבן סת ות̇מאנין סנה הין ולדת הג̇ר לאברם אסמאעיל

Chapter 17

פלמא צאר אברם אבן תסע ותסעין סנה תג̇לא לה אללה וקאל לה אנא אלטאיק אלכאפי אסלך פי טאעתי וכן צחיחא
ואג̇על עהדי ביני ובינך ואכת̇רך ג̇דא ג̇דא
פוקע אברם עלי וג̇הה וכ̇אטבה אללה קאילא
האנא ג̇אעל עהדי מעך ותכון אבא ג̇מהור אלאמם
ולא יסמי איצ̇א אסמך אברם בל יכון אסמך אברהם לאני ג̇עלתך אבא ג̇מהור אלאמם
ואנמיך ג̇דא ג̇דא ואג̇על מנך אממא ומלוך מנך יכ̇רג̇ון
ואת̇בת עהדי ביני ובינך ונסלך בעדך לאג̇יאלהם עהד אלדהר לאכון לך אלאהא ולנסלך בעדך
ואעטיך ונסלך בעדך בלד סכנאך ג̇מיע בלד כנען חוז אלדהר ואכון להם אלאהא
ת̇ם קאל אללה לאברהם ואנת פאחפט̇ עהדי אנת ונסלך בעדך לאג̇אלהם
הד̇א עהדי אלד̇י תחפט̇וה ביני ובינכם ונסלך בעדך יכ̇תתן מנכם כל רג̇ל
פאד̇א תכ̇תנון קלפה אחלילכם תכון עלאמה עהדי ביני ובינכם
ואבן ת̇מניה איאם יכ̇תתן כל ד̇כר מנכם לאג̇אלכם אלמולוד פי מנאזלכם ואלמשתרי בת̇מן מן כל גריב אלד̇י ליס הו מן נסלך
בל תכ̇תן אלמולוד פי ביתך ואלמשתרי לך בת̇מן ויכון עהדי פי אבדאנכם עהד אלדהר
ואי רג̇ל אקלף לא יכ̇תן אלקלפה מן בדנה ינקטע ד̇לך אלרג̇ל מן קומה למא פסך̇ עהדי
ת̇ם קאל אללה לאברהים שרי זוג̇תך לא תסמהא שרי בל סמהא שרה
פאני אבארך פיהא וארזקך מנהא אבנא ואבארך פיהא ויכון מנהא אמה ומלוך אלשעוב מנהא יכ̇רג̇ון
פוקע אברהים עלי וג̇הה וצ̇חך וקאל פי נפסה אלאבן מאיה סנה יולד וסארה בנת תסעין סנה תלד
פקאל אברהים בין ידי אללה לית יסמעיל יחיא בין ידיך
קאל אללה לה לכן סארה זוג̇תך סתלד לך אבנא ותסמיה אסחק ואת̇בת עהדי מעה עהד אלדהר ולנסלה בעדה
ופי אסמאעיל קד סמעתך הא אנא קד בארכתה לאת̇מרה ואכת̇רה ג̇דא ג̇דא ואת̇ני עשר שריפא יולד ואג̇על מנה אמה עט̇ימה
ועהדי את̇בתה מע אסחק אלד̇י תלד לך סארה פי מת̇ל הד̇א אלוקת פי אלסנה אלאכ̇רי
פלמא פרג מן מכ̇אטבתה ארתפע נור אללה ען אברהם
פאכ̇ד̇ אברהים אסמאעיל אבנה וג̇מיע אלמולודין פי מנזלה ואלמשתרין בת̇מנה כל רג̇ל מן אהל בית אברהים פכ̇תן אלקלפה מן אבדאנהם פי ד̇את ד̇לך אליום כמא אמרה אללה
וכאן אברהים אבן תסע ותסעין סנה חין כ̇תן אלקלפה מן בדנה
ואסמאעיל אבנה אבן ת̇לאת̇ עשר סנה חין כ̇תן אלקלפה מן בדנה
פי ד̇את ד̇לך אליום אכ̇תתן אברהים ואסמעיל אבנה
וכל רג̇ל פי מנזלה אלמולוד פיה ואלמשתרי בת̇מנה כל גריב אכ̇תתנו מעה

Chapter 18

ותג̇לי לה אללה פי מרג̇ ממרא והו ג̇אלס פי באב אלכ̇בא ענד חמא אלנהאר
ורפע עיניה פנט̇ר פאד̇א בת̇לת̇ה נפר וקוף אמאמה פלמא ראהם חאצ̇ר תלקאהם מן באב אלכ̇בא וסג̇ד אלי אלארץ̇
וקאל ברגבה יא ולי אללה אן וג̇דת חט̇אא ענדך פלא תג̇ז ען עבדך
יקדם לכם קליל מן מא ואגסלו ארג̇לכם ואסתנדו תחת אלשג̇רה
ואקדם כסרה מן כ̇בז ואסנדו קלובכם בעד ד̇לך תמצ̇ון פאנכם עלי ד̇לך עברתם ען עבדכם קאלו כד̇לך אצנע כמא קלת
פסרע אברהים אלי אלכ̇בא אלי סארה פקאל אסרעי בת̇לת̇ אצוע מן דקיק אלסמיד אעג̇ניה ואצנעיה מלילא
ואלי אלבקר חאצ̇ר אברהים פאכ̇ד̇ עג̇לא מן אלבקר רכ̇צא וטיבא ודפעה אלי אלגלאם ואסתעג̇לה באצלאחה
ת̇ם אכ̇ד̇ סמנא ולבנא ואלעג̇ל אלד̇י אצלחה וג̇על בין אידיהם והו ואקף אמאמהם תחת אלשג̇ר פאכלו
ת̇ם קאלו לה אין סארה זוג̇תך קאל הוד̇א הי פי אלכ̇בא
קאל סארג̇ע אליך פי מת̇ל הד̇א אלוקת מן קאבל והוד̇א אבן לסארה זוג̇תך וסארה תסמע ענד באב אלכ̇בא והוא וראה
ואברהים וסארה שאכ̇א וטענא פי אלסן ואנתהי אן יכון לסארה סביל כאלנסא
פצ̇חכת סארה פי נפסהא קאילה בעד מא בלית יכון לי זי וסידי שיך̇
פקאל אללה לאברהים לם צ̇חכת סארה קאילה איקינא אלד וקד שכ̇ת
הל יכ̇פי ענד אללה שי סארג̇ע אליך פי מת̇ל הד̇א אלוקת מן קאבל ולסארה אבן
פג̇חדת סארה פי נפסהא קאילה לם אצ̇חך אד̇ כ̇אפת פקאל לא בל קד צ̇חכת
ת̇ם קאם אלקום מן ת̇ם ואשרפו קבאלה סדום ואברהים מעהם לישיעהם
פקאל אללה הל אכ̇פי אנא ען אברהים מא אנא צאנעה
ואברהים סיכון מנה אמה כבירה עט̇ימה ויתבארך בה ג̇מיע אמם אלארץ̇
ואנא אעלם באנה סיאמר בניה ואלה בעדה ויחפט̇ון טריק אללה ליעמלו באלעדל ואלחכם בסבב אן יופי אללה לאברהים במא ועדה
פקאל אללה צראך̇ סדום ועמורה קד כת̇ר וכ̇טיתהם קד עט̇מת ג̇דא
אורד אלאן אמרא מוג̇לא ואנט̇רו אכצראכ̇הם אלואצל אלי צנע ג̇מלתהם אם לא
ת̇ם ולי מן ת̇ם אלקום ומצ̇ו אלי סדום ואברהים עאדה ואקף בין ידי אללה
פתקדם אברהים וקאל איקינא תסיף אלצאלח מע אלטאלח
לעל יוג̇ד כ̇מסון צאלחא פי אלקריה איקינא תסיפהם ולא תצפח ענהם בסבב אלכ̇מסין צאלחא אלד̇ין פי מא בינהם
ואנת מעאד̇ מן אן תצנע מת̇ל הד̇א אלאמר אן תסיף אלצאלח מע אלטאלח פיכון אלצאלח כאלטאלח אנת מעאד̇ אחאכם ג̇מיע אלעאלם לא יעמל באלחכם
פקאל אללה אן וג̇דת פי סדם כ̇מסין צאלחא פי מא בינהם צפחת ען ג̇מיע אהל אלמוצ̇ע בסבבהם
פאג̇אבה אברהים פקאל הוד̇א קד אמענת פי אלכלאם בין ידי אללה ואנא תראב או רמאד
לעל ינקצון מן אלכ̇מסין צאלחא כ̇מסה אתהלך בסבב אלכ̇מסה ג̇מיע אלבלד קאל לא אהלכהם אן וג̇דת כ̇מסה וארבעין
ועאוד איצ̇א בכלמה פקאל לעל יוג̇ד ת̇ם ארבעון קאל לא אצנע שיא בסבב אלארבעין
קאל לא יצעב בין ידי אללה אן אתכלם לעל יוג̇ד ת̇ם ת̇לת̇ון קאל לא אצנע שיא אן וג̇דת ת̇ם ת̇לת̇ין
קאל הוד̇א קד אמענת פי אלכלאם בין ידי אללה לעל יוג̇ד ת̇ם עשרון קאל לא אהלכהם בסבב אלעשרין
קאל לא יצעב בין ידי אללה חתי אתכלם הד̇ה אלמרה פקט לעל יוג̇ד ת̇ם עשרה קאל לא אהלכהם בסבב אלעשרה
וארתפע נור אללה כמא פרג מן סכ̇אטבה אברהים ואברהים רג̇ע אלי מוצ̇עה

Chapter 19

ת̇ם דכ̇ל אלמלכאן אלי סדום וקת אלעשא ולוט ג̇אלס עלי באב סדם פלמא ראהמא קאם תלקאהמא וסג̇ד עלי וג̇הה עלי אלארץ̇
וקאל ברגבה יה סידי מילא אלאן אלי בית עבדכמא וביתא ואגסלא ארג̇לכמא ותדלג̇אן ותמצ̇אן פי טריקכמא קאלא לא אלא פי אלרחבה נבית
חתי אלח עליהמא ג̇דא פמאלא אליה ודכ̇לא מנזלה פצנע להם מג̇לסא וכ̇בז פטירא פאכלו
קבל אן ינצ̇ג̇עו פאד̇א באהל אלקריה אהל סדום קד אחאטו באלמנזל מן שאב אלי שיך̇ וג̇מיע אלקום אלד̇י פי נאחיתה
פדעו בלוט וקאלו לה אין אלקום אלד̇ין דכ̇לו אליך אלילה אכ̇רג̇הם אלינא חתי נואקעהם
פכ̇רג̇ אליהם לוט אלי אלבאב וסד אלמצראע וראה
קאל יא אכ̇ותי לא תסיו אליהם
הוד̇א לי אבנתאן לם יערפא רג̇לא אכ̇רג̇המא אליכם ואצנעו בהמא מא חסן ענדכם עדא להאולי אלקום לא תצנעו שיא לאנהם דכ̇לו תחת ט̇ל סקפי
פקאלו תקדם אלי ההנא ת̇ם קאלו ואחד ג̇א ליסכן מענא וצאר יחכם עלינא אלאן נסי אליך אכת̇ר מנהם פאלחו עלי לוט ג̇דא ותקדמו ליכסרו אלמצראע
פמד אלקום אידיהם ואדכ̇לו לוט אליהם אלי אלבית וגלקו אלמצראע
ואלקום אלד̇י בבאב אלבית צ̇רבוהם באלעשא מן שאב אלי שיך̇ פעג̇צו ען וג̇וד אלבאב
וקאלו אלקום ללוט מן לך ההנא איצ̇א מן צהר ובניך ובנאתך וג̇מיע מא לך פי אלבלד אכ̇רג̇ה מן הד̇א אלמוצ̇ע
לאנא מהלכון הד̇א אלמוצ̇ע למא עט̇ם צראכ̇הם בין ידי אללה פבעת̇נא לנהלכהם
פכ̇רג̇ לוט וכלם אצהארה אלמתזוג̇ן בבנאתיה וקאל להם קומו אכ̇רג̇ו מן הד̇א אלמוצ̇ע לאן אללה מהלכה פכאן ענדהם כאללאעב
פלמא כאן ענד טלוע אלפג̇ר אלח אלמלאיכה עלי לוט קאילין קם כ̇ד̇ זוג̇תך ואבנתיך אלמוג̇ודתין כילא תנסאף בד̇נוב אהל אלבלד
פתלבת̇ ואמסך אלקום בידה וביד זוג̇תה ויד אבנתיה בשפקה אללה עליה פאכ̇רג̇וה וודעוה כ̇ארג̇ אלקריה
פלמא אכ̇רג̇הם אלי ברא קאל לה אנג̇ בנפסך לא תלתפת וראך ולא תקף פי שי מן אלמרג̇ ותכ̇לץ אלי אלג̇בל כילא תנסאף
פקאל לוט להמא ברגבה לא יא רסולי אללה
הוד̇א קד וג̇ד עבדך חטיא ענדך וכת̇רת פצ̇לך אלד̇י צנאעתה מעי לתחיי נפסי ואנא לא אטיק אלתכ̇לץ אלי אלג̇בל כילא תלחקני אלבליה פאמות
הוד̇א הד̇ה אלקריה קריבה אן יהרב אליהא והי צגירה פאתכ̇לץ אליהא עלי אנהא צגירה ותחיא נפסי
קאל לה הוד̇א קד שפעתך פי הד̇א אלאמר איצ̇א לילא אקלב אלקריה אלתי סאלת פיהא
אסרע תכ̇לץ אלי ת̇ם פאני ליס אטיק אן אצנע שיא אלי אן תדכ̇להא אלי ת̇ם לד̇לך סמית אלקריה זגר
אלשמס כ̇רג̇ת עלי אלארץ̇ ולוט דכ̇ל אלי זגר
ואללה אמטר עלי סדום ועלי עמרה כבריתא ונארא מן ענדה מן אלסמא
פקלב תלך אלקרי וסאיר אלמרג̇ וג̇מיע סכאנהא חתי נבאת אלארץ̇
פאלתפתת זוג̇תה וראה פצארת נצבה מלח
פאדלג̇ אברהים באלגדאה אלי אלמוצ̇ע אלד̇י וקף ת̇ם בין ידי אללה
פאשרף עלי וג̇ה סדם ועמרה וסאיר ארץ̇ אלמרג̇ פנט̇ר פאד̇א קד צעד דכ̇אנהא כקתאר אלאתון
ולמא אהלך אללה קרי אלמרג̇ ד̇כר אללה אברהים פאטלק ללוט מן וסט אלמקלב בעד מא קלב אלקרי אלתי כאן יסכנהא לוט
פצעד לוט מן זגר ואקאם פי אלג̇בל ואבנתאה מעה אד̇ כ̇אף אן יקים פי זגר פקאם פי אלמגארה הו ואבנתאה
וקאלת אלכברי ללצגרי אבונא שיך̇ וליס רג̇ל פי אלבלד ידכ̇ל אלינא כסביל אלנאס
תעאלי נסקי אבאנא כ̇מרא ונצ̇אג̇עה ונסתבקי מן אבנא נסלא
פסקתא אבאהמא כ̇מרא פי תלך אללילה וג̇את אלכברי פצ̇אג̇עתה ולם יעלם בניאמהא וקיאמהא
פלמא כאן מן גד קאלת אלכברי ללצגרי הוד̇א צ̇אג̇עת אמס אבי פנסקיה כ̇מרא אללילה איצ̇א ותעאלי צ̇אג̇עיה ואסתבקי מנה נסלא איצ̇א
פסקתא פי תלך אללילה אבהאמא כ̇מרא וקאמת אלצגרי פצ̇אג̇עתה ולם יעלם בניאמהא ולא בקיאמהא
פחמלתא אבנתא לוט מן אביהמא
וולדת אלכברי אבנא ואסמתה מאב הו אבו אלמואביין אלי אליום
ואלצגרי איצ̇א ולדת אבנא ואסמתה בן עמי והו אבו בני עמאן אלי אליום

Chapter 20

ת̇ם רחל מן ת̇ם אברהים אלי בלד אלקבלה ואקאם בין רקים ובין ג̇פאר וסכן פי אלכ̇לוץ
ולמא קאל אברהים ען סארה זוג̇תה הי אכ̇תי בעת̇ אבימלך מלך אלכ̇לוץ פאכ̇ד̇הא
פג̇א מלאך אללה אלי אבימלך פי חלם אלליל פקאל לה אנך מית בסבב אלאמראה אלתי אכ̇ד̇תהא והי ד̇את בעל
ואבימלך לם ידן מנהא פקאל יא רב אאנסאנא צאלחא תקתל
אליס הו קאל לי אכ̇תי הי והי איצ̇א קאלת הו אכ̇י בצחה קלבי ובנקא כפי צנעת ד̇לך
פקאל לה מלאך אללה פי אלחלם אנא איצ̇א קד עלמת אן בצחה קלבך צנעת ד̇לך וצדדתך באלתעריף ען אן תכ̇טי לי ולד̇לך לם אדעך אן תדנו מנהא
ואלאן ארדד זוג̇ה אלרג̇ל אנה נבי וידעו לך פתחיא ואן לם תרדהא אעלם אנך האלך אנת וג̇מיע מא לך
ואדלג̇ אבימלך באלגדאה ודעא בג̇מיע קואדה וכלמהם בג̇מיע הד̇א אלכלאם פפזע אלקום ג̇דא
ת̇ם דעא אבימלך באברהים וקאל לה מא צנעת בנא ומא אכ̇טית לך אד̇ ג̇לבת עלי ועלי ממלכתי כ̇טיה עט̇ימה אעמאל לם יצנע מת̇להא צנעתהא מעי
וקאל אבימלך לאברהים מא ראית אד̇ צנעת הד̇א אלאמר
וקאל אברהים אני קלת לעל ליס כ̇וף אללה פי הד̇א אלמוצ̇ע פיקתלוני בסבב זוג̇תי
ועלי אלחקיקה הי קריבתי מן אבי לכן ליס מן אמי פצארת לי זוג̇ה
פלמא אכ̇תלעני אללה מן בית אבי קלת להא הד̇א פצ̇לך אלד̇י תצנעינה מעי פי כל מוצ̇ע נדכ̇ל אליה קולי עני הו אכ̇י
פאכ̇ד̇ אבימלך גנמא ובקרא עבידא ואמאא ואעטי אברהים ורד אליה שרה זוג̇תה
וקאל אבימלך הוד̇א בלדי בין ידיך אין מא צלח לך אקם פיה
ולשרה קאל קד אעטית אלף דרהם פצ̇ה אכ̇אך תכון לך כסוה חסנה לכל מן מעך והוד̇א אלכל חיאלך
ת̇ם דעא אברהים אלי אללה פאעפי אללה אבימלך וזוג̇תה ואמאה פולדן
לאן אללה כאן קד תואעד בחבס כל בטן מן אלאבימלך בסבב שרה זוג̇ה אברהים

Chapter 21

ת̇ם ד̇כר אללה סארה כמא קאל וצנע אללה לסארה כמא ועד
פחמלת וולדת סארה לאברהים אבנא פי שיכ̇וכ̇תה פי אלוקת אלד̇י קאל לה אללה
פסמא אברהים אבנה אלמולוד לה אלד̇י ולדתה לה סארה אסחק
וכ̇תן אברהים אבנה אבן ת̇מניה איאם כמא אמרה אללה
וכאן אברהים אבן מאיה סנה חין ולד לה אסחק אבנה
וקאלת סארה קד צנע אללה לי סרורא כל מן סמע פרח לי
ת̇ם קאלת מן קאל לאברהים אן סארה תרצ̇ע אבנא אד̇ ולדת אבנא פי שיכ̇וכ̇תה
ת̇ם כבר אלצבי ופטם פצנע אברהים מג̇לסא עט̇ימא פי יום פטם אסחק
ת̇ם ראת סארה אבן הג̇ר אלמצריה אלד̇י ולדתה לאברהים לאעבא
פקאלת לה אטרד הד̇ה אלאמה ואבנהא פאנה לא ירת̇ מע אבני אסחק
פשק אלאמר ג̇דא עלי אברהים בסבב אבנה
וקאל לה אללה לא ישק עליך אמר אלצבי ואמר אמתך כל מא תקולה לך סארה אקבל מנהא פאן מן אסחק ידעי לך אלנסל
ואבן אלאמה איצ̇א אציר מנה אמה פאנה נסלך
ואדלג̇ אברהים באלגדאה ואכ̇ד̇ טעאמא וקרבה מא פדפעהמא אלי הג̇ר וציר עלי ענקהא ואעטאהא אלצבי ואטלקהא ומצ̇ת פצ̇לת פי בריה ביר סבע
ופני אלמא מן אלקרבה פטרחת אלצבי תחת בעץ̇ אלשג̇ר
ומצ̇ת פג̇לסת חד̇אה בעידא כגלוה קוס לאנהא קאלת לא ארא מותה פג̇לסת חד̇אה ורפעת צותהא ובכת
פסמע אללה צות אלצבי ונאדא מלאך בהג̇ר מן אלסמא וקאל להא מא לך יא הג̇ר לא תכ̇אפי אן אללה קד סמע צות אלצבי חית̇ הו ת̇ם
קומי פאחמליה ואמסכי ידך עליה פאני אציר מנה אמה כבירה
פכשף אללה ען בצרהא וראת ביר מא ומצ̇ת ומלאת אלקרבה מאא ואסקת אלצבי
וכאן אללה מעה חתי כבר פאקאם פי אלבריה וכאן ראמי קוס
ואקאם פי בריה פארן ואתכ̇ד̇ת לה אמה זוג̇ה מן בלד מצר
פלמא כאן פי ד̇לך אלוקת קאל אבימלך ופיכל רייס ג̇ישה לאברהים קאילא אללה מעך פי ג̇מיע מא תצנעה
ואלאן אחלף לי באללה ההנא אנך לא תגדר בי ובנסלי ובעקבי כאלאחסאן אלד̇י צנעתה מעך תצנעה מעי ומע אלבלד אלד̇י סכנתה
וקאל אברהים אנא אחלף
וובך̇ אברהים אבימלך בסבב ביר אלמא אלתי גצבוהא עבידה
וקאל אבימלך לם אעלם מן צנע הד̇א אלאמר ואנת לם תכ̇ברני ואנא איצ̇א לם אסמע אלא אליום
ת̇ם אכ̇ד̇ אברהים גנמא ובקרא ואעטי אבימלך ועהדא ג̇מיעא עהדא
פאוקף אברהים סבע נעאג̇ מן אלגנם וחדהן
וקאל אבימלך לאברהים מא הד̇ה אלסבע נעאג̇ אלתי אוקפת וחדהן
וקאל אן תאכ̇ד̇הא מן ידי לקבל אן תכון לי שאהדה אני חפרת הד̇ה אלביר
ולד̇לך סמי אלמוצ̇ע ביר סבע לאנהמא ת̇ם חלפא ג̇מיעא
פלמא קטעו עהדא פי ביר סבע קאם אבימלך ופיכל ריס ג̇ישה ורג̇עו אלי בלד אלפלסטין
וגרס גרסא פי ביר סבע ודעי ת̇ם באסם אללה רב אלעאלם
וסכן אברהים פי בלד פלסטין איאמא כת̇ירה

Chapter 22

פלמא כאן בעד הד̇ה אלאמור אמתחן אללה אברהים וקאל לה יא אברהים קאל לביך
קאל כ̇ד̇ אבנך וחידך אלד̇י תחבה הו אסחק ואמץ̇ בה אלי בלד אלעבאדה ואצעדה ת̇ם קרבאנא עלי אחד אלג̇באל אלד̇י אקול לך
ואדלג̇ אברהים באלגדאה ואסרג̇ חמארה ואכ̇ד̇ גלאמיה מעה ואסחק אבנה ושקק חטבא ללקרבאן וקאם ומצ̇א אלי אלמוצ̇ע אלד̇י קאל לה אללה
ולמא כאן פי אליום אלת̇אלת̇ רפע אברהים עיניה וראי אלמוצ̇ע מן בעיד
פקאל אברהים לגלאמיה אג̇לסא הנא מע אלחמאר ואנא ואלגלאם נמצ̇י אלי ההנא ונסג̇ד ונרג̇ע אליכמא
פאכ̇ד̇ אברהים חטב אלקרבאן וצירה עלי אסחק אבנה ואכ̇ד̇ בידיה אלנאר ואלסכין ומצ̇יא ג̇מיעא
וקאל אסחק לאברהים אביה וקאל לה יא אבתאה קאל לביך יא בני קאל הוד̇א אלנאר ואלחטב ואין אלחמל ללקרבאן
קאל אברהים אללה יט̇הר אלחמל ללקרבאן יא בני ומצ̇יא ג̇מיעא
חתי ג̇או אלי אלמוצ̇ע אלד̇י קאל לה אללה פבנא ת̇ם אברהים אלמד̇בח ונט̇ם אלחטב וכתף אסחק אבנה וצירה עלי אלמד̇בח פוק אלחטב
ומד אברהים ידיה ואכ̇ד̇ אלסכין ליד̇בח אבנה
פנאדאה מלאך אללה מן אלסמא וקאל יא אברהים יא אברהים קאל לביך
פקאל לא תמד ידך אלי אלגלאם ולא תצנע בה שיא פאני אלאן ערפת אלנאס אנך תקי אללה ולם תצד אבנך וחידך עני
ת̇ם רפע אברהים עיניה בעד ד̇לך פאד̇א בכבש מלתחמה פי שעב אלשג̇רה קרנאה פמצ̇י פאכ̇ד̇ה פקרבה קרבאנא בדל אבנה
וסמי אברהים ד̇לך אלמוצ̇ע אללה יתג̇לא כמא יקאל אליום פי הד̇א אלג̇בל אללה יתג̇לא
ת̇ם נאדא מלאך אללה באברהים ת̇אניה מן אלסמא
וקאל באסמי קסמת יקול אללה אנך לאג̇ל מא צנעת הד̇א אלאמר ולם תצדד אבנך וחידך עני
לאבארכן פיך ואכת̇רן נסלך ככואכב אלסמא וכאלרמל אלד̇י עלי שאטי אלבחר ויחוז נסלך קרי אעדאיה
ויתבארך בנסלך ג̇מיע אמם אלארץ̇ ג̇זא מא קבלת קולי
ת̇ם רג̇ע אברהים אלי גלאמיה פקאמו ומצ̇ו אג̇מעין אלי ביר סבע ואקאם ת̇ם
פלמא כאן בעד הד̇ה אלאמור אכ̇בר אברהים וקיל לה הוד̇א קד ולדת מלכה הי איצ̇א בנין לנחור אכ̇יך
עוץ בכרה ובוז אכ̇אה וקמואל אבא ארם
וכשד וחזו ופלדש וידלף ובתואל
ובתואל אולד רבקה האולי אלת̇מאניה ולדתהם מלכה לנחור אכ̇י אברהים
ואמתה אסמהא ראומה וולדת איצ̇א הי טבח וגחם ותחש ומעכה

Chapter 23

וכאן עמר סארה מאיה וסבע ועשרין סנה סני חיותהא
ומאתת סארה פי קריה ארבע הי חברי פי בלד כנעאן פאקבל אברהים ינדבהא ויבכיהא
ת̇ם קאם אברהים מן חצ̇רה מיתה וכלם בני חת קאילא
אנא גריב וצ̇יף מעכם אעטוני חוז קבר מעכם ואדפן מיתי מן בין ידי
פאג̇אבו בנו חת לאברהים וקאלו לה
אסמע מנא יא סידנא אנת שריף אללה פי מא ביננא פי כ̇יר קבורנא אדפן מיתך וכל רג̇ל מנא לא יבכ̇ל עליך בקבר לה אן תדפן פיה מיתך
פקאם אברהים וסג̇ד שכרא לאהל אלבלד בני חת
ת̇ם כלמהם וקאל להם אן שאת אנפסכם אן אדפן מיתי מן בין ידי אסמעו מני ואשפעו לי ענד עפרון בן צחר
פי אן יעטיני אלמגארה אלמצ̇אעפה אלתי לה אלתי פי טרף צ̇יעתה בת̇מן כאמל יעטיניהא פי מא בינכם חוז קבר
ועפרון ג̇אלס פי מא בין בני חת פאג̇אב עפרון אלחתי לאברהים בחצ̇רה בני חת וסאיר מן דכ̇ל פי באב קריתה קאילא
לא יא סידי אסמע מני אלצ̇יעה קד אעטיתהא לך ואלמגארה אלתי פיהא בחצ̇רה בני קומי אעטיתהא לך אדפן מיתך
פסג̇ד אברהים שכרא בחצ̇רה אהל אלבלד
ת̇ם כלם עפרון בחצ̇רתהם קאילא אמא אן אנת ליתך תסמע מני ואעטיך ת̇מן אלצ̇יעה אקבלהא מני חתי אדפן מיתי ת̇ם
פאג̇אבה עפרון וקאל לה
יא סידי אסמע מני רוצ̇ה תסאוי ארבע מאיה מת̇קאל פצ̇ה מא הי ביני ובינך אדפן פיהא מיתך
פלמא סמע אברהים ד̇לך מנה וזן לה אלפצ̇ה אלתי ד̇כרהא בחצ̇רה בני חת ארבע מאיה מת̇קאל פצ̇ה ג̇איזה פי אלתג̇אראת
פוג̇בת צ̇יעה עפרון אלמערופה באלמצ̇אעפה אלתי בחצ̇רה ממרא אלצ̇יעה ואלמגארה אלתי פיהא וג̇מיע אלשג̇ר אלתי פיהא ופי ג̇מיע תכ̇מהא מסתדירא
שראא לאברהים בחצ̇רה בני חת וסאיר מן דכ̇ל מן באב קריתהם
בעד ד̇לך דפן אברהים סארה זוג̇תה פי מגארה אלצ̇יעה אלמצ̇אעפה בחצ̇רה ממרא הי חברא פי בלד כנעאן
פוג̇בת אלצ̇יעה ואלמגארה אלתי פיהא לאברהים חוז קבר מן בני חת

Chapter 24

ולמא שאך̇ אברהים וטען פי אלסן ובארכה אללה פי כל שי
קאל אברהים לעבדה שיך̇ מנזלה אלמסלט עלי ג̇מיע מא לה אום אלאן בידך אלי עהדי
ואחלפך באללה רב אלסמאואת ואלארץ̇ אלא תאכ̇ד̇ זוג̇ה לאבני מן בנאת אלכנעאניין אלד̇ין אנא מקים פי מא בינהם
אלא אלי בלדי ומולדי תמצ̇י ותאכ̇ד̇ זוג̇ה לאבני אסחק
פקאל לה אלעבד לעל לא תשא אלאמראה אן תתבעני אלי הד̇א אלבלד הל ארד אבנך אלי אלבלד אלד̇י כ̇רג̇ת מנה
קאל לה אברהים אחד̇ר אן תרד אבני אלי ת̇ם
אללה רב אלסמא אלד̇י אכ̇רג̇ני מן בית אבי ומן ארץ̇ מולדי אלד̇י קאל לי ואקסם לי קאילא לנסלך אעטי הד̇א אלבלד הו יבעת̇ במלאכה בין ידיך פתאכ̇ד̇ זוג̇ה לאבני מן ת̇ם
ואן לם תואפק אלאמראה אלמג̇י כ̇לפך פתברו מן ד̇לך אלימין עדא אנך לא תרג̇ע אבני ת̇ם
פאומי אלעבד בידה אלי עהד אברהים מולאה וחלף לה עלי הד̇א אלאמר
ת̇ם אכ̇ד̇ אלעבד עשרה ג̇מאל מן ג̇מאל מולאה ומצ̇א וכל כ̇יר מולאה מעה וקאם ומצ̇א אלי ארם נהרים אלי קריה נחור
פאנאך̇ אלג̇מאל כ̇ארג̇ אלקריה עלי ביר אלמא וקת אלעשא וקת כ̇רוג̇ אלנסא יסתקין
פקאל אללהם יא אלאה מולאי אברהים ופק בין ידי אליום חאג̇תי ואחסן בד̇לך אלי מולאי אברהים
האנא ואקף עלי עין אלמא ובנאת אהל אלקריה יכ̇רג̇ן ליסתקין מאא
פאיה ג̇אריה אקול להא מילי ג̇רתך חתי אשרב פתקול אשרב ואיצ̇א ג̇מאלך אסקי פקד ופקתהא לעבדך לאסחק ובהא אעלם אנך קד אחסנת אלי מולאי
פהו קבל אן יפרג מן כלאמה פאד̇א ברבקה קד כ̇רג̇ת אלתי ולדת לבתואל בן מלכה זוג̇ה נחור אכ̇י אברהים וג̇רתהא עלי כתפהא
ואלג̇אריה חסנה אלמנט̇ר ג̇דא בכר ורג̇ל לם יערפהא פנזלת אלי אלעין ומלאת ג̇רתהא וצעדת
פחאצ̇ר אלעבד תלקאהא וקאל אג̇רעיני אלאן קלילא מן ג̇רתך
קאלת אשרב יא סידי ואסרעת ואנזלת ג̇רתהא עלי ידהא ואסקתה
ולמא פרגת מן סקיה קאלת איצ̇א לג̇מאלך אסתקי אלי אן יכמל שרבהם
פאסרעת ופרגת ג̇רתהא פי אלסאקיה וחאצ̇רת איצ̇א אלי אלביר לתסתקי חתי אסתקת לכל ג̇מאלה
ואלרג̇ל מסתסק להא ממסך ליעלם הל אנג̇ח אללה טריקה אם לא
פלמא פרג אלג̇מאל מן שרבהם אכ̇ד̇ אלרג̇ל שנף ד̇הב וזנה נצף מת̇קאל פאעטאהא וג̇על סוארין עלי ידיהא וזנהמא עשרה מת̇אקיל ד̇הב
בעד מא קאל להא אכ̇בריני אבנה מן אנת הל אג̇ד פי בית אביך מוצ̇עא לנא נבית פיה
פקאלת לה אנא אבנה בתואל בן מלכה אלד̇י ולדתה לנחור
ת̇ם קאלת אלתבן ואלקת כת̇יר ענדנא ואיצ̇א מוצ̇ע ללמבית
ת̇ם כ̇ר אלרג̇ל וסג̇ד ללה
וקאל תבארך אללה אלאה מולאי אברהים אלד̇י לם יכ̇ל פצ̇לה ואחסאנה מן מולאי אנא פי טריק מסתקים סירני אללה אלי בית אכ̇י מולאי
ת̇ם חאצ̇רת אלג̇אריה ואכ̇ברת פי מנזל אמהא בהד̇ה אלאמור
ולרבקה אך̇ אסמה לבן פחאצ̇ר אלי אלרג̇ל אלי ברא אלי אלעין
ולמא ראי אלשנף ואלסוארין פי ידי אכ̇תה וסמע כלאמהא קאילה כד̇א קאל לי אלרג̇ל צאר אליה פאד̇א הו ואקף עלי אלג̇מאל עלי אלעין
פקאל אדכ̇ל יא מבארך אללה לם תקף ברא ואנא קד נג̇לת אלבית ואצלחת מוצ̇עא ללג̇מאל
פדכ̇ל אלרג̇ל אלמנזל וחל ען אלג̇מאל וטרח להא תבנא וקתא ואעטאה מאא ליגסל רג̇ליה וארג̇ל אלקום אלד̇ין מעה
ת̇ם ציר בין ידיה ליאכל פקאל לא אכל חתי אקול כלאמי קאל תכלם
קאל אנא עבד אברהים
ואללה בארך למולאי ג̇דא פעט̇ם ואעטאה גנמא ובקרא ופצ̇ה וד̇הבא ועבידא ואמא וג̇מאלא וחמירא
ת̇ם ולדת סארה זוג̇ה מולאי אבנא לה בעד שיכ̇וכ̇תהא פאעטאה ג̇מיע מא לה
פחלפני מולאי קאילא לא תאכ̇ד̇ זוג̇ה לאבני מן בנאת אלכנעאניין אלד̇ין אנא סאכן פי בלדהם
אלא אלי בית אבי תמצ̇י ואלי עשירתי ותאכ̇ד̇ זוג̇ה לאבני
פקלת למולאי פלעל לא תתבעני אלאמראה
פקאל לי אללה אלד̇י סלכת פי טאעתה יבעת̇ במלאכה בין ידיך וינג̇ח טריקך חתי תאכ̇ד̇ זוג̇ה לאבני מן עשירתי ומן בית אבי
חיניד̇ תברו מן חרג̇י אד̇א צרת אלי עשירתי ואן הם לא יעטוך כנת בריא מן חרג̇י
פג̇ית אליום אלי אלעין פקלת יא אללה אלאה מולאי אברהים אן כנת תנג̇ח טריקי אלד̇י אנא סאיר פיה
פהוד̇א אנא ואקף עלי עין אלמא פאיה ג̇אריה אלתי תכ̇רג̇ לתסתקי פאקול להא אסקיני קליל מא מן ג̇רתך
פתקול לי אשרב אנת ואיצ̇א לג̇מאלך אסתקי הי אלאמראה אלתי ופקהא אללה לאבן מולאי
אנא קבל אן אפרג מן אלכלאם פי נפסי פאד̇א ברבקה כ̇ארג̇ה וג̇רתהא עלי כתפהא פנזלת אלי אלעין ואסתקת פקלת להא אסקיני אלאן
פאסרעת ואנזלת ג̇רתהא ענהא וקאלת אשרב ואיצ̇א ג̇מאלך אסקי פשרבת וסקת אלג̇מאל.
ת̇ם סאלתהא וקלת להא בנת מאן אנת קאלת בנת בתואל בן נחור אלד̇י ולדתה לה מלכה פצירת אלשנף עלי אנפהא ואלסוארין עלי ידיהא
וכ̇ררת וסג̇דת ללה ובארכת אללה אלאה מולאי אברהים אלד̇י סירני פי טריק אלחק לאכ̇ד̇ אבנה אכ̇י מולאי לאבנה
ואלאן אן כנתם צאנעין פצ̇לא ואחסאנא מע מולאי אכ̇ברוני ואלא פאכ̇ברוני חתי אולי ימנה או יסרה
פאג̇אבה לבן ובתואל וקאלא מן ענד אללה כ̇רג̇ הד̇א אלאמר מא נטיק נכלמך פיה בשר ולא בכ̇יר
הוד̇א רבקה בין ידיך כ̇ד̇הא ואמץ̇ תכן זוג̇ה לאבן מולאך כמא ופק אללה
פלמא סמע עבד אברהים כלאמהם סג̇ד עלי אלארץ̇ ללה
ואכ̇רג̇ אלעבד אניה פצ̇ה ואניה ד̇הב ות̇יאבא פאעטא רבקה ופואכה אעטא אכ̇אהא ואמהא
ואכלו ושרבו הו ואלקום אלד̇ין מעה ובאתו פלמא קאמו באלגדאה קאל אטלקוני אלי מולאי
וקאל אכ̇והא ואמהא תקים אלג̇אריה ענדנא חולא או עשרה ובעד̇ ד̇לך תמצ̇י
קאל להם לא תוכ̇רוני ואללה קד אנג̇ח טריקי אטלקוני אמץ̇ אלי מולאי
קאלו נדעו באלג̇אריה ונסאלהא ען קולהא
פדעו ברבקה וקאלו להא אתמצ̇ין מע הד̇א אלרג̇ל קאלת נעם
פאטלקו רבקה אכ̇תהם ודאיתהא ועבד אברהים ורג̇אלה
ובארכו לרבקה וקאלו להא יא אכ̇תנא יכן מנך אלוף ורבואת ויחוזו בנוך קרי שאניהם
פקאמת רבקה וג̇ואריהא פרכבן אלג̇מאל ומצ̇ין מע אלרג̇ל פאכ̇ד̇ אלעבד רבקה ומצ̇י
וכאן אסחק קד ג̇א פי מג̇יה מן אלביר אלתי ללחי אלנאט̇ר והו מקים פי בלד אלקבלה
פכ̇רג̇ אסחק ליצלי פי אלצחרא ענד תולי אלליל פרפע עיניה פנט̇ר פאד̇א באלג̇מאל מקבלה
ולמא רפעת רבקה עיניהא וראת אסחק כאדת תסקט ען אלג̇מל
וקאלת ללעבד מן הד̇א אלרג̇ל אלסאיר פי אלצחרא תלקאנא קאל אלעבד הו מולאי פאכ̇ד̇ת אלקנאע ותגטת בה
ת̇ם קץ אלעבד עלי אסחק בג̇מיע אלאמור אלתי צנעהא
פאדכ̇להא אסחק אלי כ̇בא סארה אמה ואכ̇ד̇ רבקה וצארת לה זוג̇ה ואחבהא ותעזא אסחק בעד מות אמה

Chapter 25

ת̇ם עאד אברהים ואתכ̇ד̇ זוג̇ה ואסמה קטורה
וולדת לה זמרן ויקשן ומדן ומדין וישבק ושוח
ויקשן אולד שבא ודדן ובנו דדן כאנו אשורים ולטושים ולאמים
ובנו מדין עיפה ועפר וחנוך ואבידע ואלדעה כל האולי בנו קטורה
ואעטא אברהים ג̇מיע מא לה לאסחק
ולבני אלאמא אלתי לאברהים והב אברהים הבאת ואטלקהם ען אסחק אבנה ועאדה באק שרקא אלי בלד אלשרק
הד̇ה איאם סנין חיוה אברהים אלתי עאש מאיה וכ̇מס וסבעין סנה
ת̇ם תופי אברהים ומאת בשיבה צאלחה שיכ̇א קד שבע מן אלעמר וצאר אלי קומה
ודפנה אסחק ואסמאעיל אבנאה פי מגארה אלצ̇יעה אלמצ̇אעפה פי צ̇יעה עפרון בן צחר אלחתי אלד̇י בחצ̇רה ממרא
אלצ̇יעה אלתי אשתראהא אברהים מן בני חת ת̇ם דפן אברהים וסארה זוג̇תה
ולמא כאן בעד מות אברהים בארך אללה פי אסחק אבנה ואקאם אסחק ענד אלביר ללחי אלנאט̇ר
והד̇א שרח תאליד אסמאעיל בן אברהים אלד̇י ולדתה הגר אלמצריה אמה סארה לאברהים
הד̇ה אסמא בני אסמאעיל באסמאיהם לתאלידהם בכר אסמאעיל נביות וקדר ואדבאל ומבשם
ומשמע ודומה ומשא
חדד ותימא יטור נפיש וקדמה
האולי הם בנו אסמאעיל והד̇ה אסמאהם פי ארבאצ̇הם וקצורהם את̇ני עשר שריפא לאממהם
והד̇ה סנו חיוה אסמאעיל אלתי עאש מאיה וסבע ות̇לת̇ין סנה ותופי ומאת וצאר אלי קומה
וסכנו מן זוילה אלי ג̇פאר אלד̇י בחצ̇רה מצר אלי אן תג̇י אלי אלמוצל בחצ̇רה ג̇מיע אכ̇ותה סכן
והד̇א שרח תאליד אסחק בן אברהים בעד מא כ̇ץ אברהים מן אולאדה אסחק
למא כאן אסחק אבן ארבעין סנה תזוג̇ ברבקה אבנה בתואל אלארמני מן פדן ארם אכ̇ת לבן אלארמני פכאנת לה זוג̇ה
ת̇ם שפע אסחק אלי אללה חיאל זוג̇תה אד̇ כאנת עאקרא פשפעה אללה פחמלת רבקה זוג̇תה
ת̇ם אזדחם אלאולאד פי בטנהא פקאלת לו עלמת אן אלאמר הכד̇א לם אטלבה ומצ̇ת לתלתמס עלמא מן ענד אללה
פקאל אללה להא אן אבוי אמתין פי בטנך וחזבין יתפרקאן מנהמא יתאיד אחדהמא מן אלאכ̇ר ואלכביר יכ̇דם אלצגיר
ולמא כמלת איאם ולאדתהא פאד̇א בתאמין פי בטנהא
פכ̇רג̇ אלאול אחמרי כלה ככסא מן שער פאסמוה עשו
ובעד ד̇לך כ̇רג̇ אכ̇וה וידה מאסכה פי עקב עשו ואסמי יעקוב וכאן אסחק אבן סתין סנה אד̇ ולדא
ת̇ם כבר אלגלאמאן פכאן עשו רג̇לא עאלמא באלציד רג̇לא צחרויא ויעקוב רג̇לא סאדג̇א מקימא פי אלאכ̇ביה
פאחב אסחק עשו למערפתה באלציד ורבקה אחבת יעקוב
ת̇ם טבך̇ יעקוב טביכ̇א פדכ̇ל עשו מן אלצחרא והו לגב
פקאל ליעקוב אטעמני אלאן מן הד̇א אלאחמר אלמחמר פאני לגב ולד̇לך אסמי עשו אלאחמרי
קאל יעקוב בעני אליום בכורתך
קאל עשו הוד̇א אנא סאלך אלי מות ולמא ד̇א לי בכורה
קאל אחלף לי פחלף לה ובאעה בכורתה
ואעטאה יעקוב כ̇בזא וטביכ̇א מן עדס פאכל ושרב וקאם פמצ̇י ואזדרי עשו באלבכורה

Chapter 26

ת̇ם כאן ג̇וע פי אלבלד סוי אלג̇וע אלאול אלד̇י כאן עלי עהד אברהים ומצ̇א אסחק אלי אבימלך מלך פלסטין אלי אלכ̇לוץ
פתג̇לא לה אללה פקאל לא תנזל אלי מצר אקם פי אלבלד אלד̇י אקול לך
ובאלעאג̇ל אסכן הד̇א אלבלד ואכון מעך ואבארך עליך פאני לך ולנסלך אעטי הד̇ה אלבלדאן ואפי באלקסם אלד̇י אקסמת לאברהים אביך
ואכת̇ר נסלך ככואכב אלסמא ואעטיהם ג̇מיע הד̇ה אלבלדאן ויתבארך בהם ג̇מיע אמם אלארץ̇
ג̇זא מא קבל אברהים קולי וחפט̇ מא אסתחפט̇תה מן רסומי ווצאיאי ושראיעי
פאקאם אסחק פי אלכ̇לוץ
ת̇ם סאלה אהל אלמוצ̇ע ען זוג̇תה פקאל הי אכ̇תי לאנה תכ̇וף אן יקול הי זוג̇תי קאילא כילא יקתלני אהל אלבלד עליהא אד̇ הי חסנה אלמנט̇ר
פלמא טאלת לה איאם מקאמה ת̇ם אטלע אבימלך מלך פלסטין מן כוה לה פנט̇ר פאד̇א אסחק ילאעב רבקה זוג̇תה
פדעא בה וקאל אד̇ הי זוג̇תך לם קלת הי אכ̇תי קאל אני תכ̇ופת אן אקתל בסבבהא
קאל אבימלך מא ד̇א צנעת בנא ען קליל לו צ̇אג̇ע אחד קומנא זוג̇תך לג̇לבת עלינא את̇מא
פנאדי פי ג̇מיע אלקום קאילא מן אד̇א הד̇א אלרג̇ל או זוג̇תה פליקתל קתלא
ת̇ם זרע אסחק פי תלך אלארץ̇ פוג̇ד פי תלך אלסנה מאיה באלחזר ובארך אללה לה
פכת̇ר אלרג̇ל וכאן כל מא מר כת̇ר אלי אן עט̇ם ג̇דא
פצארת לה מאשיה גנם ובקר וחשם כת̇יר חתי חסדוה אלפלסטיניון
וג̇מיע אלאבאר אלתי חפרהא עביד אביה עלי עהד אברהים אביה כאן קד סדהא אלפלסטיניון ומלוהא תראבא
ת̇ם קאל אבימלך לאסחק אמץ̇ מן ענדנא פאנך קד עט̇מת מנא ג̇דא
פמצ̇א אסחק מן ת̇ם ונזל פי ואדי אלכ̇לוץ ואקאם ת̇ם
ת̇ם עאד פחפר אבאר אלמא אלתי כאנת חפרת פי איאם אברהים אביה וסדהא אלפלסטיניון בעד מותה וסמאהא באסמא כמא סמאהא אברהים אבוה
ולמא חפרו עביד אסחק פי אלואדי וג̇דו ת̇ם ביר מא נאבע
פכ̇אצם רעאה אלכ̇לוץ מע רעאה אסחק קאילין לנא אלמא פסמי אלביר שגלא למא אשתגלו מעה
וחפרו בירא אכ̇רי פכ̇אצמוה עליהא פסמאהא ד̇את אלענאד
ת̇ם אנתקל מן ת̇ם וחפר בירא אכ̇רי ולם יכ̇אצמוה עליהא פסמאהא ד̇את אלסעה וקאל אלאן יוסע אללה לנא וינמינא פי אלבלאד
ת̇ם צעד מן ת̇ם אלי ביר סבע
ותג̇לא לה אללה פי תלך אללילה וקאל אנא אלאה אברהים אביך לא תכ̇ף פאני מעך אבארך עליך ואכת̇ר נסלך בסבב אברהים עבדי
ובנא ת̇ם מד̇בחא ודעא באסם אללה ומד ת̇ם כ̇באה וכרו ת̇ם עביד אסחק בירא
ואבימלך צאר אליה מן אלכ̇לוץ ואחזת נדימה ופיכל רייס ג̇ישה
פקאל להם אסחק מא באלכם ג̇יתם אלי ואנתם שניתמוני וטרדתמוני מן ענדכם
קאל אנא ראינא אן אללה מעך פקלנא יכון אלאן חרג̇ ביננא ובינך ונעאהדך עהדא
אלא תצנע בנא שרא כמא לם נוד̇ך וכמא צנענא מעך כ̇ירא מחצ̇א ואטלקנאך בסלאם פאנת אלאן מבארך אללה
פצנע להם מג̇לסא אכלו פיה ושרבו
ואדלג̇ו באלגדאה פחלף כל אמר לאכ̇יה פאטלקהם אסחק ומצ̇ו מן ענדה בסלאם
ולמא כאן פי ד̇לך אליום ג̇או עביד אסחק פאכ̇ברוה בסבב אלביר אלד̇י חפרוה וקאלו לה קד וג̇דנא מאא
פסמאהא סבעה ולד̇לך אסם אלקריה ביר סבע אלי הד̇א אליום
ולמא כאן עשו אבן ארבעין סנה תזוג̇ באמראה אסמהא יהודית בנת בארי אלחתי ובשמת בנת אלון אלחתי
פכאנתא מכ̇אלפתי ראי אסחק ורבקה

Chapter 27

ת̇ם למא שאך̇ אסחק קאמתא עינאה מן אן ינט̇ר פדעא בעשו אבנה אלאכבר פקאל לה יא בני קאל לביך
קאל הוד̇א קד שכ̇ת ולם אעלם יום מותי
ואלאן אחמל אלתך סלאחך וקוסך ואכ̇רג̇ אלי אלצחרא וצד לי צידא
ואצלחה לי אלואנא כמא אחב ואתני בה אכל מנה לכי תבארכך נפסי קבל אן אמות
פסמעת רבקה חין כלם יצחק בד̇לך עשו אבנה פלמא מצ̇א עשו אלי אלצחרא ליצוד צידא יאתי בה
קאלת ליעקוב אבנהא קד סמעת אבאך יכלם עשו אכ̇אך קאילא
אתני בציד ואצלחה לי אלואנא אכל מנה חתי אבארכך בין ידי אללה קבל מותי
ואלאן יא בני אקבל מני מא אמרך בה
אמץ̇ אלי אלגנם וכ̇ד̇ לי מנהא ג̇דיין מן אלמאעז ג̇ידין אצלחהמא אלואנא לאביך כמא יחב
פתדכ̇להמא אלי אביך ויאכל מנהא לכי יבארכך קבל מותה
קאל להא הוד̇א עשו אכ̇י רג̇ל שער ואנא רג̇ל אג̇רד
לעל יג̇סני אבי פאכון ענדה כאללאעב בה פאג̇לב עלי נפסי לענה ולא ברכה
קאלת לה אמה עלי אסתדפאע לענתך יא בני לכן אקבל מני ואמץ̇ וכ̇ד̇ לי ד̇לך
פמצ̇א ואכ̇ד̇ ואתי בה אלי אמה פאצלחת אמה אלואנא כמא אחב אבוה
ת̇ם אכ̇ד̇ת רבקה ת̇יאב עשו אבנהא אלאכבר אלפאכ̇רה אלתי מעהא פי אלבית פאלבסתהא יעקוב אבנהא אלאצגר
וג̇לוד אלג̇דיין אלבסתהא עלי ידיה ועלי מלוסה חלקה
ואעטתה אלאלואן מע אלכ̇בז אלד̇י צנעתה
פדכ̇ל אלי אביה וקאל יא אבי קאל לביך מן אנת יא בני
קאל יעקוב לאביה אנא עשו בכרך צנעת כמא אמרתני קם פאג̇לס וכל מן צידי לכי תבארכני נפסך
קאל מא ד̇א אסרעת אלוג̇וד יא בני קאל לאן אללה רבך ופק בין ידי
קאל אסחק תקדם חתי אג̇סך יא בני הל אנת אבני עשו אם לא
פתקדם יעקוב לאסחק פג̇סה וקאל אלצות צות יעקוב ואלידאן ידא עשו
ולם ית̇בתה אד̇ כאנתא ידאה כידי עשו שעראניתין פבארכה
בל קאל לה אנת אבני עשו קאל אנא הו
קאל קדם לי חתי אכל מן צידך לכי תבארכך נפסי פקדם לה פאכל ואתאה בכ̇מר פשרב
ת̇ם קאל לה תקדם קבלני יא בני
פתקדם וקבלה ושם ראיחה ת̇יאבה פבארכה וקאל אנט̇ר ראיחה אבני כראיחה רוצ̇ה קד בארכהא אללה
יעטך אללה מן טל אלסמא ודסם אלארץ̇ וכ̇תרה אלבר ואלעציר
ויכ̇דמוך אלאמם ותכ̇צ̇ע לך אלאחזאב וכן מולא עלי אכ̇ותך ויכ̇צ̇ע לך בנו אמך לאענך מלעון ומבארכך מבארך
פלמא פרג אסחק מן תבריך יעקוב כאן כמא כ̇רג̇ מן בין ידיה אד̇ אקבל עשו אכ̇וה מן צידה
וצנע הו איצ̇א אלואנא אתא בהא אלי אביה פקאל לה יקם אבי ויאכל מן ציד אבנה לקבל אן תבארכני נפסך
קאל לה מן אנת קאל אנא אבנך בכרך עשו
פזעג̇ אסחק זעג̇ה עט̇ימה ג̇דא וקאל פמן ד̇אך אלד̇י צאד צידא פאתאני בה ואכלת מנה קבל אן תג̇י פבארכתה וליכן איצ̇א מבארכא
ולמא סמע עשו כלאם אביה צרך̇ צרכ̇ה עט̇ימה מרה ג̇דא וקאל לאביה בארכני אנא איצ̇א יא אבת
קאל ג̇א אכ̇וך במכר ואכ̇ד̇ ברכתך
קאל נעמא אסמי יעקוב לאנה תעקבני מרתין אולא אכ̇ד̇ בכורתי ואלאן אכ̇ד̇ ברכתי ת̇ם קאל אלא אבקית לי ברכה
אג̇אב אסחק פקאל הוד̇א קד צירתה מולאך וג̇מיע אכ̇ותה ג̇עלתהם לה עבידא ואלבר ואלעציר אסנדתה אלאן מא ד̇א אצנע יא ולדי
קאל עשו אברכה ואחדה הי לך יא אבת בארכני אנא איצ̇א ורפע צותה ובכי
פאג̇אבה וקאל הוד̇א מן דסם אלארץ̇ סיכון מסכנך ומן טל אלסמא מן עלו
ועלי סיפך תחיי ואכ̇אך תכ̇דם פיכון אד̇א אסתולית פככת אצרה ען ענקך
וחקד עשו עלי יעקוב בסבב אלברכה אלד̇י בארכה אבוה וקאל עשו פי נפסה סתקרב איאם חזן אבי ואקתל יעקוב אכ̇י
פאכ̇ברת רבקה בכלאם עשו אבנהא אלאכבר פבעת̇ת ודעת ביעקוב אבנהא אלאצגר וקאלת לה הוד̇א עשו אכ̇וך מתואעדך ליקתלך
ואלאן יא בני אקבל מני וקם פאמץ̇ אלי לבן אכ̇י אלי חרן
וקם ענדה איאמא יסירה אלי אן תרג̇ע חמיה אכ̇יך
אלי אן ירג̇ע גצ̇בה ענך פינסי מא צנעת בה פאבעת̇ אכ̇ד̇ך מן ת̇ם לילא את̇כלכמא ג̇מיעא פי יום ואחד
ת̇ם קאלת רבקה לאסחק צ̇ג̇רת פי חיותי מן קבל בנאת חת פאן תזוג̇ יעקוב במראה מנהן מת̇ל האולי או מן בנאת סאיר אהל הד̇א אלבלד פלמא ד̇א לי חיוה

Chapter 28

פדעא אסחק ביעקוב ובארכה ואוצאה וקאל לה לא תתכ̇ד̇ זוג̇ה מן בנאת כנעאן
פאמץ̇ אלי פדן ארם בית בתואל ג̇דך ותזוג̇ מן ת̇ם במראה מן בנאת לבן כ̇אלך
ואלטאיק אלכאפי יבארך עליך וינמיך ויכת̇רך ויכון מנך ג̇וק אמם
ויעטיך ברכה אברהים לך ולנסלך בעדך אן תחוז בלד סכנאך אלד̇י אעטאה אללה לאברהים
וארסל ביעקוב פמצ̇י אלי פדן ארם אלי לבן בן בתואל אלארמני אכ̇י רבקה אם יעקוב ועשו
פעלם עשו אן אסחק קד בארך יעקוב ובעת̇ בה אלי פדן ארם לית̇כ̇ד̇ לה מן ת̇ם זוג̇ה ואד̇ בארכה ואמרה וקאל לה לא תתזוג̇ במראה מן בנאת אלכנעאניין
וקבל יעקוב מן אביה ואמה ומצ̇א אלי פדן ארם
ולמא ראי עשו אן בנאת כנעאן אשראר ענד אסחק אביה
מצ̇א עשו אלי אסמעיל פתזוג̇ במחלת אבנה אסמעיל בן אברהים אכ̇ת נביות לתכון לה זוג̇ה מע נסאיה
ת̇ם כ̇רג̇ יעקוב מן ביר סבע לימצ̇י אלי חראן
פואפי אלי מוצ̇ע אלכ̇אץ ובאת ת̇ם אד̇ גאבת אלשמס ואכ̇ד̇ מן חג̇אר אלמוצ̇ע פצירהא מתוסדה ונאם פיה
פראי חלמא כאן סלמא מנתצבא עלי אלארץ̇ וראסה מדאן אלסמא ומלאיכה אללה תצעד ותנזל פיה
ואד̇א בנור אללה ואקף אמאמה פקאל לה אנא אללה אלאה אברהים אביך ואלאה אסחק אלארץ̇ אלתי אנת נאים עליהא לך אעטיהא ולנסלך
ויכון נסלך כתראב אלארץ̇ ותנמו גרבא ושרקא ושמאלא וג̇נובא ויתבארך בך ג̇מיע עשאיר אלארץ̇ ובנסלך
והאנא מעך אחפט̇ך אינמא סלכת וארדך אלי הד̇א אלבלד ולא אתרכך אלי אן אפי לך במא ועדתך
פאסתיקט̇ יעקוב מן נומה וקאל איקינא נור אללה פי הד̇א אלמוצ̇ע ואנא לם אעלם
פכ̇אף וקאל מא אכ̇וף הד̇א אלמוצ̇ע ומא הד̇א אלא בית אללה והד̇א באב אלסמא
ת̇ם אדלג̇ יעקוב באלגדאה פאכ̇ד̇ אלחג̇ר אלד̇י ג̇עלה מתוסדה ואנצבה דכה וצב דהנא עלי ראסה
וסמא ד̇לך אלמוצ̇ע בית אל ואנמא אסם אלקריה אולא לוז
ת̇ם נד̇ר יעקוב נד̇רא קאילא אן כאן אללה מעי וחפט̇ני פי הד̇א אלטריק אלד̇י אנא סאלכה ורזקני כ̇בזא אכלה ות̇ובא אלבסה
וארג̇ע סאלמא אלי בית אבי וכאן אללה לי וליא
פאן הד̇א אלחג̇ר אלד̇י ג̇עלתה דכה יכון לי בית אללה וג̇מיע מא תרזקני עשרא אעשרה לך

Chapter 29

ת̇ם רפע יעקוב רג̇ליה ומצ̇י אלי בלד אהל אלשרק
פראי פאד̇א בביר פי אלצחרא ואד̇א בת̇לת̇ה קטוע מן אלגנם ראבצ̇ה עליהא לאן מנהא יסקון אלקטוע וצכ̇רה עט̇ימה עלי פיהא
וכאן אד̇א אג̇תמע ת̇ם רעא אלקטוע דחרג̇ו אלחג̇ר ען פם אלביר וסקו אלגנם ת̇ם רדוה אלי מוצ̇עה
פקאל להם יעקוב יא אכ̇ותי מן אין אנתם פקאלו נחן מן חרן
קאל להם אתערפון לבן בן נחור קאלו נעם
קאל אסאלם הו קאלו נעם והוד̇א רחל בנתה ג̇איה מע אלגנם
ת̇ם קאל להם הוד̇א אלנהאר עאדה כביר וליס הו וקת אנצ̇מאם אלמאשיה אסקו אלגנם ואמצ̇ו ארעוהא
קאלו לא נטיק ד̇לך אלי אן יג̇תמע רעא אלקטוע ודחרג̇ו אלחג̇ר ען פם אלביר ונסקי אלגנם
בינאה יכ̇אטבהם אד̇ ג̇את רחל מע גנם אביהא לאנהא ראעיה
פכמא ראי יעקוב רחל בנת לבן כ̇אלה וגנם לבן כ̇אלה תקדם פדחרג̇ אלחג̇ר ען פם אלביר וסקי גנמה
ת̇ם קבל יעקוב רחל ורפע צותה ובכי
ואכ̇ברהא אנה אבן עמתהא אבן רבקה פחאצ̇רת ואכ̇ברת אבאהא
פלמא סמע לבן כ̇בר יעקוב בן אכ̇תה חאצ̇ר תלקאה פעאנקה וקבלה ואדכ̇לה אלי מנזלה פקץ עלי לבן ג̇מיע הד̇ה אלאמור
קאל לה לבן אנת עט̇מי ולחמי פאקאם ענדה שהרא
ת̇ם קאל לבן ליעקוב ואן אנת קריבי פתכ̇דמני מג̇נא אכ̇ברני מא הי אג̇רתך
וכאן ללבן אבנתאן אסם אלכברי לאה ואסם אלצגרי רחל
ועינא לאה חסנתאן וכאנת רחל חסנה אלחליה ואלמנט̇ר
פאחב יעקוב רחל וקאל אכ̇דמך סבע סנין ברחל אבנתך אלצגרי
קאל לבן אצלח אן אעטיהא לך מן אן אעטיהא לרג̇ל אכ̇ר קם ענדי
פכ̇דמה יעקוב ברחל סבע סנין וכאנת ענדה כאיאם יסירה מן מחבתה להא
ת̇ם קאל לה אעטני זוג̇תי אד̇ קד כמלת איאמי אדכ̇ל אליהא
פאג̇מע לבן ג̇מיע אהל אלמוצ̇ע וצנע להם מג̇לסא
פלמא כאן באלעשי אכ̇ד̇ לאה אבנתה פזפהא אליה ודכ̇ל אליהא
ואעטאהא לבן זלפה אמתה לתכון להא אמה
פלמא כאן באלגדאה פאד̇א בהא לאה פקאל ללבן מה ד̇א צנעת בי אליס ברחל כ̇דמתך ולם וארבתני
קאל לא יצנע כד̇א פי בלדנא אן תזוג̇ אלצגרי קבל אלכברי
לכן אכמל אסבוע הד̇ה אעטיך הד̇ה איצ̇א בכ̇דמה ת̇כ̇דמני סבע סנין אכ̇ר
פצנע יעקוב כד̇אך ואכמל אסבוע לאה ת̇ם אעטאה רחל אבנתה זוג̇ה
ואעטאהא לבן בלהה אמתה לתכון להא אמה
פלמא דכ̇ל אלי רחל אחבהא אכת̇ר מן לאה ת̇ם כ̇דמה סבע סנין אכ̇ר
ועלם אללה אן לאה משניה פרזקהא ולדא ורחל עאקר
פחמלת לאה וולדת אבנא ואסמתה ראובן לאנהא קאלת קד נט̇ר אללה לצ̇עפי ואלאן יחבני רג̇לי
וחמלת איצ̇א וולדת אבנא וקאלת קד סמע אללה אני משניה ורזקני איצ̇א הד̇א ואסמתה שמעון
וחמלת וולדת אבנא וקאלת הד̇ה אלמרה ינעטף אלי רג̇לי לאני קד ולדת לה ת̇לת̇ה אולאד ועלי ד̇לך סמי אסמה לוי
וחמלת איצ̇א וולדת אבנא וקאלת הד̇ה אלמרה אשכר אללה ולד̇לך אסמתה יהודה ת̇ם וקפת ען אלולאדה

Chapter 30

ולמא ראת רחל אנהא לם תלד ליעקוב חסדת אכ̇תהא וקאלת לה אסתרזק לי ולדא ואלא פאנא מיתה
פאשתד גצ̇בה עליהא וקאל אמן דון אללה אנא אלד̇י מנעך ת̇מר אלבטן
קאלת הוד̇א אמתי בלהה אדכ̇ל אליהא תלד פי חג̇רי ויבני ביתי אנא איצ̇א מנהא
פאעטתה בלהה אמתהא לה זוג̇ה פדכ̇ל עליהא
פחמלת וולדת לה אבנא
פקאלת רחל קד חכם אללה לי ואיצ̇א סמע צותי פרזקני הד̇א ואסמתה דן
וחמלת איצ̇א בלהה אמה רחל וולדת אבנא ת̇אניא ליעקוב
פקאלת רחל עטפה מן ענד אללה אנעטפת מע אכ̇תי וטקת ד̇לך פאסמתה נפתלי
ולמא ראת לאה איצ̇א אנהא קד וקפת ען אלולאדה אכ̇ד̇ת זלפה אמתהא ואעטתהא ליעקוב זוג̇ה
פולדת לה אבנא
פקאלת לאה קד צח אלכ̇בר ואסמתה גד
וולדת לה זלפה אמה לאה אבנא ת̇אניא
פקאלת לאה בוצפי אן יצפני אלנסא פאסמתה אשר
ת̇ם מצ̇א ראובן פי איאם חצאד אלחנטה פוג̇ד לפאחא פי אלצחרא פאתי בהא אלי לאה אמה פקאלת להא רחל אעטיני מנהא
קאלת להא אמא כפאך אן אכ̇ד̇ת זוג̇י חתי תאכ̇ד̇י לפאח אבני איצ̇א קאלת רחל לכנה ינאם ענדך אללילה בדל ד̇לך
פלמא ג̇א יעקוב מן אלצחרא פי אלעשא כ̇רג̇ת לאה תלקאה פקאלת אדכ̇ל אלי לאני אסתחקקתך בלפאח אבני פנאם ענדהא תלך אללילה
פסמע אללה לאה פחמלת וולדת לה אבנא כ̇אמסא
וקאלת לאה קד אעטאני אללה אג̇רי כמא זוג̇ת אמתי לרג̇לי פאסמתה יששכר
פחמלת וולדת לה אבנא סאדסא
קאלת קד פוצ̇ני אללה תפויץ̇ כ̇יר והד̇ה אלמרה יסאכנני רג̇לי אד̇ ולדת לה סתה בנין פאסמתה זבולון
ובעד ד̇לך ולדת אבנה פאסמתהא דינה
ת̇ם ד̇כר אללה רחל וסמע להא פרזקהא ולדא
פחמלת וולדת אבנא וקאלת קד צ̇ם אללה עני אלעאר
ואסמתה יוסף קאילה יזידני אללה אבנא אכ̇ר
פלמא ולדת רחל יוסף קאל יעקוב ללבן אטלקני אמץ̇ אלי מוצ̇עי ובלדי
ואעטני נסאי ואולאדי אלד̇ין כ̇דמתך בהם חתי אמצ̇י פאנך תעלם כ̇דמתי אלתי כ̇דמתך
קאל לה לבן אן וג̇דת חט̇א ענדך קד ג̇רבתך פבארכני אללה בג̇רירתך
וקאל בין לי אג̇רתך חתי אעטיך
קאל לה אנת תעלם כיף כ̇דמתך וכיף כאנת מאשיתך ענדי
פאנהא כאנת קלילה ונמת כת̇רה ובארך אללה לך בסבבי ואלאן מתי אצנע אנא איצ̇א לביתי
קאל מא ד̇א אעטיך קאל יעקוב לא תעטיני שיא לכן אצנע בי הד̇א אלאמר בה ארג̇ע ארעא גנמך ואחפט̇הא
אן אמר אליום פי גנמך ואעזל מנהא כל שא מנקט ואבלק וכל שא חמא פי אלצ̇אן ואבלק ומנקט פי אלמאעז ויכון ד̇לך אג̇רתי
פישהד לי עדלי גדא אד̇א חצ̇רת אן אטלב אג̇רתי בין ידיך באן כל מא ליס הו מנקט ואבלק מן אלמאעז וחמא מן אלצ̇אן איצ̇א פהו מסרוק ענדי
קאל לבן נעם לית יכון כמא קלת
פעזל פי ד̇לך אליום אלתיוס אלמחג̇לה ואלבלק וג̇מיע אלענוז אלמנקטה ואלבלק כל מא פיה ביאץ̇ וכל חמא מן אלצ̇אן איצ̇א ודפע ד̇לך ביד בניה
וציר מסיר ת̇לת̇ה איאם בינה ובין יעקוב ורעא יעקוב גנם לבן אלבאקיה
ת̇ם אכ̇ד̇ יעקוב עצי לבנא רטב וחור ודלב וקשרהא אלקשר אלאביץ̇ חתי קשט אלביאץ̇ אלד̇י עליהא
ווצ̇ע אלעצי אלתי קשרהא פי אלאחואץ̇ מסאקי אלמא חתי תג̇י אלגנם לתשרב חיאלהא פתתיחם פיהא ענד ד̇לך
פאד̇א תוחמת באלעצי ולדת מחג̇לה ומנקטה ובלקא
ולמא אפרד יעקוב אלצ̇אן ג̇על פי אול אלגנם כל מחג̇ל וחמא פי צ̇אן לבן וג̇על לה קטועא וחדהא ולם יצ̇פהא אלי גנם לבן
וכאן יעקוב פי כל וקת וחאם אלגנם אלרביעיה יציר אלעצי חד̇אהא פי אלאחואץ̇ לתתוחם עליהא
ואד̇א כ̇רפת לא יציר ד̇לך פתציר אלכ̇ריפיה ללבן ואלרביעיה ליעקוב
פאנמי אלרג̇ל ג̇דא ג̇דא וצאר לה גנם כת̇יר ואמא ועביד וג̇מאל וחמיר

Chapter 31

וסמע כלאם בני לבן יקולון קד אכ̇ד̇ יעקוב מא לאבינא ומן מאלה אצטנע ג̇מיע הד̇א אליסאר
וראי יעקוב איצ̇א וג̇ה לבן פאד̇א ליס הו מעה מת̇ל אמס ומא קבלה
וקאל אללה לה ארג̇ע אלי ארץ̇ אבאיך ומולדך אכן מעך
פבעת̇ יעקוב ודעא ברחל ולאה אלי אלצחרא אלי גנמה
פקאל להן הוד̇א ארא וג̇ה אביכן ליס הו מעי מת̇ל אמס ומא קבלה ואלאה אבי לם יזל מעי
ואנתן תערפן אני כ̇דמתה בג̇מיע קותי
ואבוכן סכ̇ר בי ובדל אג̇רתי עשרה אעדאד ולם ידעה אללה אן יסי בי
אן קאל כד̇א יכון אג̇רך מנקטה ולד ג̇מיע אלגנם כד̇אך ואן קאל מחג̇לה ולד ג̇מיע אלגנם כד̇אך
פאפאד אללה מן גנם אביכן ואעטאני
ולמא כאן וקת וחאם אלגנם רפעת עיני פראית פי אלמנאם פכאן אלתיוס אלצאעדה עלי אלגנם מחג̇לה ומנקטה וכ̇לנג̇יה
ת̇ם קאל לי מלאך אללה פי אלחלם יא יעקוב פקלת לביך
קאל ארפע עיניך ואנט̇ר ג̇מיע אלתיוס אלצאעדה עלי אלגנם מחג̇לה ומנקטה וכ̇לנג̇יה פאני קד ראית ג̇מיע מא לבן צאנע לך
אנא אלטאיק אלמבשרך פי בית אל אלד̇י מסחת ת̇ם אלנצבה ונד̇רת לי ת̇ם אלנד̇ר ואלאן קם פאכ̇רג̇ מן הד̇א אלבלד וארג̇ע אלי בלד מולדך
פאג̇בתא רחל ולאה וקאלתא לה הל בקי לנא נציב או נחלה פי בית אבינא
אלא אן כאלגרבא חסבנא ענדה וכאנה באענא ואכל ת̇מננא
אמא ג̇מיע אלגנא אלד̇י אפאדה אללה מן קבל אבינא הו לנא ולבנינא ואלאן ג̇מיע מא קאל אללה לך אצנעה
פקאם יעקוב וחמל בניה ונסאה עלי אלג̇מל
וסאק ג̇מיע מאשיתה וג̇מיע סרחה אלד̇י מלכה ומע מאשיתה סאיר מלכה אלד̇י מלכה פי פדן ארם ליג̇י אלי אסחק אביה אלי בלד כנעאן
וכאן לבן קד מצ̇א ליג̇ז גנמה פאכ̇פת רחל אלתמת̇אל אלד̇י לאביהא
וכתם יעקוב סרה ען לבן אלארמני אד̇ לם יכ̇ברה באנה מנצרף
פאנצרף הו וג̇מיע מאלה וקאם ועבר אלפראת וג̇על קצדה ג̇בל ג̇רש
פאכ̇בר לבן פי אליום אלת̇אלת̇ אן אנצרף יעקוב
פאכ̇ד̇ אצחאבה מעה וכלבה מסיר סבעה איאם ולחקה פי ג̇בל ג̇רש
פג̇א מלאך אללה אלי לבן אלארמני פי חלם אלליל וקאל לה אחד̇ר לך אן תכלם יעקוב מן כ̇יר אלי שר
ת̇ם לחק לבן יעקוב וכאן יעקוב קד צ̇רב כ̇באה פי אלג̇בל ולבן אנזל אכ̇ותה פי ג̇בל ג̇רש
פקאל לבן ליעקוב מא ד̇א צנעת אד̇ כתמתני וסקת בנאתי כאלסביאת באלסיף
ולם אכ̇תפית פאנצרפת וכתמתני ולם תכ̇ברני פכנת אשיעך בפרח וגנא ודפוף וטנאביר
ולם תדעני אן אקבל בני ובנאתי אלאן קד ג̇הלת פי מא צנעת
ומוג̇וד טאקה פי ידי אן אצנע בכם שרא לולא אן אלאה אביכם אלבארחה קאל לי אחד̇ר לך אן תכלם ליעקוב מן כ̇יר אלי שר
ואלאן מצ̇ית מצ̇יא אד̇ אשתקת אלי בית אביך פלם סרקת מעבודי
פאג̇אב יעקוב וקאל ללבן לאני תכ̇ופת וקלת כילא תגצבני עלי בנאתך
וענד מן יוג̇ד מעבודך לא יחיי חד̇א אצחאבנא את̇בת מא לך ענדי וכ̇ד̇ה ולם יעלם יעקוב אן רחל אכ̇פתה
פדכ̇ל לבן כ̇בא יעקוב וכ̇בא לאה וכ̇בא אלאמתין ולם יג̇ד שיא ת̇ם כ̇רג̇ מן כ̇בא לאה פדכ̇ל אלי כ̇בא רחל
ורחל קד אכ̇ד̇ת אלתמת̇אל וצירתה פי קתב אלג̇מל וג̇לסת פוקה פג̇סס לבן ג̇מיע אלכ̇בא ולם יג̇ד שיא
פקאלת לה לא ישתד עלי סידי פאני לא אטיק אן אקום מן בין ידיך אד̇ סביל אלנסא קד ערץ̇ לי פפתש ולם יג̇ד אלתמת̇אל
פאשתד ד̇לך עלי יעקוב וכ̇אצם לבן ואג̇אבה וקאל לה מא ג̇רמי ומא כ̇טאי אד̇ רהקתני
וקד ג̇ססת ג̇מיע אניתי מא וג̇דת מן ג̇מיע אניה ביתך צירה ההנא חד̇א אצחאבי ואצחאבך ויובכ̇ונא בה עלי אלבדל
הד̇א לי עשרון סנה מעך רכ̇אלך וענוזך לם תת̇כל ומן כבאש גנמך לם אכל
ופריסה לס אדפע אליך ומא אסתהלכתהא מן ידי תטלבהא כדדת נהארא ולילא
וכנת פי אלנהאר תחרקני אלסמום ואלג̇ליד פי אלליל ונפר נומי ען עיני
הד̇א לי עשרון סנה פי מנזלך כ̇דמתך מנהא ארבע עשרה סנה בבנתיך וסת סנין פי גנמך פבדלת אג̇רתי עשרה אעדאד
לולא אלאה אבי אברהים ופזע אסחק כאן לי עונא לקד כנת אטלקתני פארגא לצ̇עפי ולתעב כפי נט̇ר אללה וובכ̇ך אלבארחה
פאג̇אבה לבן וקאל אלאולאד אולאדי ואלבנאת בנאתי ואלגנם גנמי וג̇מיע מה תראה פהו לי פמא עסי אן אצנע אליום בבנאתי או באולאדהן אלד̇ין ולדן
ואלאן תעאל נעהד עהדא אנא ואנת יכון שאהדא ביני ובינך
פאכ̇ד̇ יעקוב חג̇רא ורפעה נצבה
ת̇ם קאל יעקוב לאצחאבה אג̇מעו חג̇ארה פג̇מעו חג̇ארה ונצבוהא רג̇מא ואכלו ת̇ם טעאמא פוקהא
וסמאה לבן רג̇ם אלשהאדה ויעקוב סמאה באלעבראניה גלעד
וקאל לה לבן הד̇א אלרג̇ם שאהד ביני ובינך אליום ולד̇לך סמאה אלרג̇ם אלשאהד
וסמא אלחג̇ר אלמטלע אד̇ קאל יטלע אללה ביני ובינך פאנא ננסתר כל אמר מן צאחבה
אלא תעד̇ב בנאתי ולא תתכ̇ד̇ עליהן נסאא ליס מענא אנסאן גריב אנט̇ר אללה שאהד ביני ובינך
וקאל לבן ליעקוב הד̇א אלרג̇ם והד̇ה אלנצבה אלתי סדות בהא ביני ובינך
הד̇א אלרג̇ם שאהד ואלנצבה שאהדה עלי אלא אג̇וזהמא אליך ועליך אלא תג̇וזהמא אלי לשר
אלאה אברהים ואלאה נחור יחכם פי מא ביננא הו אלאה אביהמא וחלף יעקוב בפזע אביה אסחק
ת̇ם ד̇בח יעקוב ד̇בחא פי אלג̇בל ודעי באצחאבה אן יאכלו טעאמא פאכלו טעאמא ובאתו פי אלג̇בל

Chapter 32

פאדלג̇ לבן באלגדאה פקבל בניה ובנאתה ודעי להם ת̇ם מצ̇א לבן ורג̇ע אלי מוצ̇עה
ויעקוב מצ̇א אלי טריקה ופאג̇אתה מלאיכה אללה
פקאל יעקוב למא ראהם הד̇א עסכר אללה וסמא ד̇לך אלמוצ̇ע ד̇א אלעסכרין
ת̇ם בעת̇ יעקוב ברסל בין ידיה אלי עשו אכ̇יה אלי בלד אלשראה בלד אדום
ואוצאהם קאילא כד̇א קולו לסידי לעשו כד̇א קאל עבדך יעקוב מע לבן סכנת פתאכ̇רת אלי אלאן
וצאר לי בקר וחמיר וגנם ועביד ואמא ובעת̇ת אכ̇בר סידי לאג̇ד חט̇א ענדך
פרג̇ע אלרסל אלי יעקוב קאילין צרנא אלי אכ̇יך עשו פאד̇א בה מאץ̇ תלקאך ומעה ארבע מאיה רג̇ל
פכ̇אף יעקוב ג̇דא וצ̇אק בה אלאמר פקסם אלקום אלד̇ין מעה ואלגנם ואלבקר ואלג̇מאל עלי עסכרין
קאל אן ג̇א עשו אלי אלעסכר אלואחד פאהלכה כאן אלעסכר אלבאקי פליתא
ת̇ם קאל יעקוב יא אלאה גד̇י אברהים ואלאה אבי אסחק אללה אלד̇י קאל לי ארג̇ע אלי בלדך ואלי מולדך ואחסן אליך
אנא אקל מן אסתחקאק ג̇מיע אלפצ̇ל ואלאחסאן אלד̇י צנעתה מע עבדך לאני בעצאי עברת הד̇א אלארדן ואלאן פקד צאר לי עסכראן
פכ̇לצני מן יד אכ̇י מן יד עשו פאנני אכ̇אפה כילא יאתי פיקתלני אלאם מע אלבנין קסאוה
ואנת קלת אני אחסן אליך ואציר נסלך כרמל אלבחר אלד̇י לא יחצא מן כת̇רה
ת̇ם באת ת̇ם תלך אללילה ועזל ממא ג̇א בה מעה הדיה לעשו אכ̇יה
מאיתי ענז עשרין תיסא ומאיתי רכ̇לה עשרין כבשא
ת̇לת̇ין נאקה מרצ̇עה מע אולאדהא ארבעין בקרה עשרה ת̇יראן עשרין אתאנא עשרה ג̇חאש
ואעטי ד̇לך ביד עבידה קטיעא קטיעא עלי חדה וקאל להם תקדמוני וצירו פרג̇ה בין קטיע וקטיע
ואמר אלאול קאילא אן פאג̇אך עשו אכ̇י וסאלך קאילא למן אנת ואלי אין תמצ̇י ולמן הד̇א אלד̇י בין ידיך
פקל לעבדך ליעקוב הי הדיה מבעות̇ה לסידי עשו והוד̇א הו איצ̇א וראנא
ואמר אלת̇אני ואיצ̇א אלת̇אלת̇ ואיצ̇א סאיר אלמאצ̇יין מע אלקטוע קאילא מת̇ל הד̇א אלקול תקולון לעשו אד̇א ואפיתמוה
וקולו איצ̇א הוד̇א עבדך יעקוב וראנא לאנה קאל אתרצ̇אה אולא באלהדיה אלמתקדמה בין ידי ובעד ד̇לך אנט̇ר אלי וג̇הה לעלה ישפעני
פתקדמת אלהדיה בין ידיה ובאת הו תלך אללילה פי אלעסכר
וקאם תלך אללילה פאכ̇ד̇ זוג̇תיה ואמתיה ואחד עשר אבנא לה פעבר מעבר יבק
ת̇ם אכ̇ד̇הם פעבר בהם אלואדי ועבר בג̇מיע מא לה
ובקי יעקוב פי ד̇לך אלג̇אנב וחדה פצארעה אלמלאך אלי מטלע אלפג̇ר
פלמא ראי אנה לם יטקה דנא מן חק ורכה פזאל חק ורך יעקוב פי מצארעתה מעה
ולמא טלע אלפג̇ר קאל לה אטלקני קאל לא אטלקך דון אן תבארכני
קאל לה מה אסמך קאל יעקוב
קאל לא יסמי אסמך אבדא יעקוב פקט אלא אסראיל לאנך תראסת ענד אללה וענד אלנאס וטקת ד̇לך
ת̇ם סאלה יעקוב פקאל לה אכ̇ברני אסמך קאל ומא סואלך ען אסמי ולמא בארכה ת̇ם
סמי יעקוב אלמוצ̇ע פניאל קאילא אני ראית מלאך אללה מואג̇הה ותכ̇לצת נפסי
פלמא עבר פניאל אשרקת לה אלשמס וכאן יט̇לע מן ורכה
ולד̇לך לא יאכלו בנו אסראיל ערק אלנסא אלד̇י מע חק אלורך אלי הד̇א אליום למא דנא מן חק ורך יעקוב בערק אלנסא

Chapter 33

ת̇ם רפע יעקוב עיניה פנט̇ר פאד̇א בעשו מקבל ומעה ארבע מאיה רג̇ל פפרק אלאולאד עלי לאה ועלי רחל ועלי אלאמתין
וציר אלאמתין ואולאדהמא אולא ת̇ם לאה ואולאדהא בעדהם ת̇ם רחל ויוסף בעדהם
והו תקדמהם פסג̇ד עלי אלארץ̇ סבע מראת אלי אן דנא מן אכ̇יה
פחאצ̇ר עשו תלקאה פעאנקה ואנכב עלי ענקה פקבלה ובכיא
פרפע עיניה פנט̇ר אלנסא ואלאולאד פקאל מן הולא מנך קאל אולאדי אלד̇ין רזקהם אללה לעבדך
פתקדמתא אלאמתאן ואולאדהמא וסג̇דו
ת̇ם תקדם לאה ואולאדהא פסג̇דו ובעד ד̇לך תקדם יוסף ורחל פסג̇דא
ת̇ם קאל למא לך ג̇מיע אלעסכר אלד̇י פאג̇תה קאל לאג̇ד חט̇א ענד סידי
קאל עשו מוג̇וד לי אכת̇ר מן ד̇לך יא אכ̇י יכן לך מא לך
קאל יעקוב לא יא סידי אן וג̇דת חט̇א ענדך אקבל הדיתי מן ידי פאני קד ראית וג̇הך כנט̇ר וג̇ה אלאשראף פארץ̇ עלי
ואקבל ברכתי אלתי ג̇בת לך פאן אללה קד ראפני ומוג̇וד לי אכת̇ר מן ד̇לך פאלח עליה חתי קבלהא
ת̇ם קאל נרחל ונמץ̇ ואסיר מעך
קאל לה סידי יעלם אן אלאולאד רכ̇צה ואלגנם ואלבקר מרצ̇עאת ענדי פאן כדדתהא יומא ואחדא תמאות כת̇יר מנהא
יתקדם סידי בין ידי עבדה ואנא אסוקהם רוידא לאג̇ל אלמלך אלד̇י מעי ומן אג̇ל אלאולאד אלי אן אג̇י אלי סידי אלי אלשראה
קאל עשו אכ̇לף מעך מן אלקום אלד̇י מעי קאל למא ד̇א וג̇דת חט̇א ענד סידי
פרג̇ע עשו פי ד̇לך אליום אלי טריקה אלי אלשראה
ורחל יעקוב אלי סכות פבנא לה ביתא ולמאשיתה צנע ערשא ולד̇לך אסמי אלמוצ̇ע סכות
ת̇ם דכ̇ל יעקוב סאלמא אלי קריה נאבלס אלתי פי בלד כנעאן פי מג̇יה מן פדן ארם פנזל קבאלה אלקריה
פאבתאע חדיקה אלצ̇יעה אלתי צ̇רב ת̇ם כ̇באה מן ידי בני חמור אבי שכם במאיה נעג̇ה
ונצב ת̇ם מד̇בחא ודעא אמאמה באסם אלטאיק אלאה אסראיל

Chapter 34

ת̇ם כ̇רג̇ת דינה אבנה לאה אלתי ולדתהא ליעקוב לתנט̇ר אלי בנאת אהל אלבלאד
פראהא שכם בן חמור אלחוי שריף אלבלד פאכ̇ד̇הא וצ̇אג̇עהא ואתאהא
ותעלקת נפסה בדינה בנת יעקוב ואחבהא ודאראהא
וקאל שכם לחמור אביה כ̇ד̇הא לי זוג̇ה
וסמע יעקוב אנה קד נג̇ס דינה בנתה וכאן בנוה מע מאשיתה פי אלצחרא פאמסך יעקוב אלי מג̇יהם
ת̇ם כ̇רג̇ חמור אבו שכם אלי יעקוב ליכלמה פי ד̇לך
ובנו יעקוב ג̇או מן אלצחרא כמא סמעו פאגתם אלקום ואשתד עליהם ג̇דא לאנה קד צנע כ̇סאסה באסראיל אד̇ צ̇אג̇ע בנת יעקוב וכד̇אך לא יצנע
פכלמהם חמור קאילא שכם אבני קד שגפת נפסה באבנתכם פאעטוהא לה זוג̇ה
וצאהרונא אעטונא בנאתכם וכ̇ד̇ו בנאתנא
ואקימו מענא הוד̇א אלבלד בין ידיכם אג̇לסו ואתג̇רו פיה וחוזוה
וקאל שכם איצ̇א לאביהא ולאכ̇ותהא אג̇ד חט̇א ענדכם ומא תקולון לי אעטיכם
כת̇רו עלי ג̇דא מן אלמהר ואלאעטא אעטיכם כמא תקולון לי ואעטוני אלג̇אריה זוג̇ה
פאג̇אבוהמא בנו יעקוב במכר קאילין כמא נג̇ס דינה אכ̇תהם
וקאלו להמא לא נטיק אן נצנע הד̇א אלאמר אן נעטי אכ̇תנא לרג̇ל לה קלפה לאנה עאר עלינא
לכנא בכ̇לה נטאבקכם אן צרתם מת̇לנא ואכ̇תתן מנכם כל רג̇ל
נעטיכם בנאתנא ותזוג̇נא בנאתכם ואקמנא ענדכם וצרנא אמה ואחדה
ואן לם תקבלו מנא אן תכ̇תתנו אכ̇ד̇נא אכ̇תנא ומצ̇ינא
וחסן כלאמהם ענד חמור ושכם אבנה
ולם יוכ̇ר אלגלאם אן יצנע ד̇לך אלאמר לאנה מריד אבנה יעקוב והו אכרם מן ג̇מיע בית אביה
פלמא דכ̇ל חמור ושכם אבנה אלי קריתהמא כ̇אטבא אהלהא קאילין
האולי אלקום מסאלמון לנא אן יג̇לסו פי אלבלד ויתג̇רון פיה והוד̇א הו ואסע אלאמאכן בין ידיהם ואן נתזוג̇ אבנאתהם ונזוג̇הם בנאתנא
לכן בכ̇לה יטאבקונא אלקום עלי אן יקימו מענא ונציר אמה ואחדה באן נכ̇תתן כל רג̇ל כמא הם מכ̇תנון
ומואשיהם ובהאימהם וסאיר מלכהם אנמא הי לנא עדא אן נטאבקהם עלי הד̇א ויקימון מענא
פקבל מן חמור ומן שכם אבנה כל מן כ̇רג̇ מן באב קריתה פאכ̇תתן כל רג̇ל מנהם
פלמא כאן פי אליום אלת̇אלת̇ והם ואג̇עון אכ̇ד̇ שמעון ולוי אכ̇וא דינה כל רג̇ל סיפה פדכ̇לא עליהם והם מטמאנון פקתלא כל ד̇כר
וחמור ושכם אבנה קתלהמא בחד אלסיף ואכ̇ד̇א דינה מן בית שכם וכ̇רג̇א
ובנו יעקוב דכ̇לו עלי אלצרעי וגנמו מא פי אלקריה כמא נג̇סו אכ̇תהם
גנמהם ובקרהם וחמירהם ומא פי אלקריה ומא פי אלצ̇יעא אכ̇ד̇וה
וג̇מיע את̇את̇הא ואטפאלהם ונסאיהם סבוהא וגנמוהא וסאיר מא פי אלמנאזל
פקאל יעקוב לשמעון ולוי קד פצ̇חתמאני ואפסדתמא חאלי מע אהל אלבלד ואלכנעאניין ואלפריזיין ואנא פי רהט ד̇י אחצא פיג̇תמעון עלי ויקתלוני פאנפד אנא ואלי
קאלא אכזאניה יצנע אכ̇תנא

Chapter 35

ת̇ם קאל אללה ליעקוב קם פאצעד אלי בית אל וקם ת̇ם ואצנע ת̇ם מד̇בחא ללטאיק אלמתג̇לי לך פי הרבך מן ידי עשו אכ̇יך
פקאל יעקוב לאלה ולמן מעה אנזעו מעבודאת אלגרבא אלתי פי מא בינכם ותטהרו ואבדלו ת̇יאבכם
ונקום ונצעד אלי בית אל ונצנע ת̇ם מד̇בחא ללטאיק אלמג̇יבני פי יום שדתי וכאן מעי פי אלטריק אלד̇י סלכתה
פאעטו יעקוב ג̇מיע מעבודאת אלגרבא אלתי כאנת מעהם ואלאשנפה אלתי פי אד̇אנהם פדפנהא יעקוב תחת אלבטמה אלתי ענד נאבלס
ת̇ם רחלו פכאן רעד אללה עלי אהל אלקרי אלתי חואליהם ולם יכלבו ורא בני יעקוב
חתי ג̇א יעקוב אלי לוז אלתי פי בלד כנעאן הי בית אל הו ואלקום אלד̇י מעה
ובנא ת̇ם מד̇בחא ודעי פי אלמוצ̇ע בית אל אלי אלטאיק לאן ת̇ם תג̇לא לה אללה פי הרבה מן בין ידי אכ̇יה
ת̇ם מאתת דבורה דאיה רבקה פדפנת אספל מן בית אל תחת אלמרג̇ פסמאה מרג̇ אלבכא
תם תג̇לי אללה ליעקוב איצ̇א פי מג̇ייה מן פדן ארם פבארכה
וקאל לה אסמך יעקוב לא יסמי אבדא יעקוב פקט אלא אסראיל פסמאה איצ̇א אסראיל
ת̇ם קאל אללה לה אנא אלטאיק אלכאפי אנם ואכת̇ר אמה מן בעד ג̇וק אלאמם תכון מנך ומלוך מן צלבך יכ̇רג̇ון
ואלבלד אלד̇י אעטיתה לאברהים ואסחק לך אעטיה ולנסלך מן בעדך
ת̇ם ארתפע ענה נור אללה פי אלמוצ̇ע אלד̇י כ̇אטבה
פנצב יעקוב נצבה פי אלמוצ̇ע אלד̇י כ̇אטבה אללה נצבה חג̇ארה ורש עליהא מזאג̇א וצב עליהא דהנא
וסמא יעקוב ד̇לך אלמוצ̇ע אלד̇י כ̇אטבה אללה ת̇ם בית אל
ת̇ם רחלו מן בית אל ובקי להם מיל מן אלטריק לידכ̇לו אלי אפרת פולדת רחל וצעב ולאדהא
פלמא צעב ולאדהא קאלת להא אלקאבלה לא תכ̇אפי פאן הד̇א לך אבן
פענד כ̇רוג̇ נפסהא והי מיתה אסמתה אבן תרחי ואבוה אסמאה בנימין
ת̇ם מאתת רחל ודפנת פי טריק אפרת הי בית לחם
ונצב יעקוב דכה עלי קברהא הי תסמי נצבה קבר רחל אלי אליום
ת̇ם רחל אסראיל ומד כ̇באה מן הנאך מן מגדל עדר
פלמא סכן ד̇לך אלבלד מצ̇י ראובן פצ̇אג̇ע בלהה אמה אביה פסמע אסראיל פצארו בנו יעקוב בבנימין את̇ני עשר
בנו לאה בכר יעקוב ראובן ושמעון ולוי ויהודה ויששכר וזבלון
בנו רחל יוסף ובנימין
ובנו בלהה אמה רחל דן ונפתלי
ובנו זלפה אמה לאה גד ואשר האולי בנו יעקוב אלד̇ין ולדו לה פי פדן ארם
ת̇ם ג̇א יעקוב אלי אסחק אביה ממרא קריה ארבע הי חברא אלתי סכן פיהא אברהים ואסחק
פכאן עמר אסחק מאיה סנה ות̇מאנין סנה
ת̇ם תופי אסחק ומאת ואנצ̇ם אלי קומה שיך̇ קד שבע מן אלעמר ודפנה עשו ויעקוב אבנאה

Chapter 36

והד̇א שרח תאליד עשו הו אדום
עשו קד תזוג̇ בנסא מן בנאת כנעאן עדה אבנה אלון אלחתי ואהליבמה בנת ענה אבנה צבעון אלחוי
ובשמת אבנה אסמאעיל אכ̇ת נביות
פולדת עדה לעשו אליפז ובשמת ולדת רעואל
ואהליבמה ולדת יעוש ויעלם וקרח האולי בנו עשו אלד̇ין ולדו פי בלד כנעאן
ת̇ם אכ̇ד̇ עשו נסאה ובניה ובנאתה וכל נפס מן אלה ומאשיתה וסאיר בהאימה וסאיר מלכה אלד̇י מלך פי בלד כנעאן פמצ̇י אלי בלד גירה מן קבל יעקוב אכ̇יה
לאן סרחהם כאן אכת̇ר מן אן יקימא ג̇מיעא ולם יטק בלד סכנאהמא אן יחמלהמא מן קבל מואשיהמא
פסכן עשו אלד̇י הו אלאחמרי פי ג̇בל שעיר
והד̇א שרח תאליד עשו אבו אלאחמריין פי ג̇בל שעיר
הד̇ה אסמא בני עשו אליפז אבן עדה זוג̇תה ורעואל אבן בשמת זוג̇תה
וכאן בנו אליפז תמן אומר צפו וגעתם וקנז
וכאן תמנע אמה לאליפז בן עשו פולדת לה עמלק האולי בנו עדה זוג̇ה עשו
והאולי בנו רעואל נחת וזרח שמה ומזה האולי כאנו בנו בשמת זוג̇ה עשו
והאולי כאנו בנו אהליבמה אבנה ענה אבנה צבעון זוג̇ה עשו וולדת לה יעוש ויעלם וקרח
והאולי צנאדיד בני עשו בנו אליפז בכרה תימן צנדיד ואומר צנדיד וצפו צנדיד וקנז צנדיד
וקרח צנדיד וגעתם צנדיד ועמלק צנדיד האולי צנאדיד אליפז פי בלד אדום האולי בנו עדה
והאולי צנאדיד רעואל בן עשו נחת צנדיד וזרח צנדיד ושמה צנדיד ומזה צנדיד האולי צנאדיד רעואל פי בלד אדום והם בנו בשמת זוג̇ה עשו
והאולי בנו אהליבמה זוג̇ה עשו יעוש צנדיד ויעלם צנדיד וקרח צנדיד האולא צנאדיד אהליבמה אבנה ענה זוג̇ה עשו
האולי אלכ̇מסה בנו עשו והאולי אלאכ̇ר צנאדידהם והם אלאחמריון
והאולי בנו שעיר אלחוריון סכאן אלבלד לוטן ושובל וצבעון וענה
ודישון ואצר ודישן האולי צנאדיד אלחוריין בני שעיר פי בלד אדום
וכאנו בנו לוטן חרי והימם ואכ̇תה תמנע
והאולי בנו שובל עלון ומנחת ועיבל שפו ואונם
והאולי בנו צבעון ואיה וענה הו ענה אלד̇י רכב אלבגאל פי אלבר חין כאן ירעא חמיר צבעון אביה
האולי בנו ענה דישן ואהליבמה אבנה ענה
האולי בנו דישן חמדן ואשבן ויתרן וכרן
האולי בנו אצר בלהן וזעון ועקן
האולי בנו דישן עוץ וארן
והאולי צנאדיד אלחוריין לוטן צנדיד שובל צנדיד צבעון צנדיד ענה צנדיד
ודישון צנדיד ואצר צנדיד ודישן צנדיד האולי צנאדיד אלחוריין פי בלד שעיר
והאולי אלמלוך אלד̇ין מלכו פי בלד אדום קבל אן ימלך מלך לבני אסראיל
ומלך באדום בלע בן בעור ואסם קריתה דנהבה
ת̇ם מאת בלע ומלך בדלה יובב אבן זרח מן בצרה
ת̇ם מאת יובב ומלך בעדה חושם מן ארץ̇ אלימן
ת̇ם מאת חושם ומלך בעדה הדד בן בדד אלצ̇ארב אלמדיניין פי צ̇יעה אלמאביין ואסם קריתה עוית
ת̇ם מאת הדד ומלך בעדה שמלה מן משרקה
ת̇ם מאת שמלה ומלך בעדה שאול מן רחבת אלואדי
ת̇ם מאת שאול ומלך בעדה בעל חנן בן עכבור
ת̇ם מאת בעל חנן בן עכבר ומלך בעדה הדר ואסם קריתה פעו ואסם זוג̇תה מהיטבאל אבנה מטרד אבנה סאבך אלד̇הב
האולי אסמא צנאדיד עשו לעשאירהם פי מואצ̇עהם באסמאיהם תמנע צנדיד ועלוה צנדיד ויתת צנדיד
ואהליבמה צנדיד ואלה צנדיד ופינן צנדיד
קנז צנדיד ותימן צנדיד ומבצר צנדיד
ומגדיאל צנדיד ועירם צנדיד האולי צנאדיד אלאחמריין פי מסאכנהם פי בלד חוזהם הו עשו אבו אלאחמריין

Chapter 37

וסכן יעקוב פי בלד סכנא אביה פי בלד כנעאן
והד̇א שרח תאליד יעקוב למא כאן יוסף אבן סבע עשרה סנה וכאן ירעי מע אכ̇ותה אלגנם וכאן נאשיא מע בני בלהה ומע בני זלפה נסוה אביה אתי יוסף בשנאעה רדיה ענהם אלי אביהם
וכאן אסראיל יחב יוסף אכת̇ר מן ג̇מיע בניה לאנה אבן שיכ̇וכ̇ה לה פצנע לה תוניה דיבאג̇
ולמא ראו אכ̇ותה אן אבאהם יחבה אכת̇ר מן ג̇מיעהם שנוה ולם יטיקו אן יסלמו עליה
ת̇ם אן יוסף ראי רויא פאכ̇בר אכ̇ותה בהא פאזדאדו איצ̇א שנאה לה
אד̇ קאל להם אסמעו אלאן הד̇ה אלרויא אלתי ראיתהא
כאנא נג̇רז ג̇רזא פי אלצחרא וכאן ג̇רזתי וקפת ת̇ם אנתצבת וכאן ג̇רזכם תחיט בהא ותסג̇ד להא
וקאלו לה אכ̇ותה אמלכא תמלך עלינא או סלטאנא תתסלט עלינא ואזדאדו איצ̇א שנאה לה עלי אחלאמה ועלי כלאמה
וראי איצ̇א רויא אכ̇רי פקצהא עלי אכ̇ותה פקאל הוד̇א ראית רויא וכאן אלשמס ואלקמר ואחד עשר כוכב תסג̇ד לי
פקץ עלי אביה ועלי אכ̇ותה פזג̇ר בה אבוה וקאל לה מא הד̇ה אלרויא אלתי ראיתהא הל נג̇י אנא ואמך ואכ̇ותך פנסג̇ד לך עלי אלארץ̇
וחסדה אכ̇ותה ואבוה חפט̇ כלאמה
ת̇ם מצ̇ו אכ̇ותה לירעו גנם אביהם פי נאבלס
פקאל אסראיל ליוסף הוד̇א אכ̇ותך ירעון פי נאבלס תעאל אבעת̇ בך אליהם קאל לה נעם
קאל אמץ̇ אעלם סלאמה אכ̇ותך וסלאמה אלגנם ורד עלי אלג̇ואב פבעת̇ בה מן עמק חברא פאתי נאבלס
פוג̇דה רג̇ל צ̇אלא פי אלצחרא פסאלה מא תטלב
קאל אנא אכ̇ותי אטלב אכ̇ברני אלאן אין הם ירעון
קאל אלרג̇ל קד רחלו מן הנא וסמעתהם יקולון נמצ̇י אלי דתן פמצ̇י יוסף ורא אכ̇ותה פוג̇דהם בדתן
פראוה מן בעיד וקבל אן יקרב אליהם אגתאלוה ליקתלוה
פקאלו בעצ̇הם לבעץ̇ הוד̇א צאחב תלך אלאחלאם קד ג̇א
אלאן פתעאלו נקתלה ונטרחה פי אחד אלאבאר ונקול וחש רדי אכלה חתי נריה מא יכון מן אחלאמה
פסמעהם ראובן וטלב אן יכ̇לצה מן אידיהם וקאל לא נקתל נפסא
ת̇ם קאל להם ראובן לא תספכו דמא אטרחוה פי הד̇א אלביר אלד̇י פי אלבר ולא תמדו ידכם אליה לקבל אן יכ̇לצה מן ידיהם לירדה אלי אביה
פלמא ג̇א יוסף אלי אכ̇ותה סלכ̇וה תוניתה תוניה אלדיבאג̇ אלתי עליה
פאכ̇ד̇וה וטרחוה פי אלג̇ב וכאן אלג̇ב פארגא ליס פיה מא
ת̇ם ג̇לסו ואכלו טעאמא פרפעו עיונהם פנט̇רו פאד̇א בקאפלה אעראב ג̇איה מן אלג̇רש וג̇מאלהם מחמלה כ̇רנובא ותריאקא ושאהבלוט מארין ליחדרו ד̇לך אלי מצר
פקאל יהודה לאכ̇ותה מא אלנפע אן נקתל אכ̇אנא ונגטי דמה
תעאלו נביעה ללאעראב וידנא לא תבטש פיה לאנה אכ̇ונא כלחמנא פקבלו מנה אכ̇ותה
פלמא ג̇אזו אלרג̇אל אלמדיניון אלתג̇אר ג̇ד̇בו יוסף ואצעדוה מן אלג̇ב ובאעוה להם בעשרין דרהמא ואתו בה אלי מצר
ת̇ם רג̇ע ראובן אלי אלג̇ב ואד̇א ליס פיה יוסף פכ̇ק ת̇יאבה
ורג̇ע אלי אכ̇ותה וקאל אלגלאם ליס הו פאנא אלי אין אמצ̇י
ת̇ם אכ̇ד̇ו תוניה יוסף פד̇בחו עתודא מן אלמאעז וגמסוהא פי דמה
ובעת̇ו בהא מע מן אתא בהא אלי אביהם וקאלו הד̇ה וג̇דנא את̇בתהא אלאן הל הי תוניה אבנך אם לא
פאת̇בתהא וקאל הי תוניה אבני וחש רדי אכלה פריסה אפתרס יוסף
פכ̇רק יעקוב ת̇יאבה ושד מסחא פי חקויה וחזן עלי אבנה איאמא כת̇ירה
וקאם ג̇מיע בניה ובנאתה ליעזוה פאבא אן יתעזי וקאל בל אנזל אלי אלת̇רא ואנא חזין עלי אבני ת̇ם בכא עליה ג̇דא
ואלמדיניון באעוה פי מצר לפוטיפר כ̇אדם פרעון רייס אלסיאפין

Chapter 38

וכאן פי ד̇לך אלוקת איצ̇א הבט יהודה ען אכ̇תה פמאל אלי רג̇ל עדלמי אסמה חירה
ת̇ם ראי יהודה בנת רג̇ל תאג̇ר אסמה שוע פתזוג̇הא ודכ̇ל אליהא
פחמלת וולדת אבנא ואסמתה ער
וחמלת איצ̇א וולדת אבנא ואסמתה אונן
ועאודת וולדת אבנא ואסמתה שלה וכאן יהודה פי כזיב חין ולדתה
ת̇ם אתכ̇ד̇ יהודה זוג̇ה לער בכרה אסמהא תמר
וכאן ער בכר יהודה רדיא ענד אללה פאהלכה
פקאל יהודה לאונן אדכ̇ל אלי זוג̇ה אכ̇יך ואבתן בהא ואקם נסלא לאכ̇יך
פעלם אונן אנה ליס אליה ינסב אלנסל פכאן אד̇א דכ̇ל אלי זוג̇ה אכ̇יה אפסד סבילה עלי אלארץ̇ לילא יג̇על נסלא לאכ̇יה
פסא ענד אללה מא פעל ואהלכה איצ̇א
פקאל יהודה לתמר כנתה אג̇לסי ארמלה פי בית אביך אלי אן יכבר שלה אבני לאנה קאל כילא ימות הו איצ̇א כאכ̇ותה פמצ̇ת וג̇לסת פי בית אביהא
ת̇ם טאלת אלמדה ומאתת אבנה שוע זוג̇ה יהודה ותעזי בעדהא יהודה וצעד אלי ג̇אזי גנמה הו וחירה צאחבה אלעדלמי אלי תמנת
פאכ̇ברת תמר וקיל להא הוד̇א חמוך צאעד אלי תמנת ליג̇ז גנמה
פנזעת ת̇יאב חזנהא ענהא ותגטת באלכ̇מאר ותנקבת בה וג̇לסת פי מנט̇רה עלי טריק תמנת למא ראת אן קד כבר שלה והי לם תעט לה לתכון לה זוגה
פראהא יהודה וחסבהא ממתעה לאנהא כאנת תגטי וג̇ההא
פמאל אליהא ען אלטריק וקאל אן שית אדכ̇ל אליך לאנה לם יעלם אנהא כנתה קאלת מא תעטיני חתי תדכ̇ל אלי
קאל אנא אבעת̇ בג̇די מן אלגנם קאלת אעטני רהנא אלי אן תבעת̇ה
קאל מא אלרהן אלד̇י אעטיך קאלת כ̇אתמך ומפתולך ועצאך אלתי פי ידך ואעטאהא ד̇לך ודכ̇ל אליהא וחמלת מנה
ת̇ם קאמת ומצ̇ת פנזעת כ̇מארהא ענהא ולבסת ת̇יאב חזנהא
ובעת̇ יהודה באלג̇די מע צאחבה אלעדלמי ליפתך אלרהן מן יד אלמראה פלם יג̇דהא
פסאל אהל מוצ̇עהא וקאל להם אין אלממתעה אהי פי אלמנט̇רה עלי אלטריק קאלו מא כאנת קט ההנא ממתעה
פרג̇ע אלי יהודה וקאל לם אג̇דהא ואיצ̇א אהל אלמוצ̇ע קאלו מא כאנת ההנא קט ממתעה
וקאל יהודה תאכ̇ד̇ ד̇לך כילא נכון אזרא קד ארסלת ג̇דיא מן אלמאעז ואנת לם תג̇דהא
פלמא מצ̇ת ת̇לת̇ה אשהר אכ̇בר יהודה וקיל לה זנת תמר כנתך והא הי חאמל מן אלזנא קאל יהודה אכ̇רג̇והא פתחרק
בינאהא תכ̇רג̇ פבעת̇ת לחמיהא וקאלת מן אלרג̇ל אלד̇י לה הד̇ה אלאעלאק מנה אנא חמאל ת̇ם קאלת את̇בת למן הד̇א אלכ̇אתם ואלמפתולה ואלעצא
פאת̇בת יהודה וקאל קד צדקת ד̇לך מני ולד̇לך לם אזוג̇הא בשלה אבני ולם יעד איצ̇א אן יואקעהא
ולמא כאן פי וקת ולאדהא פאד̇א בתומין פי בטנהא
פלמא ולדת אכ̇רג̇ אחדהמא ידה פאכ̇ד̇ת אלקאבלה קרמזא פעקדתה עלי ידה וקאלת הד̇א כ̇רג̇ אולא
פלמא רד ידה כ̇רג̇ אכ̇וה פקאלת מא אחסן נמוך יא נאמי ואסמתה פרץ
ובעד ד̇לך כ̇רג̇ אכ̇וה אלד̇י עלי ידה אלקרמז ואסמתה זרח

Chapter 39

ויוסף הבט בה מצר פאשתראה פוטיפר כ̇אדם פרעון רייס אלסיאפין רג̇ל מצרי מן יד אלאעראב אלד̇ין אחדרוה אלי ת̇ם
פכאן אללה מע יוסף וכאן רג̇לא מנג̇חא ואקאם פי בית מולאה אלמצרי
פלמא ראי מולאה אן אללה מעה וג̇מיע מא יעמלה אללה מנג̇חה פי ידה
וג̇ד יוסף חט̇אא ענדה פכ̇דמה ווכלה עלי מנזלה וג̇מיע מא לה ג̇עלה פי ידה
ולמא כאן מן חין וכלה עלי מנזלה וג̇מיע מא לה בארך אללה פי בית אלמצרי בג̇רירה יוסף וכאנת ברכה אללה פי ג̇מיע מא לה פי אלמנאזיל ואלצ̇יאע
תרך ג̇מיע מא לה ביד יוסף ולם ימנע ממא מעה שיא אלא אלטעאם אלד̇י יאכלה וכאן יוסף חסן אלחליה ואלמנט̇ר ג̇מיעא
ולמא כאן בעד הד̇ה אלאמור מדת מראה מולאה עיניהא אלי יוסף וקאלת צ̇אג̇עני
פאבא וקאל להא הוד̇א מולאי לם ימנע מני במא פי אלמנזל וג̇מיע מא לה קד ג̇עלה פי ידי
וליס הו פי הד̇א אלבית באכבר מני ולם יצד עני שיא אלא אנת לאנך זוג̇תה פכיף אצנע הד̇ה אלבליה אלעט̇ימה ואכ̇טא ללה
פלמא כלמתה יומא בעד יום ולם יקבל מנהא אן ינאם לצקהא אן יכון מעהא
כאן פי בעץ̇ אלאיאם דכ̇ל יוסף אלי אלבית ליצנע צנאעה לה ולם יכן רג̇ל מן אהל אלבית פיה
פתעלקת בקמיצה קאילה צ̇אג̇עני פתרך קמיצה פי ידהא והרב וכ̇רג̇ אלי אלסוק
פלמא ראת אנה קד תרך קמיצה פי ידהא וכ̇רג̇ אלי אלסוק
דעת באהל ביתהא וקאלת להם אנט̇רו כיף ג̇אנא ברג̇ל עבראני ליתלעב בנא אתא אלי ליצ̇אג̇עני פנאדית בצות עאל
פלמא סמעני קד רפעת צותי פנאדית תרך קמיצה בידי והרב וכ̇רג̇ אלי אלסוק
וודעת קמיצה ענדהא אלי אן דכ̇ל מולאה אלי מנזלה
פקאלת לה מת̇ל הד̇א אלקול אתאני אלעבד אלעבראני אלד̇י ג̇יתנא בה ליתלעב בי
פלמא רפעת צותי פנאדית תרך קמיצה פי ידי והרב אלי אלסוק
פלמא סמע כלאמהא אלתי קאלת לה כד̇א צנע בי עבדך אשתד גצ̇בה עליה
פאכ̇ד̇ה וודעה פי אלסג̇ן מוצ̇ע אסארי אלמלך מחבוסין פאקאם ת̇ם פי אלסג̇ן
וכאן אללה מעה איצ̇א ומיל אליה פצ̇לה וחקה חט̇אא ענד רייס בית אלסג̇ן
חתי ג̇על רייס בית אלסג̇ן בידה ג̇מיע אלאסארי אלד̇ין פי אלסג̇ן וג̇מיע מא כאנו יצנעון ת̇ם הו כאן ידברה
וליס רייס בית אלסג̇ן ירא שיא מנכורא ממא אללה מעה ומא יעמלה אללה מנג̇חה

Chapter 40

וכאן בעד הד̇ה אלאמור אד̇נבא סאקי מלך מצר ואלכ̇באז לסידהמא מלך מצר
פסכ̇ט פרעון עלי כ̇אדמיה רייס אלסקאה ורייס אלכ̇באזין
וג̇עלהמא פי אלחפט̇ פי מנזל רייס אלסיאפין פי אלסג̇ן אלד̇י כאן יוסף מחבוסא פיה
פוכל רייס אלסיאפין יוסף עליהמא ליכ̇דמהמא ואקאמא מדה פי אלחפט̇
אלי אן ראיא ג̇מיעא רויא כל רג̇ל עלי חדתה פי לילה ואחדה וכאן חלם כל ואחד חסב תפסירה אלסאקי ואלכ̇באז אלד̇אן למלך מצר אלמאסוראן פי אלסג̇ן
פדכ̇ל אליהמא יוסף באלגדאה וראי וג̇וההמא כאלחין
פסאל כ̇אדמי פרעון אלד̇אן מעה פי חפט̇ בית מולאה וקאל להמא מא באל וג̇והכמא מתגירה אליום
קאלא לה ראינא רויא וליס להא מפסר קאל להמא יוסף אן ללה אלתפאסיר קצוהא עלי
פקץ רייס אלסקאה רויאה עלי יוסף וקאל ראית כאן ג̇פנא בין ידי
ופי אלג̇פן ת̇לאת̇ה קצ̇באן והי כמא פרעת צעד נוארהא ונצ̇ג̇ת ענאקידהא וצארת ענבא
וכאן כאס פרעון פי ידי פאכ̇ד̇ת אלענב ועצרתה פיה ונאולתה כאסה
קאל לה יוסף הד̇א תפסירה אלת̇לאת̇ה קצ̇באן ת̇לאת̇ה איאם
אלי ת̇לאת̇ה איאם יד̇כרך פרעון וירדך אלי מרתבתך ותנאולה כאסה כאלסירה אלאולי אלתי כנת סאקיה
אלאן אד̇כרני מעך אד̇א ג̇אד אמרך ואצנע אלי פצ̇לא ואד̇כרני אלי פרעון ואכ̇רג̇ני מן הד̇א אלבית
לאני סרקת מן בלד אלעבראניין וההנא איצ̇א לם אצנע שיא אסתחקקת בסבבה אן יג̇עלוני פי אלחבס
ולמא ראי רייס אלכ̇באזין אנה קד פסרהא לה ללכ̇יר קאל לה ראית אנא איצ̇א כאן ת̇לת̇ סלאל חוארי עלי ראסי
ופי אלסלה אלעליא מן ג̇מיע טעאם פרעון ממא יצנעה אלכ̇באז וכאן אלטאיר יאכל מנהא פי אלסל פוק ראסי
פאג̇אבה יוסף וקאל הד̇א תפסירה אלת̇לת̇ סלאל ת̇לת̇ה איאם
אלי ת̇לת̇ה איאם ינזע פרעון ראסך ען ג̇סדך ויצלבך עלי כ̇שבה פיאכל אלטאיר מן לחמך
פלמא כאן פי אליום אלת̇אלת̇ והו מת̇ל יום ולד פיה פרעון צנע פיה מג̇לסא לג̇מיע קואדה פד̇כר רייס אלסקאה ורייס אלכ̇באזין פי מא בינהם
פאמר ברד רייס אלסקאה עלי סקיה ונאולה כאסה
וצלב רייס אלכ̇באזין כמא פסר להמא יוסף
ת̇ם נסי רייס אלסקאה יוסף ולם יד̇כרה

Chapter 41

פלמא מצ̇ת סנתאן חאולתאן ראי פרעון כאנה ואקף עלי שאטי אלניל
וכאן קד צעד מנה סבע בקראת חסנאת אלמנט̇ר וצ̇כ̇מאת אללחם ורעת פי אלקרט
וכאן סבע בקראת אכ̇ר קד צעדן וראהן מן אלניל קביחאת אלמנט̇ר ורקיקאת אללחם ווקפת אלי ג̇אנבהן עלי שאטי אלניל
ת̇ם אכלת אלבקראת אלקביחאת אלמנט̇ר אלרקיקאת אללחם אלסבע אלבקראת אלחסנאת אלצ̇כ̇מאת ת̇ם אסתיקט̇ פרעון
ת̇ם נאם פראי ת̇אניה כאן סבעה סנבלאת קד נבתן פי קצבה ואחדה מלא ג̇יאד
וכאן סבע סנבלאת אכ̇ר דקאק משובה בריח אלקבול קד נבתן וראהן
ת̇ם בלעת אלסנבלאת אלדקאק אלסבע סנבלאת אלסמאן אלמלא ת̇ם אסתיקט̇ פרעון פאד̇א בה חלם
פלמא כאנת אלגדאה כרבת רוחה פבעת̇ פדעא בג̇מיע עלמא מצר וחכמאהא פקץ עליהם רויאה פלם יכן מן פסרהא לה
פתכלם רייס אלסקאה אלי פרעון וקאל אני אד̇כר אליום כ̇טאי
וד̇לך אן פרעון כאן קד סכ̇ט עלי עבדיה פוצ̇עהמא פי חפט̇ בית רייס אלסיאפין אנא ורייס אלכ̇באזין
פראינא חלמא פי לילה ואחדה אנא והו וכאנת רויא כל ואחד חסב תפסירה
וכאן ת̇ם מענא גלאם עבראני עבדא לרייס אלסיאפין פקצצנאהא עליה ופסרהא לנא פסר לכל ואחד חסב רויאה
פכמא פסר לנא כד̇אך כאן רדני אלמלך עלי מרתבתי וצלב ד̇אך
פבעת̇ פרעון פדעי ביוסף פחאצ̇רו בה מן אלחבס ותקצץ שערה ואבדל ת̇יאבה ודכ̇ל אלי פרעון
וקאל פרעון ליוסף קד ראית רויא וליס להא מפסר וקד סמעת ענך אנך אד̇א סמעת אלרויא פסרתהא
אג̇אבה יוסף וקאל מן גיר עלמי אללה יג̇יב פרעון באלסלאם
ת̇ם כלמה וקאל לה ראית כאנני ואקף עלי שאטי אלניל
וכאן קד צעדת מן אלניל סבע בקראת צ̇כ̇מאת אללחם חסנאת אלחלי פרעת פי אלקרט
וכאן סבע בקראת אכ̇ר קד צעדת וראהן עג̇אף קביחאת אלחלי ג̇דא ודקיקאת אללחם לם אר מת̇להא פי ג̇מיע בלד מצר פי אלקבח
פאכלת אלבקראת אלרקאק אלקביחה אלסבע אלבקראת אלאואיל אלצ̇כ̇מאת
פדכ̇לת אלי אג̇ואפהא ולם יתבין אנהא קד דכ̇לת ומנט̇רהא קביח כמא כאן אולא ת̇ם אסתיקט̇ת
ת̇ם ראית כאן סבע סנבלאת נבתת פי קצבה ואחדה מלא ג̇יאד
וכאן סבע סנבלאת צ̇אויאת רקאק משובה בריח אלקבול קד נבתן וראהן
פבלעת אלסנבלאת אלרקאק אלסבע סנבלאת אלג̇יאד וקלת ד̇לך ללעלמא ולם יכ̇ברוני בשי
אג̇אבה יוסף וקאל רויא פרעון ואחד אלד̇י סיצנעה אללה אכ̇בר פרעון
אלסבע אלבקראת אלג̇יאד ואלסבע סנבלאת אלג̇יאד הי סבע סנין כ̇יר הד̇א חלם ואחד
ואלסבע בקראת אלרקאק אלקביחה אלצאעדה וראהן ואלסבע סנבלאת אלפארגה אלמשובה בריח אלקבול תכון סבע סנין ג̇וע
הו אלקול אלד̇י קלתה לפרעון אלד̇י סיצנעה אללה אראה לפרעון
סתאתיכם סבע סנין יכון שבע כת̇יר פי ג̇מיע בלד מצר
ת̇ם תואפיכם סבע סנין ג̇וע מן בעדהא פינסא ג̇מיע אלשבע אלד̇י כאן פי בלד מצר חתי [יכאד] אן אלג̇וע יפני אהל אלבלד
ולא יתבין את̇ר ד̇לך אלשבע פי אלבלד מן קבל אלג̇וע אלאתי בעדה לאנה עט̇ים ג̇דא
ואמא תכריר אלרויא עלי פרעון מרתין פלאן אלאמר ת̇אבת ענד אללה והו מסרע אן יצנעה
ואלאן ינט̇ר פרעון רג̇לא פהימא חכימא יוליה עלי בלד מצר
יטלק לה אן יוכל וכלא עלי אלבלד חתי יעבו גלה בלד מצר פי סבע סנין אלשבע
ויג̇מעון טעאם הד̇ה סני אלג̇יד אלאתיאת ויכנזון ברהא תחת יד וכלא פרעון ויחפט̇ון טעאמהא פי קראהא
יכון אלטעאם ודיעה פיהא לסבע סני אלג̇וע אלתי תכון פי בלד מצר ולא ינקטע אהל אלבלד באלג̇וע
פחסן כלאמה ענד פרעון וג̇מיע קואדה
ת̇ם קאל פרעון לקואדה הל נג̇ד מת̇ל הד̇א רג̇לא פיה רוח אללה עלמא
ת̇ם קאל לה בעד מא ערפך אללה ג̇מיע הד̇ה אלאמור לא פהם חכים מת̇לך
אנת תכון עלי ביתי ואלי אמרך ינקאד ג̇מיע קומי לא אשרף עליך אלא באלכרסי פקט
ת̇ם קאל פרעון ליוסף אנט̇ר קד וליתך ג̇מיע בלד מצר
ת̇ם נזע פרעון כ̇אתמה מן ידה וג̇עלה פי יד יוסף ואלבסה ת̇יאב עשר וציר טוקא מן ד̇הב פי ענקה
וארכבה פי ג̇ניבתה ונודי בין ידיה אלטריק וולאה עלי בלד מצר
ת̇ם קאל לה ועלי אני פרעון פמן גיר ראיך לא ימד רג̇ל ידה אלי ענן ולא רג̇לה אלי רכאב עלי ג̇מיע מצר
וסמי פרעון אסם יוסף מוצ̇ח אלכ̇פאיא וזוג̇ה באסנת בנת פוטיפרע אמאם אלאסכנדריה וכ̇רג̇ יוסף ואליא עלי ג̇מיע בלד מצר
וכאן יוסף אבן ת̇לאת̇ין סנה חין וקף בין ידי פרעון מלך מצר ולמא כ̇רג̇ מן בין ידיה טאף פי ג̇מיע בלד מצר
ת̇ם אנבתת אלארץ̇ פי סבע סני אלשבע מלו אלכ̇זאין
פג̇מע באקי טעאם אלסבע סנין אלתי כאנת פי בלד מצר וג̇על טעאמהא פי קראהא וג̇על טעאם כל צ̇יעה פי אלקרי אלתי חואליהא
פג̇מע יוסף מן אלבר שביהא ברמל אלבחר כ̇תרה ג̇דא חתי אנתהי ען אחצאיה ממא לא אחצא לה
וולד ליוסף אבנאן קבל אן תדכ̇ל סנה אלג̇וע ולדתהמא לה אסנת בנת פוטיפרע אמאם און
פסמי אלבכר מנשה קאל אן אללה קד נסאני ג̇מיע שקאי ומא כאן מנה פי בית אבי
וסמי אלת̇אני אפרים קאל אן אללה אנמאני פי בלד צ̇עפי
ת̇ם פנית סבע סני אלשבע אלד̇י כאן פי בלד מצר
ובדאת סבע סני אלג̇וע אן תאתי כמא קאל יוסף פכאן ג̇וע פי ג̇מיע אלבלדאן ופי ג̇מיע בלד מצר כאן טעאם
פלמא ג̇אע אהל מצר צרך̇ אלקום אלי פרעון בסבב אלטעאם וקאל להם אמצ̇ו אלי יוסף מא יקול לכם אצנעוה
ולמא אנבסט אלג̇וע עלי וג̇ה אלבלד פתח יוסף ג̇מיע מא פיה אלטעאם פאמאר אלמצריין ואשתד אלג̇וע פי בלד מצר
וכת̇יר מן אהל אלבלדאן ג̇או אלי מצר אן ימתארו מן יוסף אד̇ אשתד אלג̇וע פי בלדאנהם

Chapter 42

פסמע יעקוב אן אלמירה מוג̇ודה במצר פקאל יעקוב לבניה לא תתואנו
קאל הוד̇א קד סמעת אן מירה מוג̇ודה במצר אנחדרו אליהא ואמתארו לנא מנהא ונחיא ולא נמות
פאנחדרו עשרה אכ̇וה יוסף לימתארו ברא מן מצר
ובנימין אכ̇ו יוסף לם יבעת̇ה יעקוב מע אכ̇ותה קאל כילא תלחקה אלמניה
פלמא דכ̇לו בנו אסראיל לימתארו פי וסט אלדאכ̇לין אד̇ כאן אלג̇וע פי בלד כנעאן
ויוסף הו סלטאן אלבלד והו ממיר לג̇מיע קומה פג̇או אכ̇ותה וסג̇דו לה עלי וג̇וההם עלי אלארץ̇
פראי יוסף אכ̇ותה פאת̇בתהם ותנכר אליהם וכלמהם בצעובה פקאל להם מן אין ג̇יתם קאלו מן בלד כנעאן נמתאר טעאמא
פאת̇בת יוסף אכ̇ותה מחקקא והם לם ית̇בתוה
ולמא ד̇כר אלאחלאם אלתי ראהא להם קאל להם ג̇ואסיס אנתם אנמא ג̇יתם לתנט̇רו כ̇בר אלבלד
קאלו לה לא יא סידי אנמא ג̇או עבידך ימתארון טעאמא
ונחן כלנא בנו רג̇ל ואחד ונחן ת̇קאת מא כאן קט עבידך ג̇ואסיס
קאל להם לא בל אנמא ג̇יתם לתנט̇רו כ̇בר אלבלד
קאלו נחן עבידך את̇נא עשר אכ̇א בנו רג̇ל ואחד פי בלד כנעאן ואלאצגר אליום ענד אבינא ואלואחד מפקוד
קאל להם יוסף הו מא קלת לכם אנכם ג̇ואסיס
בהד̇ה אלכ̇לה תמתחנון וחיוה פרעון לא כ̇רג̇תם מן ההנא אלא במג̇י אכ̇יכם אלאצגר ההנא
אבעת̇ו בואחד מנכם ויאכ̇ד̇ אכ̇אכם ואנתם תחבסון חתי ימתחן כלאמכם הל אלחק מעכם ואם לא וחיוה פרעון אנכם ג̇ואסיס
פצ̇מהם אלי אלחפט̇ ת̇לת̇ה איאם
ת̇ם קאל להם פי אליום אלת̇אלת̇ אצנעו כ̇לה תחיו בהא פאני אתקי אללה
אן כנתם ת̇קאת פואחד מנכם יחבס פי בית חפט̇כם ואנתם אמצ̇ו ואדו מירה קות מנאזלכם
ואתו באכ̇יכם אלאצגר אלי ויתחקק כלאמכם ולא תהלכו פצנעו כד̇א
ת̇ם קאלו בעצ̇הם לבעץ̇ באלחקיקה את̇מון נחן פי אכ̇ינא אד̇ ראינא נפסה פי שדה וצ̇רעה אלינא ולם נקבלה לד̇לך נאלתנא הד̇ה אלשדה
פאג̇אבהם ראובן קאילא אלם אקל לכם לא תכ̇טו עליה פלם תקבלו ואלאן פהוד̇אנא מטאלבון בדמה
והם לם יעלמו אן יוסף יפהם ד̇לך לאנה אוקף תרג̇מאנא בינה ובינהם
פאסתדאר ענהם ובכא ת̇ם רג̇ע אליהם פכ̇אטבהם ואכ̇ד̇ מן בינהם שמעון פחבסה בחצ̇רתהם
ת̇ם אמר יוסף פמלית אועיתהם ברא ורדת פצ̇צ̇הם כל רג̇ל אלי ג̇ולקה ואעטי להם זאדא ללטריק פלמא צנע בהם כד̇אך
חמלו מירתהם עלי חמירהם וסארו מן ת̇ם
ופתח אלואחד ג̇ולקה ליעטי עלפא לחמארה פי אלמבית פראי פצ̇תה פאד̇א בהא פי ועאיה
פקאל לאכ̇ותה קד רדת פצ̇תי והוד̇א הי פי ועאיי פנפרת קלובהם וזעג̇ כל ואחד מע אכ̇יה קאילין מא ד̇א צנע אללה בנא
ת̇ם ג̇או אלי יעקוב אביהם אלי בלד כנעאן פקצו עליה ג̇מיע מא נאלהם קאילין
כ̇אטבנא אלרג̇ל סיד אלבלד בצעובה ואתהמנא בג̇סאסה אלבלד
פקלנא לה נחן ת̇קאת לם נכן קט ג̇ואסיס
ונחן את̇נא עשר אכ̇א בנו אבינא אלואחד מפקוד ואלאכ̇ר ענד אבינא אליום פי בלד כנעאן
פקאל לנא אלרג̇ל סיד אלבלד בכ̇לה אעלם אנכם ת̇קאת אכ̇אכם אלואחד דעו ענדי וקות מנאזלכם כ̇ד̇ו ואמצ̇ו
ואתוני באכ̇יכם אלאצגר חתי אעלם אנכם לסתם בג̇ואסיס ואנתם ת̇קאת ואכ̇אכם אעטי לכם ותתג̇רון פי אלבלד
פבינאהם יפרגון אועיתהם פאד̇א בצרה פצ̇ה כל רג̇ל פי ועאיה פלמא ראו צרר פצ̇צ̇הם הם ואבוהם פפזעו
ת̇ם קאל להם יעקוב אבוהם קד את̇כלתמוני יוסף מפקוד ושמעון מחבוס ובנימן מטלוב עלי אג̇תמעת הד̇ה כלהא
קאל לה ראובן את̇כל אבני אן לם אג̇בה אליך אעטניה ואנא ארדה אליך
קאל לא ינחדר אבני מעכם לאן אכ̇אה קד מאת והו וחדה קד בקי פאן ואפתה אלמניה פי אלטריק אלד̇י תמצ̇ון פיה אנזלתם שיבתי בחסרה אלי אלת̇רי

Chapter 43

ואלג̇וע שדיד פי אלבלד
פלמא פרג מן אכל אלמירה אלתי אתו בהא מן מצר קאל להם אבוהם ארג̇עו אמתארו לנא קלילא מן טעאם
קאל לה יהודה אן אלרג̇ל נאשדנא וקאל לנא לא תרו וג̇הי אלא ואכ̇וכם מעכם
פאן בעת̇ת אכ̇אנא מענא אנחדרנא ואמתרנא לך טעאמא
ואן לם תבעת̇ה לא ננחדר לאן אלרג̇ל קאל לנא לא תרו וג̇הי אלא ואכ̇וכם מעכם
קאל אסראיל ולם אסאתם אלי פאכ̇ברתם אלרג̇ל אן קד בקי לכם אך̇
קאלו אנה סאלנא אלרג̇ל ענא וען תאלידנא וקאל הל עאד אבוכם באק והל בקי לכם אך̇ פאכ̇ברנאה עלי סביל הד̇א אלכלאם הל עלמנא אנה סיקול אחדרו אכ̇אכם
ת̇ם קאל יהודה לאסראיל אביה אבעת̇ באלגלאם מענא ונמצ̇י ונחיא ולא נמות נחן ואנת ואטפאלנא
אנא אצ̇מנה ומן ידי תטלבה פאן לם אג̇בה אליך ואצ̇עה בין ידיך פאנא מכ̇טי לך טול אלזמאן
לולא אנא תלבת̇נא לכנא קד רג̇ענא מרתין
קאל להם אסראיל אבוהם אן כאן כד̇אך פאצנעו כ̇לה כ̇ד̇ו מן פאכהה אלבלד פי אועיתכם ואחדרוהא ללרג̇ל הדיה קליל תריאק וקליל עסל וכ̇רנוב ושאה בלוט ובטם ולוז
וצ̇עפא מן אלפצ̇ה כ̇ד̇ו מעכם ואלפצ̇ה אלמרדודה פי פואה אועיתכם רדוהא מעכם לעל כאן סהוא
וכ̇ד̇ו אכ̇אכם וקומו וארג̇עו אלי אלרג̇ל
ואלטאיק אלכאפי יעטיכם רחמה בין ידיה ויטלק לכם אכ̇אכם אלאכ̇ר ובנימין ואנא אכיאף אן את̇כל כמא ת̇כלת
פאכ̇ד̇ אלקום אלהדיה וצ̇עפא מן אלפצ̇ה אכ̇ד̇וה מעהם ובנימין פקאמו ואנחדרו אלי מצר ווקפו בין ידי יוסף
פלמא ראי יוסף אן בנימין מעהם קאל לחאג̇בה אדכ̇ל אלקום אלי אלמנזל ואד̇בח ד̇בחא ואצלחה פאן מעי יאכלון אלקום פי אלט̇הירה
פצנע אלרג̇ל כמא קאל לה יוסף פאדכ̇להם אלי מנזלה
ולמא ראי אלקום אנהם אדכ̇לו אלי מנזל יוסף וקאלו בסבב אלפצ̇ה אלמרדודה פי אועיתנא פי אלאבתדא נחן מדכ̇ולון ליתסבב עלינא ויתג̇נא עלינא ויכ̇ד̇נא עבידא וחמירנא מלכא
פתקדמו אלי חאג̇ב יוסף וכלמוה ענד באב אלבית
וקאלו יא סידי אנא אנחדרנא פי אלאבתדא נמתאר טעאמא
פלמא צרנא אלי אלמבית פתחנא אועיתנא פאד̇א בפצ̇ה כל רג̇ל פי ועאיה פצ̇תנא בוזנהא פרדדנאה מענא
ופצ̇ה אכ̇רי אחדרנאהא מענא לנמתאר טעאמא ולם נעלם מן ציר פצ̇תנא פי אועיתנא
קאל להם סלאם לכם לא תכ̇אפו אלאהכם ואלאה אביכם רזקכם כנזא פי אועיתכם ואמא פצ̇תכם פקד צארת אלי ת̇ם אכ̇רג̇ אליהם שמעון
ולמא אדכ̇ל אלרג̇ל אלקום אלי בית יוסף אעטאהם מאא פגסלו ארג̇להם וטרח קתא לחמירהם
והיו אלהדיה אלי אן ג̇א יוסף פי אלט̇הירה לאנהם סמעו אן ת̇ם יאכלון טעאמא
ולמא ג̇א יוסף אלי מנזלה אדכ̇לו אלהדיה אלתי מעהם אלי מנזלה וסג̇דו לה עלי אלארץ̇
פסאלהם ען סלאמתהם וקאל הל עאד אבוכם אלשיך̇ אלד̇י קלתם באק והל הו סאלם
קאלו עאד עבדך אבונא באק והו סאלם וכ̇רו וסג̇דו
ת̇ם רפע עיניה ונט̇ר בנימין אכ̇אה אבן אמה פקאל אהד̇א אכ̇וכם אלאצגר אלד̇י קלתם לי פקאל אללה ירוף עליך יא בני
פאסרע יוסף ממא האג̇ת רחמתה עלי אכ̇יה פטלב אן יבכי פדכ̇ל אלי אלכ̇דר ובכא ת̇ם
ת̇ם גסל וג̇הה וכ̇רג̇ ותרפק וקאל קדמו אלטעאם
פג̇עלו לה וחדה ולהם וחדהם וללמצריין אלד̇ין יאכלון מעה וחדהם ממא אלמצריון לא יסתג̇יזון אן יאכלו מע אלעבראנין טעאמא פאנה מכרוה ענדהם
ואג̇לסהם בין ידיה אלבכר כבכורתה ואלצגיר פי מרתבתה ואבהת אלקום בעצ̇הם לבעץ̇
פארסל בזלאת מן ענדה אליהם פכאנת זלה בנימין אכת̇ר מן זלאתהם כ̇מסה אצ̇עאף ושרבו מעה חתי סכרו

Chapter 44

ת̇ם אמר יוסף וכילה וקאל לה אמלא אועיה אלקום טעאמא כמא יטיקון חמלה וציר פצ̇ה כל רג̇ל פי ועאיה
וג̇אמי ג̇אם אלפצ̇ה ציר פי פם ועא אלאצגר מע פצ̇ה מירתה פצנע כמא קאל לה יוסף
פלמא אצ̇א אלצבח אטלק אלקום הם וחמירהם
פהם קד כ̇רג̇ו מן אלקריה ולם יבעדו אד̇ קאל יוסף לוכילה קם פאכלבהם פאד̇א לחקתהם קל להם לם כאפיתם שרא בדל כ̇יר
אליס הד̇א אלד̇י ישרב פיה מולאי והו אנמא אמתחנכם בה אסיתם פימא צנעתם
פלחקהם וכלמהם בד̇לך
פקאלו לה לא יקל סידי הד̇א אלכלאם עבידך מעאד̇ון מן אן יצנעו מת̇ל הד̇א אלאמר
הוד̇א פצ̇ה וג̇דנאהא פי פואה אועיתנא רדדנאהא עליך מן בלד כנעאן פכיף נסרק מן בית מולאך פצ̇ה או ד̇הבא
ומן מוג̇ד מעה מן עבידך פליקתל ונחן איצ̇א נכון לסידי עבידא
קאל אלאן כמא קלתם כד̇אך הו מן וג̇ד מעה כאן לי עבדא ואנתם תכונון אבריא
פאסרעו וחט כל רג̇ל ועאה עלי אלארץ̇ ופתח כל רג̇ל ועאה
פפתש בדא באלאכבר ואנתהי אלי אלאצגר פוג̇ד אלג̇אם פי ועא בנימן
פכ̇רקו ת̇יאבהם ושאל כל רג̇ל עלי חמארה ורג̇עו אלי אלקריה
פדכ̇ל יהודה ואכ̇ותה אלי בית יוסף ועאדה ת̇ם פוקעו בין ידיה עלי אלארץ̇
קאל יוסף מא הד̇א אלצנע אלד̇י צנעתם אמא עלמתם אנה ימתחן רג̇ל מת̇לי
קאל יהודה מא נקול לסידי ומא נתכלם ובמא נחתג̇ אללה אוקע עבידך בד̇נבהם הא נחן עביד לסידי נחן ומן וג̇ד אלג̇אם פי ידה
קאל אנא מעאד̇ מן אן אצנע הד̇א אלרג̇ל אלד̇י וג̇ד אלג̇אם פי ידה הו יכון לי עבדא ואנתם אצעדו בסלאם אלי אביכם
פתקדם אליה יהודה וקאל יא סידי יתכלם עבדך בחצ̇רה מולאי ולא ישתד גצ̇בך עלי עבדך פאנך מת̇ל פרעון
כאן סידנא סאל עבידה קאילא הל מוג̇וד לכם אב או אך̇
פקלנא לה מוג̇וד לנא אב שיך̇ ואבן שיכ̇וכ̇ה צגיר ואכ̇וה קד מאת פבקי הו וחדה לאמה ואבוה יחבה
פקלת לעבידך אחדרוה אלי אג̇על ענאיתי בה
פקלנא לסידנא לא יטיק אלגלאם אן יתרך אבאה פאן הו תרכה מאת
וקלת לעבידך אן לם יחדר אכ̇וכם אלאצגר מעכם פלא תעאודו אן תרו וג̇הי
פלמא צעדנא אלי עבדך אבינא אכ̇ברנאה בכלאם סידנא
ולמא קאל אבונא ארג̇עו אשתרו לנא קלילא מן אלטעאם
קלנא לא נטיק אן ננחדר אן כאן אכ̇ונא אלצגיר מענא אנחדרנא לאנא לא נטיק נרא וג̇ה אלרג̇ל ואכ̇ונא אלצגיר ליס הו מענא
פקאל עבדך אבונא לנא אנתם תעלמון אן את̇נין ולדת לי זוג̇תי
פכ̇רג̇ אחדהמא מן ענדי וקלת לעלה קד אפתרס ולם ארה אלי אלאן
פאן אכ̇ד̇תם הד̇א איצ̇א מן ענדי וואפתה אלמניה אנזלתם שיבתי בחסרה אלי אלת̇רא
ואלאן אן צרת אלי עבדך אבי ואלגלאם ליס הו מענא ונפסה מעקודה בנפסה
פכמא ירי אנה ליס מענא ימות ויכונו עבידך קד אנזלו שיבה עבדך אבינא בחסרה אלי אלת̇רא
ואעלם אן עבדך צ̇מן אלגלאם מן אביה קאילא אן לם את בה אליך פאכון כ̇טיא לך טול אלזמאן
ואלאן יג̇לס עבדך מכאן אלגלאם עבדא לסידי ויצעד אלגלאם מע אכ̇ותה
פאני אפכר כיף אצעד אלי אבי ואלגלאם ליס הו מעי כילא אשאהד אלבלא אלד̇י ינאלה

Chapter 45

פלם יטק יוסף אן יתרפק לד̇לך מן כת̇רה אלוקוף בין ידיה פנאדא אכ̇רג̇ו כל רג̇ל מן בין ידי ולם יקף אנסאן מעה חין תערף יוסף באכ̇ותה
פרפע צותה בבכא חתי סמעוה אלמצריון וסמעה אל פרעון
ת̇ם קאל יוסף לאכ̇ותה אנא יוסף הל עאד אבי באק פלם יטיקו אן יג̇יבוה ממא דהשו בין ידיה
קאל להם תקדמו אלי פתקדמו פקאל אנא יוסף אכ̇וכם אלד̇י בעתמוני אלי מצר
ואלאן לא תגתמו ולא ישתד עליכם אד̇ בעתמוני האהנא פאן אללה בעת̇ני בין ידיכם ללמעישה
וד̇לך אן הד̇ה סנתא ג̇וע קד מצ̇תא פי אלבלד ובקי כ̇מס סנין ליס פיהא זרע ולא חצאד
פבעת̇ני אללה בין ידיכם ליציר לכם בקאא פי אלבלד ויחיי לכם פליטה עט̇ימה
פאלאן ליס אנתם בעת̇תמוני האהנא אלא אללה פצירני אסתאד̇א לפרעון וסידא לג̇מיע אלה וסלטאנא עלי ג̇מיע בלד מצר
אסרעו ואצעדו אלי אבי וקולו לה כד̇א קאל אבנך יוסף צירני אללה סידא לג̇מיע אלמצריין אנחדר אלי לא תקף
פקם פי בלד אלסדיר ותכון קריבא מני אנת ובנוך ובנו בניך וגנמך ובקרך וג̇מיע מא לך
ואמונך ת̇ם לאן קד בקי כ̇מס סני ג̇וע כילא תפתקר אנת ואלך וג̇מיע מא לך
והוד̇א עיונכם נאט̇רה ועינא אכ̇י בנימין אן פאי יכ̇אטבכם
פאכ̇ברו אבי בג̇מיע כראמתי במצר וג̇מיע מא ראיתמוה ואסרעו ואחדרוה אלי ההנא
ת̇ם אנכב עלי ענק בנימן אכ̇יה פבכא ובנימן איצ̇א בכא עלי ענקה
וקבל סאיר אכ̇ותה ובכא עליהם ובעד ד̇לך כלמוה
וארתפע אלצות אלי בית פרעון וקיל לה קד ג̇או אכ̇וה יוסף פחסן ד̇לך ענדה וענד ג̇מיע עבידה
ת̇ם קאל פרעון ליוסף קל לאכ̇ותך אצנעו כ̇לה וסקו דואבכם ואמצ̇ו ורדוהא אלי בלד כנעאן
ואחמלו אבאכם ואלכם וצירו אלי אעטיכם כ̇יר בלד מצר ותאכלו אג̇וד מא פיהא.
ואנת מאמור אן תקול להם אצנעו כ̇לה כ̇ד̇ו לכם מן בלד מצר עג̇לא לאטפאלכם ונסאיכם ואחמלו אבאכם ותעאלו
ועיונכם לא תשפקו עלי אניתכם אן כ̇יר ג̇מיע בלד מצר הו לכם
פצנעו כד̇אך בנו אסראיל ואעטאהם יוסף עג̇לא באמר פרעון וזאדא ללטריק
ואעטי לכל רג̇ל מנהם כ̇לעה ואעטי בנימין ת̇לאת̇ מאיה דרהם וכ̇מס כ̇לעאת
ובעת̇ לאביה בעשרה חמיר מחמלה מן כ̇יר מצר ובעשר אתאן מחמלה ברא וטעאמא וגד̇אא לאביה ללטריק
ת̇ם בעת̇ באכ̇ותה וקאל להם לא תרג̇זו פי אלטריק
וצעדו מן מצר וג̇או אלי בלד כנעאן אלי יעקוב אביהם
פאכ̇ברוה וקאלו עאד יוסף באק ואיצ̇א הו סלטאן עלי ג̇מיע בלד מצר פשכך קלבה ולם ית̇ק בהם
ת̇ם כלמוה בג̇מיע כלאם יוסף אלד̇י כלמהם וראי אלעג̇לאת אלתי בעת̇ בהא לתחמלה פעאשת רוח יעקוב אביהם
וקאל אסראיל חסבי אן עאד יוסף אבני באק אמצ̇י ואראה קבל אן אמות

Chapter 46

פרחל אסראיל וג̇מיע מא לה חתי ג̇א אלי ביר סבע פד̇בח ד̇באיח לאלה אביה אסחק
פקאל אללה לה פי רויא אלליל יא יעקוב יא יעקוב קאל לביך
קאל אנא אללה אלאה אביך לא תכ̇ף מן אלחדור אלי מצר פאני אציר מנך ת̇ם אמה עט̇ימה
אנא אנזל מעך אלי מצר ואנא אצעדך ויוסף יגמצ̇ך
פקאם יעקוב מן ביר סבע וחמלו בנו אסראיל יעקוב אבאהם ואטפאלהם ונסאהם עלי אלעג̇ל אלתי בעת̇ בהא פרעון לתחמלה
ואכ̇ד̇ו מאשיתהם וסרחהם אלד̇י מלכוה פי בלד כנעאן וג̇או אלי מצר וג̇מיע נסלה מעה
בנוה ובנו בניה ובנאתה ובנאת בניה וסאיר נסלה ג̇א בהם מעה אלי מצר
והד̇ה אסמא בני אסראיל אלדאכ̇לין אלי מצר יעקוב ובנוה בכרה ראובן
ובנו ראובן חנוך ופלוא חצרן וכרמי
ובנו שמעון ימואל וימין ואהד ויכין וצחר ושאול אבן אלכנעאניה
ובנו לוי גרשון וקהת ומררי
ובנו יהודה ער ואונן ושלה ופרץ וזרח ומאת ער ואונן פי בלד כנעאן וכאן בנו פרץ חצרן וחמול
ובנו יששכר תולע ופוה ויוב ושמרון
ובנו זבולן סרד ואלון ויחלאל
האולי בנו לאה אלד̇ין ולדתהם ליעקוב פי פדן ארם ודינה בנתהם ג̇מיעהם ת̇לאת̇ ות̇לאת̇ין נפסא
ובנו גד צפיון וחגי ושוני ואצבון ערי וארודי ואראלי
ובנו אשר ימנה וישוה וישוי ובריעה וסרח אכ̇תהם ובנו בריעה חבר ומלכיאל
האולי בנו זלפה אלתי אעטאהא לבן ללאה אבנתה ג̇מיע מא ולדת ליעקוב סת עשרה נפסא
בנו רחל זוג̇ה יעקוב יוסף ובנימן
פולד ליוסף פי בלד מצר מא ולדת לה אסנת אבנת פוטיפרע אמאם און מנשה ואפרים
ובנו בנימן בלע ובכר ואשבל וגרא ונעמן ואחי וראש ומפים וחפים וארד
האולי בנו רחל אלד̇ין ולדו ליעקוב ג̇מיעהם ארבע עשרה נפסא
ובנו דן חושים
ובנו נפתלי יחצאל וגוני ויצר ושלם
האולי בנו בלהה אלתי אעטאהא לבן לרחל אבנתה וג̇מיע מא ולדתה ליעקוב סבע נפוס
ג̇מיע אלנפוס אלג̇איה מן אליעקוב אלי מצר מא כ̇רג̇ מן צלבה וד̇לך סוי נסוה בני יעקוב סת וסתון נפסא
ויוסף ואבנאה אלד̇אן ולדא לה במצר נפסאן ג̇מלה אלנפוס אלד̇ין דכ̇לת מן אליעקוב אלי מצר סבעון
ת̇ם בעת̇ יעקוב ביהודה בין ידיה אלי יוסף לידלה עלי בלד אלסדיר ת̇ם ג̇או אליה
ואסרג̇ יוסף דאבתה וצעד יתלקא אסראיל אבאה אלי אלסדיר פלמא ט̇הר לה אנכב עלי ענקה ובכא עליה הויא
וקאל לה אמות אלאן בעד מא ראית וג̇הך אן עאדך באק
ת̇ם קאל יוסף לאכ̇ותה וסאיר אלאביה אצעד אלי פרעון פאכ̇ברה ואקול לה אכ̇ותי ואל אבי אלד̇ין פי בלד כנעאן קד ג̇או אלי
ואלקום רעא גנם לאנהם כאנו ד̇וי מאשיה וגנמהם ובקרהם וג̇מיע מא להם אתו בה
פאד̇א דעא בכם פרעון וקאל לכם מא צנעתכם
קולו כאן עבידך ד̇וי מאשיה מן צגרנא אלי אלאן וכד̇לך אבאונא לקבל אן תקימו פי בלד אלסדיר לאן אלמצריין יכרהון כל ראעי גנם

Chapter 47

ת̇ם דכ̇ל יוסף אלי פרעון פאכ̇ברה וקאל אבי ואכ̇ותי וגנמהם ובקרהם וג̇מיע מא להם קד ג̇או מן בלד כנעאן והוד̇א הם פי בלד אלסדיר
ואכ̇ד̇ כ̇מסה אנאס מן אכ̇ותה ואוקפהם בין ידי פרעון
וקאל פרעון לאכ̇וה יוסף מא צנעתכם קאלו לפרעון רעא גנם עבידך נחן ואבאונא
ת̇ם קאלו לפרעון ג̇ינא נסכון בלדך אד̇ ליס מרעי לגנם עבידך ממא אשתד אלג̇וע פי בלד אלשאם ואלאן פליקם עבידך פי בלד אלסדיר
פקאל פרעון ליוסף אד̇ אתאך אבוך ואכ̇ותך
הוד̇א בלד מצר בין ידיך פי אג̇וד אלבלד סכן אבאך ואכ̇ותך וד̇לך אן יקימו פי בלד אלסדיר ואן כנת תעלם אן פיהם ד̇וו חיל פצירהם רוסא וכלא עלי מאשיתי
ואדכ̇ל יוסף יעקוב אבאה פאוקפה בין ידי פרעון פסלם עליה
וקאל פרעון ליעקוב כם איאם סני חיותך
וקאל יעקוב לפרעון איאם סני עמרי מאיה ות̇לת̇ון סנה וכאנת קלילה ורדיה ולם תלחק בסני חיות אבאי חסב איאם סכנאהם
ת̇ם סלם יעקוב עלי פרעון וכ̇רג̇ מן בין ידיה
ואסכן יוסף אבאה ואכ̇ותה ואעטאהם חוזא פי בלד מצר פי אג̇ודה והו בלד עין שמס כמא אמר פרעון
ומאן יוסף אבאה ואכ̇ותה וסאיר אלה טעאמא עלי קדר אטפאלהם
וטעאם ליס פי ג̇מיע אלבלד ממא אשתד אלג̇וע ג̇דא חתי כל אהל בלד מצר ובלד כנעאן מן קבל אלג̇וע
וג̇מע יוסף ג̇מיע אלורק אלד̇י כאן מוג̇ודא פי בלד מצר ובלד כנעאן באלמירה אלתי כאנו ימתארונהא ואדכ̇לה יוסף אלי בית מאל פרעון
חתי פני אלורק מן בלד מצר ובלד כנעאן ת̇ם ג̇או ג̇מיע אלמצריין אלי יוסף קאילין אעטנא טעאמא ולא נמות חד̇אך אד̇ פני אלורק
קאל להם האתו מאשיתכם אביעכם בהא אד̇ פני אלורק
פאתוה במאשיתהם פאעטאהם טעאמא באלכ̇יל ומאשיה אלגנם ואלבקר ואלחמיר וג̇זאהם באלטעאם תלך אלסנה
פלמא פנית תלך אלסנה ג̇אוה פי אלסנה אלת̇אניה וקאלו לה לא נכתם מן סידנא אן אלורק קד פני ואלמואשי מן אלבהאים ענד סידנא ולם יבק בין ידי סידנא אלא אבדאננא וריאצ̇נא
פלם נמות בחצ̇רתך נחן וריאצ̇נא אשתרנא וריאצ̇ונא באלטעאם חתי נציר עבידא וריאצ̇נא מלכא לפרעון ואעטנא חבא נחיא בה ולא נמות ואלארץ̇ לא תכ̇ל
פאשתרי יוסף ג̇מיע ריאץ̇ אלמצריין לפרעון לאנהם באעו כל רג̇ל צ̇יעתה ממא אשתד עליהם אלג̇וע פצארת אלצ̇יאע לפרעון
ונקל אלקום מן קראהם מן טרף תכ̇ם מצר אלי טרפה
עדא ריאץ̇ אימתהם פאנה לם ישתרהא לאן אלרזק כאן להם מן פרעון פכאנו יאכלון רזק פרעון ולד̇לך לם יחתאג̇ו אן יביעו ריאצ̇הם
ת̇ם קאל יוסף ללקום הוד̇א קד אשתרית אליום אנתם וריאצ̇כם לפרעון הא לכם חבא תזרעוה פי אלארץ̇
פאד̇א דכ̇לת אלגלאת פאעטו אלכ̇מס לפרעון ואלארבע אג̇זא תכון לכם לבד̇ר אלצ̇יאע ומאכלכם ומן פי מנאזלכם ואטפאלכם
קאלו קד אחייתנא נג̇ד חט̇אא ענד סידנא ונכון עבידא לפרעון
פצירה יוסף רסמא אלי הד̇א אליום עלי בלד מצר אן יעטו אלכ̇מס לפרעון עדא ריאץ̇ אימתה וחדהם לם תצר לפרעון
ולמא אקאם אסראיל פי בלד מצר פי בלד אלסדיר חאזוהא ואתימרו וכת̇רו ג̇דא
ועאש יעקוב פי בלד מצר סבע עשרה סנה פצאר ג̇מיע עמרה סני חיותה מאיה וסבעא וארבעין סנה
ולמא קרב אג̇ל אסראיל ללמות דעא באבנה יוסף וקאל לה אן וג̇דת חט̇אא ענדך אום אלאן בידך אלי עהדי ואצנע מעי פצ̇לא ואחסאנא באן לא תדפנני במצר
בל אד̇א צרת אלי אבאי אחמלני מן מצר ואדפני פי מקברתהם קאל אנא אצנע כמא קלת
קאל לה אחלף לי פחלף לה וסג̇ד אסראיל שכרא עלי טרף אלסריר

Chapter 48

וכאן בעד הד̇ה אלאמור קיל ליוסף אן אבאך מריץ̇ פאכד̇ אבניה מעה מנשה ואפרים
ת̇ם אכ̇בר יעקוב וקיל לה הוד̇א אבנך יוסף דאכ̇ל אליך פתקוי אסראיל וג̇לס עלי אלסריר
פקאל יעקוב ליוסף אעלם אן אלטאיק אלכאפי תג̇לא לי פי לוז פי בלד כנעאן ובארך פי
וקאל לי האנא מת̇מרך ומכת̇רך ואג̇על מנך ג̇וק אמם ואעטי הד̇א אלבלד לנסלך בעדך חוז אלדהר
פאלאן אבנאך אללד̇ין ולדא לך פי בלד מצר אלי אן אתיתך אלי מצר המא ינסבאן אלי אפרים ומנשה מת̇ל ראובן ושמעון יכונא לי
ותאלידך אלד̇י תלד בעדהמא אליך ינסבון ואלי אסמא אכויהם יצ̇אפון פי נחלתהם
ואמא אנא פפי מג̇יי מן פדן מאתת עני רחל פי בלד כנעאן פי אלטריק וקד בקי מיל מן אלמסאפה אלי דכ̇ול אלי אפרת פדפנתהא ת̇ם פי טריק אפרת הי בית לחם פלם יולד לי בעד ד̇לך
ולמא רא אסראיל אבני יוסף קאל מן האולי
קאל יוסף אלי אביה אבנאי אללד̇ין רזקניהמא אללה ההנא קאל קדמהמא אלי ואבארך פיהמא
ועינא אסראיל קד תיקלתא מן אלשיכ̇וכ̇ה לם יטק אן ינט̇ר פקדמהמא אליה פקבלהמא ועאנקהמא
וקאל אסראיל ליוסף אלנט̇ר אלי וג̇הך לם אט̇ן בה והוד̇א קד אראני אללה איצ̇א נסלך
ת̇ם אכ̇רג̇המא מן ענד חג̇רה וסג̇ד יוסף עלי וג̇הה עלי אלארץ̇
ת̇ם אכ̇ד̇ יוסף כליהמא אפרים מן ימינה מן יסאר אסראיל ומנשה ביסארה מן ימין אסראיל וקדמהמא אליה
פמד אסראיל ימינה פג̇עלהא עלי ראס אפרים והוא אלאצגר ויסארה עלי ראס מנשה אחכם ידיה כד̇אך עלי אן מנשה אלבכר
ובארך פי יוסף וקאל לה אללה אלד̇י סלכו אבאי פי טאעתה אברהים ואסחק הו אללה אלד̇י רעאני מד̇ כנת אלי הד̇א אליום
באלמלאך אלד̇י פכני מן כל שר הו יבארך פי הד̇ין אלגלאמין ויסמיאן באסמי ואסם אבאי אברהים ואסחק וינמיאן כת̇רה פי אלארץ̇
פלמא ראי יוסף אן אבאה קד ג̇על ידה אלימני עלי ראס אפרים סאה ד̇לך ענדה פאסנדהא ליזילהא ען ראס אפרים אלי ראס מנשה
וקאל יוסף לאביה ליס כד̇א יא אבי בל הד̇א אלבכר אג̇על ימינך עלי ראסה
פאבא אבוה וקאל קד עלמת יא בני אן הד̇א יכת̇ר איצ̇א ותכון מנה אמה ולכני אעלם אן אכ̇אה אלאצגר יכת̇ר מנה ויכון נסלה מל אלאמם שבהא
פלמא ברך פיהמא פי ד̇לך אליום קאל בך יתבארך בנו אסראיל קאילין בעץ̇ לבעץ̇ יצירך אללה מת̇ל אפרים ומנשה פקדם אפרים עלי מנשה
ת̇ם קאל אסראיל ליוסף אנא מאית ויכון אללה מעכם וירדכם אלי בלד אבאיכם
ואנא קד אעטיתך חט̇אא זאידא עלי אכ̇ותך אלד̇י אכ̇ד̇תה מן ידי אלאמוריין בסיפי וקוסי

Chapter 49

ת̇ם דעא יעקוב בבניה וקאל אג̇תמעו אכ̇ברכם במא ינאלכם פי אכ̇ר אלאיאם
אג̇תמעו ואסמעו ד̇לך יא בנו יעקוב ואקבלו מן אסראיל אביכם
ראובן אנת בכרי וקותי ואול נילי מפצ̇ל פי אלשרף מפצ̇ל פי אלעז
ואלאן בנהלה מן אלמא לא תפצ̇ל אד̇ צעדת אלי מצ̇ג̇ע אביך חיניד̇ ממא תבד̇לת פראשי תכ̇לץ
שמעון ולוי אכ̇ואן פי אלה אלט̇לם פרצ̇תהמא
ופי עצבתהמא לא תדכ̇ל נפסי ופי תג̇וקהמא לא תג̇תמע ד̇אתי לאן בגצ̇בתהמא קתלא אמה וברצ̇אהמא קלעא סורהא
פמד̇מום גצ̇בהמא מא אעזה וחמיתהמא מא אצעבהא אקסמהמא פי אליעקב ואבדדהמא פי אלאסראיל
ואנת יא יהודה יסידונך אכ̇ותך וידך פי אקפא אעדאיך ויכ̇צ̇ע לך בנו אביך
תכון יא יהודה כשבל אלאסד פי אלקוה לאנך כ̇לצת אבני מן אלקתל אלד̇י אד̇א ג̇ת̇א ורבץ̇ כאסד ולבוה מן ד̇א ית̇ירה
ולא יזול אלקצ̇יב מן אליהודה ואלראסם מן תחת אמרה אלי אן יג̇י אלד̇י הו להו ואליה תג̇תמע אלשעוב
ראבטא ללג̇פן ג̇חאשה וללסריק בני אתניה גאסלא באלכ̇מר לבאסה ובדם אלענב כסותה
מזור אלעינין אכת̇ר מן אלכ̇מר ואביץ̇ אלאסנאן אכת̇ר מן אללבן
זבולון פי סאחל אלבחר יסכן ופי סאחלה ספן וטרף תכ̇מה אלי צידא
יששכר כג̇סם מנפרד ראבץ̇ בין אלצפין
ת̇ם ראי אלראחה מא אג̇ודהא ואלארץ̇ מא אנעמהא פימד ענקה ללנקל ויציר כאלד̇מה כ̇אדמא
דן יחכם לקומה כג̇מלה סבט מן בני אסראיל
ויכון דן כאלת̇עבאן עלי אלטריק וכאלמערון עלי אלסכה אללאסע עקב אלפרס פוקע ראכבה אלי ורא
יקול רג̇ות גות̇ך יא רבי
גד אי כרדוס תכרדס עליה פהו יג̇ד אעקאבה
ואשר טעאמה סמין והו יעטי מלאד̇ אלמלוך
נפתלי כאילה מרסלה תרד אקואל אלחסני
ויוסף אבן מת̇מר כגצן מת̇מר עלי עין מא לה ערוק קד אמתדת עלי סור
אמרוה פכת̇רו ותהדדוה אצחאב אלסהאם
פת̇בתת קוסה פי צלאבה ופאזא ד̇ראעאה מן טאעה ג̇ליל יעקוב ומן ת̇ם רעא ד̇את אסראיל
אסאל מן אלטאיק אלאה אביך אן יעינך ומן אלכאפי אן יבארך פיך ברכאת אלסמא מן אלעלו ברכאת אלגמר אלראבצ̇ה ספלא ברכאת אלת̇דאיא ואלבטון
וברכאת אביך תנצ̇אף אלי ברכאת אסלאפי ואלי מא אשתהי יפאע אלדהר ויכון ג̇מיע ד̇לך עלי ראס יוסף והאמה נאסך אכ̇ותה
בנימן כאלד̇יב יפתרס באלגדאה יאכל נהבא ובאלעשי יקסם סלבא
האולי ג̇מיע אסבאט אסראיל את̇ני עשר והד̇א מא קאל להם אבוהם ובארך פיהם כל רג̇ל חסב אסתחקאקה בארך עליהם
ת̇ם אוצאהם וקאל להם אנא מנצ̇ם אלי קומי אדפנוני מע אבאי פי אלמגארה אלתי פי צ̇יעה עפרון אלחתי
הי אלמגארה אלתי פי אלצ̇יעה אלמצ̇אעפה בחצ̇רה ממרא פי בלד כנעאן אלתי אשתראהא אברהים מן עפרון אלחתי חוז קבר
ת̇ם דפנו אברהים וסארה זוג̇תה ות̇ם דפנו אסחק ורבקה זוג̇תה ות̇ם דפנת לאה
שרא אלצ̇יעה ואלמגארה אלתי פיהא מן בני חת
פלמא פרג יעקוב מן וציתה לבניה צ̇ם רג̇ליה אלי אלסריר ותופי וצאר אלי קומה

Chapter 50

פאנכב יוסף עלי וג̇ה אביה פבכא עליה וקבלה
ואמר יוסף עבידה אלאטבא אן יחנטו אבאה פחנטת אלאטבא אסראיל
אלי אן כמל לה ארבעון יומא לאן כד̇אך כאנת תכמל איאם אלמחנוטין ובכא עליה אלמצריון סבעין יומא
ולמא ג̇אזת איאם בכאיה כלם יוסף אל פרעון וקאל להם אן וג̇דת חטאא ענדכם כלמו פרעון וקולו לה
אן אבי כאן אסתחלפני וקאל לי הא אנא מאית אדפני פי קברי אלד̇י כריתה לי פי בלד כנעאן ואלאן אצעד אדפן אבי וארג̇ע
קאל אצעד אדפן אבאך כמא אחלפך
פצעד יוסף לידפן אבאה פצעד מעה ג̇מיע קואד פרעון ושיוך̇ אלה וג̇מיע שיוך̇ בלד מצר
וג̇מיע אל יוסף ואכ̇ותה ואל אביה עדא אן אטפאלהם וגנמהם ובקרהם תרכוהא פי בלד אלסדיר
וצעד מעה איצ̇א אלכ̇יל ואלפרסאן פכאן אלעסכר עט̇ימא ג̇דא
וג̇או אלי אנדר אלעוסג̇ אלד̇י פי עבר אלארדן פנדבוה ת̇ם נדבא כבירא עט̇ימא ג̇דא וצנע לאביה חזנא סבעה איאם
פרא סאכן אלבלד אלכנעאני אלחזן פי אנדר אלעוסג̇ פקאלו הד̇א חזן עט̇ים ללמצריין ולד̇לך סמי חזן אלמצריין אלד̇י פי עבר אלארדן
וצנע בה בנוה בג̇מיע מא אוצאהם
וחמלוה אלי בלד כנעאן ודפנוה פי מגארה אלצ̇יעה אלמצ̇אעפה אלתי אשתראהא אברהים אלצ̇יעה לחוז קבר מן עפרון אלחתי בחצ̇רה ממרא
תם רג̇ע יוסף אלי מצר הו ואכ̇ותה וסאיר מן כאן צעד מעה לידפן אבאה בעד מא דפנה
פלמא ראו אכ̇וה יוסף אן מאת אבוהם קאלו כילא יחקדנא יוסף ויכאפינא בג̇מיע אלשר אלד̇י אולינאה
פאמרו מן קאל ליוסף אן אבאך אוצאנא קבל מותה קאילא
כד̇א קולו ליוסף יא יוסף אגפר ד̇נב אכ̇ותך וכ̇טיתהם פקד אולוך שרא פאלאן נסאלך אן תצפח ד̇נב עביד אלאה אביך פבכא יוסף חין כלמוה בד̇לך
וג̇או אכ̇ותה איצ̇א ווקעו בין ידיה וקאלו הוד̇א נחן עביד לך
וקאל להם יוסף לא תכ̇אפו אנני אכ̇אף אללה
אנתם קדרתם עלי שרא ואללה קדר כ̇ירא לקבל אן יצנע מא תרוהא אליום ויחיי מנכם קומא כת̇ירא
פאלאן לא תכ̇אפו אנא אמונכם ואטפאלכם פעזאהם ודאראהם
ת̇ם אקאם במצר הו ואל אביה ועאש יוסף מיאה ועשר סנין
חתי ראי לאפרים בנין ת̇ואלת̇א ואיצ̇א בנו מכיר אבן מנשה ולדו פי חג̇רה
ת̇ם קאל לאכ̇ותה אנא מאית ואללה סיד̇כרכם ויצעדכם מן הד̇א אלבלד אלי אלבלד אלד̇י אקסם לאברהים ואסחק ויעקוב
פאחלף יוסף בני אסראיל וקאל להם אד̇א ד̇כרכם אללה פאצעדו בעט̇אמי מעכם
פמאת יוסף אבן מיאה ועשר סנין וחנטוה וציר פי צנדוק במצר

שמות



Chapter 1

הד̇ה אסמא בני אסראיל אלדאכ̇לין אלי מצר מע יעקוב רג̇ל ואלה דכ̇לו
ראובן שמעון לוי ויהודה
יששכר זבולן ובנימן
דן ונפתלי גד ואשר
וכאן ג̇מלה אלנפוס אלכ̇ארג̇ה מן צלב יעקוב סבעין נפסא מע יוסף אלד̇י כאן במצר
ת̇ם מאת יוסף וג̇מיע אכ̇ותה וג̇מיע אהל ד̇לך אלג̇יל
ובנו אסראיל את̇מרו וסעו וכת̇רו ועט̇מו ג̇דא ג̇דא ואמתלי ד̇לך אלבלד מנהם
וקאם מלך ג̇דיד עלי מצר מן לם ישאהד יוסף
וקאל לקומה הוד̇א קום בני אסראיל אכת̇ר ואעט̇ם מנא
תעאלו נחתאל להס כילא יכת̇רון פיכון אד̇א ואפאנא חרב אנצ̇אפו הם איצ̇א אלי אעדאינא פחארבונא ואהרבונא מן אלבלד
פצירו עליהם רוסא ד̇מה לקבל אן יעד̇בוהם בנקלהם פבנו קרי מכ̇אזן לפרעון פי אלפיום ופי עין אלשמס
וכלמא עד̇בוהם כד̇אך יכת̇רון ויזדאדון חתי צ̇ג̇רו מן קבל בני אסראיל
ואסתכ̇דם אלמצריון בבני אסראיל באקמא
ואמרו חיאתהם בכ̇דמה צעבה באלטין ואללבן וסאיר אעמאל אלצחרא וג̇מיע כ̇דמתהם אלתי אסתכ̇דמוהם באקמא
ת̇ם קאל מלך מצר ללקואבל אלעברניאת אלתי אסם אחדאהמא שפרה ואלאכ̇רי פועה
קאל אד̇א קבלתן אלעבראניאת פאנט̇רן ענד אלמת̇בר אן כאן אבנא פאקתלנה ואן כאנת אבנה פאסתבקינהא
פכ̇אפת אלקואבל אללה ולם יצנען מא קאל להן מלך מצר פאסתבקון אלבנין
פדעי בהן מלך מצר וקאל להן מא באלכן צנעתן הד̇א אלאמר ואסתבקיתן אלבנין
קלתא לה ליס כאלנסא אלמצריאת אלעבראניאת בל הן בציראת וקבל אן תדכ̇ל אליהן אלקאבלה ילדן
פאחסן אללה אלי אלקואבל פכת̇ר אלקום ועט̇מו ג̇דא
ולמא כ̇אף אלקואבל אללה צנע להן ביותא חג̇בהן
ת̇ם אמר פרעון ג̇מיע קומה קאילא כל אבן יולד להן אטרחוה פי אלניל וכל אבנה אסתבקוהא

Chapter 2

ת̇ם מצ̇י רג̇ל מן אללוי פתזוג̇ באבנה לוי
פחמלת וולדת אבנא ולמא ראתה חסנא אכ̇פתה ת̇לת̇ה שהור
ולם תטק אן תכ̇פיה זיאדה פאכ̇ד̇ת לה תאבותא מן ברדי וקפרתה באלקפר ואלזפת וצירת פיה אלצבי וצירתה באלדיס עלי שאטי אלניל
ווקפת אכ̇תה מן בעיד לתנט̇ר מה יצנע בה
פנזלת אבנה פרעון לתגתסל פי אלניל וכאן ג̇ואריהא ימשין עלי שאטיה פראת אלתאבות פי וסט אלדיס פמדת ידהא פאכ̇ד̇תה
ופתחתה פראת בצבי יבכי פשפקת עליה וקאלת הד̇א מן אולאד אלעבראניין
קאלת להא אכ̇תה אאמצ̇י ואדעי לך במראה מרצ̇ע מן אלעבראניאת תרצ̇עה לך
קאלת להא אבנת פרעון אמץ̇ פמצ̇ת אלג̇אריה ודעת באם אלצבי
קאלת להא אבנה פרעון הא לך הד̇א אלצבי ארצ̇עיה לי ואנא אעטיך אג̇רתך פאכ̇ד̇ת אלמראה אלצבי וארצ̇עתה
ולמא כבר אלצבי ג̇את בה אלי אבנה פרעון וצאר להא כאבן וסמתה מוסי קאלת לאני נשלתה מן אלמא
וכאן פי תלך אלאיאם אן מוסי כבר וכ̇רג̇ אלי אכ̇ותה ונט̇ר פי נקלהם פאד̇א ברג̇ל מצרי יצ̇רב רג̇לא עבראניא מן אכ̇ותה
פאלתפת ימנה ויסרה פראי אנה ליס אנסאן פצ̇רב אלמצרי פמאת ודפנה פי אלרמל
ת̇ם כ̇רג̇ פי אליום אלת̇אני פאד̇א ברג̇לין עבראניין יתנאצאן פקאל ללט̇אלם לם תצ̇רב צאחבך
פקאל מן צירך רג̇לא רייסא וחאכמא עלינא אתריד אן תקתלני כמא קתלת אלמצרי פפזע מוסי וקאל אד̇ן קד ערף אלאמר
ולמא סמע פרעון בהד̇א אלכ̇בר טלב אן יקתל מוסי פהרב מוסי מן בין ידיה וצאר אלי בלד מדין וג̇לס עלי ביר מא
וכאן לאמאם מדין סבע בנאת פג̇את ודלת ומלאת אלאחואץ̇ לתסקי גנם אביהן
ולמא ג̇או אלרעאה פטרדוהן קאם מוסי פאגאת̇הן וסקי גנמהן
ולמא ג̇ין אלי רעואל אביהן קאל מא באלכן אסרעתן באלמג̇י אליום
קלן רג̇ל מצרי כ̇לצנא מן יד אלרעאה ואיצ̇א דלא לנא וסקי אלגנם
קאל להן ואין הו לם תרכתן אלרג̇ל אדעין בה יאכל טעאמא
פלמא אמען מוסי פי אלמקאם ענד אלרג̇ל זוג̇ה בצפורה אבנתה
פולדת אבנא וסמאה גרשם לאנה קאל צרת גריבא פי בלד אלגרבה
וכאן איצ̇א פי תלך אלאיאם אלטוילה ואנברץ מאת מלך מצר פתנהדו בנו אסראיל מן כ̇דמתהם וצרכ̇ו פצעד שהיקהם אלי אללה מן אלכ̇דמה
פסמע אללה שהיקהם וד̇כר עהדה אלד̇י מע אברהים ואסחק ויעקוב
ונט̇ר אללה אלי בני אסראיל ורחמהם

Chapter 3

וכאן מוסי ירעא גנם יתרו חמיה אמאם מדין פסאקהא אלי טרף אלבריה חתי ג̇א אלי ג̇בל אללה אלי חריב
פתג̇לי לה מלאך אללה בצ̇רים נאר מן אלסנא פראי אלסנא משתעל באלנאר והו ליס יחתרק
פקאל מוסי אמיל אלאן ואנט̇ר הד̇א אלמנט̇ר אלעג̇יב מא באל אלסנא לא יחתרק
פעלם אללה אנה קד מאל לינט̇ר פנאדאה מן אלסנא וקאל יא מוסי יא מוסי קאל לביך
קאל לא תתקדם אלי הנא אנזע נעליך ען רג̇ליך פאן אלמוצ̇ע אלד̇י אנת ואקף עליה מקדס
ת̇ם קאל אנא אלאה אביך אברהים ואסחק ויעקוב פסתר מוסי וג̇הה אד̇ כ̇אף אן ינט̇ר אלי נור אללה
ת̇ם קאל אללה נט̇רת לצ̇עף קומי אלד̇י במצר וסמעת צראכ̇הם מן קבל ג̇לאוזתהם ועלמת באוג̇אעהם
פתג̇לית לאכ̇לצהם מן יד אלמצריין ואצעדהם מן ד̇לך אלבלד אלי בלד ג̇יד ואסע בלד יפיץ̇ אללבן ואלעסל אלי מוצ̇ע אלכנעיין ואלחתיין ואלאמוריין ואלפרזיין ואלחויין ואליבוסיין
ואלאן הוד̇א צראך̇ בני אסראיל קד וצל אלי וראית אלצ̇גט אלד̇י אלמצריון יצ̇אגטונהם
פתעאל אלאן אבעת̇ בך אלי פרעון ואכ̇רג̇ קומי בני אסראיל מן בלד מצר
קאל מוסי ללה מן אנא חתי אמצ̇י אלי פרעון ואכ̇רג̇ בני אסראיל מן בלד מצר
קאל אנא אכון מעך והד̇ה איה לך אני בעת̇ת בך ואד̇א אכ̇רג̇ת אלקום מן מצר תעבדון אללה עלי הד̇א אלג̇בל
וקאל מוסי ללה הא אנא סאיר אלי בני אסראיל פאקול להם אלאה אבאיכם בעת̇ני אליכם פאן קאלו לי מא אסמה מא אקול להם
קאל לה אלאזלי אלד̇י לא יזול קאל כד̇א קל לבני אסראיל אלאזלי בעת̇ני אליכם
וקאל לה איצ̇א כד̇א קל לבני אסראיל אללה אלאה אבאיכם אלאה אברהים ואסחק ויעקוב בעת̇ני אליכם הד̇א אסמי אלי אלדהר והד̇א ד̇כרי אלי ג̇יל ואג̇יאל
אמץ̇ פאג̇מע שיוך̇ בני אסראיל וקל להם אללה אלאה אבאיכם תג̇לי אלי אלאה אברהים ואסחק ויעקוב קאילא קד ד̇כרתכם ומא צנע בכם במצר
פקלת אצעדכם מן עד̇אב אלמצריין אלי מוצ̇ע אלכנעאניין ואלחתיין ואלאמוריין ואלפריזיין ואלחויין ואליבוסיין אלי בלד יפיץ̇ אללבן ואלעסל
פאד̇א קבלו מנך אדכ̇ל אנת ושיוך̇ בני אסראיל אלי מלך מצר וקולו לה אללה אלאה אלעבראניין ואפאנא אמרה פאלאן נסיר אלאן מסיר ת̇לת̇ה איאם פי אלבר ונקרב ללה רבנא
ואנא אעלם אן מלך מצר לא ידעכם אן תמצ̇ו ולא ביד ואחדה שדידה
חתי אבעת̇ באפתי פאצ̇רב אלמצריין בג̇מיע אעג̇ובאתי אלתי אצנעהא פי מא בינהם ובעד ד̇לך יטלקכם
ואעטי אלקום חט̇אא ענד אלמצריין פאד̇א מצ̇יתם לא תמצ̇ו פרגא
בל תסתוהב אלמראה מן מסאכנתהא וג̇ארתהא אניה פצ̇ה וד̇הב ות̇יאבא תצירונהא עלי בניכם ובנאתכם ותנתצפון מן אלמצריין

Chapter 4

פאג̇אב מוסי וקאל לעלהם לא יומנון בי ולא יקבלון מני בל יקולון לם יתג̇לי לך אללה
פקאל אללה לה מנבהא מא ד̇א בידך קאל עצא
קאל אטרחהא עלי אלארץ̇ פטרחהא פצארת ת̇עבאנא פהרב מוסי מן בין ידיה
קאל אללה לה מד ידך ואמסך ד̇נבה פלמא מד ידה פאמסכה פצאר עצא פי ידה
לכי יומנו אן קד תג̇לי לך אללה אלאה אבאיהם אברהים ואסחק ויעקוב
וקאל לה איצ̇א אדכ̇ל ידך אלי כמך פאדכ̇להא ת̇ם אכ̇רג̇הא פאד̇א בהא ביצ̇א כאלת̇לג̇
וקאל לה איצ̇א ארדד ידך אלי כמך ורדהא ת̇ם אכ̇רג̇הא וקד עאדת כסאיר בדנה
קאל פאן לם יומנו בך ולם יקבלו אלאיה אלאולי פיומנון באלאיה אלת̇אניה
קאל פאן לם יומנו בהאתין אלאיתין ולם יקבלו מנך כ̇ד̇ מן מא אלניל ואצכבה עלי אליבס פאנה ינקלב ויציר דמא פי אליבס
קאל מוסי לרבה יא רב ליס אנא ד̇ו נטק מן אמס ומא קבלה ולא מן חין כ̇אטבת עבדך אני ת̇קיל אלפם ואללסאן ג̇מיעא
קאל לה אללה מן כ̇לק נטקא ללאנסאן או מן יכ̇לק אלאכ̇רם או אלאצם או אלבציר או אלאעמי אליס אנא אללה
פאמץ̇ אלאן פאנא אכון מע קולך ואדלך עלי מא תתכלם בה
קאל יא רבי אבעת̇ מן אנת באעת̇ה
ואשתד גצ̇ב אללה עלי מוסי וקאל אליס הרון אכ̇וך אלליואני אנא אעלם אנה מתכלם והוד̇א הו כ̇ארג̇ תלקאך פינט̇ר אליך ויסר פי נפסה
פכלמה וציר הד̇א אלכלאם פי פיה פאנא אכון מע קולך וקולה ואדלכמא עלי מא תצנעון
פיכלם הו לך אלקום ויכון לך תרג̇מאנא ואנת תכון לה אסתאד̇א
וכ̇ד̇ הד̇ה אלעצא בידך תצנע בהא אלמעג̇זאת
פמצ̇י מוסי ורג̇ע אלי יתר חמיה וקאל לה אמצ̇י וארג̇ע אלי אכ̇ותי אלד̇ין במצר ואנט̇ר הל הם באקיון קאל לה אמץ̇ בסלאם
ת̇ם קאל אללה למוסי במדין אמץ̇ ארג̇ע אלי מצר פאן קד מאת ג̇מיע אלקום אלטאלבין נפסך
פאכ̇ד̇ מוסי זוג̇תה וולדיה וארכבהם עלי חמאר ובעת̇ בהם ורג̇ע אלי בלד מצר ואכ̇ד̇ אלעצא אלד̇י אמרה אללה בהא פי ידה
ת̇ם קאל אללה לה פי מצ̇יך לתרג̇ע אלי מצר אנט̇ר ג̇מיע אלבראהין אלתי צירתהא פי ידך ואצנעהא בין ידי פרעון ואנא אשדד קלבה ולא יטלק אלקום
פקל לה כד̇א קאל אללה משרפא אבני בכרי אסראיל
פקלת לך אטלך אבני יעבדני פאן אבית אן תטלקה הא אנא קאתל אבנך בכרך
ולמא כאן פי אלטריק פי אלמבית פאג̇א ולדה מלאך אללה פטלב קטלה
פאכ̇ד̇ת צפורה צואנא פקטעת קלפה אבנהא וקדמתה בין ידיה וקאלת כאד אלערוס אן יכון מקטולא
פכף ענה חיניד̇ קאלת צאר אלערוס אלמקטול מכ̇תונא
ת̇ם קאל אללה להרון אמץ̇ תלקא מוסי פי אלבר פמצ̇א פואפאה פי ג̇בל אללה פקבלה
פאכ̇ברה מוסי בג̇מיע כלאם אללה אלד̇י בעת̇ה בה וג̇מיע אלאיאת אלתי אמרה אללה
פמצ̇א מוסי והרון וג̇מעא ג̇מיע שיוך̇ בני אסראיל
וכלמהם הרון בג̇מיע אלכלאם אלד̇י כלם אללה מוסי וצנע אלמעג̇זאת בחצ̇רה אלקום
פאמן אלקום אד̇ סמעו אן אללה קד ד̇כר בני אסראיל ונט̇ר צ̇עפהם וכ̇רו וסג̇דו

Chapter 5

ובעד ד̇לך דכ̇ל מוסי והרון וקאלא לפרעון כד̇א קאל אללה אלאה אסראיל אטלק קומי יחג̇ון לי פי אלבר
קאל פרעון מן אללה חתי אקבל מנה ואטלק בני אסראיל לא אערף אללה ולא אטלק בני אסראיל איצ̇א
קאלא אלאה אלעבראניין ואפאנא אמרה נמצ̇י מסיר ת̇לת̇ה איאם פי אלבר ונקרב ללה רבנא כילא יפאג̇ינא בובא או בסיף
קאל להמא מלך מצר לם יא מוסי והרון תג̇ד̇באן אלקום ען אעמאלהם אמצ̇ו אלי נקלכם
ת̇ם קאל אמן כת̇רה אהל אלבלד חתי תעטלאהם מן נקלהם
ואמר פרעון פי ד̇לך אליום ג̇לאוזה אלקום וערפאהם קאילא
לא תעודו אן תעטו תבנא לילבנו אללבן מת̇ל אמס ומא קבלה בל הם ימצ̇ון ויקמשון להם תבנא
וצ̇ראיב אללבן אלתי כאנו יצנעונהא אמסא ומא קבלה צירוהא עליהם ולא תנקצון מנהא לאנהם מרפהון ולד̇לך יצרכ̇ון ויקולון נמצ̇י נקרב לרבנא
ית̇קל אלעמל עלי אלקום פישתגלו בה ולא ישתגל באמור באטלה
פכ̇רג̇ ג̇לאוזה אלקום וערפאהם וקאלו להם כד̇א קאל פרעון ליס אעטיכם תבנא
אנתם אמצ̇ו וכ̇ד̇ו לכם תבנא חית̇ מא תג̇דון ואעלמו אן לא ינקץ מן עמלכם שי
ותבדד אלקום פי ג̇מיע בלד מצר ליקמשו קשא ללתבן
ואלג̇לאוזה מלחון קאילין אכמלו עמלכם אמר יום ביום כמא כאן פי וקת אעטא אלתבן
פצ̇רב ערפא בני אסראיל אלד̇ין ולוהם עליהם ג̇לאוזה פרעון וקאלו להם מא באלכם לם תכמלו צ̇ראיבכם אן תלבנו מת̇ל אמס ומא קבלה איצ̇א אמס ואליום
וג̇א ערפא בני אסראיל ואסתגאת̇ו אלי פרעון קאילין לם תצנע כד̇א בעבידך
תבן לם ידפע אלינא ויקולון לנא אצ̇רבו לבנא הוד̇א עבידך מצ̇רובון ממא יכ̇טי עליהם קומך
קאל אנתם מרפהון ולד̇לך תקולון נמצ̇י נקרב לרבנא
ואלאן אמצ̇ו אעמלו ותבן לא יעטי לכם וצ̇ראיבכם תופון
פנט̇ר ערפא בני אסראיל אנהם בשר וקאלו לא תנקצו מן לבנכם אמר יום ביום
ופאג̇ו מוסי והרון ואקפון תלקאהם ענד כ̇רוג̇הם מן ענד פרעון
פקאלו להמא ינט̇ר אללה ויחכם עליכם כמא אפסדתמא חאלנא ענד פרעון וענד קואדה חתי לו אן סיפא פי ידהם לקתלונא
פרג̇ע מוסי אלי אללה וקאל יא רב לם אבלית הולאי אלקום ולם ד̇א בעת̇ת בי
ומן חיתי דכ̇לת אלי פרעון פכ̇אטבתה באסמך אסא אליהם ולם תכ̇לצהם מן ד̇לך

Chapter 6

קאל אללה למוסי אלאן תנט̇ר מא אצנע לפרעון אנה סיטלקהם ביד שדידה ויטרדהם מן בלדה ביד שדידה
ת̇ם כלם אללה מוסי וקאל לה אנא אללה
אלד̇י תג̇לית לאברהים ואסחק ויעקוב באלטאיק אלכאפי ואסמי אללה פקט לם אערפהם
ואיצ̇א ת̇בת עהדי מעהם לאעטיהם בלד כנעאן בלד סכנאהם אלד̇י סכנוה
ואיצ̇א אני קד סמעת שהיק בני אסראיל ממא אלמצריון יסתכ̇דמונהם פד̇כרת עהדי
לד̇לך קל לבני אסראיל אנא אללה לאכ̇רג̇כם מן נקל אלמצריין ואכ̇לצכם מן כ̇דמתהם ואפככם בד̇ראע ממדודה ובאחכאם עט̇ימה
ואתכ̇ד̇כם לי אמה ואכון לכם אלאהא ותעלמון אנני אללה רבכם אלמכ̇רג̇כם מן נקל אלמצריין
ואדכ̇לכם אלי אלבלד אלד̇י אקסמת באמרי אן אעטיה לאברהים ואסחק ויעקוב פאעטיה לכם חוזא אנא אללה אפי בד̇לך
פכלם מוסי בד̇לך בני אסראיל ולם יקבלו מנה מן צ̇יק ארואחהם ומן כ̇דמתהם אלצעבה
ת̇ם כלם אללה מוסי תכלימא
אדכ̇ל כלם פרעון מלך מצר פי אן יטלק בני אסראיל מן בלדה
וכלם מוסי בין ידי אללה קאילא הוד̇א בנו אסראיל לם יקבלו מני פכיף יסמע מני פרעון ואנא אלת̇ג אלפם
פכלם אללה מוסי והרון ווצאהמא בסבב בני אסראיל ופרעון מלך מצר אן יכ̇רג̇א בני אסראיל מן בלד מצר
האולי רוסא ביות אבאיהם בנו ראובן בכר אסראיל חנוך ופלוא חצרן וכרמי האולי עשאיר ראובן
ובנו שמעון ימואל וימין ואהד ויכין וצחר ושאול אבן אלכנעאניה האולי עשאיר שמעון
והד̇ה אסמא בני לוי עלי תאלידהם גרשון וקהת ומררי וסנו חיוה לוי מיאה וסבע ות̇לת̇ון סנה
ובנו גרשון לבני ושמעי לעשאירהם
ובנו קהת עמרם ויצהר וחברון ועזיאל וסנו חיותה מיאה ות̇לת̇ ות̇לת̇ון סנה
ובנו מררי מחלי ומושי האולי עשאיר אלליואניין עלי תאלידהם
פתזוג̇ עמרם ביוכבד עמתה קבל אן תחט̇ר פולדת לה הרון ומוסי וכאן סנו חיותה מיאה וסבע ות̇לת̇ין סנה
ובנו יצהר קרח ונפג וזכרי
ובנו עזיאל מישאל ואלצפן וסתרי
פתזוג̇ הרון באלישבע בנת עמינדב אכ̇ת נחשון פולדת לה נדב ואביהוא ואלעזר ואיתמר
ובנו קרח אסיר ואלקנה ואביאסף הד̇ה עשאיר אלקרחיין
ואלעזר אבן הרון תזוג̇ במראה מן בנאת פוטיאל פולדת לה פינחס האולי רוסא אבא אלליואניין לעשאירהם
המא הרון ומוסי אללד̇אן קאל להמא אללה אכ̇רג̇א בני אסראיל מן בלד מצר עלי ג̇יושהם
המא אלמכ̇אטבאן פרעון מלך מצר ליכ̇רג̇א בני אסראיל מן בלד מצר המא מוסי והרון
ולמא כאן יום כ̇אטב אללה מוסי פי בלד מצר
וקאל אללה למוסי קאילא אנא אללה כלם פרעון מלך מצר בג̇מיע מא אמרך בה
וקאל מוסי בין ידי אללה הוד̇א אנא אלתיג אלפם וכיף יסמע מני פרעון

Chapter 7

קאל אללה למוסי אנט̇ר קד ג̇עלתך אסתאד̇א פי אמר פרעון והרון אכ̇וך יכון תרג̇מאנך
אנת תכלם הרון אכ̇אך בג̇מיע מא אמרך בה והו יכלם פרעון ליטלק בני אסראיל מן בלדה
ואנא אעצב קלב פרעון ואכת̇ר איאתי ובראהיני פי בלד מצר
ולא יקבל מנכמא פרעון חתי אחל אפאתי באלמצריין ואכ̇רג̇ ג̇יושי וקומי בני אסראיל מן בלד מצר באחכאם עט̇ימה
ויעלמון אלמצריון אני אללה אד̇א מדדת ידי עלי אלמצריין ואכ̇רג̇ת בני אסראיל מן בינהם
פצנע מוסי והרון כמא אמרהמא אללה כד̇אך צנעא
וכאן מוסי אבן ת̇מנין סנה והרון אבן ת̇לת̇ ות̇מנין סנה חין כלמא פרעון
ת̇ם קאל אללה למוסי והרון קאילא
אד̇א כלמכמא פרעון וקאל אעטוני ברהאנא פקל להרון כ̇ד̇ עצאך פאטרחהא בין ידי פרעון ותציר תנינא
פדכ̇ל מוסי והרון אלי פרעון וצנעא כמא קאל אללה וטרח הרון עצאה בין ידי פרעון וקואדה פצארת תנינא
ת̇ם דעא פרעון באלחכמא ואלסחרה פצנע כד̇אך איצ̇א עלמא מצר בכ̇פיהם
פטרח כל רג̇ל עצאה פצארת כתנאנין פאבתלעת עצא הרון עציהם
פאשתד קלב פרעון ולם יקבל מנהמא כמא קאל אללה
ת̇ם קאל למוסי קד ת̇קל קלב פרעון ואבא אן יטלק אלקום
אמץ̇ אליה באלגדאה הוד̇א הו כ̇ארג̇ אלי אלמא פקף תלקאה עלי שאטי אלניל ואלעצא אלתי אנקלבת חיה כ̇ד̇הא בידך
וקל לה אללה אלאה אלעבראניין בעת̇ני אליך קאילא אטלק קומי יעבדני פי אלבר והוד̇א אנת לם תקבל אלי אלאן
כד̇א קאל אללה בהד̇ה אלכ̇לה תעלם אנני אללה הא אנא צ̇ארב באלעצא אלתי בידי אלמא אלד̇י פי אלניל פינקלב דמא
ואלסמך אלד̇י פי אלניל ימות פינתן אלניל ויעג̇ז אלמצריון ען אן ישרבו מאא מן אלניל
ת̇ם קאל אללה למוסי קל להרון כ̇ד̇ עצאך ומד ידך עלי מיאה אלמצריין ואנהארהם וכ̇לג̇אנהם ואג̇אמהם וסאיר מלאם מיאההם פתציר דמא ויכון דם פי ג̇מיע בלד מצר ופי אואני אלכ̇שב ואלחג̇ארה
פצנע כד̇אך מוסי והרון כמא אמר אללה ורפע אלעצא וצ̇רב אלמא אלד̇י פי אלניל בחצ̇רה פרעון ובחצ̇רה קואדה פאנקלב ג̇מיע אלמא אלד̇י פי אלניל דמא
ואלסמך אלד̇י פי אלניל מאת ונתן אלניל פעג̇ז אלמצריון אן ישרבו מאא מן אלניל וצאר אלדם פי ג̇מיע בלד מצר
פצנע כד̇אך עלמא מצר בכ̇פיהם ואשתד קלב פרעון ולם יקבל מנהמא כמא קאל אללה
ת̇ם ולי פרעון ודכ̇ל מנזלה ולם ירד באלה אלי הד̇ה איצ̇א
ואחתפר ג̇מיע אלמצריין חואלי אלניל אבארא לישרבו מנהא מאא אד̇ לם יטיקו אן ישרבו מן מא אלניל
ולמא כמלת סבעה איאם בעד מא צ̇רב אללה אלניל
קאל אללה למוסי אדכ̇ל אלי פרעון וקל לה כד̇א קאל אללה אטלק קומי יעבדוני
פאנך אן אבית אן תטלקהם הא אנא צאדם תכ̇מך באלצ̇פאדע
פתסעי מן אלניל אלצ̇פאדע פתצעד ותדכ̇ל פי ביתך ופי כ̇דר מצ̇ג̇עך ועלי סרירך ופי ביות קואדך וסאיר קומך ופי תנאנירך ומעאג̇נך
ופי ג̇סמך וג̇סם קומך וקואדך תצעד אלצ̇פאדעך

Chapter 8

ת̇ם קאל אללה למוסי קל להרון מד ידך בעצאך עלי אלאנהאר ואלכ̇לג̇אן ואלאג̇אם ואצעד אלצ̇פאדע עלי בלד מצר
פמד הרון ידה עלי מיאה מצר פצעד אלצ̇פאדע וגטא בלד מצר
וצנע כד̇אך אלעלמא בכ̇פיהם ואצעדו אלצ̇פאדע עלי בלד מצר
פדעא פרעון במוסי והרון וקאל אשפעא אלי אללה ויזיל אלצ̇פאדע עני וען קומי חתי אטלק אלקום יד̇בחו ללה
קאל מוסי לפרעון אקתרח עלי מתי תשא אן אשפע לך ולקואדך וקומך פינקטע אלצ̇פאדע ענך וען מנאזלך ותבקא פי אלניל פקט
וקאל גדא קאל כמא קלת לכי תעלם אנה ליס מת̇ל אללה רבנא
אד̇ תזול אלצ̇פאדע ענך וען קומך וקואדך ותבקא פי אלניל פקט
ולמא כ̇רג̇ מוסי והרון מן ענד פרעון דעא מוסי אלי אללה בסבב אלצ̇פאדע אלתי אחלהא בפרעון
פצנע אללה כמא קאל מוסי ותמאות אלצ̇פאדע מן אלביות ומן אלדור ומן אלצ̇יאע
חתי ג̇מעוהא אנבארא אנבארא ונתנת אלארץ̇ מנהא
ולמא ראי פרעון אן אלפרג̇ה קד כאנת ת̇קל קלבה ולם יקבל מנהמא כמא קאל אללה
ת̇ם קאל אללה למוסי קל להרון מד עצאך ואצ̇רב תראב אלארץ̇ יציר קמלא פי ג̇מיע בלד מצר
פצנעא כד̇אך ומד הרון ידה בעצאה פצ̇רב תראב אלארץ̇ פצאר קמלא פי אלאנסאן ואלבהימה ג̇מיע תראב אלארץ̇ צאר קמלא פי ג̇מיע בלד מצר
וצנע כד̇לך אלעלמא בכ̇פיהם ליכ̇רג̇ו אלקמל פלם יטיקו פת̇בת אלקמל פי אלנאס ואלבהאים
פקאלו אלעלמא לפרעון הד̇ה ג̇ראחה מן ענד אללה פאשתד קלבה ולם יקבל מנהמא כמא קאל אללה
ת̇ם קאל אללה למוסי אדלג̇ באלגדאה וקף בין ידי פרעון הוד̇א הו כ̇ארג̇ אלי אלמא וקל לה כד̇א קאל אללה אטלק קומי ויעבדוני
לאנך אן אבית אן תטלק קומי הא אנא באעת̇ עליך ועלי קואדך וסאיר קומך ומנאזלך כ̇לט אלוחוש חתי תמתלי מנה ביות אלמצריין ואלארץ̇ אלתי הם עליהא
ואבין פי ד̇לך אליום בלד אלסדיר אלד̇י קומי מקים בה לילא יכון ת̇ם וחש לכי תעלם אנני אללה מסלט עלי אלארץ̇
ואציר פדאא לקומי ממא יחל בקומך גדא תכון הד̇ה אלאיה
פצנע אללה כד̇אך ודכ̇ל וחש כת̇יר אלי בית פרעון ובית קואדה וג̇מיע בלד מצר אנפסד מן קבל אלוחש
פדעי פרעון במוסי והרון וקאל אמצ̇ו אד̇בחו לרבכם פי אלבלד
קאל מוסי לא נטיק אן נצנע ד̇לך לאן מא יכרהה אלמצריון נד̇בחה ללה רבנא פהל נד̇בח מא יכרהונה בחצ̇רתהם ולא ירג̇מונא
לכן מסאפה ת̇לת̇ה איאם נסיר פי אלבר ונד̇בח ללה רבנא כמא יאמרנא
קאל פרעון אטלקכם תד̇בחון ללה רבכם עדא פאבעאדא לא תבעדו פי אלמסיר ואשפעא עני
קאל מוסי הא אנא כ̇ארג̇ מן ענדך ואשפע אלי אללה פיזול אלוחש ען פרעון וקואדה וקומה עדא לא יעאוד פרעון אלסכ̇ריה לילא יטלק אלקום יד̇בחון ללה
ולמא כ̇רג̇ מן ענדה שפע אלי אללה
פצנע אללה כמא קאל מוסי פזאל אלוחש ען פרעון וען קואדה וסאיר קומה לם יבק ואחד
ות̇קל פרעון קלבה הד̇ה אלמרה איצ̇א ולם יטלק אלקום

Chapter 9

ת̇ם קאל אללה למוסי אדכ̇ל אלי פרעון וקל לה כד̇א קאל אללה אלאה אלעבראניין אטלק קומי יעבדוני
פאנך אן אבית אן תטלקהם ועאדך מתמסך בהם
פאן אפה אללה כאינה פי מואשיך אלתי פי אלצחרא פי אלכ̇יל ואלחמיר ואלג̇מאל ואלגנם ואלבקר ובא עט̇ים ג̇דא
ויבין אללה בין מואשי בני אסראיל ומואשי אלמצריין ולא ימות שי מן ג̇מיע מא הו לבני אסראיל
וציר אללה וקתא קאילא גדא יצנע אללה הד̇א אלאמר פי אלבלד
פצנע אללה הד̇א אלאמר מן אלגד ומאת ג̇מיע מואשי אלמצריין ומן מואשי בני אסראיל לם ימת ואחדה
ובעת̇ פרעון פאד̇א לם ימת מן מואשי בני אסראיל ואחדה פת̇קל קלבה ולם יטלקהם
ת̇ם קאל אללה למוסי והרון כ̇ד̇א מלא חפניכמא מן פיח אלאתון ויהוי בה מוסי פי אלהוא בחצ̇רה פרעון
פיציר גבארא פי ג̇מיע בלד מצר ויציר פי אלנאס ואלבהאים קרחא נאבתא מתנפטא פי ג̇מיע בלד מצר
פאכ̇ד̇א מן פיח אלאתון ווקפא בין ידי פרעון והוי בה מוסי פי אלהוא פצאר קרח מתנפט נאבת פי אלנאס ואלבהאים
ולם יטיקו אלעלמא אן יקפו בין ידי מוסי מן קבל אלקרח אלד̇י כאן פיהם ופי סאיר אלמצריין
ושדד אללה קלב פרעון ולם יקבל מנהמא כמא קאל אללה אלי מוסי
ת̇ם קאל אללה למוסי אדלג̇ באלגדאה וקף בין ידי פרעון וקל לה כד̇א קאל אללה אלאה אלעבראניין אטלק קומי יעבדוני
לאני פי הד̇ה אלמרה אנא באעת̇ בכת̇יר מן אפאתי פי קלבך וקואדך וקומך לכי תעלם אן ליס מת̇לי פי ג̇מיע אלעאלם
לאני אלאן לו אטלקת ידי לקתלתך וקומך באלובא ואג̇תחדת מן אלבלד
ולכן בסבב כ̇לה אבקיתך לכי אוריך קותי לכי יקץ באסמי פי ג̇מיע אלעאלם
ועאדך מתרבץ בקומי לילא תטלקהם
הא אנא ממטר פי מת̇ל הד̇א אלוקת מן גד ברדא עט̇ימא ג̇דא מא לם יכן מת̇לה פי מצר מן יום אססת אלי אלאן
ואלאן אבעת̇ פצ̇ם מאשיתך וג̇מיע מא לך פי אלצחרא פאנה אי אנסאן או בהימה וג̇ד פי אלצחרא ולם ינצ̇ם אלי אלמנאזל ינזל עליהם אלברד פימותון
פמן כ̇אף כלאם אללה מן קואד פרעון אהרב עבידה ומאשיתה אלי אלביות
ומן לם ירד באלה אלי כלאם אללה תרך עבידה ומאשיתה פי אלצחרא
ת̇ם קאל אללה למוסי מד ידך נחו אלסמא פיכון אלברד פי ג̇מיע בלד מצר עלי אלנאס ועלי אלבהאים וג̇מיע עשב אלצחרא פי בלד מצר
פמד מוסי עצאה נחו אלסמא פאעלן אללה אצואתא וברדא וסארת אלנאר עלי אלארץ̇ ואמטר אללה בררא עלי בלד מצר
פכאן אלברד ואלנאר אלמתלבדה פי וסטה עט̇ימא ג̇דא מא לם יכן מת̇לה פי בלד מצר מד̇ צארת לאמה
פצ̇רב אלברד פי ג̇מיע בלד מצר מא פי אלצחרא מן אנסאן אלי בהימה וצ̇רב ג̇מיע עשבהא וכסר ג̇מיע שג̇רהא
עדא פי בלד אלסדיר אלתי ת̇ם בנו אסראיל לם יכן ברד
פבעת̇ פרעון במוסי והרון וקאל להמא קד אכ̇טאת הד̇ה אלמרה אללה אלעאדל ואנא וקומי אלט̇אלמון
אשפעא אלי אללה וחסבנא אן תכון אצואת אללה וברד עלינא חתי אטלקכם ולא תעאדו אן תקפו
קאל לה מוסי אד̇א כ̇רג̇ת מן אלקריה אבסט ידי אלי אללה פתנתהי אלאצואת ואלברד לא יכון אבדא לכי תעלם אן אלארץ̇ ללה
ואנת וקואדך פאעלמו אנכם קבל אן תכ̇אפו מן בין ידי אללה
אן אלכתאן ואלשעיר קד עטבא לאן אלשעיר כאן פריכא ואלכתאן משלפא
ואלחנטה ואלכרסנה לם יעטבא לאנהמא אפלתאן
ולמא כ̇רג̇ מוסי מן ענד פרעון מן קריתה בסט ידיה בין ידי אללה פאנתהת אלאצואת ואלברד ולם ינחל מטר עלי אלארץ̇
ולמא ראי פרעון אן קד אנתחי אלמטר ואלברד ואלאצואת עאוד אלכ̇טא פת̇קל קלבה הו ועבידה
ושדד אללה קלב פרעון ולם יטלקהם כמא קאל אללה למוסי

Chapter 10

ת̇ם קאל אללה למוסי אדכ̇ל אלי פרעון פאני קד קוית קלבה וקלב קואדה לכי אחל אפאתי הד̇ה בהם
ולכי תקץ עלי אבנך ואבן אבנך מא בטשת באלמצריין ואפאתי אלתי אחללתהא בהם ותעלמו אנני אללה
פדכ̇ל מוסי והרון אלי פרעון וקאלא לה כד̇א קאל אללה אלאה אלעבראניין אלי כם אבית אן תדען מן בין ידי אטלק קומי יעבדוני
פאנך אן אבית אן תטלק קומי הא אנא אתי באלג̇ראד גדא פי תכ̇מך
פיגטי ט̇הר אלארץ̇ ולא יטיק אחד אן ינט̇ר אליהא ויאכל באקי אלפליטה אלתי תבקת לכם מן אלברד ויאכל ג̇מיע אלשג̇ר אלנאבת לכם מן אלצחרא
ותמתלי מנה ביותך וביות קואדך וביות סאיר אלמצריין מא לם יר מת̇לה אבאוך ואבא אבאיך מד̇ כונהם עלי אלארץ̇ אלי הד̇א אליום ת̇ם ולי וכ̇רג̇ מן ענד פרעון
פקאל קואד פרעון לה אלי כם יכון הד̇א לנא והקא אטלק אלקום יעבדו אללה רבהם קבל אן תשאהד מצר קד באדת
פארד מוסי והרון אלי פרעון וקאל להמא אמצ̇ו ואעבדו אללה רבכם מן ומן אלמאצ̇יון
קאל מוסי בצביאננא ושיוכ̇נא נמצ̇י ובבנינא ובנאתנא וגנמנא ובקרנא נמצ̇י לאן חג̇ אללה לנא
קאל להמא כד̇אך יכון אללה מעכם כמא אטלקכם ואטפאלכם הוד̇א ארי אלשר חד̇י וג̇והכם
ליס כד̇אך ימצ̇י אלרג̇אל מנכם יעבדון אללה פאנכם אנמא תטלבונהא וטרדהמא מן ענד פרעון
ת̇ם קאל אללה למוסי מד ידך עלי בלד מצר בסבב אלג̇ראד פיצעד עלי בלד מצר ויאכל ג̇מיע עשב אלבלד ג̇מיע מא בקאה אלברד
פמד מוסי עצאה עלי בלד מצר וסאק אללה ריח אלקבול טול ד̇לך אליום וטול אלליל פלמא כאנת אלגדאה חמלת ריח אלקבול אלג̇ראד
פצעד אלג̇ראד עלי ג̇מיע בלד מצר ואסתקר פי ג̇מיע תכ̇מהא עט̇ימא ג̇דא מא לם יכן קבלה ג̇ראד מת̇לה ובעדה לא יכון כד̇אך
פגטא ט̇הר ג̇מיע אלבלד חתי אט̇לם אלבלד ואכל ג̇מיע עשבה וג̇מיע ת̇מר אלשג̇ר אלד̇י בקאה אלברד ולם יבק שי מן אלכ̇צ̇רה פי אלשג̇ר ופי עשב אלצחרא פי ג̇מיע בלד מצר
פאסרע פרעון פדעי במוסי והרון וקאל קד אכ̇טאת ללה רבכמא ולכמא
ואלאן פאחתמלא ד̇נבי הד̇ה אלמרה ואשפעא אלי אללה רבכמא ליזיל עני הד̇א אלמות אלמחץ̇
פלמא כ̇רג̇ מן ענדה שפע אלי אללה
פקלב אללה ריחא גרביה שדידה ג̇דא פחמלת אלג̇ראד וצכת בה בחר אלקלזם ולם תבק ג̇ראדה ואחדה פי בלד מצר
ושדד אללה קלב פרעון ולם יטלק בני אסראיל
ת̇ם קאל אללה למוסי מד ידך נחו אלסמא ויכון ט̇לאם עלי ג̇מיע בלד מצר בעד זואל ט̇לאם אלליל
פמד מוסי ידה נחו אלסמא פכאן ט̇לאם אפל פי ג̇מיע בלד מצר ת̇לת̇ה איאם
לם ירא אנסאן צאחבה ולם יקם אנסאן מן מכאנה ת̇לת̇ה איאם ולג̇מיע בני אסראיל כאן נור פי מסאכנהם
פדעי פרעון במוסי וקאל אמצ̇ו אעבדו אללה לכן גנמכם ובקרכם דעוהא ואמא אטפאלכם פתמצ̇י מעכם
קאל לה מוסי בל אנת תעטינא ד̇באיח וצואעד נקרבהא ללה רבנא
ומואשינא איצ̇א תמצ̇י מענא לא יבקא מנהא ט̇לף לאנא מנהא נאכ̇ד̇ מא נעבד בה אללה רבנא ונחן לא נעלם כם מקדאר מא נעבד אללה בה מנהא אלי אן נציר אלי ת̇ם
פשדד אללה קלבה ולם ישא אטלאקהם
ת̇ם קאל פרעון אמץ̇ עני אחד̇ר אן תעאוד תרא וג̇הי פאנך יום תרא וג̇הי תסתחק אן תמות
ת̇ם קאל לה מוסי נעמא קלת לסת אעאוד אן ארי וג̇הך

Chapter 11

פקאל אללה למוסי קד בקי בלא ואחד אתי בה עלי פרעון ועלי אלמצריין בעד ד̇לך יטלקכם מן ההנא פענד אטלאקה ג̇מלה יטרדכם מן ההנא
מר אלקום אן יסתוהב אלרג̇ל מן צאחבה ואלמראה מן צאחבתהא אניה פצ̇ה ואניה ד̇הב
פאעטא אללה אלקום חט̇אא ענד אלמצריין ואמא מוסי אלרסול פעט̇ים ג̇דא פי ג̇מיע בלד מצר ענד קואד פרעון וענד אלקום
פקאל מוסי כד̇א קאל אללה פי נצף אלליל אנא מתג̇לי פי בלד מצר
פימות כל בכר פיה מן בכר פרעון אלג̇אלס עלי כרסיה אלי בכר אלאמה אלתי ורא אלרחא וסאיר בכור אלבהאים
ויכון צראך̇ עט̇ים פי ג̇מיע בלד מצר מא לם יכן מת̇לה ולא יעוד מת̇לה
ולג̇מיע בני אסראיל לא ינבח כלב בפיה פמא פוקה מן אלאד̇א מן נאסהם אלי בהאימהם לכי תעלמו מא יבין אללה בין אלמצריין ובין אלאסראיליין
פינחדר ג̇מיע קואדך האולי אלי ויסג̇דון לי קאילין אכ̇רג̇ אנת וג̇מיע אלקום אלד̇י מעך ובעד ד̇לך אכ̇רג̇ פכ̇רג̇ מן ענד פרעון בשדה גצ̇ב
ת̇ם קאל אללה אלי מוסי לא יקבל מנכמא פרעון לכי תכת̇ר בראהיני פי בלד מצר
ומוסי והרון צנעא ג̇מיע הד̇ה אלבראהין בחצ̇רתה פשדד אללה קלבה ולם יטלק בני אסראיל מן בלדה

Chapter 12

ת̇ם קאל אללה למוסי והרון פי בלד מצר קאילא
הד̇א אלשהר הו לכם אול אלשהור יכון לכם אולא לשהור אלסנה
וכלמא ג̇מאעה בני אסראיל וקולא להם פי אלעאשר מנה אן יתכ̇ד̇ו להם כל פריק ראסא לביות אבאיהם ד̇אך ראס לכל בית
פאן קאל אהל בית מן אלחאג̇ה אלי ראס פליאכ̇ד̇ הו וג̇ארה אלאקרב אלי מנזלה במואסאה מן אלנפוס כל רג̇ל עלי קדר טעאמה תתואסוה
וליכן לכם ראסא צחיחא ד̇כרא מן סנתה מן אלצ̇אן ואלמאעז תאכ̇ד̇וה
יכון ענדכם מחפוט̇א אלי אליום אלראבע עשר מן הד̇א אלשהר פיד̇בחה ג̇וק ג̇מאעה בני אסראיל בין אלגרובין
ויאכ̇ד̇ו מן דמה ויג̇עלו עלי כ̇די אלבאב ואלמט̇ל עלי אלביות אלד̇י יאכלונה פיהא
ויאכלו לחמה פי תלך אללילה שוא נאר ופטיר מע מראר יאכלוה
לא תאכלו שיא מנה ניא ולא טביכ̇א מנצ̇ג̇א במא אלא משויא בנאר ראסה ואכארעה וג̇ופה
ולא תבקו מנה אלי אלגדאה פאן בקי מנה שי אלי אלגדאה פאחרקוה באלנאר
וכד̇א פכלוה תכון אחקאוכם משדודה ונעאלכם פי ארג̇לכם ועציכם פי אידיכם ותאכלוה פי חפז הו פסח ללה
ואתג̇לי פי בלד מצר פי הד̇ה אללילה ואקתל כל בכר פיה מן אנסאן אלי בהאים ובג̇מיע מעבודאת אלמצריין אצנע אחכאמא אנא אללה
פיציר אלדם לכם עלאמה עלי אלביות אלתי אנתם פיהא ואנט̇ר אלדם וארת̇י עליכם ולא יכון בכם ובא מהלך אד̇א צ̇רבת אהל בלד מצר
פיציר הד̇א אליום לכם ד̇כרא ותחג̇ון פיה חג̇א ללה לאג̇יאלכם רסם אלדהר תחג̇ונה
סבעה איאם תאכלו פטירא לכן פי אליום אלאול תעטלו כ̇מירא מן מנאזלכם וכל מן אכל כ̇מירא ינקטע ד̇לך אלאנסאן מן בני אסראיל מן אליום אלאול אלי אליום אלסאבע
ואליום אלאול אסם מקדס ואליום אלסאבע אסם מקדס יכונא לכם ולא יצנע פיהמא שי מן אלצנאיע אלא מא יוכל לכל נפס הו וחדה יצנע לכם
ואחפט̇ו אלפטיר לאני פי ד̇את הד̇א אליום אכ̇רג̇ת ג̇יושכם מן בלד מצר ואחפט̇ו הד̇א אליום לאג̇יאלכם רסם אלדהר
ופי אלשהר אלאול פי אליום אלראבע עשר מנה באלעשי כלו פטירא אלי אליום אלאחד ועשרין מן אלשהר באלעשי
סבעה איאם לא יוג̇ד כ̇מיר פי ביותכם וכל מן אכל מכ̇מרא ינקטע ד̇לך אלאנסאן מן ג̇מאעה בני אסראיל מן אלגריב אלי צריח אלבלד
שיא מן אלמכ̇מר לא תאכלו ופי ג̇מיע מסאכנכם כלו פטירא
פדעי מוסי בג̇מיע שיוך̇ אסראיל וקאל להם אג̇ד̇בו וכ̇ד̇ו לכם גנמא לעשאירכם ואד̇בחו אלפסח
וכ̇ד̇ו באקה מן צעתר ואגמסוהא פי אלדם אלד̇י פי אלטסת ואדנו אלי אלמט̇ל וכ̇די אלבאב מן ד̇לך אלדם אלד̇י פי אלטסת ולא יכ̇רג̇ אנסאן מנכם מן באב מנזלה אלי אלגדאה
פיתג̇לי אללה ליצדם אלמצריין וינט̇ר אלדם עלי אלמט̇ל ועלי כ̇די אלבאב פירת̇י למן דאכ̇לה ולא ידע אלמהלך אן ידכ̇ל אלי ביותכם פיהלככם
ואחפט̇ו הד̇א אלאמר רסמא לכם ולבניכם אלי אלדהר
ואד̇א דכ̇לתם אלי אלבלד אלד̇י יעטיכם אללה כמא קאל פאחפט̇ו הד̇ה אלצנעה
פאד̇א קאל לכם בנוכם מא הד̇ה אלצנעה לכם
קולו הו ד̇בח רת̇א ללה כמא רת̇י לביות בני אסראיל אד̇ צדם אלמצריין וכ̇לץ ביותנא פכ̇ר אלקום וסג̇דו
ומצ̇ו בני אסראיל וצנעו בג̇מיע מא אמר אללה מוסי והרון כד̇אך צנעו
פלמא כאן נצף אלליל קתל אללה כל בכר פי ג̇מיע בלד מצר מן בכר פרעון אלג̇אלס עלי כרסיה אלי בכר אלסבי אלד̇י פי אלחבס וג̇מיע בכור אלבהאים
פקאם פרעון לילא הו וג̇מיע קואדה וסאיר אלמצריין פכאן צראך̇ עט̇ים במצר אד̇ ליס בית אלא ופיה מית
פדעי במוסי והרון לילא וקאל קומא אכ̇רג̇א מן בין קומי אנתמא ובנו אסראיל ואמצ̇ו ואד̇בחו ללה כמא קלתם
ואיצ̇א גנמכם ובקרכם כ̇ד̇והא כמא קלתם ואמצ̇ו ואג̇עלוני פי הל
ושדד אלמצריון עלי אלקום ליסרעו יטלקונהם מן אלבלד לאנהם קאלו כלנא מאיתון
פחמל אלקום עג̇ינהם קבל אן יכ̇תמר פכאנת מעאג̇נהם משדודה פי ת̇יאבהם עלי אענאקהם
ובנו אסראיל צנעו חיניד̇ כמא אמר מוסי פאסתוהבו מן אלמצריין אניה פצ̇ה ואניה ד̇הב ות̇יאבא
ואללה אעטא אלקום חט̇אא ענד אלמצריין פוהבוהא להם ואנתספו אלמצריין
ת̇ם רחל בנו אסראיל מן עין אלשמס אלי סכות שביה בסת מאיה אלף רג̇ל אלרג̇אל כ̇לא אלאטפאל
ואיצ̇א כ̇לט כת̇יר צעד מעהם וגנם ובקר מואשי עט̇ימה ג̇דא
פאכ̇תבזו אלעג̇ין אלד̇י אכ̇רג̇וה מן מצר מלילא פטירא אד̇ לם יכ̇תמר למא טרדו מן מצר ולם יטיקו אן יתלבת̇ו וחתי זאדא לם יצנעו להם
וכאן מקאם אהל אסראיל אלד̇י אקאמוה פי עמל מצר ארבע מאיה ות̇לת̇ין סנה
פלמא כאן בעד ארבע מאיה ות̇לת̇ין סנה פי ד̇את ד̇לך אליום כ̇רג̇ ג̇מיע ג̇יוש אללה מן בלד מצר
כמא כאן הד̇ה אללילה מחפוט̇ה ללה ליכ̇רג̇הם מן בלד מצר כד̇אך הד̇א אלליל ללה מחפוט̇ לבני אסראיל לאג̇יאלהם
ת̇ם קאל אללה למוסי והרון הד̇א רסם אלפסח כל אג̇נבי לא יאכל מנה
וכל עבד לאנסאן משתרי בת̇מן פאכ̇תנה חיניד̇ יאכל מנה
ואלצ̇יף ואלאג̇יר לא יאכלא מנה
ופי בית ואחד יוכל לא יכ̇רג̇ מן אלבית מן אללחם כ̇ארג̇א ועט̇מא לא תכסרו מנה
כד̇אך ג̇מאעה בני אסראיל יצנעוה
ואד̇א דכ̇ל מעכם גריב ואראד אן יצנע פסחא ללה פליכ̇תתן כל ד̇כר פי נאחיתה פחיניד̇ יתקדם פיצנעה אד̇ יציר כצריח אלבלד וכל אקלף לא יאכל מנה
שריעה ואחדה תכון ללצריח וללגריב אלדכ̇יל פי מא בינכם
פצנע בנו אסראיל כמא אמר אללה מוסי והרון כד̇אך צנעו
ולמא כאן פי ד̇את הד̇א אליום אלד̇י אכ̇רג̇ אללה בני אסראיל מן בלד מצר עלי ג̇יושהם

Chapter 13

ת̇ם כלם אללה מוסי תכלימא
קדס לי כל בכר פאתח כל בטן מן בני אסראיל מן אלנאס ואלבהאים לי הם
פקאל מוסי ללקום אד̇כרו הד̇א אליום אלד̇י כ̇רג̇תם פיה מן מצר מן בית אלעבודיה לאן ביד שדידה אכ̇רג̇כם אללה מן הנא ולא יוכל כ̇מיר
אליום אנתם כ̇ארג̇ון פי שהר אלפריך
ואד̇א אדכ̇לך אללה אלי בלד אלכנעאניין ואלחתיין ואלאמוריין ואלחויין ואליבוסיין אלד̇י קסם אללה לאבאיך אן יעטי לך בלד יפיץ̇ אללבן ואלעסל פאצנע הד̇ה אלצנעה פי הד̇א אלשהר
סבעה איאם תאכל פטירא ופי אליום אלסאבע חג̇ ללה
ואד̇א אכל פטיר פי הד̇ה אלסבעה איאם לא ירא לך כ̇מיר ולא מכ̇מר פי ג̇מיע תכ̇מך
ואכ̇בר אבנך פי ד̇לך אליום קאילא הד̇א בסבב מא צנע אללה לי פי כ̇רוג̇י מן מצר
ויכן איה לך עלי ידך וד̇כרא בין עיניך לכי תכון שריעה אללה פי פיך לאן ביד שדידה אכ̇רג̇ך אללה מן מצר
ואחפט̇ הדא אלרסם פי וקתה מן חול אלי חול
כד̇אך אד̇א אדכ̇לך אללה אלי בלד אלכנעאניין כמא קסם לך ולאבאיך ואעטאה לך
פאעזל כל פאתח בטן ללה וכל אול נתאג̇ אלבהאים אלד̇י יכון לך מן אלד̇כור ללה
ובכור אלחמיר אפדה בשאה ואן לם תפדה פאקפה וכל בכר ד̇כר מן בניך פאפדה
ואד̇א סאלך אבנך גדא קאילא מא הד̇א פקל לה בשדה יד אכ̇רג̇נא אללה מן מצר מן בית אלעבודיה
ולמא תצעב פרעון ליטלקנא קתל אללה כל בכר פי בלד מצר מן בכור אלנאס אלי בכור אלבהאים ולד̇לך אנא ד̇אבח ללה כל פאתח בטן מן בכור אלבהאים וכל בכור בני אפדיהם
פתכון איה עלי ידך ומנשורא בין עיניך לאן ביד שדידה אכ̇רג̇נא אללה מן מצר
וכאן למא אטלק פרעון אלקום לם יסירהם אללה טריק בלד אלפלסטיניין לאנה קריב ולאן קאל אללה כילא ינדם אלקום אד̇א ראו אלחרב פירג̇עון אלי מצר
פאדארהם אללה טריק אלבר אלי בחר אלקלזם ומתעביין צעדו בנו אסראיל מן בלד מצר
ואכ̇ד̇ מוסי עט̇אם יוסף מעה לאנה אחלף בני אסראיל וקאל להם אד̇א ד̇כרכם אללה פאצעדו עט̇אמי מן האהנא מעכם
ת̇ם רחלו מן סכות ונזלו פי איתם פי טרף אלבר
ואללה סאיר בין ידיהם נהארא בעמוד מן גמאם לידלהם עלי אלטריק ופי אלליל בעמוד מן נאר ליצ̇י להם פיסירו נהארא ולילא
לא יזול עמוד אלגמאם נהארא ועמוד אלנאר לילא מן בין ידי אלקום

Chapter 14

ת̇ם כלם אללה מוסי קאילא
מר בני אסראיל אן ירג̇עו וינזלו בין ידי פם אלחירות בין אלמג̇דל ואלבחר בין ידי צנם צפון חיאלה תנזלון עלי אלבחר
חתי יקול פרעון ען בני אסראיל אנהם מתחירון פי אלבלד ואן אלבר קד אנגלק עליהם
פאשדד קלבה ויכלבהם ואתעט̇ם בה וג̇מיע ג̇נדה ויעלם אלמצריון אנני אללה פצנעו כד̇לך
ולמא אכ̇בר מלך מצר אן אלקום קד הרבו אנקלב קלבה וקלוב קואדה אליהם וקאלו מא ד̇א צנענא אד̇ אטלקנא בני אסראיל מן כ̇דמתנא
פאסרג̇ מרכבה ואכ̇ד̇ קומה מעה
ואכ̇ד̇ סת מאיה מרכב מכ̇תאר וסאיר מראכב אלמצריין וקואד עלי ג̇מיעהם
ושדד אללה קלב פרעון מלך מצר וכלב בני אסראיל ובנו אסראיל כ̇ארג̇ון ביד רפיעה
וכלבהם אלמצריון ולחקוהם נאזלין עלי אלבחר ג̇מיע כ̇יל פרעון ופרסאנה וג̇נדה אלי פם אלחירות בין ידי צנם צפון
ולמא קרב פרעון שאל בנו אסראיל עיונהם פאד̇א באלמצריין ראחלין וראהם פכ̇אפו ג̇דא וצרכ̇ו אלי אללה
וקאלו למוסי אמן עדם אלקבור במצר אכ̇רג̇תנא לנמות פי אלבר מא ד̇א צנעת בנא אד̇ אכ̇רג̇תא מן מצר
אליס הד̇א אלקול אלד̇י קלנאה לך במצר דענא נכ̇דם אלמצריין פאן כ̇דמתנא להם אצלח לנא מן מותנא פי אלבר
קאל מוסי ללקום לא תכ̇אפו קפו ואנט̇רו מגות̇ה אללה אלתי יצנעהא לכם אליום פאנכם כמא ראיתם אלמצריין אליום ליס תעודון אן תרוהם אבדא אלי אלדהר
אללה יחארב ענכם ואנתם פאמסכו
ת̇ם קאל אללה למוסי מא תצרך̇ אלי מר בני אסראיל אן ירחלו
ואנת ארפע עצאך ומד ידך אלי אלבחר פשקה פידכ̇ל בנו אסראיל פי וסטה פי אליבס
והאנא משדד קלב אלמצריין פידכ̇לון וראהם ואתעט̇ם בפרעון ובג̇מיע ג̇נדה ומראכבה ופרסאנה
ויעלם אלמצריון אנני אללה אד̇א תעט̇מת בפרעון ומראכבה ופרסאנה
פרחל מלאך אללה אלסאיר בין ידי עסכר בני אסראיל וצאר וראהם ורחל עמוד אלגמאם מן בין ידיהם ווקף וראהם
פדכ̇ל בין עסכר אלמצריין ובין עסכר אלאסראיליין וכאן אלגמאם ואלט̇לאם פגשיא אלליל ולם יתקדם אחדהמא אלי אלאכ̇ר טול אלליל
פמד מוסי ידה עלי אלבחר וסאק אללה אלבחר בריח אלקבול צעבה טול אלליל חתי צירה ג̇פאפא בעד מא אנשק אלמא
ודכ̇ל בנו אסראיל פי וסט אלבחר פי אליבס וצאר אלמא להם אסוארא ען ימינהם וען יסארהם
וכלבהם אלמצריון ודכ̇לו וראהם ג̇מיע כ̇יל פרעון ומראכבה ופרסאנה אלי וסט אלבחר
ולמא כאן פי נובה אלגדאה אטלע אללה אלי עסכר אלמצריין בעמוד מן נאר וגמאם פאהאמה
ואזאל לואלב מראכבהם וסאקהם בענף חין קאל אלמצריון נהרב מן בין ידי בני אסראיל לאן אללה יחארב ענהם אלמצריין
ת̇ם קאל אללה למוסי מד ידך עלי אלבחר ירג̇ע אלמא עלי אלמצריין ועלי מראכבהם ופרסאנהם
פמד מוסי ידה עלי אלבחר פרג̇ע אלבחר ענד אתג̇אה אלגדאה אלי צעובתה ואלמצריון הארבון תלקאה פגרקהם אללה פי וסט אלבחר
באן רג̇ע אלמא פגטא אלמראכב ואלפרסאן וסאיר ג̇יש פרעון אלדאכ̇לין וראהם פי אלבחר ולם יתבק מנהם ולא ואחד
ובנו אסראיל סארו פי אליבס פי וסט אלבחר ואלמא להם אסואר ען ימינהם וען יסארהם
ואגאת̇ אללה פי ד̇לך אלוקת בני אסראיל מן יד אלמצריין וראי בנו אסראיל אלמצריין אמואתא עלי שאטי אלבחר
וראי בנו אסראיל אלאפה אלעט̇ימה אלתי צנעהא אללה באלמצריין פכ̇אף אלקום אללה ואמנו באללה ובמוסי רסולה

Chapter 15

חיניד̇ סבח מוסי ובנו אסראיל בהד̇א אלתסביח ללה וקאלו אג̇מעין נסבח ללה אד̇ אקתדר אקתדארא אלכ̇יל ורכאבהא רמא בהם פי אלבחר
עזי ומג̇די אלאזלי אלד̇י צאר לי גית̇א הד̇א טאיקי אוי אליה אלאה אבי ארפעה
אללה ד̇ו אלמלאחם אללה אסמה
מראכב פרעון וג̇נדה רמי בהא פי אלבחר וכ̇יאר קואדה גרקו פי בחר אלקלזם
אלגמור גטתהם נזלו פי אלקער כאלחג̇ארה
ימינך יא רב ג̇לילה פי אלקוה ימינך יא רב תרהב אלאעדא
ובכת̇רה אקתדארך תהדם מקאומיך תבעת̇ בסכ̇טך פיאכלהם כאלקש
ובריח גצ̇בך תערמת אלאמיא ווקפת כאלאטואד אלהואטל אנג̇מדת אלגמור פי קלב אלבחר
ואד̇ קאל אלעדו אכלבהם פאלחקהם ואקסם סלבהם ותשתפי מנהם נפסי ואג̇רד סיפי פתקרצ̇הם ידי
אהבבת ריחך פגטאהם אלבחר ורסבו כאלרצאץ פי אלמא אלגזיר
מן מת̇לך מן אלמעבודאת יא רב מן מת̇לך אלג̇ליל אלמקדס מכ̇וף אלמדאיח צאנע אלאעג̇ובאת
מדדת ימינך פאבתלעתהם אלארץ̇
וסירת בפצ̇לך אלשעב אלד̇י פככתהם פסקתהם בעזך אלי מאוא קדסך
פסמעת אלאמם פרג̇זת ואכ̇ד̇ אלטלק סכאן פלסטין
חיניד̇ דהש צנאדיד אדום ואג̇לא מואב אכ̇ד̇תהם אלרעדה ומאג̇ו ג̇מיע סכאן כנעאן
תקע עליהם אלהיבה ואלפזע בעט̇ים קדרתך יסכתון כאלחג̇ארה אלי אן יג̇וז שעבך יא רב אלי אן יג̇וז אלשעב אלד̇י מלכתהם חוזא
תאתי בהם פתגרסהם פי ג̇בל נחלתך מהיא לסכינתך צנעתה יא רב מקדסא יא רב אצלחתה ידך
אללה מלך אלדהר ואלאבד
אד̇ דכ̇ל כ̇יל פרעון ומראכבה ופרסאנה פי אלבחר פרד אללה עליהם מא אלבחר ובנו אסראיל סארו פי אליבס פי וסט אלבחר
ת̇ם אכ̇ד̇ת מרים אלנביה אכ̇ת הרון אלדף פי ידהא וכ̇רג̇ ג̇מיע אלנסא וראהא בדפוף וטנאביר
פאג̇אבתהם מרים סבחו ללה אד̇ אקתדר אקתדארא אלכ̇יל ורכאבהא רמא בהם פי אלבחר
ורחל מוסי בני אסראיל מן בחר אלקלזם וכ̇רג̇ו אלי בריה שור פסארו ת̇לת̇ה איאם פי אלבריה ולם יג̇דו מאא
פג̇או אלי אלמרירה ולם יטיקו אן ישרבו מנהא מאא לאנה מר ולד̇לך סמית אלמרירה
פתדמר אלקום עלי מוסי קאילין מא נשרב
פדעי אלי אללה פדלה עלי שג̇רה טרח מנהא פי אלמא פחלא אלמא ת̇ם ציר לה רסומא ואחכאמא ות̇ם אמתחנה
וקאל אן קבלת אמר אללה רבך וצנעת אלמסתקים ענדה ואנצת אלי וצאיאה וחפט̇ת ג̇מיע רסומה פג̇מיע אלאמראץ̇ אלתי אחללתהא באלמצריין לא אחלהא בך לאני אללה מעאפיך
ת̇ם ג̇או אלי אלים וכאן ת̇ם את̇נתא עשר עין מא וסבעון נכ̇לה ונזלו ת̇ם

Chapter 16

ת̇ם רחלו מן אלים וג̇את ג̇מאעה בני אסראיל אלי בריה סין אלתי בין אלים וסיני פי אליום אלכ̇אמס עשר מן אלשהר אלת̇אני לכ̇רוג̇הם מן בלד מצר
פתדמר ג̇מאעה בני אסראיל עלי מוסי והרון פי תלך אלבריה
וקאלו להמא בנו אסראיל ליתנא מתנא באמר אללה פי בלד מצר פי ג̇לוסנא עלי קדור אללחם ואכלנא אלטעאם חתי שבענא אד̇ אכ̇רג̇תמאנא אלי הד̇ה אלבריה לתקתלא ג̇מיע הד̇א אלג̇וק באלג̇וע
וקאל אללה למוסי האנא מנזל לכם טעאמא מן אלסמא יכ̇רג̇ אלקום פילקטונה אמר יום ביום לקבל אן אמתחנהם הל יסירון פי שראיעי אם לא
פאד̇א כאן אליום אלסאדס יצלחון מא יאתון בה פאנה יכון צ̇עפא עלי מא ילקטונה פי כל יום
פקאל מוסי והרון לג̇מיע בני אסראיל באלעשא תעלמון אן אללה אכ̇רג̇כם מן בלד מצר
ובאלגדאה תנט̇רון נור אללה אד̇ סמע תדמרכם עליה ונחן מן חתי תתדמרו עלינא
ת̇ם קאל מוסי ד̇אך באן יעטיכם אללה באלעשא לחמא תאכלונה וטעאמא באלגדאה תשבעון מנה אד̇ סמע תדמרכם אלד̇י אנתם מתדמרון עליה ונחן מן ליס עלינא תדמרכם בל עלי אללה
ת̇ם קאל מוסי להרון קל לג̇מעאה בני אסראיל תקדמו בין ידי אללה פאנה קד סמע תדמרכם
פלמא כלם הרון בד̇לך אלי ג̇מאעה בני אסראיל אלתפתו פי אלבריה פאד̇א בנור אללה קד ט̇הר פי אלגמאם
וכלם אללה מוסי קאילא
קד סמעת תדמר בני אסראיל קל להם בין אלגרובין תאכלון לחמא ובאלגדאה תשבעון טעאמא ותעלמון אנני אללה רבכם
פלמא כאן באלעשי צעד אלסלוי פגטא אלעסכר ובאלגדאה כאן סכב אלטל חואלי אלעסכר
ולמא צעד סכב אלטל פאד̇א בה עלי וג̇ה אלבריה דק מדחרג̇ דק כאלדמק עלי אלארץ̇
פנט̇רה בנו אסראיל וקאל בעצ̇הם לבעץ̇ הו מן לאנהם לם יעלמו מא הו פקאל מוסי להם הו אלטעאם אלד̇י אעטאה אללה לכם מאכלא
הד̇א אלאמר אלד̇י אמר אללה בה ילקט מנה כל רג̇ל עלי קדר עיאלה מרזבאן לכל ג̇מג̇מה עלי אחצא נפוסהם וכל רג̇ל יאכ̇ד̇ למן פי ביתה
פצנע כד̇אך בנו אסראיל ולקטו מן כת̇ר ומן קלל
ת̇ם כאלוה באלמרזבאן פלם יפצ̇ל מן כת̇ר ומן קלל לם ינקצה כל רג̇ל עלי קדר עיאלה לקטו
וקאל להם מוסי לא יבק אנסאן מנה שיא אלי אלגדאה
פלם יקבל אנאס מן מוסי ובקי מנה אלי אלגדאה ונגל דודא ונתן פסכ̇ט עליהם מוסי
וכאנו ילקטונה פי כל גדאה כל רג̇ל עלי קדר עיאלה פאד̇א חמית אלשמס תמאסי
ולמא כאן פי אליום אלסאדס לקטו מן אלטעאם צ̇עפא מרזבאנין לכל ואחד פג̇א ג̇מיע אשראף אלג̇מאעה פאכ̇ברו מוסי
פקאל להם מוסי הו מא קאל אללה הי סבת עטלה מקדס ללה ג̇דא מא תרידון אן תכ̇בזוה פאכ̇בזוה ומא תרידון אן תטבכ̇וה פאטבכ̇וה ומא פצ̇ל דעוה לכם מחפוט̇א אלי אלגדאה
פודעוה אלי אלגדאה כמא אמרהם מוסי פלם ינתן ורמה לם תכן פיה
פקאל מוסי כלוה אליום לאן אליום סבת ללה ואליום לא תג̇דונה פי אלצחרא
וכד̇לך סתה איאם תלקטונה ואליום אלסאבע סבת לא יכון פיה
ולמא כאן פי אליום אלסאבע כ̇רג̇ אנאס מן אלקום לילתקטו פלם יג̇דו שיא
פקאל אללה למוסי אלי כם קד אביתם אן תחפט̇ו וצאיאי ושראיעי
אנט̇רו אן אללה קד אעטאכם שריעה אלסבת ולד̇לך הו מעטיכם פי אליום אלסאדס טעאם יומין פליג̇לס כל אמר מכאנה ולא יכ̇רג̇ אחד מן מוצ̇עה פי אליום אלסאבע
פאסבת אלקום פי אליום אלסאבע
וסמי אסראיל אסמה מן והו כבזר אלכזברה אביץ̇ וטעמה כקטאיף בעסל
ת̇ם קאל מוסי הד̇א אלאמר אלד̇י אמר אללה בה מל מרזבאן מנה יכן מחפוט̇א לאג̇יאלכם לכי ינט̇רו אלטעאם אלד̇י אטעמתכם פי אלבר חין אכ̇רג̇תכם מן בלד מצד
וקאל מוסי להרון כ̇ד̇ ברניה ואחדה ואג̇על פיהא מל מרזבאן מנה וצ̇עה בין ידי אללה מחפוט̇א לאג̇יאלכם
פכמא אמר אללה מוסי וצ̇עה הרון בין ידי אלשהאדה מחפוט̇א
ובנו אסראיל אכלו אלמן ארבעין סנה אלי דכ̇ולהם אלי בלד עאמר אכלו אלמן אלי דכ̇ולהם אלי טרף בלד כנעאן
וכאן אלמרזבאן עשר אלויבה

Chapter 17

ת̇ם רחלו בנו אסראיל מן בריה סין פי מראחלהם עלי אמר אללה ונזלו פי רפידים ולם יכן מא ישרבה אלקום
פכ̇אצם אלקום מוסי וקאלו אעטנא מאא נשרבה פקאל להם מוסי מא תכ̇אצמוני ומא תמתחנון אללה
ולמא עטש ת̇ם אלקום אלי אלמא תדמרו עלי מוסי וקאלו לה לם אצעדתנא מן מצר לתקתלנא ואטפאלנא ומואשינא באלעטש
פצרך̇ מוסי אלי אללה קאילא מא אצנע בהאולי אלקום ען קליל וירג̇ומוני
פקאל אללה למוסי סר בין ידי אלקום וכ̇ד̇ מעך מן שיאכ̇הם ועצאך אלתי צ̇רבת בהא אלניל כ̇ד̇הא בידך ואמץ̇
האנא מוקף דלילא בין ידיך הנאך עלי אלצואן פי חריב פאצ̇רב אלצואן יכ̇רג̇ מנה מא ישרבה אלקום פצנע מוסי כד̇אך בחצ̇רה משאיך̇ בני אסראיל
פסמא אסם ד̇לך אלמוצ̇ע ד̇א אלמחנה ואלכ̇צומה עלי מא כ̇אצם בנו אסראיל ואמתחנו אללה קאילין הל מוג̇וד נור אללה פי מא ביננא אם לא
ת̇ם ג̇א עמלק פחארב בני אסראיל פי רפידים
פקאל מוסי ליהושע אכ̇תר לנא רג̇אלא ואכ̇רג̇ חארב עמלק גדא אנא ואקף עלי ראס אליפאע ואלעצא אלתי אמר אללה בהא פי ידי
פצנע יהושע כמא קאל לה מוסי אן יחארב אלעמאלקה ומוסי והרון וחור צעדו אלי ראס אליפאע
פכאן מוסי כמא ירפע ידה יגלב בנו אסראיל וכמא יחטהא יגלב אלעמלק
ולמא ת̇קלת ידא מוסי אכ̇ד̇ו חג̇רא וצירוה תחתה וג̇לס עליה והרון וחור אסנדא ידיה אחדהמא ימנה ואלאכ̇ר יסרה פכאנת ידאה מחצ̇ונתין אלי מגיב אלשמס
חתי כרד יהושע עמלק וקומה בחד אלסיף
וקאל אללה למוסי אכתב הד̇א ד̇כרא פי כתאב ואתלה עלי יהושע פאני סאמחו ד̇כר עמלק מן תחת אלסמא
ובנא מוסי מד̇בחא וסמאה אללה עלמי
קאל אן אלאזלי אקסם באלכרסי אן יכון ללה חרב פי אלעמלק ג̇ילא בעד ג̇יל

Chapter 18

ת̇ם סמע יתרו אמאם מדין חמו מוסי ג̇מיע מא צנעה אללה במוסי ובאל אסראיל קומה אד̇ אכ̇רג̇ אללה בני אסראיל מן מצר
פאכ̇ד̇ יתרו חמו מוסי צפורה זוג̇תה בעד מא בעת̇ בהא אליה
ואבניהא אללד̇ין אסם אחדהמא גרשם לאנה קאל צרת גריבא פי אלגרבה
ואסם אלאכ̇ר אליעזר לאנה קאל אלאה אבי כאן פי עוני וכ̇לצני מן סיף פרעון
וג̇א יתרו חמו מוסי ואבנאה וזוג̇תה אליה אלי אלבר אלד̇י הו נאזל ת̇ם אלי ג̇בל אללה
ובעת̇ במן קאל למוסי ענה אנא חמוך יתרו ג̇א אליך וזוג̇תך ואבנאהא מעהא
פכ̇רג̇ מוסי תלקא חמאה פסג̇ד ת̇ם קבלה וסאל כל ואחד ען סלאמה צאחבה בעד מא דכ̇לא אלי אלכ̇בא
וקץ מוסי עלי חמיה ג̇מיע מא צנע אללה בפרעון ואלמצריין בסבב בני אסראיל וג̇מיע אלמצאיב אלתי נאלתהם פי אלטריק וכ̇לצהם אללה
פסר יתרו בג̇מיע אלכ̇יר אלד̇י צנעה אללה לבני אסראיל וכ̇לצהם מן יד אלמצריין
וקאל יתרו תבארך אללה אלד̇י כ̇לצכם מן יד אלמצריין ומן יד פרעון אלד̇י כ̇לץ אלקום מן תחת נקל אלמצריין
אלאן עלמת אן אללה אכבר מן ג̇מיע אלמעבודאת אד̇ עאקבהם באלאמר אלד̇י אתקחו בה עליהם.
ת̇ם קדם יתרו חמו מוסי צואעד וד̇באיח ללה וג̇א הרון וג̇מיע שיוך̇ בני אסראיל ליאכלו טעאמא מע חמי מוסי בין ידי אללה
פלמא כאן מן גד ג̇לס מוסי ליחכם ללקום פוקף אלקום אמאם מוסי מן אלגדאה אלי אלעשי
וראי חמו מוסי ג̇מיע מא הו צאנע באלקום וקאל לה מא הד̇א אלאמר אלד̇י אנת צאנע באלקום מא באלך אנת ג̇אלס וחדך וג̇מיע אלקום ואקף אמאמך מן אלגדאה אלי אלעשי
קאל מוסי לה אד̇א ג̇אני אלקוס יטלבון אמר אללה
אן כאן להם כ̇צומה פג̇או אלי חכמת בין אלרג̇ל וצאחבה וערפתהם רסום אללה ושראיעה
קאל חמו מוסי לה ליס יצלח הד̇א אלאמר אלד̇י אנת צאנעה
כלאלא תכל אנת ואלקום אלד̇ין מעך איצ̇א לאן הד̇א אלאמר ת̇קיל עליך ולא תטיק אן תצנעה וחדך
אלאן אקבל מני מא אשיר עליך בראי ויכון אללה מעך כן אנת ללקום מן ג̇הה אללה תרפע אמורהם אליה
ותנד̇רהם עלי אלרסום ואלשראיע ותערפהם אלטריק אלד̇י יסלכון פיה ואלעמל אלד̇י יעמלונה
ואנת פאנט̇ר מן ג̇מיע אלקום אנאסא ד̇וי חיל אתקיא אללה אנאסא ד̇וי אלחק שאניי אלטמע וול עליהם רווסא אלוף ומאיין וכ̇מסין ועשראת
פיחכמו אלקום פי כל וקת ויכון כל אמר עט̇ים ירפעונה אליך וכל אמר צגיר יחכמון פיה הם וכ̇פף ען נפסך ויחתמלון מעך
פאן אנת צנעת הד̇א אלאמר ואמרך אללה בה אסתטעת אלקיאם ואיצ̇א ג̇מיע הד̇א אלקום אלי מוצ̇עה יסיר בסלאם
וקבל מוסי מן חמיה וצנע ג̇מיע מא קאל לה
פאכ̇תאר מוסי אנאסא ד̇וי חיל מן בני אסראיל פולאהם רווסא עליהם רווסא אלוף ומאיין וכ̇מסין ועשראת
פצאר יחכמון אלקום פי כל וקת אלאמר אלצעב ירפעונה אלי מוסי ואלאמר אלצגיר יחכמון פיה הם
ת̇ם אטלק מוסי חמאה ומצ̇י אלי בלדה

Chapter 19

פי אלשהר אלת̇אלת̇ מן כ̇רוג̇ בני אסראיל מן בלד מצר פי ד̇לך אליום ג̇או אלי בריה סיני
אד̇ רחלו מן רפידים פג̇או אלי בריה סיני ונזלו פי אלבר ונזל ת̇ם אלאסראיל חד̇א אלג̇בל
ומוסי צעד אלי אללה פנאדאה אללה מן אלג̇בל קאילא כד̇א קל לאל יעקוב ואכ̇בר אסראיל
אנתם שאהדתם מא צנעתה באלמצריין וחמלתכם שביהא עלי אג̇נחה אלנסור ואתית בכם אלי ג̇בלי הד̇א
ואלאן אן קבלתם אמרי וחפט̇תם עהדי כנתם לי כ̇אצה מן ג̇מיע אלשעוב עלי אן לי ג̇מיע אלעאלם
ואנתם תכונון לי מלך אמאמה ושעבא מקדסא הד̇א אלכלאם אלד̇י תקולה לבני אסראיל
פג̇א מוסי פדעי באשיאך̇ אלקום ותלא עליהם ג̇מיע הד̇א אלכלאם אלד̇י אמרה אללה בה
פאג̇אבוה אג̇מעין וקאלו ג̇מיע מא קאל אללה נצנעה פרד מוסי כלאמהם אלי אללה
חין קאל אללה למוסי האנא מתג̇ל לך פי גמאם אלסחאב לכי יסמע אלקום מכ̇אטבתי לך וליומנו בך איצ̇א אלי אלדהר וקץ מוסי בכלאם אלקום ללה
פקאל אללה למוסי אמץ̇ אלי אלקום וטהרהם אליום וגדא ויגסלו ת̇יאבהם
ויכונו מסתעדין אלי אליום אלת̇אלת̇ פאן פיה יתג̇לי אללה בחצ̇רתהם עלי ג̇בל סיני
פתכ̇ם אלקום חואליה וקל להם אחד̇רו מן אלצעוד אלי אלג̇בל ואלדנו מן טרפה וכל מן דנא בה פליקתל קתלא
מן חית̇ לא תמסה יד אלא ירג̇ם רג̇מה או ינשב פיהא נשבא בהימה כאן אם אנסאנא לא יחיא ואד̇א צ̇רב באלבוק ג̇איז להם אן יצעדו אלג̇בל
פנזל מוסי אלי אלקום פטהרהם וגסלו ת̇יאבהם
וקאל להם כונו מסתעדין לת̇לאת̇ה איאם ולא תקארבו אמראה
פלמא כאן אליום אלת̇אלת̇ באלגדאה כאנת אצואת וברוק וגמאם עט̇ים עלי אלג̇בל וצות בוק שדיד ג̇דא חתי זעג̇ ג̇מיע אלקום אלד̇י פי אלעסכר
פאכ̇רג̇ מוסי אלקום ליתלקי אמר אללה מן אלעסכר פוקפו אספל אלג̇בל
וג̇בל סיני מתדכ̇ן כלה מן קבל מא תג̇לי אללה עליה באלנאר וצעד דכ̇אנה כדכ̇אן אלאתון ותזעזע אלג̇בל ג̇דא
וכאן צות אלבוק כלמא מר אשתד ג̇דא ומוסי יתכלם ואללה יג̇יבה בצות
אד̇ תג̇לי אללה עלי ג̇בל סיני פי ראס אלג̇בל ונאדי אללה מוסי מן ראסה פצעד
פקאל לה אנזל נאשד אלקום כילא יהג̇מו אלי נור אללה פינט̇רו פיקע מנהם כת̇יר
ואיצ̇א אלאימה אלמקרבון אלי אללה יתקדסון לילא ית̇לם אללה מנהם
קאל לה מוסי לא יטיק אלקום אלצעוד אלי ג̇בל סיני לאנך נאשדתנא וקלת לנא תכ̇ם אלג̇בל וקדסה
קאל לה אללה אמץ̇ אנזל ת̇ם אצעד אנת והרון מעך ואלאימה וסאיר אלקום לא יהג̇מו עלי אלצעוד אלי נור אללה לילא ית̇לם מנהם
פנזל מוסי אלי אלקום וקאל להם ד̇לך

Chapter 20

ת̇ם כלמהם אללה בג̇מיע הד̇א אלכלאם קאילא
אנא אללה רבך אלד̇י אכ̇רג̇תך מן בלד מצר מן בית אלעבודיה
לא יכון לך מעבוד אכ̇ר מן דוני
לא תצנע לך פסלא ולא שבהא ממא פי אלסמא פי אלעלו וממא פי אלארץ̇ פי אלספלי וממא פי אלמא תחת אלארץ̇
לא תסג̇ד להם ולא תעבדהם לאני אללה רבך אלטאיק אלגיור אלמטאלב בד̇נוב אלאבא מע אלבנין ואלת̇ואלת̇ ואלרואבע לשאניי
וצאנע אלאחסאן לאלוף למחבי וחאפט̇י וצאיאי
לא תחלף באסם אללה רבך באטלא לאן אללה לא יברי מן יחלף באסמה באטלא
אד̇כר יום אלסבת וקדסה
סתה איאם תעמל ותצנע ג̇מיע צנאיעך
ואליום אלסאבע סבת תסבת פיה ללה רבך לא תצנע שיא מן אלצנאיע אנת ואבנך ואבנתך ועבדך ואמתך ובהאימך וצ̇יפך אלד̇י פי מחאלך
לאן אללה כ̇לק פי סתה איאם אלסמא ואלארץ̇ ואלבחר וג̇מיע מא פיהא ואראחהא פי אליום אלסאבע ולד̇לך בארך אללה פי אליום אלסאבע וקדסה
אכרם אבאך ואמך לכי יטול עמרך פי אלבלד אלד̇י אללה רבך מעטיה לך
לא תקתל אלנפס לא תזן לא תסרק לא תשהד עלי אכ̇יך שהאדה באטלה
לא תתמן מנזל צאחבך לא תתמן זוג̇תה ועבדה ואמתה ות̇ורה וחמארה וג̇מיע מא לה
וג̇מיע אלקום ינט̇רון אלאצואת ואלפלאיל וצות אלבוק ואלג̇בל מתדכ̇נא פלמא ראי אלקום ד̇לך זעג̇ו ווקפו מן בעיד
וקאלו למוסי כלמנא אנת נסמע מנך ולא יכלמנא אללה כילא נהלך
קאל מוסי ללקום לא תכ̇אפו פאנה לכי ימתחנכם תג̇לי לכם אללה ולכי תכון תקותה פי קלובכם לילא תכ̇טאו
פוקף אלקום מן בעיד ותקדם מוסי אלי אלצ̇באב אלד̇י ת̇ם נור אללה
פקאל אללה למוסי כד̇א קל לבני אסראיל אנתם שאהדתם אני מן אלסמא כ̇אטבתכם
פלא תצנעו מעי מעבודאת מן פצ̇ה ומעבודאת מן אלד̇הב לא תצנעו לכם
מד̇בחא עלי אלארץ̇ אצנע לי ואד̇בח עליה צואעדך וד̇באיח סלמאתך מן גנמך ובקרך ופי כל מוצ̇ע אד̇כר אסמי אתג̇לי לך ואברך פיך
ואן צנעת לי מד̇בחא מן חג̇ארה פלא תבנהא מהנדמה פאנך אן חרכת חדידא עליהא בד̇לתהא
ולא תצעד בדרג̇ עלי מד̇בחי לילא תנכשף סואתך עליה

Chapter 21

והד̇ה אלאחכאם אלתי תתלוהא בין ידיהם
קל להם אד̇א אבתעת עבדא עבראניא פליכ̇דמך סת סנין ופי אלסאבעה יכ̇רג̇ חרא מג̇אנא
אן דכ̇ל עאזבא פליכ̇רג̇ עאזבא ואן כאן ד̇ו זוג̇ה כ̇רג̇ת זוג̇תה מעה
ואן זוג̇ה מולאה במראה פולדת לה בנין או בנאת אלמראה ואולאדהא יכונו למולאהא והו יכ̇רג̇ עאזבא
ואן קאל אלעבד קד אחבבת מולאי וזוג̇תי ובני לא אכ̇רג̇ חרא
פליקדמה מולאה אלי אלחאכם יקדמה אלי מצראע אלבאב או כ̇דה ויוסם מולאה אד̇נה במיסמה ויכ̇דמה ללדהר
ואן באע רג̇ל בנתה לאמה פלא תכ̇רג̇ כאלעביד
אן קבחת ענד מולאהא אן יתזוג̇ בהא פליפדהא ולבעץ̇ קום גריב לא יתסלט אן יביעהא אד̇ גדר בהא
ואן זוג̇הא לאבנה פכסירה אלבנאת יצנע בהא
ואן תזוג̇ באכ̇רי פטעאמהא וכסותהא ואוקאתהא לא ינקצהא
פאן לם יצנע בהא ואחדה מן הד̇ה אלת̇לת̇ פלתכ̇רג̇ מג̇אנא בלא ת̇מן
ומן צ̇רב אנסאנא ומאת פליקתל קתלא
ואן לם יתעמדה ואללה סבב לה עלי ידה פאציר לך מוצ̇עא יהרב אלי ת̇ם
ואן אתקח אנסאן עלי צאחבה וקתלה במכר פמן ענד מד̇בחי תאכ̇דה ליקתל
ומן צ̇רב אבאה ואמה פליקתל קתלא
ומן סרק אנסאנא פבאעה או וג̇ד פי ידה פליקתל קתלא
ומן שתם אבאה ואמה פליקתל קתלא
ואד̇א תכ̇אצם אנאס פצ̇רב אחדהמא צאחבה בחג̇ר או בשאדך̇ פלם ימת בל וקע עלי פראש
פאן קאם ומשא פי אלסוק עלי וכאיה לנפסה פקד ברא אלצ̇ארב עדא עטלתה יעטיה ועלאג̇א יעאלג̇ה
ואן צ̇רב אנסאן עבדה או אמתה בקצ̇יב פמאת תחת ידה פליקד בה
ואמא אן קאם יומא או יומין פלא יקד בה לאנה מולאה
ואן תנאצא אנאס פצדמו מראה חאמלא פכ̇רג̇ אולאדהא ולם תכן מניה פליגרם אלצאדם כמא ילזמה בעלהא ויעטיה באנצאף
ואן כאנת מניה פאג̇על נפסא בדל נפס
ודיה עין בדל עין וסן בדל סן ויד בדל יד ורג̇ל בדל רג̇ל
וכי בדל כי ושג̇ה בדל שג̇ה וג̇ראחה בדל ג̇ראחה
ואן צ̇רב אנסאן עין עבדה או עין אמתה פאד̇הבהא פליטלקה חרא בדל עינה
ואן טרח סן עבדה או סן אמתה פליטלקה חרא בדל סנה
ואן נטח ת̇ור רג̇לא או מראה פקתלה פלירג̇ם אלת̇ור ולא יוכל מן לחמה ורב אלת̇ור ברי
ואן כאן ת̇ורא נטאחא מן אמס ומא קבלה פנושד צאחבה ולם יחפט̇ה וקתל רג̇לא או מראה פלירג̇ם אלת̇ור ואיצ̇א צאחבה יקתל
ואן אלזם דיה פליעט פדא נפסה ג̇מיע מא ילזמה
ואן נטח אבנא או אבנה פליצנע בה מת̇ל הד̇א אלחכם
פאן נטח עבדא או אמה פליעט מולאה ת̇לת̇ין מת̇קאלא מן אלפצ̇ה וירג̇ם אלת̇ור
ואן כשף אנסאן בירא או כרא בירא פלם יגטהא פוקע ת̇ם ת̇ור או חמאר
פליגרם ת̇מנה צאחב אלביר וירדה אלי צאחבה ואלמית יכון לה
ואן צאדם ת̇ור אנסאן ת̇ור צאחבה פמאת פליביעו אלת̇ור אלחי ויקתסמא ת̇מנה וכד̇לך אלמית יקתסמאנה
פאן ערף אנה ת̇ור נטאח מן אמס ומא קבלה ולם יחפט̇ה צאחבה פליגרם ת̇ורא בדל אלת̇ור ואלמית יכון לה
ואן סרק אנסאן ת̇ורא או שאה פד̇בחה או באעה פליגרם בדל ת̇ור כ̇מסה ובדל אלשאה ארבעה

Chapter 22

ואן וג̇ד אלסארק פי אלנקב פצ̇רב ומאת פליס לה דיה
ואן אשרקת אלשמס עליה פלה דיה פליגרם מא סרק ואן לם יכן מעה פליבע עלי סרקה
ואן וג̇דת פי ידה אלסרקה מן ת̇ור אלי חמאר אלי שאה אחיא פליגרם בדל אלואחד את̇נין
אד̇א ארעי אלאנסאן צ̇יעה או כרמא לה פאטלק בהימתה או רעת פי צ̇יעה אכ̇רי אג̇וד צ̇יעתה או כרמה יגרם
ואן כ̇רג̇ת נאר פוג̇דת שוכא ואחרקת כדיסא או סנבלא קאימא או סאיר מא פי אלצ̇יאע פליגרם מא יג̇ב פיה אלמשעאל אלאשתעאל
ואן דפע אנסאן אלי צאחבה ורקא או אניה ליחפט̇ה לה פסרק ד̇לך מן בית אלרג̇ל פאן וג̇ד אלסארק פליגרם את̇נין
ואן לם יוג̇ד אלסארק תקדם צאחב אלמנזלה אלי אלחאכם וחלף אנה לם ימד ידה אלי מלך צאחבה
ועלי כל אמר יג̇חדה מן ת̇ור אלי חמאר ואלי שאה ואלי ת̇וב ואלי כל צ̇אלה אן יקול הד̇א הו לי פאלי אלחאכם ירפע אמרהמא פמן ט̇למה אלחאכם יגרם את̇נין לצאחבה
ואן דפע אנסאן אלי צאחבה חמארא או ת̇ורא או שאה או סאיר אלבהאים ליחפט̇ה פמאת או אנכסר או סבי בגיר בינה
פימין אללה תפצל פי מא בינהמא אנה לם ימד ידה אלי מלך צאחבה פיקבלהא צאחבה ולא יגרם
ואן סרק מן ענדה יגרם לצאחבה
פאן אפתרס פליאת בשאהד ולא יגרם אלפריסה
ואד̇א אסתעאר אלאנסאן שיא מן צאחבה פאנכסר או מאת וליס צאחבה מעה פליגרמה
ואן כאן צאחבה מעה פלא יגרמה ואן כאן אג̇ירא פקד מצ̇י באג̇רתה
ואן כ̇דע רג̇ל ג̇אריה בכרא לם תמלך פצ̇אג̇עהא פלימהרהא לה זוג̇ה
פאן אבא אבוהא אן יזוג̇הא מנה פליזן לה מן אלורק כמהר אלאבכאר
ואלסאחר פלא תסתבקה
פכל מן צ̇אג̇ע שיא מן אלבהאים פליקתל קתלא
ומן ד̇בח ללמעבודאת פליתלף חאשא ללה וחדה
ואלגריב לא תגבנה ולא תצ̇גטה פטאלמא כנתם גרבא פי ארץ̇ מצר
וכל ארמלה ויתים פלא תט̇למה
פאן כאן ט̇למתה וצרך̇ אלי אג̇בתה ען צראכ̇ה
באן ישתד גצ̇בי ואקתלכם באלסיף פתציר נסאכם אראמל ובנכם יתאמא
ואן אקרצ̇ת בעץ̇ קומי ורקא לצ̇עיף מעך פלא תכן לה כאלגרים ולא תצירו עליה עינה
אן אסתרהנת ת̇וב צאחבך פענד מגיב אלשמס רדה אליה
אן כאנת הי כסותה וחדהא או הי ת̇וב בדנה פכיף ד̇א ינצ̇ג̇ע פאן הו צרך̇ אלי סמעת לה אני ראוף
אלחאכם לא תשתם ושריף פי קומך לא תלענה
וסלאפך ורשחך לא תוכ̇רהמא ובכור בניך תעטי לי
וכד̇אך תצנע בבקרך וגנמך סבעה איאם יכון מע אמה ופי אליום אלת̇אמן תעטיה לי
ואנאסא מקדסין תכונו לי וחיואן מפתרס פי אלצחרא לא תאכלוה בל ללכלב אטרחוה

Chapter 23

לא תקבל כ̇ברא זורא ולא תכ̇אלטן ידך מע אלט̇אלם פתכון לה שאהד ט̇לם
ולא תכן פי תבע כת̇יר לשר ולא תגיב פי כ̇צומה לתמילהא בל ורא אלאכת̇ר פמל
ולא תחאב אלפקיר פי כ̇צומתה
ואד̇א פאג̇ית ת̇ור עדוך או חמארה צ̇אלא פארדדה עליה
ואד̇א ראית חמאר שאניך ראבצ̇א תחת חמלה פאנתה ען תרכה בל חטא תחטה מעה
לא תמל חכם מסכינך פי כ̇צומתה
ומן כלאם אלבאטל פאבעד ואלברי ואלזכי לא תקתלהמא פאני לא אזכי ט̇אלמא
ולא תאכ̇ד̇ רשוה פאן אלרשוה תעמי אלבצרא ויזיף אלאמור אלעאדלה
ולא תצ̇גט אלגריב לאנכם עארפון בנפס אלגריב אד̇ טאלמא כנתם גרבא פי בלד מצר
סת סנין אזרע ארצ̇ך ואג̇מע גלתהא
ופי אלסאבעה תסיבהא ותד̇רהא יאכל מנהא מסאכן קומך ופצ̇להא יאכלה חיואן אלצחרא כד̇אך תצנע בכרמך וזיתונך
סתה איאם אעמל אעמאלך פיהא ופי אליום אלסאבע תסבת לכי יסתריח ת̇ורך וחמארך ויקר אבן אמתך ואלגריב ענדך
ובג̇מיע מא קלתה לכם אחפט̇ו ואסם אלמעבודאת אלאכ̇ר לא תד̇כרוה ולא יסמע מן פיך
ת̇לת̇ מראת תחג̇ לי פי אלסנה
חג̇ אלפטיר פאחפט̇ה סבעה איאם תאכל פטירא כמא אמרתך פי וקת שהר אלפריך לאנך פיה כ̇רג̇ת מן מצר ולא תחצ̇רו בין ידי פרגא
וחג̇ אלחצאד בכור עמלך אלד̇י תזרעה פי אלצחרא וחג̇ אלג̇מע ענד כ̇רוג̇ אלסנה וג̇מעך אעמאלך מן אלצחרא
ת̇לת̇ מראת פי כל סנה יחצ̇ר ג̇מיע רג̇אלך בין ידי אלסיד אללה
ולא תד̇בח פסחי עלי כ̇מיר ולא תבית שחום חג̇י אלי אלגדאה
ואואיל בכור ארצ̇ך תאתי בהא אלי בית אללה רבך ולא תאכל לחמא בלבן
האנא באעת̇ במלאך בין ידיך יחפט̇ך פי אלטריק ויאתי בך אלי אלמוצ̇ע אלד̇י אצלחתה לך
פאחד̇רה ואקבל אמרה ולא תכ̇אלפה פאנה לא יצפח ג̇רמכם ועלי אן אסמי מעה
פאנך אן קבלת אמרה וצנעת ג̇מיע מא אקולה עאדית אעדאך ואצ̇ררת מצ̇אריך
ואד̇א סאר מלאכי בין ידיך אדכ̇לך אלי אלאמוריין ואלכנעאניין ואלחתיין ואלפרזיין ואלחויין ואליבוסיין ואג̇חדתהם
לא תסג̇ד למעבודאתהם ולא תעבדהא ולא תעמל כאעמאלהם בל אהדמהא הדמא וכסר מד̇אבחהם תכסירא
ואעבדו אללה רבכם יבארך פי טעאמך ופי שראבך ויזיל אלאמראץ̇ ענך
לא תכון מת̇כל ועאקר פיך ואחצא איאמך אכמלהא
ואבעת̇ בהיבתי בין ידיך ואהים ג̇מיע אלקום אלד̇ין תציר אליהם ואג̇על ג̇מיע אעדאך בין ידיך מסתדברין
ואבעת̇ באלעאהה בין ידיך פתטרד אלחויין ואלכנעאניין ואלחתיין מן בין ידיך
לא אטרדהם מן בין ידיך פי סנה ואחדה כילא יציר אלבלד וחשא פיכת̇ר עליך חיואן אלצחרא
לכן קלילא קלילא אטרדהם מן בין ידיך אלי אן תנמו פתחוז אלארץ̇
פאג̇על תכ̇מך מן בחר אלקלזם אלי בחר אלפלסטין ומן אלבר אלי אלפראת באן אסלם פי אידיכם סכאן אלבלד ותטרדהם מן בין ידיך
לא תעהד מעהם ולא מע מעבודאתהם עהדא
ולא יקימו פי בלדך כילא יכטיוך לי באן תעבד מעבודאתהם פיכון לך והקא

Chapter 24

ת̇ם קאל למוסי אצעד אלי אללה אנת והרון ונדב ואביהוא וסבעון מן שיוך̇ בני אסראיל ואסג̇דו מן בעיד
ת̇ם יתקדם מוסי וחדה אלי אללה והם לא יתקדמו ואלקום לא יצעדו מעה
ת̇ם ג̇א מוסי וקץ עלי אלקום ג̇מיע כלאם אללה וג̇מיע אלאחכאם פאג̇אבה ג̇מיע אלקום בצות ואחד וקאלו ג̇מיע אלאמור אלתי אמר אללה נצנעהא
פכתב מוסי ג̇מיע כלאם אללה ואדלג̇ באלגדאה ובנא מד̇בחא תחת אלג̇בל ונצב את̇נתי עשרה דכה באזא את̇ני עשר אסבאט אסראיל
ובעת̇ בבכור בני אסריל פקרבו צואעד וד̇בחו ד̇באיח סלאמה ללה מן אלבקר
פאכ̇ד̇ מוסי בעץ̇ אלדם וג̇עלה פי אג̇אג̇ין ובאקיה רשה עלי אלמד̇בח
ת̇ם אכ̇ד̇ כתאב אלעהד פקראה עלי אלקום וקאלו ג̇מיע מא אמר אללה בה נקבלה ונצנעה
פאכ̇ד̇ מוסי אלדם ורשה עלי אלקום וקאל הוד̇א דם אלעהד אלד̇י עהד אללה מעכם עלי ג̇מיע הד̇ה אלכלמאת
ת̇ם צעד מוסי והרון ונדב ואביהוא וסבעון מן שיוך̇ אסראיל
פנט̇רו נור אללה אסראיל ומן דונה כצנעה ביאץ̇ אלמהא וכד̇את אלסמא פי אלנקא
ועלי נקבא בני אסראיל לם יבעת̇ באפה פנט̇רו נור אללה ועאשו פאכלו ושרבו
ת̇ם קאל אללה למוסי אצעד אלי אלי אלג̇בל וקם ת̇ם אעטיך לוחי אלג̇והר ואלשראיע ואלוצאיא אלתי כתבתהא לאדלהם בהא
פקאם מוסי ויהושע כ̇אדמה וצעד מוסי אלי ג̇בל אללה
וקאל ללשיוך̇ אג̇לסו לנא ההנא אלי אן נרג̇ע אליכם והוד̇א הרון וחור מעכם מן לה אמר יתקדם אליהמא
ולמא צעד מוסי אלי אלג̇בל גטא אלגמאם אלג̇בל
וסכן נור אללה עלי אלג̇בל וגטאה אלגמאם סתה איאם ת̇ם דעא במוסי פי אליום אלסאבע מן וסט אלגמאם
וכאן ריא נור אללה כנאר אכלה פי ראס אלג̇בל בחצ̇רה בני אסראיל
פדכ̇ל מוסי פי וסט אלגמאם אד̇ צעד אלי אלג̇בל ואקאם פיה ארבעין יומא וארבעין לילה

Chapter 25

וכלם אללה מוסי תכלימא
מר בני אסראיל אן יאכ̇ד̇ו לי רפיעה מן ענד כל רג̇ל תסכ̇וה נפסה תאכ̇ד̇ו רפיעתי
והד̇ה אלרפיעה אלתי תאכ̇ד̇והא מנהם ד̇הב ופצ̇ה ונחאס
ואסמאנג̇ון וארג̇ואן וצבג קרמז ועשר ומרעז
וג̇לוד כבאש אדים וג̇לוד דארש וכ̇שב אלסנט
דהן ללאצ̇אה ואטיאב לדהן אלמסח ולבכ̇ור אלצמוג
וחג̇ארה אלבלור וחג̇ארה אלנט̇אם ללצדרה וללבדנה
פיצנעו לי מן ג̇מיע ד̇לך מקדסא אסכן נורי פי מא בינהם
כג̇מיע מא אנא מריך מן שכל אלמסכן ושכל ג̇מיע אניתה כד̇אך תצנעו
ויצנעו צנדוקא מן כ̇שב אלסנט ד̇ראעאן ונצף טולה וד̇ראע ונצף ערצ̇ה וד̇ראע ונצף סמכה
וגשה בד̇הב כ̇אלץ מן דאכ̇ל ומן כ̇ארג̇ ואצנע עליה זיג̇א מן ד̇הב מסתדירא
וצג לה ארבע חלק מן ד̇הב ואג̇עלהא עלי ארבע ג̇האתה חלקתין פי ג̇אנבה אלואחד וחלקתין פי ג̇אנבה אלת̇אני
ואצנע דהוקא מן כ̇שב אלסנט וגשהא בד̇הב
ואדכ̇ל אלדהוק פי אלחלק עלי ג̇אנבי אלצנדוק ליחמל בהא
ותקים אלדהוק פי חלק אלצנדוק לא תזול מנה
ואג̇על פי אלצנדוק אלשהאדה אלתי אעטיכהא
ואצנע גשאא מן ד̇הב כ̇אלץ ד̇ראעאן ונצף טולה וד̇ראע ונצף ערצ̇ה
ואצנע כרובין מן ד̇הב מצמתין תצנעהמא מן טרפי אלגשא
ואצנע כרובא ואחדא מן הד̇א אלטרף וכרובא ואחדא מן הד̇א אלטרף מן נפס אלגשא תצנע אלכרובין מן טרפיה
ויכון אלכרובאן באסטין אג̇נחתהמא אלי פוק ומט̇ללין בהא עלי אלגשא ווג̇וההמא אלואחד אלי אלאכ̇ר ואלי אלגשא תכון וג̇וההמא
ואג̇על אלגשא עלי אלצנדוק מן פוק בעד מא תג̇על פי אלצנדוק אלשהאדה אלתי אעטיכהא
פאחצ̇רך ת̇ם ואכ̇אטבך מן פוק אלגשא אלד̇י עלי צנדוק אלשהאדה מן בין אלכרובין בג̇מיע מא אמרך אלי בני אסראיל
ואצנע מאידה מן כ̇שב אלסנט ד̇ראעאן טולהא וד̇ראע ערצ̇הא וד̇ראע ונצף סמכהא
וגשהא בד̇הב כ̇אלץ ואצנע להא זיג̇א מן ד̇הב מסתדירא
ואצנע להא חאפה מקדאר קבצ̇ה מסתדירא ואצנע זיג̇א מן ד̇הב לחאפתהא מסתדירא
ואצנע להא ארבע חלק מן ד̇הב ואגעל אלחלק פי אלארבע זואיא אלתי באזא ארבע ארג̇להא
אמאם אלחאפה תכון אלחלק מכאנא ללדהוק לתחמל בהא
ואצנע אלדהוק מן כ̇שב אלסנט וגשהא בד̇הב לתחמל בהא אלמאידה
ואצנע קצאעהא ודרוג̇הא ומדאהנהא ומלאעקהא אלתי תגטא בהא מן ד̇הב כ̇אלץ תצנעהא
ואג̇על עלי אלמאידה כ̇בזא מוג̇הא בין ידי דאימא
ואצנע מנארה מן ד̇הב כ̇אלץ מצמתה תצנעהא וארג̇להא וקצבתהא וג̇אמאתהא ותפאפיחהא וסואסנהא מנהא תכון
וסת קצבאת כ̇ארג̇את מן ג̇אנביהא ת̇לת̇ קצבאת מן ג̇אנבהא אלואחד ות̇לת̇ קצבאת מן ג̇אנבהא אלת̇אני
ת̇לת̇ ג̇אמאת מלוזאת פי כל קצבה תפאחה וסוסנה כד̇אך ללסת אלקצבאת אלכ̇ארג̇את מנהא
ופי אלמנארה ארבע ג̇אמאת מלוזאת ותפאפיחהא וסואסנהא
ותפאחה תחת כל קצבתין מנהא כד̇אך ללסת אלקצבאת אלכ̇ארג̇את מן אלמנארה
תפאפיחהא וקצבאתהא מנהא תכון כלהא מצמתה ואחדה מן ד̇הב כ̇אלץ
ואצנע להא סבעה סרג̇ פאד̇א אסרג̇ סרג̇הא תצ̇י אלי ג̇הה וג̇ההא
כלבאתהא ומג̇אמראתהא מן ד̇הב כ̇אלץ
בדרה מן ד̇הב כ̇אלץ יצנעהא וג̇מיע הד̇ה אלאניה
ואנט̇ר ד̇לך ואעמל בשכלה אלד̇י אנת מראה פי אלג̇בל

Chapter 26

ואצנע ד̇את אלמסכן עשר שקק מן עשר משזור ואסמאנג̇ון וארג̇ואן וצבג קרמז צורה כרובין צנעה חאד̇ק תצנעהא
טול כל שקה ת̇מאן ועשרין ד̇ראעא וערצ̇הא ארבע אד̇רע מסאחה ואחדה לג̇מיע אלאשקאק
כ̇מס שקק תכון מכ̇יטה ואחדה מע אכ̇רי וכ̇מס אשקאק תכון מכ̇יטה ואחדה מע אכ̇רי
ואצנע ערי מן אסמאנג̇ון פי חאשיה אלשקה אלואחדה אלטרפיה אלמולפה וכד̇אך תצנע פי חאשיה אלשקה אלטרפיה אלמואלפה אלת̇אניה
כ̇מסון ערוה תצנעהא פי אלשקה אלואחדה וכ̇מסון ערוה תצנעהא פי טרף אלשקה אלמואלפה אלת̇אניה תכון אלערי מתקאבלה אלואחדה אלי אלאכ̇רי
ואצנע כ̇מסין שט̇ט̇א מן ד̇הב וולף אלשקק אלואחדה מע אלאכ̇רי באלשט̇ט̇ פיציר אלמסכן ואחדא
ואצנע שקאקא מן מרעזי כ̇באא עלי אלמסכן אחדי עשר שקה תצנעהא
טול כל שקה ת̇לת̇ין ד̇ראעא וערצ̇הא ארבע אד̇רע מסאחה ואחדה לאחדי עשר שקה
וכ̇ייט אלכ̇מס שקאק עלי חדה ואלסת שקאק עלי חדה ואת̇ן אלשקה אלסאדסה אלי מא ילי וג̇ה אלכ̇בא
ואצנע כ̇מסין ערוה פי חאשיה אלשקה אלטרפיה אלמואלפה אלואחדה וכ̇מסין ערוה פי חאשיה אלשקה אלטרפיה אלמואלפה אלת̇אניה
ואצנע כ̇מסין שט̇ט̇א מן נחאס ואדכ̇ל אלשט̇ט̇ פי אלערי וולף אלכ̇בא פיציר ואחדא
ואסבל אלפאצ̇ל מן שקאק אלכ̇בא ונצף אלשקה אלפאצ̇לה תסבלהא עלי מוכ̇ר אלמסכן
וד̇ראע מן ההנא וד̇ראע מן ההנא אלפאצ̇ל מן טול אשקאק אלכ̇בא יכון מסבלא עלי ג̇אנבי אלמסכן מן ימנה ויסרה ליגטיה
ואצנע גטאא ללמסכן מן ג̇לוד כבאש אדים וגטאא מן ג̇לוד דארש מן פוק
ואצנע אלתכ̇אתג̇ ללמסכן מן כ̇שב אלסנט קאימה
עשר אד̇רע טול כל תכ̇תג̇ה וד̇ראע ונצף ערצ̇הא
ולהא ציראן מלסנאן אחדהמא באזא אלאכ̇ר כד̇אך תצנע בג̇מיע תכ̇אתג̇ אלמסכן
ואצנע אלתכ̇אתג̇ ללמסכן עשרין תכ̇תג̇ה פי ג̇הה מהב אלג̇נוב
וארבעון קאעדה מן פצ̇ה תצנעהא תחת אלעשרין תכ̇תג̇ה קאעדתאן תחת כל תכ̇תג̇ה לציריהא
ולג̇אנב אלמסכן אלת̇אני מן ג̇הה מהב אלשמאל עשרון תכ̇תג̇ה
ולהא ארבעון קאעדה מן פצ̇ה קאעדתאן תחת כל תכ̇תג̇ה
ופי מוכ̇ר אלמסכן מן אלגרב תצנע סת תכ̇אתג̇
ותכ̇תג̇תאן תצנעהמא פי רכני אלמסכן פי אלזאויתין
ותכון מעתדלה מן אספל וג̇מיעא תכון מעתדלה מן פוק בחלקה ואחדה כד̇אך יכון ללרכנין כליהמא
פתציר ת̇מאן תכ̇אתג̇ וקואעדהא מן פצ̇ה סת עשרה קאעדה קאעדתאן תחת כל תכ̇תג̇ה
ואצנע אמהאג̇א מן כ̇שב אלסנט כ̇מסה לתכ̇אתג̇ ג̇אנב אלמסכן אלואחד
וכ̇מסה אמהאג̇ לתכ̇אתג̇ ג̇אנב אלמסכן אלת̇אני וכ̇מסה אמהאג̇ לתכאתג̇ ג̇אנב אלמסכן ללזאותין פי אלגרב
ואלמהג̇ אלאוסט פי ג̇וף אלתכ̇אתג̇ נאפד̇ מן אלטרף אלי אלטרף
וגש אלתכ̇אתג̇ בד̇הב ואצנע להא חלקהא מן ד̇הב מכאנא ללאמהאג̇ וגש אלאמהאג̇ איצ̇א בד̇הב
ואנצב אלמסכן בהיאתה אלתי אוריתהא פי אלג̇בל
ואצנע סג̇פא מן אסמאנג̇ון וארג̇ואן וצבג קרמז ועשר משזר צנעה חאד̇ק תצנעהא צורא
ואג̇עלה עלי ארבעה עמד מן סנט מגשאה ד̇הבא וזראפינהא ד̇הבא על ארבע קואעד מן פצ̇ה
ועלק אלסג̇ף תחת אלשט̇ט̇ ואדכ̇ל הנאך מן דאכ̇ל אלסג̇ף צנדוק אלשהאדה פיפצל לכם אלסג̇ף בין אלקדס ובין כ̇ואץ אלאקדאס
ואג̇על אלגשא עלי צנדוק אלשהאדה פי כ̇ואץ אלאקדס
וציר אלמאידה כ̇ארג̇ אלסג̇ף ואלמנארה בחיאלהא אלי ג̇אנב אלמסכן אלג̇נובי ואלמאידה אג̇עלהא אלי ג̇אנב אלשמאל
ואצנע סתרא לבאב אלכ̇בא מן אסמאנג̇ון וארג̇ואן וצבג קרמז ועשר משזור צנעה ראקם
ואצנע ללסתר כ̇מסה עמד מן סנט וגשהא בד̇הב וזראפינהא בד̇הב וצג להא כ̇מס קואעד נחאס

Chapter 27

ואצנע מד̇בח אלקראבין מן כ̇שב אלסנט כ̇מס אד̇רע טולה וכ̇מס אד̇רע ערצ̇ה מרבעא יכון אלמד̇בח ת̇לת̇ אד̇רע סמכה
ואצנע ארכאנה עלי ארבע זואיאה מנה תכון ארכאנה וגשה בנחאס
ואצנע צנאנה לרמאדה ומג̇ארפה וכראניבה ומנאשלה ומג̇אמרה ג̇מיע אניתה תצנעהא מן נחאס
ואצנע לה סרדא עלי צנעה אלשבכה מן נחאס ואצנע פי אלשבכה ארבע חלק מן נחאס פי ארבעה אטראפהא
ואג̇עלהא תחת שרג̇ב אלמד̇בח מן אספל פתבלג אלי נצפה
ואצנע דהוקא ללמד̇בח מן כ̇שב אלסנט וגשהא בנחאס
ואדכ̇ל אלדהוק פי אלחלק ותכון עלי ג̇אנבי אלמד̇בח אד̇א חמל
אלואחא מג̇ופה תצנעה כמא אורית פי אלג̇בל כד̇אך יצנעו
ואצנע צראדק אלמסכן מן ג̇הה מהב אלג̇נוב קלוע ללצראדק מן עשר משזור מאיה ד̇ראעא טולהא פי אלג̇הה אלואחדה
ועמדהא עשרון וקואעדהא עשרון מן נחאס וזראפין אלעמד וטלאהא פצ̇ה
וכד̇אך פי ג̇הה אלשמאל פי אלטול קלוע טולהא מאיה ד̇ראעא ועמדהא עשרון וקואעדהא עשרון מן נחאס וזראפין אלעמד וטלאהא פצ̇ה
וערץ̇ אלצראדק מן ג̇הה אלגרב קלוע כ̇מסון ד̇ראעא ועמדהא עשרה וקואעדהא עשר
וערץ̇ אלצראדק מן ג̇הה אלשרק כ̇מסון ד̇ראעא
מנהא כ̇מס עשרה ד̇ראעא קלוע ללכם ועמדהא ת̇לת̇ה וקואעדהא ת̇לת̇
וללכם אלת̇אני כ̇מס עשרה ד̇ראעא ועמדהא ת̇לת̇ה וקואעדהא ת̇לת̇
ולבאב אלצראדק סתר טולה עשרון ד̇ראעא מן אסמאנג̇ון וארג̇ואן וצבג קרמז ועשר משזור צנעה ראקם ולה עמד ארבעה וקואעדהא ארבע
כל עמד אלצראדק מסתדירא תכון מטליה פצ̇ה וזראפינהא מן פצ̇ה וקואעדהא מן נחאס
טול אלצראדק מאיה ד̇ראעא וערצ̇ה כ̇מסון באלכ̇מסין וסמכה כ̇מס אד̇רע מן עשר משזור וקואעדה מן נחאס
וסאיר אניה אלמסכן אלתי פי ג̇מיע כ̇דמתה וג̇מיע אותאדה ואותאד אלצראדק מן נחאס
ואנת פמר בני אסראיל אן יאתוך בדהן זיתון צאף מדקוק ללאצ̇אה לתסרג̇ בה אלסרג̇ דאימא
פי כ̇בא אלמחצ̇ר כ̇ארג̇ אלסג̇ף אלד̇י עלי אלשהאדה ינצ̇דה הרון ובנוה מן אלעשי אלי אלצבח בין ידי אללה רסם אלדהר לאג̇יאלכם מן בני אסראיל

Chapter 28

ואנת איצ̇א פקרב אליך הרון אכ̇אך ובניה מעה מן בין ג̇מיע בני אסראיל ליאמו לי הרון ונדב ואביהוא ואלעזר ואיתמר בניה
ואצנע ת̇יאב אלקדס להרון אכ̇יך לכראמה ופכ̇ר
ואנת פכלם כל חכים קלב אכמלת פיה רוח אלחכמה אן יצנעו ת̇יאב הרון לתקדיסה ליאם לי
והד̇ה אלת̇יאב אלתי יצנעוהא בדנה וצדרה וממטרא ותוניה מושאה ועמאמה וזנארא ויצנעו ת̇יאב אלקדס להרון אכ̇יך ובניה ליאמו לי
והם יאכ̇ד̇ו אלד̇הב ואלאסמאנג̇ון ואלארג̇ואן וצבג אלקרמז ואלעשר
פיצנעו אלצדרה מן ד̇הב ואסמאנג̇ון וארג̇ואן וצבג קרמז ועשר משזור צנעה חאד̇ק
וג̇יבאן מכ̇יטאן תכון להא תכ̇יט עלי טרפיהא
ושפשג̇ אלצדרה אלתי עליהא כצנעתהא יכון מת̇להא מן ד̇הב ואסמאנג̇ון וארג̇ואן וצבג קרמז ועשר משזור
וכ̇ד̇ חג̇רי בלור ואנקש עליהמא אסמא בני אסראיל
סתה מן אסמאיהם עלי אלחג̇ר אלואחד ואלאסמא אלסתה אלבאקיה עלי אלחג̇ר אלת̇אני כתאלידהם
צנעה כ̇ארט אלג̇והר כנקש אלכ̇אתם תנקש עלי אלחג̇רין אסמא בני אסראיל מחיטה מעינה מן ד̇הב תצנעהא
וציר אלחג̇רין פי ג̇יבי אלצדרה חג̇ארה ד̇כר לבני אסראיל ויחמל הרון אסמאהם בין ידי אללה עלי כתפיה ד̇כרא
ואצנע עיונא מן ד̇הב
וסלסלתין מן ד̇הב כ̇אלץ מעתדלתין תצנעהמא צנעה אלצ̇פר ועלק אלסלסלתין אלמצ̇פורתין עלי אלעיון
ואצנע בדנה מהיאה צנעה חאד̇ק כצנעה אלצדרה מן ד̇הב ואסמאנג̇ון וארג̇ואן וצבג קרמז ועשר משזור תצנעהא
ותכון מרבעה מצ̇אעפה טולהא שבר וערצ̇הא שבר
ואנט̇ם פיהא נט̇אם ג̇והר ארבעה סטור מן אלג̇והר אלסטר אלאול יאקות אחמר וזמרד ואצפר
ואלסטר אלת̇אני כחלי ומהא ובהרמאן
ואלסטר אלת̇לאת̇ ג̇זע וסבג̇ ופירזוג̇
ואלסטר אלראבע אזרק ובלור ויסף תכון מעינה בד̇הב פי נט̇אמהא
ותכן עלי אלחג̇ארה אסמא בני אסראיל אד̇ הי את̇ני עשר נט̇יר אסמאיהם כנקש אלכ̇אתם אסם כל ואחד עלי חג̇רה תכון לאת̇ני עשר סבטא
ואצנע ללבדנה סלאסל מעתדלה צנעה צ̇פר מן ד̇הב כ̇אלץ
ואצנע להא חלקתין מן ד̇הב ואג̇עלהמא פי טרפיהא
ועלק אלצ̇פירתין אלד̇הב עלי אלחלקתין אלתי פי טרפי אלבדנה
וטרפא אלצ̇פירתין אלאכ̇רתין תעלקהמא עלי אלעיון פתציר עלי ג̇יבי אלצדרה מן מקדמהא
ואצנע איצ̇א חלקתין מן ד̇הב ואג̇עלהמא פי טרפי אלבדנה פי חאשיתהא אלתי אלי ג̇אנב אלצדרה מן דאכ̇ל
ואיצ̇א אצנע חלקתין מן ד̇הב ואג̇עלהמא באזא ג̇יבי אלצדרה מן אספל פי מקדמהא אמאם תאליפהא פוק שפשג̇הא
ויחבכו אלבדנה מן חלקהא אלי חלק אלצדרה בסלך מן אסמאנג̇ון חתי תציר פוק שפשג̇הא ולא תזול ענהא
ויחמל הרון אסמא בני אסראיל פי אלבדנה אלמהיאה עלי קלבה ענד דכ̇ולה אלי אלקדס ד̇כרא בין ידי אללה דאימא
ותג̇על עלי אלבדנה אלמהיאה אלאנואר ואלצחאיח ותכונו עלי צדר הרון פי דכ̇ולה בין ידי אללה ויחמל הרון היאה בני אסראיל עלי קלבה בין ידי אללה דאימא
ואצנע ממטר אלצדרה צנעה חאיך ג̇מלתה מן אסמאנג̇ון
ויכון פוה אלד̇י [הו] ראסה מן וסטה וחאשיה תחיט בפיה מסתדירא צנעה חאיך כפם אלדרע תציר לה לילא יתכ̇רק
ואצנע פי ד̇ילה רמאמין מן אסמאנג̇ון וארג̇ואן וצבג קרמז פי ד̇ילה מסתדירא וג̇לאג̇ל מן ד̇הב פי מא בינהא מסתדירא
ג̇לג̇ל מן ד̇הב ורמאנה ג̇לג̇ל מן ד̇הב ורמאנה פי ד̇יל אלממטר מסתדירא
ויכון עלי הרון אד̇א כ̇דם ויסמע צותה פי דכ̇ולה אלי אלקדס בין ידי אללה ופי כ̇רוג̇ה ולא ימות
ואצנע עצאבה מן ד̇הב כ̇אלץ ואנקש עליהא כנקש אלכ̇אתם קדסא ללה
ושדהא בסלך מן אסמאנג̇ון ותכון דון אלעמאמה מן מקדמהא
ותכון עלי ג̇בהה הרון אד̇א אסתגפר ען ד̇נוב אלאקדאס אלתי יקדסהא בנו אסריל לג̇מיע עטאיאהם ואקדאסהם פתכון עלי ג̇בהתה דאימא לירצ̇א ענהם בין ידי אללה
ווש אלתוניה אלעשר ואצנע אלעמאמה מן עשר ואלזנאר תצנעה צנעה ראקם
ולבני הרון תצנע תואניא ואצנע להם זנאניר וקלאנס תצנעהא להם לכראמה ופכ̇ר
ואלבסהא הרון אכ̇אך ובניה מעה ואמסחהם ואכמל ואג̇בהם וקדסהם פיאמו לי
ואצנע להם סראויל מן עשר לתגטי מן אבדאנהם אלסואה מן אלחקוין אלי אלרכבתין תכון
ותכון עלי הרון ובניה פי דכ̇ולהם אלי כ̇בא אלמחצ̇ר ופי תקדמהם אלי אלמד̇בח ליכ̇דמו פי אלקדס ולא יחמלו וזרא פיהלכו רסם אלדהר לה ולנסלה מן בעדה

Chapter 29

והד̇א אלאמר אלד̇י תצנעה להם לתקדסהם ויאמו לי כ̇ד̇ רת̇א מן אלבקר וכבשין צחיחין
וכ̇בז פטיר וג̇ראדק פטיר מלת̇ות̇ה בדהן ורקאק פטיר ממסוחה בדהן מן סמיד אלחנטה תצנעהא
ואג̇עלהא פי סלה ואחדה וקדמהא פיהא מע אלרת̇ ואלכבשין
וקדם הרון ובניה אלי באב כ̇בא אלמחצ̇ר ואגסלהם באלמא
וכ̇ד̇ אלת̇יאב ואלבס הרון אכ̇אך אלתוניה ואלממטר ואלצדרה ואלבדנה ואשדדה בשפשג̇הא
וציר אלעמאמה עלי ראסה ואג̇על תאג̇ אלקדס דון אלעמאמה
וכ̇ד̇ מן דהן אלמסח וצבה עלי ראסה ואמסחה בה
ת̇ם קדם בניה ואלבסהם תואניא
ואשדדהם בזנאניר הרון ובניה ואלבסהם קאלניס פתציר להם אמאמה רסם אלדהר ואכמל ואג̇ב הרון וואג̇ב בניה
ת̇ם קדם אלרת̇ בין ידי כ̇בא אלמחצ̇ר ויסנד הרון ובנוה אידיהם עלי ראסה
ואד̇בח אלרת̇ בין ידי אללה ענד באב כ̇בא אלמחצ̇ר
וכ̇ד̇ מן דמה ואג̇עלה עלי ארכאן אלמד̇בח באצבעך וצב באקי אלדם עלי אסאס אלמד̇בח
וכ̇ד̇ ג̇מיע אלשחם אלמגטי אלג̇וף וזיאדה אלכבד ואלכליתין ואלשחם אלד̇י עליהמא וקתר ד̇לך עלי אלמד̇בח
ולחם אלרת̇ וג̇לדה ופרת̇ה תחרקה באלנאר כ̇ארג̇ אלעסכר לאנה ד̇כוה
ת̇ם קדם אחד אלכבשין ויסנד הרון ובנוה אידיהם עלי ראסה
ואד̇בחה וכ̇ד̇ מן דמה ורשה עלי אלמד̇בח מסתדירא
ועצ̇ה לאעצ̇איה ואגסל ג̇ופה ואכארעה ואצ̇פהא אלי אעצ̇איה וראסה
וקתרה עלי אלמד̇בח לאנה צעידה ללה מרצ̇י מקבול קרבאן ללה
ת̇ם קדם אלכבש אלת̇אני ויסנד הרון ובנוה אידיהם עלי ראסה
ואד̇בחה וכ̇ד̇ מן דמה ואג̇על עלי שחמה אד̇ן הרון אלימני ועלי שחמאת אד̇אן בניה אלאיאמן ועלי אבהאם אידיהם אלאיאמן ואבהאם ארג̇להם אלאיאמן ורש באקיה עלי אלמד̇בח מסתדירא
ת̇ם כ̇ד̇ מן אלדם אלד̇י עלי אלמד̇בח ומן דהן אלמסח ואנצ̇ח עלי הרון ות̇יאבה ועלי בניה ות̇יאב בניה מעה פיתקדס הו ות̇יאבה ובנוה ות̇יאב בניה מעה
וכ̇ד̇ מן אלכבש אלת̇רב ואלאליה וג̇מיע אלשחם אלמגטי אלג̇וף וזיאדה אלכבד ואלכליתין ואלשחם אלד̇י עליהמא ואלסאק אלאימן לאנה כבש אלכמאל
ורגיפא ואחדא מן כל נוע מן אלכ̇בז וג̇רדקה ואחדה ממסוחה בדהן ורקאקה ואחדה מן סלה אלפטיר אלתי בין ידי אללה
וציר אלג̇מיע עלי כפי הרון ועלי כפי בניה וחרך ד̇לך תחריכא בין ידי אללה
ת̇ם כ̇ד̇ה מן אידיהם וקתרה עלי אלמד̇בח פוק אלצעידה מקבול מרצ̇י בין ידי אללה קרבאן הו ללה
ת̇ם כ̇ד̇ אלקץ מן כבש אלכמאל אלד̇י להרון וחרכה תחריכא בין ידי אללה ויכון לך נציבא
וקדס קץ אלתחריך אלד̇י חרך וסאק אלרפיעה אלתי רפע מן כבש אלכמאל אלד̇י להרון ובניה
פיצירא להרון ובניה רסם אלדהר מן בני אסראיל כמא אנהמא רפיעה כד̇אך יכונא רפיעה מן ענד בני אסראיל מן ד̇באיח סלאמתהם המא רפיעה ללה
ות̇יאב אלקדס אלתי להרון תכון לבניה מן בעדה ימסחון פיהא ויכמלון בהא ואג̇בהם
סבעה איאם ילבסהא אלאמאם בעדה מן בניה פיצלח אן ידכ̇ל אלי כ̇בא אלמחצ̇ר אן יכ̇דם פי אלקדס
וכבש אלכמאל תאכ̇ד̇ ותנצ̇ג̇ לחמה פי מכאן מקדס
ויאכל הרון ובנוה לחם אלכבש מע אלכ̇בז אלד̇י פי אלסל ענד באב כ̇בא אלמחצ̇ר
ויאכלון ד̇לך אלד̇ין אסתגפר ענהם לאכמאל ואג̇בהם ותקדיסהם ואי אג̇נבי לא יאכל מנה אד̇ הו קדס
ואן תבקי מן לחם אלכמאל ומן אלכ̇בז אלי אלגדאה פאחרק אלפאצ̇ל לא יוכל אד̇ הו קדס
ואצנע להרון ובניה כד̇א כג̇מיע מא אמרתך סבעה איאם תכמל ואג̇בהם
ורת̇ ללד̇כוה תצנעה כל יום ללגפראן פתד̇כי אלמד̇בח ותסתגפר ענה ותמסחה ותקדסה
סבעה איאם תסתגפר עלי אלמד̇בח פתקדסה ויציר מן כ̇ואץ אלאקדאס כל מן דנא בה תקדס
והד̇א מא תקרבה עלי אלמד̇בח חמלין אבני סנה פי כל יום דאימא
ואלחמל אלואחד תצנע באלגדאה ואלאכ̇ר בין אלגרובין
ועשר מן אלסמיד מלת̇ות̇ ברבע קסט מן דהן זיתון מדקוק ומזאג̇ה רבע קסט כ̇מר מע כל חמל
ואד̇א קרבת אלת̇אני בין אלגרובין פכהד̇ה אלגדאה ומזאג̇הא תצנע בה פיציר מקבולא מרצ̇יא קרבאנא ללה
צעידה דאימה לאג̇יאלכם ענד באב כ̇בא אלמחצ̇ר בין ידי אללה אלד̇י אחצ̇רך ואכ̇אטבך ת̇ם
ואחצ̇ר הנאך לבני אסראיל ויתקדס בוקארי
ואקדס בה כ̇בא אלמחצ̇ר ואלמד̇בח ואקדס הרון ובניה ליאמו לי
ואסכן נורי פי מא בין בני אסראיל ואכון להם אלאהא
ויעלמון אנני אללה רבהם אלד̇י אכ̇רג̇תהם מן ארץ̇ מצר לאסכן נורי פי מא בינהם אנא אללה אפי בד̇לך

Chapter 30

ואצנע מד̇בחא לתבכ̇יר אלבכ̇ור מן כ̇שב אלסנט תצנעה
ד̇ראע טולה וד̇ראע ערצ̇ה מרבעא יכון וד̇ראעאן סמכה מנה ארכאנה
וגשה בד̇הב כ̇אלץ סטחה וחיטאנה מסתדירא וארכאנה ואצנע לה זיג̇א מן ד̇הב מסתדירא
וחלקתאן מן ד̇הב תצנעהמא לה מן דון זיג̇ה פי ג̇התיה כד̇אך עלי גאנביה תכון מכאנא ללדהוק ליחמל בהא
ותצנע אלדהוק מן כ̇שב אלסנט וגשהא בד̇הב
ואג̇עלה בין ידי אלסג̇ף אלד̇י עלי צנדוק אלשהאדה בין ידי אלגשא אלד̇י אחצ̇רך הנאך
ויבכ̇ר עליה הרון מן בכ̇ור אלצמוג פי כל גדאה אד̇א אצלח אלסרג̇ בכ̇ר בה
כד̇לך אד̇א אסרג̇ אלסרג̇ בין אלגרובין בכ̇ר בה בכ̇ורא דאימא בין ידי אללה לאג̇יאלכם
לא תבכ̇רו עליה בכ̇ורא גריבא ולא צעידה ולא הדיה ומזאג̇א לא תרשו עליה
ויסתגפר הרון ענד ארכאנה מרה ואחדה פי אלסנה מן דם ד̇כוה יום אלגרפאן מרה פי אלסנה יסתגפר ענה לאג̇יאלכם מן כ̇ואץ אלאקדאס ללה
ת̇ם כלם אללה מוסי תכלימא
אד̇א חצרת ג̇מלה בני אסראיל עלי עדדהם פליעט כל רג̇ל פדא נפסה ללה אד̇א אחציתהם ולא יחל בהם ובא ענד ד̇לך
והד̇א יעטי כל מן ג̇אז עליה אלעדד נצף מת̇קאל במת̇קאל אלקדס עשרון דאנקא אלמת̇קאל נצפה רפיעה ללה
כל מן ג̇אז עלי אלעדד והו אבן עשרין סנה פצאעדא יעטי רפיעה ללה
אלמוסר לא יכת̇ר ואלפקיר לא יקלל מן נצף מת̇קאל פאעטו רפיעה ללה וכפרו ען אנפסכם
וכ̇ד̇ פצ̇ה אלגפראן מן בני אסראיל ואצרפה פי כ̇דמה כ̇בא אלמחצ̇ר ויכון לבני אסראיל ד̇כרא בין ידי אללה ליסתגפר ען אנפסכם
וכלם אללה מוסי תכלימא
אצנע חוצ̇א מן נחאס ומקעדה מן נחאס ללגסל ואג̇עלה בין כ̇בא אלמחצ̇ר ואלמד̇בח ואג̇על פיה מאא
ויגסל הרון ובנוה מנה אידיהם וארג̇להם
פי דכ̇ולהם אלי כ̇בא אלמחצ̇ר יגתסלו באלמא ולא יהלכו ופי תקדמהם אלי אלמד̇בח ליכ̇דמו ויקתרו קרבאנא ללה
יגסלון איצ̇א אידיהם וארג̇להם ולא יהלכו ויכון להם רסם אלדהר לה ולבניה לאג̇יאלהם
ת̇ם כלם אללה מוסי תכלימא
ואנת פכ̇ד̇ לך מן רוס אלטיב מן אלמסך אלכ̇אלץ כ̇מס מאיה מת̇קאל ומן עוד אלטיב מת̇ל נצפה מאיתין וכ̇מסין מת̇קאלא ומן קצבה ד̇רירה מאיתין וכ̇מסין איצ̇א
ומן אלקסט כ̇מס מאיה מת̇קאל במת̇קאל אלקדס ומן דהן אלזיתון מל קסט
ואצנע ד̇לך דהן מסח אלקדס עטרא מעטרא צנעה עטאר בד̇אך יכון דהן מסח אלקדס
ואמסח מנה כ̇בא אלמחצ̇ר וצנדוק אלשהאדה
ואלמאידה וג̇מיע אניתהא ואלמנארה ואניתהא ומד̇בח אלבכ̇ור
ומד̇בח אלצעידה וג̇מיע אניתה ואלחוץ̇ ומקעדה
וקדסהם יכונו מן כ̇ואץ אלאקדאס כל מן דנא בהם תקדס
והרון ובנוה תמסחהם וקדסהם ליאמו לי
ומר בני אסראיל קאילא יכון הד̇א דהן מסח אלקדס לי לאג̇יאלכם
עלי בדן אנסאן לא ידהן מנה ובהיאתה לא תצנעו מת̇לה וכמא הו קדס כד̇אך קדסא יכון לכם
אי אנסאן תעטר במת̇לה או ג̇על מנה עלי אג̇נבי ינקטע מן קומה
וקאל אללה למוסי כ̇ד̇ לך אצמאגא מנהא מצטכי ולאדין ולבנא אלצמוג ולבאן ד̇כי ג̇ז בג̇ז יכון
ותצנעהא בכ̇ור עטר צנעה עטאר מטריא טאהרא מקדסא
ותסחק מנהא דקיקא ותג̇על מנהא חד̇א אלשהאדה פי כ̇בא אלמחצ̇ר חית̇ אחצ̇רך ת̇ם כ̇ואץ אלאקדאס יכון לכם
ובכ̇ור אלד̇י תצנעוה בהיאתה לא תצנעו לכם קדסא יכון ללה
אי אנסאן צנע במת̇להא ליתבכ̇ר בה פינקטע מן קומה

Chapter 31

ת̇ם כלם אללה מוסי תכלימא
אנט̇ר קד שרפת אסם בצלאל בן אורי בן חור מן סבט יהודה
ואכמלת פיה עלמא מן ענד אללה בחכמה ופהם ובמערפה בג̇מיע אלצנאיע
וחד̇קא באלמהן בצנעה אלד̇הב ואלפצ̇ה ואלנחאס
ובכ̇רט אלג̇והר ללנט̇אם ונג̇ר אלכ̇שב ויצנע סאיר אלצנאיע
ואנא פקד צ̇ממת מעה אהליאב בן אחיסמך מן סבט דן ופי קלוב סאיר אלחכמא קד ג̇עלת אלחכמה פיצנעו ג̇מיע מא אמרתך
כ̇בא אלמחצ̇ר ואלצנדוק ללשהאדה ואלגשא אלד̇י עליה וסאיר אניה אלכ̇בא
ואלמאידה וג̇מיע אניתהא ואלמנארה אלכ̇אלצה וג̇מיע אניתהא ומד̇בח אלבכ̇ור
ומד̇בח אלצעידה וג̇מיע אניתהא ואלחוץ̇ ומקעדה
ות̇יאב אלושי ות̇יאב אלקדס להרון אלאמאם ות̇יאב בניה ללאמאמה
ודהן אלמסח ובכ̇ור אלצמוג ללקדס כג̇מיע מא אמרתך יצנעוהא
ת̇ם קאל אללה למוסי קאילא
ואנת פמר בני אסראיל וקל להם אמא סבותי פאחפט̇והא לאנהא עלאמה ביני ובינכם לאג̇יאלכם לתעלמו אני אללה מקדסכם
ואחפט̇ו אלסבת פאנהא לכם מקדסה ובאד̇להא יקתל קתלא וכל מן עמל פיהא עמלא ינקטע ד̇לך אלאנסאן מן בין קומה
וד̇אך אן תצנע אלצנאיע פי סתה איאם ופי אליום אלסאבע עטלה הי סבת מקדסה ללה כל מן עמל עמלא פי יום אלסבת יקתל קתלא
וכד̇אך יחפט̇ בנו אסראיל אלסבת ויקימו בהא לאג̇יאלהם עהד אלדהר
פי מא ביני ובין בני אסראיל הי עלאמה ללדהר לאן פי סתה איאם צנע אללה אלסמאואת ואלארץ̇ ופי אליום אלסאבע עטלהא ואראחהא
ת̇ם דפע אלי מוסי חין פרג מן מכ̇אטבתה עלי ג̇בל סיני לוחי אלשהאדה לוחין אלג̇והר מכתובין בקדרה אללה

Chapter 32

ולמא ראי אלקום אן מוסי קד אבטא אן ינזל מן אלג̇בל תג̇וקו עלי הרון וקאלו לה קם אצנע לנא מעבודא יסיר בין ידינא פאן ד̇לך אלרג̇ל מוסי אלד̇י אצעדנא מן בלד מצר לם נעלם מא כאן מן אמרה
פקאל להם הרון פכו אשנאף אלד̇הב אלתי פי אד̇אן נסאיכם ובניכם ובנאתכם ואתוני
ופכך ג̇מיע אלקום אשנאף אלד̇הב אלתי באד̇אנהם ואתו בהא אלי הרון
פאכ̇ד̇הא מנהם ואמר מן צורהא בקאלב פצנעהא עג̇לא מסבוכא וקאלו הד̇א רבך יא אלאסראיל אלד̇י אצעדך מן בלד מצר
פלמא ראי ד̇לך הרון בנא מד̇בחא בין ידיה ונאדי וקאל ללה חג̇ גדא
ת̇ם אדלג̇ו מן גד פקרבו צואעד וד̇בחו סלאמה וג̇לסו אלקום ליאכלו וישרבו וקאמו לילעבו
פקאל אללה למוסי אמץ̇ אנזל פאן קד אפסד קומך אלד̇י אצעדתהם מן בלד מצר
וזאלו סריעא מן אלטריק אלד̇י אמרתהם בה וצנעו להם עג̇לא מסבוכא פסג̇דו לה וד̇בחו וקאלו הד̇א רבך יא אלאסראיל אלד̇י אצעדך מן בלד מצר
ת̇ם קאל לה קד עלמת אן האולי אלקום הוד̇א הם קום צעאב אלרקאב
ואלאן פאן תרכתני אשתד גצ̇בי עליהם פאפניתהם וצנעת מנך אמה עט̇ימה
פאבתהל מוסי אלי אללה רבה וקאל יא רב לא ישתד גצ̇בך עלי קומך אלד̇י אכ̇רג̇תהם מן בלד מצר בקוה עט̇ימה ויד שדידה
ולא יקולו אלמצריון קאילין בשר אכ̇רג̇הם ליקתלהם פי מא בין אלג̇בל ויפניהם ען וג̇ה אלארץ̇ ארג̇ע מן שדה גצ̇בך ואצפח ען אלבליה לקומך
ואד̇כר לאברהים ואסחק ואסראיל עבידך אלד̇ין אקסמת להם באסמך וקלת אכת̇ר נסלכם ככואכב אלסמא וג̇מיע אלבלד אלד̇י קלת אעטיה לנסלכם ויחוזוה אלי אלדהר
פצפח אללה ען אלבליה אלתי קאל אן יחלהא בקומה
ת̇ם ולי מוסי ונזל מן אלג̇בל ולוחא אלשהאדה פי ידה לוחאן מכתובאן מן ג̇אנביהמא מן דאכ̇ל ומן כ̇ארג̇
ואללוחאן המא צנעה אללה ואלכתאב הו כתאב אללה מחפור עליהמא
פסמע יהושע צות אלקום פי תג̇ליבהם פקאל למוסי צות חרב פי אלעסכר
ת̇ם קאל ליס צות ידל עלי ט̇פר ולא צות ידל עלי הזימה בל צות צ̇וצ̇א אנא סאמע
פלמא קרב מן אלעסכר ראי אלעג̇ל ואלטבול פאשתד גצ̇ב מוסי פטרח אללוחין מן ידיה וכסרהמא תחת אלג̇בל
ת̇ם אכ̇ד̇ אלעג̇ל אלד̇י צנעוה פאחרקה באלנאר וברדה באלמברד אלי אן דק וד̇ראה עלי וג̇ה אלמא וסקא בני אסראיל אבאחה
וקאל מוסי להרון מא צנע בך האולי אלקום אד̇ ג̇לבת עליהם כ̇טיה עט̇ימה
קאל לא ישתד גצ̇ב סידי אנת עארף באלקום אנהם שרירון
פקאלו לי אצנע לנא מעבודא יסיר בין ידינא פאן ד̇לך אלרג̇ל מוסי אלד̇י אצעדנא מן בלד מצר לם נעלם מא כאן מן אמרה
פקלת להם אנט̇רו למן ד̇הב פפכוה ואתוני בה פטרחתה פי אלנאר פכ̇רג הד̇א אלעג̇ל
פלמא ראי מוסי אלקום אנהם מכשופון אד̇ כשף הרון ד̇וי אלשין מן מקאומיהם
ווקף מוסי בבאב אלעסכר פקאל מן ללה יקבל אלי פאג̇תמע אליה ג̇מיע בני לוי
פקאל להם כד̇א קאל אללה אלאה אסראיל יתקלד כל רג̇ל מנכם סיפה עלי ורכה ואמצ̇ו וארג̇עו מן באב אלי באב פי אלעסכר ויקתל כל רג̇ל חתי אכ̇אה וצאחבה וקארבה
פצנע בנו לוי כמא אמרהם מוסי פוקע מן אלקום פי ד̇לך אליום שביה בת̇לת̇ה אלאף רג̇ל
וקאל מוסי אכמלו אליום ואג̇בכם ללה כל רג̇ל חתי באבנה ואכ̇יה ותחל עליכם אליום ברכה
ולמא כאן מן גד קאל מוסי ללקום אנתם אכ̇טאתם כ̇טיה עט̇ימה ואלאן אצעד אלי אללה לעל אסתגפרה ען כ̇טיתכם
ורג̇ע מוסי אלי אללה וקאל יא רב קד אכ̇טא האולי אלקום כ̇טיה כבירה וצנעו להם מעבודא מן ד̇הב
ואלאן אן גפרת כ̇טיתהם ואלא פאמחני מן דיואנך אלד̇י כתבתה פאסתריח
פקאל אללה למוסי אלד̇י אכ̇טא לי אמחוה מן דיואני
ואלאן אמץ̇ סיר אלקום אלי אלמוצ̇ע אלד̇י קלתה לך והוד̇א מלאכי יציר בין ידיהם ופי יום מטאלבתי אטאלבהם בכ̇טיתהם
פצדם אללה מן אלקום עלי מא אצטנעו אלעג̇ל אלד̇י צנעה הרון

Chapter 33

ת̇ם קאל אללה למוסי אמץ̇ אצעד מן ההונא אנת ואלקום אלד̇ין אצעדתהם מן בלד מצר אלי אלבלד אלד̇י אקסמת לאברהים ואסחק ויעקוב קאילא לנסלכם אעטיה
ואבעת̇ בין ידיך מלאכא אטרד בה אלכנעאניין ואלאמוריין ואלחתיין ואלפרזיין ואלחויין ואליבוסיין
אלי בלד יפיץ̇ אללבן ואלעסל פאני לא אצעד נורי פי מא בינכם לאנכם קום צעאב אלרקאב כילא אפניכם פי אלטריק
למא סמע אלקום הד̇א אלכ̇בר אלסו פחזנו ולם יג̇על כל רג̇ל זיה עליה
קאל אללה למוסי קל לבני אסראיל אנכם קום צעאב אלרקאב פלו אני אצעד נורי פי מא בינכם טרפה ואחדה לאפניתכם ואלאן אדימו נזע זיהם ענכם חתי אערפכם מא אצנע בכם
פדאם בנו אסראיל עלי נזע זיהם פי ג̇בל חריב
וכאן מוסי יאכ̇ד̇ אלכ̇בא פיצ̇רבה כ̇ארג̇ אלעסכר בעידא מנה ויסמיה כ̇בא אלמחצ̇ר וכאן כל מן טלב אללה יכ̇רג̇ אלי כ̇בא אלמחצ̇ר אלד̇י כארג̇ אלעסכר
וכאן מוסי אד̇א כ̇רג̇ אלי אלכ̇בא יקום ג̇מיע אלנאס וינתצב כל רג̇ל עלי באב כ̇באה וילתפתון ורא מוסי אלי דכ̇ולה אלכ̇בא
וכאן מוסי אד̇א דכ̇ל אלכ̇בא ינזל עמוד אלגמאם ויקף עלי באב אלכ̇בא ויכלם אללה מוסי
פאד̇א ראי ג̇מיע אלקום עמוד אלגמאם ואקפא עלי באב אלכ̇בא קאמו אג̇מעין פסג̇ד כל רג̇ל עלי באב כ̇באיה
ויתכלם אללה מע מוסי שפאהא כמא יכלם אלמר צאחבה וירג̇ע אלי אלעסכר וכאן כ̇אדמה יהושע בן נון שאבא לא יזול מן אלכ̇בא
ת̇ם קאל מוסי ללה אנת עאלם באנך קלת לי אצעד האולי אלקום ואנת פלם תערפני במן תבעת̇ מעי ואנת פקד קלת לי אני קד שרפת אסמך ווג̇דת חט̇אא ענדי
פאלאן אן וג̇דת חט̇אא ענדך ערפני סירך חתי אערף בך לכי אג̇ד חט̇אא ענדך ואנט̇ר לשעבך הד̇ה אלאמה
קאל לה נורי יסיר מעך אלי אן אקרך
קאל לה אן לם יסר נורך מענא מן אלאן פלא תצעדנא מן ההנא
במא ד̇א יערף באני קד וג̇דת חט̇אא ענדך אנא וקומך אליס במצ̇י נורך מענא פנכון אנא וקומך מתשרפין אכ̇תר מן ג̇מיע אלקום אלד̇ין עלי וג̇ה אלארץ̇
קאל אללה למוסי הד̇א אלכלאם אלד̇י קלת אצנעה איצ̇א לאנך וג̇דת חט̇אא ענדי ושרפת אסמך
קאל ארני אלאן וקארך
קאל לה אנא אמר בג̇מיע נורי בין ידיך ואנאדי באסמי בחצ̇רתך וארוף עלי מן ארוף וארחם למן ארחם
וקאל לה איצ̇א לא תסתטיע אן תנט̇ר אול נורי לאנה לא יראה אנסאן פיחיי
קאל לה אללה פהוד̇א מוצ̇ע ענדי אנתצב עלי אלצואן
פאד̇א מר בך נורי צירתך פי נקור אלצואן וט̇ללת בסחאבי עליך חתי יג̇וז אולה
ת̇ם אזיל סחאבי חתי תנט̇ר אואכ̇ר נורי ואואילה לא תרא

Chapter 34

ת̇ם קאל אללה למוסי אנחת לך לוחי ג̇והר כאלאולין אכתב עליהמא אלכלמאת אלתי כאנת עלי אללוחין אלאולין אללד̇ין כסרתהמא
וכן מהיא ללגדאה ואצעד פי אלגדאה אלי ג̇בל סיני וקף לי ת̇ם עלי ראס אלג̇בל
ורג̇ל לא יצעד מעך ולא ירא אנסאן פי שי מן אלג̇בל חתי אלגנם ואלבקר לא ירעון מקאבלה
פנחת מוסי לוחי אלג̇והר כאלאואלין ואדלג̇ באלגדאה וצעד אלי ג̇בל סיני כמא אמרה אללה ואכ̇ד̇ מעה אללוחין
פתג̇לי אללה פי אלגמאם ואוקף נורה מעה ת̇ם ונאדא באסם אללה
ולמא מר אללה בנורה בין ידיה נאדאה אללה אללה אלטאיק אלרחים אלרווף טויל אלמהל כת̇יר אלפצ̇ל ואלאחסאן
חאפט̇ אלפצ̇ל לאלוף גאפר אלד̇נב ואלג̇רם ואלכ̇טיה ויברי ולא יברי ומטאלב בד̇נוב אלאבא מע אלבנין ובני אלבנין ואלת̇ואלת̇ ואלרואבע
פאסרע ומוסי וכ̇ר עלי אלארץ̇ וסג̇ד
וקאל אן וג̇דת חט̇אא ענדך יא רב אד̇ יסיר נורך פי מא ביננא והם קום צעאב אלרקאב פאגפר ד̇נבנא וכ̇טיתנא ואצטפנא
קאל האנא עאהד עהדא חד̇א ג̇מיע קומך אצנע אעג̇ובאת מא לם יכ̇לק מת̇להא פי ג̇מיע אלעאלם פי מא בין אלאמם פינט̇ר ג̇מיע אלקום אלד̇י אנת פי מא בינהם צנע אללה אנה מכ̇וף אלד̇י אנא צאנעה מעך
פאחפט̇ מא אנא אמרך בה אליום האנא טארד מן בין ידיך אלאמוריין ואלכנעאניין ואלחתיין ואלפרזיין ואלחויין ואליבוסיין
ואחד̇ר אן תעהד עהדא לאהל אלבלד אלד̇י אנת דאכ̇ל אליה כילא יכונו והקא פי מא בינך
בל מד̇אבחהם תנקצ̇ו דככהם תכסרו וסואריהם תג̇דעו
ולא תסג̇ד למעבוד אכ̇ר לאן אללה אסמה אלמעאקב והו יקדר עלי אן יעאקב
כילא תעהד עהדא מע אהל אלבלד פיטגון פי תבע מעבודאתהם ויד̇בחון להא וידעו בך פתאכל מן ד̇בחה
ותזוג̇ בניך מן בנאתה פתטגא בנאתה פי תבע מעבודאתהן ותטגי בניך איצ̇א
ומעבודא מסבוכא לא תצנע לך
וחג̇ אלפטיר פאחפט̇ה סבעה איאם כל פטירא כמא אמרתך פי וקת שהר אלפריך לאנך כ̇רג̇ת מן בלד מצר פי שהר אלפריך
וכל אול בטן פהו לי מא ד̇כרתה מן ג̇מיע מאשיתך מן אואיל אלבקר ואלגנם
ובכר אלחמיר פאפדה בשאה ואן לם תפדה פאקפה וג̇מיע בכור בניך אפדהם ולא תחצ̇רו בין ידי פארגא
ופי סתה איאם אכ̇דם ופי אלסאבע אסבת חתי פי וקת אלחרת̇ ואלחצאד תסבת
וחג̇ אלאסבוע תצנעה לך בכור חצאד אלחנטה וחג̇ אלג̇מע פי נהאיה אלסנה
ת̇לת̇ מראר פי אלסנה יחצ̇ר ג̇מיע רג̇אלך בין ידי אלסיד אללה אלאה אסראיל
פאני אקרץ̇ אלאמם מן בין ידיך ואוסע תכ̇מך ולא יתמני אחד ארצ̇ך אד̇א צעדת לתחצ̇ר בין ידי אללה רבך ת̇לת̇ מראר פי אלסנה
לא תד̇בח פסחי עלי כ̇מיר ולא תבית שחומה אלי אלגדאה
ואואיל בכור ארצ̇ך תאתי בהא אלי בית אללה רבך ולא תאכל לחמא מע לבן
ת̇ם קאל למוסי אכתב לך הד̇ה אלכלמאת לאני בסבבהא עהדת מעך עהדא ומע בני אסראיל
פאקאם ת̇ם ענד אללה ארבעין יומא וארבעין לילה לם יאכל טעאמא ולם ישרב מאא וכתב לה עלי אללוחין כלאם אלעהד אלעשרה כלמאת
פלמא נזל מוסי מן אלג̇בל ולוחא אלשהאדה פי ידיה פי נזולה מן אלג̇בל ומוסי לם יעלם אן קד בץ וג̇הה חין כלמה אללה
פראה הרון וסאיר בני אסראיל פאד̇א קד בץ וג̇הה פכ̇אפו אן יתקדמו אליה
ת̇ם דעא בהם מוסי פרג̇ע אליה הרון וג̇מיע אשראף אלג̇מאעה פכלמהם
ובעד ד̇לך תקדם סאיר בני אסראיל פאמרהם בג̇מיע מא קאל לה אללה פי ג̇בל סיני
פלמא פרג מן כלאמהם ג̇על עלי וג̇הה ברקעא
וכאן אד̇א דכ̇ל מוסי בין ידי אללה ליכ̇אטבה ינזע אלברקע אלי כ̇רוג̇ה ת̇ם יכ̇רג̇ ויכלם בג̇מיע מא יומר בה
חתי ינט̇ר ג̇מיעהם וג̇הה אנה קד בץ חתי ירד אלברקע עלי וג̇הה אלי וקת דכ̇ולה ליכ̇אטבה

Chapter 35

ת̇ם ג̇וק מוסי ג̇מעאה בני אסראיל וקאל להם הד̇ה אלאמור אלתי אמר אללה אן תצנעוהא
פי סתה איאם תצנע אלצנאיע ופי אליום אלסאבע יכון לכם קדסא עטלה הי סבת ללה מן עמל פיהא עמלא יקתל
לא תשעלו אלנאר פי ג̇מיע מסאכנכם פי יום אלסבת
ת̇ם קאל מוסי לג̇מאעה בני אסראיל קאילא הד̇א אלאמר אלד̇י אמר אללה קאילא
כ̇ד̇ו מן ענדכם ברפיעה ללה כל מן סכ̇ת נפסה יאתי ברפיעה מן ד̇הב ופצ̇ה ונחאס
ואסמנג̇ון וארג̇ואן וצבג קרמז ועשר ומרעז
וג̇לוד כבאש אדים וג̇לוד דארש וכ̇שב אלסנט
ודהן ללאצ̇אה ואטיאב לדהן אלמסח ולבכ̇ור אלצמוג
וחג̇ארה אלבלור וחג̇ארה אלנט̇אם ללצדרה ואלבדנה
וכל חכים קלב פיכם יג̇ו ויצנעו ג̇מיע מא אמר אללה בה
אלמסכן וכ̇באה וגטאה ושט̇ט̇ה ותכ̇אתג̇ה ואמהאג̇ה ועמדה וקואעדה
ואלצנדוק ודהוקה ואלגשא ואלסג̇ף
ואלמאידה ודהוקהא וג̇מיע אניתהא ואלכ̇בז אלמוג̇ה
ומנארה אלאצ̇אה ואניתהא וסרג̇הא ודהן אלאצ̇אה
ומד̇בח אלבכ̇ור ודהוקה ודהן אלמסח ובכ̇ור אלצמוג וסתר באב אלמסכן
ומד̇בח אלצעידה ואלסרד אלנחאס אלד̇י לה ודהוקה וג̇מיע אניתה ואלחוץ̇ ומקעדה
וקלוע אלצראדק ועמדה וקואעדה וסתר באבה
ואותאד אלמסכן ואלצראדק ואטנאבהא
ות̇יאב אלושי ללכ̇דמה פי אלקדס ות̇יאב אלקדס להרון אלאמאם ות̇יאב בניה ללאמאמה
ת̇ם כ̇רג̇ ג̇מאעה בני אסראיל מן בין ידי מוסי
ואתו כל רג̇ל במא ראי ראיה וכל מן סכ̇ת נפסה אתו ברפיעה אללה לצנעה כ̇בא אלמחצ̇ר וג̇מיע עמלה ות̇יאב אלקדס
אתי בד̇לך אלרג̇אל מע אלנסא ומן כאן סכ̇ת נפסה מנהם אתי חתי בדסתינאק ושנף וכ̇אתם וחקאב וסאיר אניה אלד̇הב וכל מן עזל עזלה מן ד̇הב ללה
וכל רג̇ל אן וג̇ד ענדה אסמנג̇ון וארג̇ואן וצבג קרמז ועשר ומרעז וג̇לוד כבאש אדים וג̇לוד דארש אתי בהא
וכל מן רפע רפיעה פצ̇ה ונחאס אתי ברפיעה ללה וכל מן וג̇ד ענדה כ̇שב אלסנט לג̇מיע צנעה אלעמל אתי בה
וכל אמראה בצירה באן תגזל בידהא אתין מגזולא באלאסמאנג̇ון ואלצבג קרמז ואלעשר
וכל אמראה בלג מן בצרהא גזלן אלמרעזי
ואלאשראף אתו בחג̇ר אלבלור וחג̇ארה אלנט̇אס ללצדרה ואלבדנה
ואלאטיאב ואלדהן ללאצ̇אה ודהן אלמסח ובכ̇ור אלצמוג
כד̇אך כל רג̇ל ומראה סכ̇ת אנפסהם אן יאתו בשי לג̇מיע אלצנאעה אלתי אמר אללה אן תצנע ביד מוסי אתו בה בנו אסראיל תברעא ללה
ת̇ם קאל מוסי לבני אסראיל אנט̇רו אן אללה קד שרף אסם בצלאל בן אורי בן חור מן סבט יהודה
ואכמל פיה עלמא מן ענד אללה בחכמה ופהם ומערפה בג̇מיע אלצנאיע
וחד̇קא באלמהן בצנאעה אלד̇הב ואלפצ̇ה ואלנחאס
וכ̇רט חג̇ארה אלג̇והר ללנט̇אם ונג̇ר אלכ̇שב ועמל סאיר צנאיע אלמהן
ואלתעלים ג̇על פי קלבה הו ואהליאב בן אחיסמך מן סבט דן
אכמל פי קלובהמא אלחכמה אן יצנעא כל צנעה אסתאד̇ וחאד̇ק וראקם פי אלאסמאנג̇ון ואלארג̇ואן ואלצבג אלקרמז ואלעשר והאיך פהמא צאנעא כל צנעה וחאד̇קאן באלמהן

Chapter 36

פליצנעא בצלאל ואהליאב וכל רג̇ל חכים קלב אלד̇י ג̇על אללה פיהם חכמה ופהמא אן יערפו ויעמלו ג̇מיע צנעה עמל אלקדס כמא אמר בה אללה
ת̇ם נאדי בהמא ובסאיר אלחכמא אלד̇ין ג̇על אללה אלחכמה פי קלובהם כל מן ראי ראיה אן יתקדם אלי אלצנאעה ליעמלהא
פקבצ̇ו מן בין ידי מוסי ג̇מיע אלרפיעה אלתי ג̇או בהא בנו אסראיל לצנעה עמל אלקדס לתעמל מנהא ועאד אלקום יאתונה בבראעה פי כל גדאה
חתי אתי ג̇מיע אלחכמא אלצאנעין ג̇מיע צנעה אלקדס כל רג̇ל מן פן צנעתה אלד̇ין יצנעוהא
פקאלו למוסי הוד̇א אלקום מכת̇רון אן יאתו באפצ̇ל מן כפאיה עמל ואלצנעה אלתי אמר אללה אן תעמל
פאמר מוסי פנודי בצות פי אלעסכר יקול כל רג̇ל ומראה לא יאת בשי בעד הד̇א מן רפיעה אלקדס פאנקטע אלקום מן אלמג̇י בשי
וכאן מא אתי בה כפאיה לג̇מיע אלצנעה אן תעמל מנהא ופצ̇לא
פצנע כל חכים מן אלצנאע נפס אלמסכן עשר אשקאק מן עשר משזור ואסמאנג̇ון וארג̇ואן וצבג קרמז צורא צנעה חאד̇ק צנעהא
טול כל שקה ת̇מאן ועשרון ד̇ראעא וערצ̇הא ארבע אד̇רע מסאחה ואחדה לג̇מיע אלשקאק
וכ̇יט כ̇מס אשקאק ואחדה מע אכ̇רי וכ̇מס אשקאק ואחדה מע אכ̇רי
וצנע ערי מן אסמנג̇ון פי חאשיה אלשקה אלואחדה פי אלטרף אלמולף וכד̇לך צנע פי חאשיה אלשקה אלטרפיה אלמולפה אלת̇אניה
כ̇מסון ערוה צנעהא פי אלשקה אלואחדה וכ̇מסון ערוה צנעהא פי טרף אלשקה אלמולפה אלת̇אניה ואלערי מתקאבלה ואחדה באזא אלאכ̇רי
וצנע כ̇מסין שט̇ה מן ד̇הב וולף אלאשקאק ואחדה אלי אכ̇רי באלשט̇ט̇ פצאר אלמסכן ואחדא
וצנע אשקאקא מן מרעזי כ̇באא עלי אלמסכן אחדי עשר שקה צנעהא
טול כל שקה ת̇לת̇ון ד̇ראעא וערצ̇הא ארבע אד̇רע מסאחה ואחדה לאחדי עשר שקה
וכ̇יט אלכ̇מס אשקאק עלי חדה ואלסת שקאק עלי חדה
וצנע כ̇מסין ערוה פי חאשיה אלשקה אלואחדה אלטרפיה אלמולפה ואיצ̇א כ̇מסין ערוה פי טרף אלשקה אלמולפה אלת̇אניה
וצנע כ̇מסין שט̇ה מן נחאס ליולף אלכ̇בא ויציר ואחדא
וצנע גטאא ללכ̇בא מן ג̇לוד כבאש אדים וגטאא מן ג̇לוד דארש מן פוקה
וצנע אלתכ̇אתג̇ ללמסכן מן כ̇שב אלסנט קאימה
עשר אד̇רע טול כל תכתג̇ה וד̇ראע ונצף ערצ̇הא
ולהא ציראן מלסנאן אחדהמא באזא אלאכ̇ר כד̇אך צנע בג̇מיע תכ̇אתג̇ אלמסכן
פצנע אלתכ̇אתג̇ ללמסכן עשרין תכ̇תג̇ה מן ג̇הה מהב אלג̇נוב
וארבעון קאעדה מן פצ̇ה צנעהא תחת אלעשרין תכ̇תג̇ה קאעדתאן תחת כל תכ̇תג̇ה לציריהא וקאעדתאן תחת כל תכ̇תג̇ה לציריהא
ולג̇אנב אלמסכן אלת̇אני מן ג̇הה מהב אלשמאל צנע עשרין תכ̇תג̇ה
וארבעין קאעדה מן פצ̇ה קאעדתאן תחת כל תכ̇תג̇ה
ולמוכ̇ר אלמסכן פי אלגרב צנע סת תכ̇אתג̇
ותכ̇תג̇תאן צנעהמא לרכני אלמסכן פי אלזאויתין
פצארת מעתדלה מן אספל וג̇מיעא צארת מעתדלה מן פוקה בחלקה ואחדה כד̇אך צנע ללזאויתין כלתיהמא
פצארת תימאן תכ̇אתג̇ וקואעדהא מן פצ̇ה סת עשרה קאעדה קאעדתאן תחת כל תכ̇תג̇ה
וצנע אמהאג̇א מן כ̇שב אלסנט כ̇מסה לתכ̇אתג̇ ג̇אנב אלמסכן אלואחד
וכ̇מסה אמאהג̇ לתכ̇אתג̇ ג̇אנב אלמסכן אלת̇אני וכ̇מסה אמהאג̇ לתכ̇אתג̇ ג̇אנב אלמסכן פי מוכ̇רה גרבא
וצנע אלמהג̇ אלואסט מנהא נאפד̇א פי ג̇וף אלתכ̇אתג̇ מן אלטרף אלי אלטרף
וגשא אלתכ̇אתג̇ בד̇הב וצנע חלקהא מן ד̇הב מכאנא ללאמהאג̇ וגשא אלאמהאג̇ איצ̇א בד̇הב
וצנע אלסג̇ף מן אסמאנג̇ון וארג̇ואן וצבג קרמז ועשר משזור צנעה חאד̇ק צורא צנעה
וצנע לה ארבעה עמד מן סנט וגשאהא בד̇הב וזראפינהא מן ד̇הב וצאג להא ארבע קואעד מן פצ̇ה
וצנע סתרא לבאב אלכ̇בא מן אסמנג̇ון וארג̇ואן וצבג קרמז ועשר משזור צנעה ראקם
ועמדה כ̇מסה וזראפינהא וגשא רוסהא וטלאהא ד̇הבא וקועדהא כ̇מס מן נחאס

Chapter 37

וצנע בצלאל אלצנדוק מן כ̇שב אלסנט ד̇רעאן ונצף טולה וד̇ראע ונצף ערצ̇ה וד̇ראע ונצף סמכה
וגשאה בד̇הב כ̇אלץ מן דאכ̇ל ומן כ̇ארג̇ וצנע לה זיג̇א מן ד̇הב מסתדירא
וצאג לה ארבע חלק מן ד̇הב וג̇עלהא פי ארבע ג̇האתה חלקתין פי ג̇אנבה אלואחד וחלקתין פי ג̇אנבה אלת̇אני
וצנע דהוקא מן כ̇שב אלסנט וגשאהא בד̇הב
ואדכ̇ל אלדהוק פי אלחלק עלי ג̇אנבי אלצנדוק ליחמל בהא
וצנע אלגשא מן ד̇הב כ̇אלץ ד̇ראעאן ונצף טולה וד̇ראע ונצף ערצ̇ה
וצנע כרובין מן ד̇הב מצמתין צנעהמא מן טרפי אלגשא
כרוב ואחד מן הד̇א אלטרף וכרוב ואחד מן הד̇א אלטרף מן אלגשא צנעהמא ענד טרפיה
וכאן אלכרובאן באסטי אג̇נחתהמא אלי פוק מט̇ללין בהא עלי אלגשא ווג̇וההמא אלואחד אלי אלאכ̇ר ואלי אלגשא כאנת וג̇וההמא
וצנע אלמאידה מן כ̇שב אלסנט ד̇ראעאן טולהא וד̇ראע ערצ̇הא וד̇ראע ונצף סמכהא
וגשאהא בד̇הב כ̇אלץ וצנע להא זיג̇א מן ד̇הב מסתדירא
וצנע להא חאפה מקדאר קבצ̇ה מסתדירא וצנע זיג̇א מן ד̇הב לחאפתהא מסתדירא
וצאג להא ארבע חלק פי אלארבע ג̇האת אלתי באזא ארבע ארג̇להא
אמאם אלחאפה כאנת אלחלק מכאנא ללדהוק לתחמל בהא אלמאידה
וצנע אלדוהק מן כ̇שב אלסנט וגשאהא בד̇הב לתחמל בהא אלמאידה
וצנע אלאניה אלתי עליהא אלקצאע ואלדרוג̇ ואלמלאעק ואלמדאהן אלתי תגשא בהא מן ד̇הב כ̇אלץ
וצנע אלמנארה מן ד̇הב כ̇אלץ מצמתה צנעהא ארג̇להא וקצבאתהא וג̇אמאתהא ותפאפיחהא וסואסנהא מנהא כאנת
וסת קצבאת כ̇ארג̇את מן ג̇אנביהא ת̇לת̇ קצבאת מן ג̇אנבהא אלאימן ות̇לת̇ קצבאת מן ג̇אנבהא אלאיסר
ת̇לת̇ ג̇אמאת מלוזאת פי כל קצבה ותפאחה וסוסנה כד̇אך צנע לסת אלקצבאת אלכיארג̇את מנהא
ופי נפס אלמנארה ארבע ג̇אמאת מלוזאת ותפאפיחהא וסואסנהא
ותפאחה תחת כל קצבתין מנהא לסת אלקצבאת אלכ̇ארג̇את מנהא
תפאפיחהא וקצבאתהא מנהא כאנת וכלהא מצמתה ואחדה מן ד̇הב כ̇אלץ
וצנע להא סבעה סרג̇ וכלבאתהא ומג̇אמרהא מן ד̇הב כ̇אלץ
מן בדרה ד̇הב כ̇אלץ צנעהא וג̇מיע אניתהא
וצנע מד̇בח אלבכ̇ור מן כ̇שב אלסנט טולה ד̇ראע וערצ̇ה ד̇ראע מרבעא וסמכה ד̇ראעא וארכאנה מנה
וגשאה בד̇הב כ̇אלץ סטחה וחיטאנה מסתדירא וארכאנה וצנע לה זיג̇א מן ד̇הב מסתדירא
וחלקתאן מן ד̇הב צנעהמא לה תחת זיג̇ה פי ג̇התיה כד̇אך עלי ג̇אנביה מכאנא ללדהוק ליחמל בהא
וצנע אלדהוק מן כ̇שב אלסנט וגשאהא בד̇הב
וצנע דהן אלמסח מקדסא ובכ̇ור אלצמוג מטהרא צנעה עטאר

Chapter 38

וצנע מד̇בח אלצעידה מן כ̇שב אלסנט טולה כ̇מס אד̇רע וערצ̇ה כ̇מס אד̇רע מרבעא וסמכה ת̇לת̇ אד̇רע
וצנע ארכאנה פי ארבע זואיאה מנה כאנת ארכאנה וגשאה בנחאס
וצנע ג̇מיע אניתה אלצנאן ואלמג̇אריף ואלכראניב ואלמנאשל ואלמג̇אמר ג̇מיע ד̇לך מן נחאס
וצנע ללמד̇בח סרדא עלי צנעה שבכה מן נאחס דון שרג̇בה מן אספל אלי נצפה
וצאג ארבע חלק פי אלארבעה אטראף לסרד אלנחאס מכאנא ללדהוק
וצנע אלדהוק מן כ̇שב אלסנט וגשאהא בנחאס
ואדכ̇להא פי אלחלק עלי ג̇אנבי אלמד̇בח ליחמל בהא אלואחא מג̇ופה צנעה
וצנע אלחוץ̇ ומקעדה מן נחאס מן מראיא אלנסא אלמתג̇ישאת אלי באב כ̇בא אלמחצ̇ר
וצנע צראדק אלמסכן מן ג̇הה מהב אלג̇נוב קלוע אלצראדק מן עשר משזור מאיה ד̇ראעא
ועמדהא עשרון וקואעדהא עשרון מן נחאס וזרפין אלעמד וטלאהא פצ̇ה
ומן ג̇הה אלשמאל מאיה ד̇ראעא ועמדהא עשרון וקואעדהא עשרון מן נחאס וזראפין אלעמד וטלאהא פצ̇ה
ומן ג̇הה אלגרב קלוע טולהא כ̇מסון ד̇ראעא ועמדהא עשרה וקואעדהא עשר וזראפין אלעמד וטלאהא פצ̇ה
ומן ג̇הה אלשרק כ̇מסון ד̇ראעא
מנהא קלוע כ̇מס עשרה ד̇ראעא ללכס ועמדהא ת̇לאת̇ה וקואעדהא ת̇לת̇
וללכס אלת̇אני פיציר ימנה ויסרה לבאב אלצראדק קלוע טולהא כ̇מסה עשר ד̇ראעא ועמדהא ת̇לת̇ה וקואעדהא ת̇לת̇
וג̇מיע קלוע אלצראדק מסתדירא מן עשר משזור
וג̇מיע קואעד עמדהא מן נחאס וזראפין אלעמד וטלאהא פצ̇ה וגשא רווסהא איצ̇א פצ̇ה כמא אן ג̇מיעהא מטליה פצ̇ה
וסתר באב אלצראדק צנעה ראקם מן אסמאנג̇ון וארג̇ואן וצבג קרמז ועשר משזור טולה עשרון ד̇ראעא ורפעה אלד̇י הו ערצ̇ה כ̇מס אד̇רע באזא קלוע אלצראדק
ועמדהא ארבעה וקואעדהא ארבע מן נחאס וזרפינהא פצ̇ה וגשא רווסהא וטלאהא פצ̇ה
וג̇מיע אותאד אלמסכן ואלצראדק מסתדירא מן נחאס
והד̇א עדד מא דכ̇ל פי אלמסכן מסכן אלשהאדה אלד̇י עד באמר מוסי וחמל אלליואניין עלי יד איתמר בן הרון אלאמאם
אלד̇י צנעה בצלאל בן אורי בן חור מן סבט יהודה עלי ג̇מיע מא אמר אללה בה מוסי
ומעה אהליאב בן אחיסמך מן סבט דן אסתאד̇ חאד̇ק וראקם פי אלאסמאנג̇ון ואלארג̇ואן וצבג קרמז ואלעשר
אמא כל אלד̇הב אלד̇י עמל פי אלצנאעה לג̇מיע צנאיע אלקדס פכאן ג̇מלה ד̇הב אלרפיעה תסע ועשרין בדרה וסבע מאיה ות̇לת̇ין מת̇קאלא במת̇קאל אלקדס
ואמא אלפצ̇ה פכאן מא חצל מן מעדודי אלג̇מאעה מאיה בדרה ואלף וסבע מאיה וכ̇מסה וסבעין מת̇קאלא במת̇קאל אלקדס
מן שקה לכל ג̇מג̇מה וזנהא נצף מת̇קאל במת̇קאל אלקדס מן כל מן ג̇אז עליה אלעדד מן אבן עשרין סנה פצאעדא לסת מאיה אלף ות̇לת̇ה אלף וכ̇מס מאיה וכ̇מסין
פכאן מן אלמאיה בדרה אלורק מא יצאג מנהא קואעד אלקדס וקואעד אלסג̇ף וד̇לך מאיה קאעדה מן מאיה בדרה כל קאעדה מן בדרה
ואלאלף ואלסבע מאיה ואלכ̇מסה ואלסבעון מת̇קאלא צנע מנהא זראפין אלאעמדה וגשא רווסהא וטלאהא
ואמא נחאס אלעזל פבלג סבעין קנטארא ואלפין וארבע מאיה מת̇קאלא
פצנע מנה קואעד באב כ̇בא אלמחצ̇ר ומד̇בח אלנחאס וסרד אלנחאס אלד̇י לה וג̇מיע אניתה
וקואעד אלצרארק מסתדירא וקואעד באבה וג̇מיע אותאד אלמסכן ואותאד אלצראדק מסתדירא

Chapter 39

ומן אלאסמנג̇ון ואלארג̇ואן ואלצבג קרמז צנעו ת̇יאב ושי ללכ̇דמה פי אלקדס וצנעו ת̇יאב אלקדס אלד̇י להרון כמא אמר אללה מוסי
וצנע אלצדרה מן ד̇הב ואסמנג̇ון וארג̇ואן וצבג קרמז ועשר משזור
וד̇לך באן ארקו צפאיח אלד̇הב ת̇ם קצ̇והא סלוכא וגזלוה מע אלאסמנגון ואלארג̇ואן וצבג אלקרמז ואלעשר צנעה חאד̇ק
וצנעו לה ג̇יבין מכ̇יטין כ̇אטוהמא פי טרפיה
ושפשג̇ אלד̇י עליה מת̇לה כצנעתה מן ד̇הב ואסמאנג̇ון וארג̇ואן וצבג קרמז ועשר משזור כמא אמר אללה מוסי
וצנעו חג̇רי אלבלור יחיט בהמא עיון אלד̇הב מנקוש עליהמא כנקש אלכ̇אתם אסמא בני אסראיל
וצירוהמא פי ג̇יבי אלצדרה חג̇רי ד̇כר לבני אסראיל כמא אמר אללה מוסי
וצנע אלבדנה צנעה חאד̇ק כצנעה אלצדרה מן ד̇הב ואסמאנג̇ון וארג̇ואן וצבג קרמז ועשר משזור
וכאנת אד̇ צנעוהא מרבעה מטויה שבר טולהא ושבר ערצ̇הא
ונט̇מו פיהא ארבעה סטור חג̇ארה ג̇והר אלסטר אלאול יאקות אחמר וזמרד ואצפר
ואלסטר אלת̇אני כחלי ומהא וברהמאן
ואלסטר אלת̇אלת̇ ג̇זע וסבג̇ ופירוזג̇
ואלסטר אלראבע אלאזרק ובלור ויסף ויחיט בהא עיון ד̇הב פי נט̇אמהא
ועלי אלחג̇ארה אסמא בני אסראיל לאנהא את̇נתא עשר באזא אסמאיהם כנקש אלכ̇אתם אסם כל ואחד כד̇אך עלי חג̇רה לאת̇ני עשר סבטא
וצנעו פי אלבדנה סלסלתין מעתדלתין צנעה אלצ̇פר מן ד̇הב כ̇אלץ
וצנעו עיון אלד̇הב פג̇עלו אלחלקתין פי טרפי אלבדנה
ועלקו אלצ̇פירתין אלד̇הב פי אלחלקתין פי טרפי אלבדנה
וטרפי אלצ̇פירתין אלאכ̇רתין עלקוהמא פי אלעיון אלת̇י ג̇עלוהא עלי ג̇יבי אלצדרה מן מקדמהא
וצנעו איצ̇א חלקתין מן ד̇הב פצירוהמא פי חאשיתהא אלתי אלי ג̇אנב אלצדרה מן דאכ̇ל
וצנעו איצ̇א חלקתין מן ד̇הב פג̇עלוהמא באזא ג̇יבי אלצדרה מן אספל מן מקדמהא אמאם תאליפהא פוק שפשג̇הא
וחבכו אלבדנה מן חלקהא אלי חלק אלצדרה בסלך אסמאנג̇ון לתכון פוק שפשג̇הא ולא יזול ענהא כמא אמר אללה מוסי
וצנע ממטר אלצדרה צנעה חאיך ג̇מלתה מן אסמאנג̇ון
וראסה פי וסטה כפם אלדרע וחאשיה תחיט בפיה לילא יתכ̇רק
וצנעו פי ד̇ילה רמאמין מן אסמאנג̇ון וארג̇ואן וצבג קרמז משזור
וצנעו ג̇לאג̇יל מן ד̇הב כ̇אלץ וג̇עלו אלג̇לאג̇יל פי מא בין אלרמאמין פי ד̇יל אלממטר מסתדירא
ג̇לג̇ל ורמאנה ג̇לג̇ל ורמאנה פי ד̇ילה מסתדירא ליכ̇דם כמא אמר אללה מוסי
וצנעו אלתואניא מן עשר צנעה חאיך להרון ולבניה
ואלעמאמה מן עשר ואלקלאנס אלפאכ̇רה מן עשר ואלסראויל מן עשר משזור
ואלזנאר מן עשר משזור ואסמאנג̇ון וארג̇ואן וצבג קרמז צנעה ראקם כמא אמר אללה מוסי
וצנעו עצאבה תאג̇ אלקדס מן ד̇הב כ̇אלץ וכתבו עליהא כתאבה כנקש אלכ̇אתם קדסא ללה
וג̇עלו עליה אלאסמאנג̇ון ליג̇על עלי אלעמאמה מן פוק כמא קאל אללה למוסי
פכמל ג̇מיע עמל אלמסכן כ̇בא אלמחצ̇ר ולמא צנע בנו אסראיל כג̇מיע מא אמר אללה מוסי
אתו באלמסכן אלי מוסי ואלכ̇בא וג̇מיע אניתה שט̇ט̇ה ותכ̇אתג̇ה ואמהאג̇ה ועמדה וקואעדה
ואלגטא אלג̇לוד אלכבאש אלאדים ואלגטא אלג̇לוד אלדארש ואלסג̇ף אלמסתור
וצנדוק אלשהאדה ודהוקה וגשאה
ואלמאידה וג̇מיע אניתהא ואלכ̇בז אלמוג̇ה
ואלמנארה אלכ̇אלצ̇ה וסרג̇הא סרג̇ אלנצ̇וד וג̇מיע אניתהא ודהן אלאצ̇אה
ואלמד̇בח אלד̇הב ודהן אלמסח ובכ̇ור אלצמוג וסתר באב אלכ̇בא
ואלמד̇בח אלנחאס ואלסרד אלנחאס אלד̇י לה ודהוקה וג̇מיע אניתה ואלחוץ̇ ומקעדה
וקלוע אלצראדק ועמדה וקואעדה וסתר באבה ואטנאבה ואותאדה וסאיר אניה עמל אלמסכן לכ̇בא אלמחצ̇ר
ות̇יאב אלושי ללכ̇דמה פי אלקדס ות̇יאב אלקדס להרון אלאמאם ות̇יאב בניה ללאמאמה
כג̇מיע מא אמר אללה בה מוסי כד̇אך צנעו בנו אסראיל ג̇מיע אלעמל
פלמא ראי מוסי ג̇מיע אלצנעה פאד̇א בהם צנעוהא כמא אמר אללה בארך עליהם מוסי

Chapter 40

ת̇ם כלם אללה מוסי תכלימא
פי אלשהר אלאול פי אול יום מנה אנצב מסכן כ̇בא אלמחצ̇ר
וציר פיה צנדוק אלשהאדה ואסתר עליה אלסג̇ף
ת̇ם אדכ̇ל אלמאידה וצף צפיהא ת̇ם אדכ̇ל אלמנארה ואסרג̇ סרג̇הא
ת̇ם אג̇על מד̇בח אלד̇הב ללבכ̇ור בין ידי צנדוק אלשהאדה וציר אלסתר לבאב אלמסכן
ואג̇על מד̇בח אלקראבין בין ידי כ̇בא אלמחצ̇ר
ת̇ם אג̇על אלחוץ̇ בין כ̇בא אלמחצ̇ר ואלמד̇בח ואג̇על פיה מאא
ת̇ם אצ̇רב אלצראדק מסתדירא ועלק סתר באבה
ת̇ם כ̇ד̇ מן דהן אלמסח ואמסח אלמסכן וג̇מיע מא פיה וקדסה וג̇מיע אניתה פיציר קדסא
ואמסח איצ̇א מד̇בח אלצעיד̇ה וג̇מיע אניתה וקדסה פיציר מן כ̇ואץ אלאקדאס
ואמסח איצ̇א אלחוץ̇ ומקעדה וקדסהמא
וקדם הרון ובניה אלי באב כ̇בא אלמחצ̇ר ואגסלהם באלמא
ואלבס הרון ת̇יאב אלקדס ואמסחה וקדסה ליאם לי
וקדם בניה ואלבסהם תואניא
ואמסחהם כמא מסחת אבאהם ליאמו לי ויכון מסחהם ד̇אך להס אמאמה אלדהר לאג̇יאלהם
וצנע מוסי כג̇מיע מא אמרה אללה בה
פלמא כאן פי אלשהר אלאול מן אלסנה אלת̇אניה פי אליום אלאול מנה נצב אלמסכן
פאול מא נצבה מוסי וצ̇ע קואעדה ורכב עליהא תכ̇אתג̇ה ווצ̇ע פיה אמהאג̇ה ואוקף עמדה
ת̇ם בסט אלכ̇בא עליה וציר אלגשא עליה מן פוק כמא אמרה אללה
ת̇ם אכ̇ד̇ אלשהאדה פוצ̇עהא פי אלצנדוק וג̇על עליה אלדהוק וג̇על עליה אלגשא מן פוק
ת̇ם אדכ̇לה אלי אלמסכן ועלק אלסג̇ף אלמסתור פסתרה עליה כמא אמרה אללה
ת̇ם ג̇על אלמאידה פי כ̇בא אלמחצ̇ר פי ג̇אנב אלמסכן אלשמאלי כ̇ארג̇ אלסג̇ף
וצפף עליהא צפי כ̇בז בין ידי אללה כמא אמרה אללה
ת̇ם ציר אלמנארה פי כ̇בא אלמחצ̇ר חד̇א אלמאידה פי ג̇אנב אלמסכן אלג̇נובי
ואסרג̇ אלסרג̇ בין ידי אללה כמא אמרה אללה
ת̇ם ציר אלמד̇בח אלד̇הב פי כ̇בא אלמחצ̇ר בין ידי אלסג̇ף
ובכ̇ר עליה מן בכ̇ור אלצמוג כמא אמרה אללה
ת̇ם עלק סתר אלבאב עלי אלמסכן
וציר מד̇בח אלקראבין עלי באב כ̇בא אלמחצ̇ר וקרב עליה אלצעידה ואלהדיה כמא אמרה אללה
ת̇ם ציר אלחוץ̇ בין כ̇בא אלמחצ̇ר ואלמד̇בח וג̇על פיה מאא ללגסל
פיגסל מנה מוסי והרון ובנוה אידיהם וארג̇להם
פי דכ̇ולהם אלי כ̇בא אלמחצ̇ר ופי תקדמהם אלי אלמד̇בח יגסלוהא כמא אמרה אללה
ת̇ם צ̇רב אלצראדק חואלי אלמסכן ואלמד̇בח ועלק סתר באבה פאכמל מוסי ג̇מיע אלצנעה
ת̇ם גטא אלגמאם כ̇בא אלמחצ̇ר ונור אללה מלא אלמסכן
ולם יטק מוסי אן ידכ̇ל אלי כ̇בא אלמחצ̇ר ממא סכן עליה אלגמאם ונור אללה מלא אלמסכן
וכאן אלגמאם אד̇א ארתפע ען אלמסכן ירחל בנו אסראיל אלי ג̇מיע מראחלהם
ואן לם ירתפע לם ירחלו אלי יום ארתפאעה
לאן גמאמא מן ענד אללה עלי אלמסכן נהארא ונאר תכון פיה לילא בחצ̇רה בני אסראיל פי ג̇מיע מראחלהם

ויקרא



Chapter 1

ת̇ם דעא אללה במוסי פכ̇אטבה אללה מן כ̇בא אלמחצ̇ר קאילא
כלם בני אסראיל קאילא אי אנסאן קרב מנכם קרבאנא ללה מן אלבהאים פמן אלגנם ואלבקר תקרבוה
אן כאן קרבאנה צעידה מן אלבקר ד̇כרא צחיחא יקרבה וליקדמה אלי באב כ̇בא אלמחצ̇ר עלי מא ירתצ̇י ענה בין ידי אללה
ויסנד ידה עלי ראסה וירצ̇י ענה ויגפר לה
ויד̇בח אלרת̇ בין ידי אללה וליקדם בנו הרון אלאימה אלדם וירשה ענד אלמד̇בח מסתדירא אלד̇י ענד באב כ̇בא אלמחצ̇ר
ויסלך̇ אלצעידה ויעצ̇הא אעצ̇אא
וישעל בנו הרון אלאמאם נארא עלי אלמד̇בח וינצ̇דו עליהא חטבא
וינצ̇ד בנו הרון אלאמאם אלאעצ̇א ואלראס ואלקצבה עלי אלחטב אלד̇י עלי אלנאר אלתי עלי אלמד̇בח
וג̇ופה ואכארעה יגסלהא באלמא ויקתר אלאמאם אלכל עלי אלמד̇בח צעידה הי קרבאן מקבול מרצ̇י ללה
ואן כאן קרבאנה מן אלגנם מן אלצ̇אן או מן אלמאעז צעידה פליקרבה ד̇כרא צחיחא
ויד̇בחה אלי ג̇אנב אלמד̇בח שמאליא בין ידי אללה וירש בנו הרון אלאימה דמה עלי אלמד̇בח מסתדירא
ויעצ̇ה אעצ̇אא וראסה וקצבתה וינצ̇דהא אלאמאם עלי אלחטב אלד̇י עלי אלנאר אלתי עלי אלמד̇בח
ואלג̇וף ואלאכארע יגסלהא באלמא ויקדם אלאמאם אלכל ויקתרה עלי אלמד̇בח צעידה קרבאן מרצ̇י ללה
ואן כאן קרבאנה צעידה ללה מן אלטאיר פליקרבה מן אלשפאנין או מן פראך̇ אלחמאם
ויקדמה אלאמאם אלי אלמד̇בח ויפצל ראסה ת̇ם יקתרה עלי אלמד̇בח וימצ̇י דמה עלי חאיט אלמד̇בח
וינזע חוצלתה מע קאנסתה ויטרחהא לזק אלמד̇בח שרקיא מוצ̇ע אלרמאד
ויפצלה מן אג̇נחתה ולא יפרזה ת̇ם יקתרה אלאמאם עלי אלמד̇בח עלי אלחטב אלד̇י עלי אלנאר הי צעידה קרבאן מרצ̇י ללה

Chapter 2

ואי אנסאן קרב קרבאן הדיה ללה וכאן קרבאנה סמידא פליצב עליה דהנא ויג̇על עליה לבאנא
ויאת בהא אלי בעץ̇ בני הרון אלאימה ויקבץ̇ מנהא מלו קבצ̇תה מן סמידהא ומן דהנהא מע ג̇מיע לבאנהא ויקתר פוחהא ד̇לך עלי אלמד̇בח קרבאן מקבול מרצ̇י ללה
ואלפאצ̇ל מנהא להרון ובניה מן כ̇ואץ אלאקדאס מן קראבין אללה
ואן קרבת הדיה מן כ̇בז אלתנור פלתכן ג̇ראדק סמיד פטיר מלת̇ות̇ה בדהן ורקאק פטיר ממסוחה בדהן
ואן כאן קרבאנך הדיה עלי אלטאבק פלתכן פטירא מן סמיד מלת̇ות̇ בדהן
ואת̇רדהא ת̇רדה וצב עליהא דהנא בד̇לך תכון הדיה
ואן כאן קרבאנך הדיה מן צנעה אלטנג̇יר פלתעמל סמידא בדהן
פלתאת באלהדיה אלתי קד עמלת מן אחדי הד̇ה ללה ויקדמהא אלי אלאמאם יקדמהא אלי אלמד̇בח
וירפע מנהא פוחהא ויקתרה עלי אלמד̇בח קרבאן מקבול מרצ̇י ללה
ואלפאצ̇ל מנהא להרון ובניה מן כ̇ואץ אלאקדאס מן קראבין אללה
ג̇מיע אלהדאיא אלתי תקרבונהא ללה לא תעמל כ̇מירא לאן כל כ̇מיר וכל עסל לא תקרבו מנהמא קרבאנא מחרקא ללה
לכן קרבאנא אולא תקרבונהמא ללה ואלי אלמד̇בח לא יצעדא לקבול מרצ̇י
וג̇מיע קרבאן הדאיאך אמלחהא במלח ולא תעטל אלמלח פאנה עהד רבך מן הדיתך ומע סאיר קראבינך פקרב מלחא
ואן קרבת הדיה בכור ללה פפריכא מקלו באלנאר ג̇רישא מן אלהרף קרבהא
ואג̇על עליהא דהנא וציר עליהא לבאנא כד̇אך היא הדיה
ויקתר אלמאם פוחהא מן ג̇רישהא ודהנהא מע ג̇מיע לבאנהא קרבאנא ללה

Chapter 3

ואן כאן קרבאנה ד̇בח סלאמה מן אלבקר ד̇כרא או אנת̇י פליקרבה צחיחא בין ידי אללה
ויסנד ידה עלי ראס קרבאנה ויד̇בחה ענד באב כ̇בא אלמחצ̇ר וירשו בנו הרון אלאימה אלדם עלי אלמד̇בח מסתדירא
ויקרב מן ד̇בח אלסלאמה קרבאנא ללה אלת̇רב אלמגטי אלג̇וף וסאיר אלשחם אלד̇י עלי אלג̇וף
ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
ויקתר ד̇לך בני הרון עלא אלמד̇בח עלא אלצעידה אלתי עלא אלחטב אלד̇י עלא אלנאר קרבאן מקבול מרצ̇י ללה
ואן כאן קרבאנה מן אלגנם ד̇בח סלאמה ללה ד̇כרא או אנת̇י פצחיחא יקרבה
פאן כאן קרבאנה מן אלצ̇אן פליקדמה בין ידי אללה
ויסנד ידה עלי ראסה ויד̇בחה ענד באב כ̇בא אלמחצ̇ר וירש בנו הרון דמה עלי אלמד̇בח מסתדירא
ויקרב מנה קרבאנא ללה שחמה ואלאליה צחיחה יקלעהא אמאם אלעצאץ אלשחם אלמגטי אלג̇וף וסאיר אלשחם אלד̇י עליה
ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
פיקתר ד̇לך אלאמאם עלי אלמד̇בח קרבאן מחרק ללה
ואן כאן קרבאנה מן אלמאעז פליקרבה בין ידי אללה
ויסנד ידה עלי ראסה ויד̇בחה בין ידי כ̇בא אלמחצ̇ר וירשו בנו הרון דמה עלי אלמד̇בח מסתדירא
ויקרב מנה קרבאנה קרבאנא ללה אלת̇רב אלמגטי אלג̇וף וסאיר אלשחם אלד̇י עלי אלג̇וף
ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
ויקתרהא קרבאנא מחרקא מרצ̇יא מקבולא כל שחם כד̇אך ללה
רסם אלדהר עלי מר אג̇יאלכם פי ג̇מיע מסאכנכם כל שחם וכל דם לא תאכלוהמא

Chapter 4

ת̇ם כלם אללה מוסי תכלימא
מר בני אסראיל קאילא אי אנסאן אכ̇טא בסהו פי שי מן פראיץ̇ אללה אלתי לא תעמל פעמל ואחדה מנהן
אן אכ̇טא אלאמאם אלממסוח עלי סביל כ̇טא אלנאס פליקרב עלי כ̇טיתה אלתי אכ̇טאהא רת̇א מן אלבקר צחיחא ללה לד̇כוה
ויאת באלרת̇ אלי באב כ̇בא אלמחצ̇ר בין ידי אללה ויסנד ידה עלי ראסה ויד̇בחה בין ידי אללה
ויאכ̇ד̇ אלאמאם אלממסוח מן דמה פידכ̇לה אלי כ̇בא אלמחצ̇ר
ויגמס אצבעה פיה וינצ̇ח מנה סבע מראר בין ידי אללה קבאלה סג̇ף אלקדס
ת̇ם יצ̇ע מן אלדם עלי ארכאן מד̇בח בכ̇ור אלאצמאג אלד̇י בין ידי אללה פי כ̇בא אלמחצ̇ר ובאקי אלדם יצבה ענד אסאס מד̇בח אלצעידה אלד̇י עלי באב כ̇בא אלמחצ̇ר
וג̇מיע שחם אלרת̇ אלד̇כוה ינזעה מנה אלת̇רב אלמגטי אלג̇וף וסאיר אלשחם אלד̇י עלי אלג̇וף
ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
כמא ירפע מן ת̇ור ד̇בח אלסלאמה ויקתרהא אלאמאם עלי מד̇בח אלצעידה
וג̇לד אלת̇ור וג̇מיע לחמה מע ראסה ואכארעה ובטנה ופרת̇ה
ויכ̇רג̇ ג̇מיע ד̇לך כ̇ארג̇ אלעסכר אלי מוצ̇ע טאהר אלי מטרח אלרמאד ויחרקה מע חטב באלנאר עלי מטרח אלרמאד יחרק
פאן אכ̇טא ג̇מע מן ג̇מיע אסראיל וגאב אמר מן עיון אלג̇וק פיעמל ואחדה מן פראיץ̇ אללה אלתי לא תעמל פאת̇מו
ת̇ם ערפת אלכ̇טיה אלתי אכ̇טאוהא פליקרב אלג̇וק רת̇א מן אלבקר ללד̇כוה ויאת בה בין ידי כ̇בא אלמחצ̇ר
ויסנד שיוך̇ אלג̇מע אידיהם עלי ראס אלרת̇ בין ידי אללה ויד̇בח אלרת̇ בין ידי אללה
וידכ̇ל אלאמאם אלממסוח מן דמה אלי כ̇בא אלמחצ̇ר
ויגמם אצבעה פיה וינצ̇ח מנה סבע מראת בין ידי אללה קבאלה אלסג̇ף
ומנה יצב עלי ארכאן אלמד̇בח אלד̇י בין ידי אללה אלד̇י פי כ̇בא אלמחצ̇ר ובאקיה יצבה ענד אסאס מד̇בח אלצעידה אלד̇י פי באב כ̇בא אלמחצ̇ר
וג̇מיע שחמה ירפעה מנה ויקתר עלי אלמד̇בח
ויעמל בה כמא עמל בת̇ור ד̇כוה אלאמאם כד̇אך יעמל בה ויסתגפר ענהם ויגפר להם
ויכ̇רג̇ אלת̇ור כ̇ארג̇ אלעסכר פיחרקה כמא אחרק אלת̇ור אלאול הו ד̇כוה אלג̇וק
אן אכ̇טא שריף פיעמל ואחדה מן פראיץ̇ אללה אלתי לא תעמל בסהו פאת̇ם
ת̇ם עלם בכ̇טיתה אלתי אכ̇טאהא פליאת בקרבאנה עתודא מן אלמאעז ד̇כרא צחיחא
ויסנד ידה עלי ראסה ויד̇בחה פי מוצ̇ע יד̇בח אלצעידה בין ידי אללה כד̇לך מא יכון ד̇כוה
ויאכ̇ד̇ אלאמאם מן דם אלד̇כוה באצבעה ויג̇עלה עלי ארכאן מד̇בח אלצעידה וסאיר דמה יצבה ענד אסאסה
וג̇מיע שחמה יקתרה עלי אלמד̇בח כשחם ד̇בח אלסלאמה ויסתגפר ענה אלאמאם מן כ̇טיתה פיגפר לה
ואן אכ̇טא אנסאן מן עואם אלבלד סהוא פעמל ואחדה מן פראיץ̇ אללה אלתי לא תעמל פאת̇ם
ת̇ם ערף בכ̇טיתה אלתי אכ̇טא פליאת בקרבאנה מן אלמאעז צחיחה אנת̇י עלי כ̇טיתה אלתי אכ̇טא
ויסנד ידה עלי ראסהא ויד̇בחהא פי מוצ̇ע אלצעידה
ויאכ̇ד̇ אלאמאם מן דמהא באצבעה ויג̇על עלי ארכאן מד̇בח אלצעידה וסאיר דמהא יצבה ענד אסאס אלמד̇בח
וג̇מיע שחמהא ינזעה כמא ינזע שחם אלמאעז מן ד̇בח אלסלאמה ויקתרה אלאמאם עלי אלמד̇בח מקבול מרצ̇י ללה ויסתגפר לה אלאמאם פיגפר לה
ואן הו ג̇א בקרבאנה מן אלצ̇אן ללד̇כוה פליאת בהא אנת̇י צחיחה
ויסנד ידה עלי ראסהא ויד̇בחהא ללד̇כוה פי מוצ̇ע אלצעידה
ויאכ̇ד̇ אלאמאם מן דמהא באצבעה ויג̇על עלי ארכאן מד̇בח אלצעידה וסאיר דמהא יצבה ענד אסאסה
וג̇מיע שחמהא ינזעה כמא ינזע שחם אלצ̇אן מן ד̇בח אלסלאמה ויקתרה אלאמאם עלי אלמד̇בח עלי קראבין אללה ויסתגפר ענה אלאמאם ען כ̇טיתה אלד̇י אכ̇טא פיגפר לה

Chapter 5

ואי אנסאן אכ̇טא באן סמע צות חרג̇ והו שאהד או ראי ד̇לך או עלם בה ולם יכ̇בר פקד חמל וזרה
או אנסאן דני בשי מן אלאמור אלנג̇סה או בנבילה וחש נג̇ס או בנבילה בהימה נג̇סה או בנבילה שי מן אלדביב אלנג̇ס וגאב ד̇לך ענה פהו נג̇ס ואת̇ם
או דני בנג̇אסה אנסאן בשי מן נג̇אסתה ממא סבילה אן ינג̇ס בהא פגאב ענה פאת̇ם והוא עאלם במא פעל ואת̇ם
או אנסאן חלף בלפט̇ שפתיה לאסאה או לאחסאן עלי ג̇מיע מא לפט̇ אלאנסאן בימין וגאב ד̇לך ענה ת̇ם עלם במא פעל ואת̇ם בואחדה מן הד̇ה
פאד̇א את̇ם בואחדה מנהא ת̇ם אקר במא אכ̇טא
פליאת בקרבאנה ללה עלי כ̇טיתה אלד̇י אכ̇טא אנת̇י מן אלגנם נעג̇ה או שאה ללד̇כוה ויסתגפר ענה אלאמאם מן כ̇טיתה
פאן לם תנל ידה מקדאר שאה פליאת בקרבאנה עלי מא אכ̇טא שפנינין או פרכ̇י חמאם ללה אחדהמא ללד̇כוה ואלאכ̇ר ללצעידה
פאד̇א אתי בהמא אלי אלאמאם פליקרב אלד̇י ללד̇כוה אולא ויפצל ראסה ממא ילי קפאה ולא יפרז
וינצ̇ח מן דם אלד̇כוה עלי חאיט אלמד̇בח ואלפאצ̇ל מן אלדם ימצל עלי אסאס אלמד̇בח לאנהא ד̇כוה
ואלת̇אני יעמלה צעידה כאלסירה ויסתגפר ענה אלאמאם ען כ̇טיתה אלתי אכ̇טא ויגפר לה
ואן לם תנל ידה ת̇מן שפנינין או פרכ̇י חמאם פליאת בקרבאנה עלי מא אכ̇טא עשר אלויבה סמיד ללד̇כוה ולא יצב עליהא דהנא ולא יג̇על עליהא לבאנא לאנהא ד̇כוה
פאד̇א אתי בהא אלי אלאמאם וקבץ̇ אלאמאם מנהא מלו קבצ̇תה פוחהא פקתרה עלי אלמד̇בח מע קראבין אללה כד̇אך תציר ד̇כוה
ויסתגפר ענה אלאמאם ען כ̇טיתה אלתי אכ̇טא בואחדה מן הד̇ה ויגפר לה ותציר ללאמאם כסאיר אלהאדיא
ת̇ם כלם אללה מוסי תכלימא
אי אנסאן נכת̇ נכת̇א ואכ̇טא בסהו בשי מן אקדאס אללה פליאת בקרבאנה ללה כבשא צחיחא מן אלגנם בקימתה מת̇אקיל פצ̇ה במת̇קאל אלקדס ללקראבין
ואלד̇י אכ̇טא בה מן אלקדס יגרם מת̇לה וכ̇מסה יזד עליה ויעטה ללאמאם ואלאמאם יסתגפר עליה בכבש אלקרבאן פיגפר לה
ואי אנסאן אכ̇טא פעמל ואחדה מן פראיץ̇ אללה אלתי לא תעמל ולם יעלם באנה קד את̇ם וחמל וזרה
פליאת בכבש צחיח מן אלגנם בקימתה ללקרבאן אלי אלאמאם ויסתגפר ענה אלאמאם ען סהוה אלד̇י סהא והו לא יעלם פיגפר לה
הו קרבאן אלאת̇ם ען את̇מה אלד̇י את̇ם ללה
ת̇ם כלם אללה מוסי קאילא
אי אנסאן אכ̇טא ונכת̇ נכת̇א באללה פג̇חד צאחבה ודיעה או מעאמלה או גצב או גשם צאחבה
או וג̇ד צ̇אלה וג̇חדהא וחלף עלי באטל עלי כ̇לה מן ג̇מיע מא יעמל אלאנסאן פיכ̇טא בהא
פאד̇א הו אכ̇טא ואת̇ם פלירד אלגצב אלד̇י גצבה או אלגשם אלד̇י גשמה או אלודיעה אלתי אודעת ענדה או אלצ̇אלה אלתי וג̇דהא
או מא סוי ד̇לך ממא חלף עליה באטלא פלירדה בראסה ויזד עליה אכ̇מאסה ויעטה לאלד̇י הו לה פי יום אעתראפה בד̇נבה
וליאת בקרבאנה ללה כבשא צחיחא מן אלגנם בקימתה ללקרבאן אלי אלאמאם
ויסתגפר ענה אלאמאם בין ידי אללה ויגפר לה עלי איה כ̇לה מן ג̇מיע מא יעמל פיאת̇ם בהא

Chapter 6

ת̇ם כלם אללה מוסי קאילא
מר הרון ובניה קאילא הד̇ה שריעה אלצעידה הי אלצעידה תוצ̇ע עלי וקיד אלמד̇בח טול אלליל אלי אלגדאה ונאר אלמד̇בח תסתוקד עליה
וילבס אלאמאם קמיצא מן עשר וסראויל עשר ילבס עלי בדנה וירפע אלרמאד אלד̇י תאכל אלנאר אלצעידה עלי אלמד̇בח ויצירה לזק אלמד̇בח
ת̇ם יסלך̇ ת̇יאבה וילבס ת̇יאבא אכ̇ר ויכ̇רג̇ אלרמאד אלי כ̇ארג̇ אלעסכר אלי מוצ̇ע טאהר
ואלנאר אלתי עלי אלמד̇בח תסתוקד פיה ולא תטפא וישעל עליהא אלאמאם חטבא פי כל גדאה וינצ̇ד עליהא אלצעידה ויקתר עליהא שחום אלסלאמה
כד̇אך אלנאר דאימא תוקד עלי אלמדבח ולא תטפא
והד̇ה שריעה אלהדיה אן יקדמהא בנו הרון בין ידי אללה בין ידי אלמד̇בח
וירפע מנהא בקבצ̇תה מן סמידהא ודהנהא וג̇מיע לבאנהא אלד̇י עליהא פיקתר פוחהא עלי אלמד̇בח מקבול מרצ̇י ללה
ואלפאצ̇ל מנהא יאכלה הרון ובנוה פטירא תוכל פי מוצ̇ע מקדס פי צחן כ̇בא אלמחצ̇ר יאכלוהא
לא תכ̇בז כ̇מירא ג̇עלתהא קסמהם מן קראבני מן כ̇ואץ אלאקדאס הי כאלד̇כוה וקרבאן אלאת̇ם
כל ד̇כר מן בני הרון יאכלהא רסם אלדהר לאג̇אלכם מן קראבין אללה כל מן לאמסהא תקדס
ת̇ם כלם אללה מוסי קאילא
הד̇א קרבאן הרון ובניה אלד̇י יקרבה ללה מן יום מסחה עשר אלויבה סמידא הדיה דאימא נצפהא באלגדאה ונצפהא באלעשי
עלי טאבק באלדהן תעמל סתותיה תאת בהא רפכ̇ה ת̇רדא תקרבהא מקבול מרצ̇י ללה
וכד̇לך אלאמאם אלמסתכ̇לף בעדה מן בניה יצנעהא רסם אלדהר ללה ג̇מלה תקתר
וסאיר הדאיא אלאמאם ג̇מלה תקתר ולא תוכל
וכלם אללה מוסי תכלימא
מר להרון ולבניה קאילא הד̇ה שריעה אלד̇כוה פי מוצ̇ע תד̇בח פיה אלצעידה תד̇בח אלד̇כוה בין ידי אללה אד̇ הי מן כ̇ואץ אלאקדאס
אלאמאם אלמד̇כי בהא יאכלהא פי מוצ̇ע מקדס תוכל פי צחן כ̇בא אלמחצ̇ר
כל מן דני בלחמהא תקדס ואן אנתצ̇ח מן דמהא אלד̇י ינצ̇ח מנהא עלי ת̇וב פיגסל פי מוצ̇ע מקדס
ואנא אלכ̇זף אלד̇י תטבך̇ פיה יכסר פאן טבכ̇ת פי אנא נחאס פלידלך ויגסל באלמא
כל ד̇כר מן אלאימה יאכלהא אד̇ הי מן כ̇ואץ אלאקדאס
וכל ד̇כוה ידכ̇ל מן דמהא אלי כ̇בא אלמחצ̇ר ליסתגפר בה פי אלקדס פלא תוכל בל תחרק באלנאר

Chapter 7

והד̇ה שריעה קרבאן אלאת̇ם הו איצ̇א מן כ̇ואץ אלאקדאס
פי מוצ̇ע תד̇בח אלד̇כוה יד̇בח קרבאן אלאת̇ם ודמה ירש עלי אלמד̇בח מסתדירא
וג̇מיע שחמה ירפעה מנה אלאליה ואלת̇רב אלמגטי אלג̇וף
ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכליתין ינזעהא
ויקתרהא אלאמאם עלי אלמד̇בח קרבאנא ללה כד̇אך מא יציר קרבאן אלאת̇ם
כל ד̇כר מן אלאימה יאכלה ופי מוצ̇ע מקדס יוכל לאנה מן כ̇ואץ אלקדאס
כאלד̇כוה קרבאן אלאת̇ם שריעה ואחדה להמא אלאמאם אלד̇י יגפר בה לה יכון
ואלאמאם אד̇א קרב צעידה אנסאן פג̇לדהא בעד תקריבהא יכון לה
וכל הדיה ממא יכ̇בז פי אלתנור או יעמל פי טנג̇יר או עלי טאבק אי אמאם קרבהא לה תכון
וכל הדיה מלת̇ות̇ה בדהן או ג̇אפה לג̇מיע בני הרון תכון לאלואחד כאלאכ̇ר
והד̇ה שריעה ד̇בח אלסלאמה אלד̇י יקרבה ללה
ואן קרבה עלי שכר פליקרב מעה ג̇ראדק פטיר מלת̇ות̇ה בדהן ורקאק פטיר ממסוחה בדהן וסמיד רפך̇ ג̇ראדק מלת̇ות̇ה בדהן
מע ג̇ראדק כ̇בז כ̇מיר יקרב קרבאנה מע ד̇בח שכר סלאמתה
פליקרב מן ד̇לך ואחדא מן כל קרבאן רפיעה ללה ללאמאם אלד̇י ינצ̇ח דם אלסלאמה לה יכון
ולחם ד̇בח שכר אלסלאמה פי יום קרבאנה יוכל לא יבק מנה אלי אלגדאה
ואן כאן ד̇בח קרבאנה נד̇רא או תברעא פליוכל פי יום תקריבה ומן אלגד פמא פצ̇ל מנה יוכל
ואלפאצ̇ל מן לחם אלד̇בח אלי אליום אלת̇אלת̇ פליחרק באלנאר
פאן אכל מנה פי אליום אלת̇אלת̇ פלא ירתצ̇י אלמקרב לה לא יחסב לה בל יכון כאלאכ̇ס ואי אנסאן אכל מנה פקד חמל וזרה
ולחם אלאקדאס אן דנא בשי מן אלנג̇אסאת פלא יוכל בל יחרק באלנאר ואלטאהר מנה פלא יאכלה אלא טאהר
ואי אנסאן אכל לחמא מן ד̇בח אלסלאמה אלד̇י ללה ונג̇אסתה עליה פינקטע ד̇לך אלאנסאן מן קומה
ואי אנסאן לאמס שיא מן אלנג̇אסאת בנג̇אסה אנסאן או בבהימה נג̇סה או בשי מן אלדביב אלנג̇ס פאכל מן ד̇בח אלסלאמה אלד̇י ללה פינקטע איצ̇א ד̇לך אלאנסאן מן קומה
ת̇ם כלם אללה מוסי קאילא
מר לבני אסראיל קאילא כל שחם בקר וצ̇אן ומאעז לא תאכלוה
ושחם אלנבילה ואלסקימה אסתעמלוה פי כל צנעה ואכלא לא תאכלוה
פאן כל מן יאכל שחמא מן אלבהימה אלתי יקרב מנהא קרבאן ללה ינקטע ד̇לך אלאנסאן אלאכלה מן קומה
וכל דם לא תאכלוה פי ג̇מיע מסאכנכם מן אלטאיר ואלבהאים
אי אנסאן אכל שיא מן אלדם ינקטע ד̇לך אלאנסאן מן קומה
ת̇ם כלם אללה מוסי קאילא
מר בני אסראיל וקל להם אלמקרב ד̇בח סלאמה ללה הו אלד̇י יאתי בקרבאנה ללה מן ד̇בח אלסלאמה
ידאה תחמל קראבין אללה אלשחם מע אלקץ יאת בה מעה פיחרכה תחריכא ללה
ויקתר אלאמאם אלשחם עלי אלמד̇בח ת̇ם יציר אלקץ להרון ובניה
ואלסאק אלאימן אעטוה רפיעה ללאמאם מן ד̇באיח סלאמתכם
ואלמקרב דם אלסלאמה ואלשחם מן בני הרון לה יכון אלסאק אלאימן נציבא
לאן קץ אלתחריך וסאק אלרפיעה אכ̇ד̇תהמא מן בני אסראיל מן ד̇באיח סלאמתהם ואעטיתהמא להרון אלאמאם ובניה רסם אלדהר מן בני אסראיל
הד̇ה חצה הרון ובניה מן קראבין אללה מן יום קדמו ליאמו לי
אלתי אמר אללה בהא אן יעטוהא מן יום מסחהם מן בני אסראיל רסם אלדהר לאג̇יאלהם
הד̇ה אלשריעה ללצעידה ואלהדיה ואלד̇כוה וקרבאן אלאת̇ם וללכמאל ולד̇בח אלסלאמה
אלתי אמר אללה בהא מוסי פי ג̇בל סיני פי יום אמר בני אסראיל אן יקרבו קראבינהם ללה פי בריה סיני

Chapter 8

ת̇ם כלם אללה מוסי קאילא
קדם הרון ובניה מעה ואלת̇יאב ודהן אלמסוחיה ורת̇ אלד̇יכוה ואלכבשין ואלסל אלפטיר
וג̇מיע אלג̇מע ג̇וקה אלי באב כ̇בא אלמחצ̇ר
פצנע מוסי כמא אמרה אללה פתג̇וק אלג̇מע אלי באב כ̇בא אלמחצ̇ר
וקאל להם מוסי הד̇א אלאמר אלד̇י אמר אללה אן יעמל
פקדם הרון ובניה פגסלהם באלמא
וג̇על עליה אלתוניה וקלדה באלזנאר ואלבסה אלממטר וג̇על עליה אלצדרה ושדדה בהמיאנהא וקלדה בה
וציר עליה אלבדנה וג̇על פיהא אלאנואר ואלצחאיח
וציר אלעמאמה עלי ראסה וג̇על דונהא ממא ילי וג̇הה עצאבה אלד̇הב תאג̇ אלקדס כמא אמר אללה מוסי
ואכ̇ד̇ מוסי דהן אלמסוחיה ומסח מנה אלמסכן וג̇מיע מא פיה וקדסהם
ונצ̇ח מנה עלי אלמד̇בח סבע מראר ומסח אלמד̇בח וג̇מיע אניתה ואלחוץ̇ ומקעדה וקדסהם
וצב מן דהן אלמסוחיה עלי ראס הרון ומסחה וקדסה
וקדס מוסי בני הרון ואלבסהם תואניא וקלדהם בזנאניר וצ̇מדהם בקלאנס כמא אמר אללה מוסי
ת̇ם קדם רת̇ אלד̇כוה ואסנד הרון ובנוה אידיהם עלי ראסה
פד̇בחה מוסי ואכ̇ד̇ מן דמה וג̇על עלי ארכאן אלמד̇בח מסתדירא באצבעה וד̇כאה ובאקי אלדם צבה ענד אסאסה וקדסה ואסתגפר ענה
ואכ̇ד̇ מוסי ג̇מיע אלת̇רב אלד̇י עלי אלג̇וף וזיאדה אלכבד ואלכליתין ושחמהמא וקתר עלי אלמד̇בח
ואלרת̇ מע ג̇לדה ולחמה מע פרת̇ה אחרק באלנאר כ̇ארג̇ אלעסכר כמא אמר אללה מוסי
ת̇ם קרב כבש אלצעידה פאסנד הרון ובנוה אידיהם עלי ראסה
פד̇בחה מוסי ונצ̇ח אלדם עלי אלמד̇בח מסתדירא
ועצ̇א מוסי אלכבש אעצ̇אא וקתר אלראס ואלאעצ̇א ואלקצבה
ואלג̇וף ואלאכארע נסלהא באלמא וקתר מוסי ג̇מיע אלכבש עלי אלמד̇בח הו צעידה מקבול מרצ̇י קרבאן ללה כמא אמר אללה מוסי
ת̇ם קדם אלכבש אלת̇אני כבש אלכמאל ואסנד הרון ובנוה אידיהם עלי ראסה
פד̇בחה מוסי ואכ̇ד̇ מן דמה פג̇על עלי שחמה אד̇ן הרון אלימני ועלי בהאם ידה אלימני ובהאם רג̇לה אלימני
ת̇ם קדם בני הרון וג̇על מן אלדם עלי אשחאם אד̇אנהם אלאיאמן ואבאהם ארג̇להם אלאיאמן ורש מוסי באקי אלדם עלי אלמד̇בח מסתדירא
ואכ̇ד̇ אלת̇רב ואלאליה וג̇מיע אלשחם אלד̇י עלי אלג̇וף וזיאדה אלכבד ואלכליתין ושחמהמא ואלסאק אלאימן
ומן אלסל אלפטיר אלד̇י בין ידי אללה אכ̇ד̇ ג̇רדקה פטירה ואחדה וג̇רדקה כ̇בז מדהונה ואחדה ורקאקה וצירהא עלי אלשחום ואלסאק אלאימן
וג̇על אלכל עלי ידי הרון ועלי ידי בניה וחרכהא תחריכא ללה
ת̇ם אכ̇ד̇הא מוסי מן פוק אידיהם וקתרהא עלי אלמד̇בח מע אלצעידה לאנהא קרבאן כמאל ללה מקבול מרצ̇י
ת̇ם אכ̇ד̇ מוסי אלקץ וחרכה תחריכא בין ידי אללה וכאן למוסי נציבא מן כבש אלכמאל כמא אמר אללה מוסי
ת̇ם אכ̇ד̇ מוסי מן דהן אלמסוחיה ומן אלדם אלד̇י עלי אלמד̇בח פנצ̇ח עלי הרון ות̇יאבה ובניה ות̇יאב בניה מעה וקדסהם אג̇מעין
וקאל מוסי להרון ובניה אטבכ̇ו אללחם ענד באב כ̇בא אלמחצ̇ר ות̇ם איצ̇א פכלוה מע אלכ̇בז אלד̇י פי סל אלכמאל כמא אמרת וקלת הרון ובנוה יאכלוה
ומא פצ̇ל מן אללחם ואלכ̇בז פאחרקוה באלנאר
ומן באב כ̇בא אלמחצ̇ר לא תכ̇רג̇ו סבעה איאם אלי יום פראג איאם כמאלכם פאן סבעה איאם תכמל ואג̇בכם
וכמא עמל בכם אליום כ̇דאך אמר אללה אן יעמל ויסתגפר ענכם
וענד באב כ̇בא אלמחצ̇ר תג̇לסו לילא ונהארא סבעה אימם ותחפט̇ו חפט̇ אללה ולא תהלכו לאן כד̇אך אמרת
וצנע הרון ובנוה בג̇מיע אלאמור אלתי אמר אללה מוסי

Chapter 9

פלמא כאן אליום אלת̇אמן דעא מוסי בהרון ובניה ואשיאך̇ אסראיל
פקאל להרון כ̇ד̇ עג̇לא מן בקר ללד̇כוה וכבשא ללצעידה צחיחין וקרבהמא בין ידי אללה
ומר בני אסראיל קאילא כ̇ד̇ו עתודא מן אלמאעז ללד̇כוה ועג̇לא וכבשא אבני סנה צחאחא ללצעידה
ות̇ורא וכבשא ללסלאמה יד̇בחאן בין ידי אללה והדיה מלת̇ות̇ה בדהן לאן הד̇א אליום אללה מתג̇ל לכם
פקדמו מא אמר בה מוסי אלי באב כ̇בא אלמחצ̇ר ותקדם ג̇מיע אלג̇מע ווקפו בין ידי אללה
קאל מוסי הד̇א אלאמר אלד̇י אמר אללה אעמלוה ויתג̇לי לכם נור אללה
פקאל מוסי להרון תקדם אלי אלמד̇בח ואעמל ד̇כותך וצעידתך ואסתגפר ענך וען קומך ואעמל קרבאן אלקום ואסתגפר ענהם כמא אמר אללה
פתקדם הרון אלי אלמד̇בח פד̇בח עג̇ל אלד̇כוה אלד̇י לה
פקדם בנו הרון אלדם אליה פגמס אצבעה פיה וג̇על עלי ארכאן אלמד̇בח ובאקי אלדם צב ענד אסאס אלמד̇בח
ואלת̇רב ואלכלי וזיאדה אלכבד מן אלד̇כוה קתר ד̇לך עלי אלמד̇בח כמא אמר אללה מוסי
ולחמה וג̇לדה אחרקהמא באלנאר כ̇ארג̇ אלעסכר
ת̇ם ד̇בח אלצעידה ובלגו בנו הרון אלדם אליה ורשה אלי אלמד̇בח מסתדירא
ת̇ם בלגו אליה אעצ̇א אלצעידה מע אלראס וקתר ד̇לך עלי אלמד̇בח
וגסל אלג̇וף ואלאכארע וקתר ד̇לך מע אלצעידה עלי אלמד̇בח
ת̇ם קדם קרבאן אלקום פאכ̇ד̇ עתוד אלד̇כוה אלד̇י ללקום פד̇בחה וד̇כא בה כאלאול
וקדם אלצעידה וצנעהא כאלסירה
ת̇ם קדם אלהדיה ומלא כפה מנהא וקתר ד̇לך עלי אלמד̇בח מא כ̇לא צעידה אלגדאה
וד̇בח אלת̇ור ואלכבש ד̇באיח אלסלאמה אלתי ללקום ובלגו בנו הרון אליה אלדם ורשה עלי אלמד̇בח מסתדירא
ואלשחום מן אלת̇ור ומן אלכבש אלאליה ואלמגשי ואלכלי וזיאדה אלכבד
פג̇עלו אלשחום מע אלקצוץ וקתר אלשחום עלי אלמד̇בח
ואלקצוץ ואלסאק אלאימאן חרכהא הרון תחריכא בין ידי אללה כמא אמר מוסי
ת̇ם שאל הרון ידיה אלי אלקום ובארך עליהם בעד אן נזל מן עמל אלד̇כוה ואלצעידה וד̇בח אלסלאמה
ת̇ם דכ̇ל מוסי והרון אלי כ̇בא אלמחצ̇ר וכ̇רג̇א ובארכא אלקום ותג̇לי ללקום נור אללה
באן כ̇רג̇ת נאר מן ענד אללה פאכלת עלי אלמד̇בח אלצעידה ואלשחום פנט̇ר אלקום ורנו ווקעו עלי וג̇וההם

Chapter 10

ת̇ם אכ̇ד̇ אבנא הרון נדב ואביהוא כל רג̇ל מג̇מרתה וג̇עלא פיהמא נארא וצירא עליהמא בכ̇ורא וקרבא בין ידי אללה נארא גריבה מא לם יאמרהם בהא
וכ̇רג̇ת נאר מן ענד אללה פאכלתהמא ומאתא בין ידי אללה
פקאל מוסי להרון הו מא קאל אללה אני באלמקרבין אלי אתעט̇ם ובחצ̇רה ג̇מיע אלקום אתכרם פסכת הרון
ת̇ם דעא מוסי במישאל ואלצפן אבני עזיאל עם הרון פקאל להמא תקדמא אחמלא אכ̇ותכם מן בין ידי אלקדס אלי כ̇ארג̇ אלעסכר
פתקדמא וחמלאהמא בתואניהמא אלי כ̇ארג̇ אלעסכר כמא אמר מוסי
קאל מוסי להרון ולאלעזר ולאיתמר אבניה רווסכם לא תשעת̇ו ות̇יאבכם לא תמזקו ולא תהלכו ועלי ג̇מיע אלג̇מעה יכון סכ̇ט ואכ̇ותכם ג̇מיע בני אסראיל הם יבכון עלי אלחריק אלד̇י אחרקה אללה
ומן באב כ̇בא אלמחצ̇ר לא תכ̇רג̇ו לילא תהלכו לאן דהן מסח אללה עליכם פצנעו כמא קאל מוסי
ת̇ם כלם אללה הרון קאילא
כ̇מרא ומסכרא לא תשרב אנת ובנוך מעך פי דכ̇ולכם אלי כ̇בא אלמחצ̇ר ולא תהלכו רסם אלדהר עלי מר אג̇יאלכם
ולתפצלו בין אלקדס ואלבד̇ל ואלנג̇ס ואלטאהר
ולתפתו בני אסראיל בג̇מיע אלרסום אלד̇י אמרתכם עלי ידי מוסי
ת̇ם כלם מוסי להרון ולאלעזר ולאיתמר אבניה אלבאקיין כ̇ד̇ו אלהדיה אלפאצ̇לה מן קראבין אללה וכלוהא פטירא לזק אלמד̇בח לאנהא מן כ̇ואץ אלאקדאס
וג̇איז אן תאכלהא איצ̇א פי סאיר אלמואצ̇ע אלמקדסה אד̇ הי רזקך ורזק בניך מן קראבין אללה לאן כד̇א אמרת
ואמא קץ אלתחריך וסאק אלרפיעה פכלוהמא פי מוצ̇ע טאהר אנת ובנוך ובנאתך מעך פאנהא רזקך ורזק בניך קד אעטיתהמא מן ד̇באיח סלאמה בני אסראיל
כד̇אך סאק אלרפיעה וקץ אלתחריך מע אלשחום אלמחרקה יאתו בהא לתחרך תחריכא בין ידי אללה פתכון לך ולבניך מעך רסם אלדהר כמא אמר אללה
ועתוד אלד̇כוה אלתמסה מוסי פהוד̇א קד אחרק פסכ̇ט עלי אלעזר ואיתמר אבני הרון אלבאקיין קאילא
מא באלכם לם תאכלו אלד̇כוה פי מוצ̇ע מקדס לאנהא מן כ̇ואץ אלאקדאס ואללה אעטאכם איאהא לתחמלו וזר אלג̇מע ותסתגפרו ענהם בין ידי אללה
ואיצ̇א הוד̇א לם ידכ̇ל מן דמהא אלי אלקדס אלג̇ואני פקד כאן יג̇ב אן תאכלוהא פי אלקדס כמא אמרת לכם
פקאל הרון אלי מוסי הוד̇א אליום אלד̇י קרבו ד̇כותהם וצעידתהם בין ידי אללה וואפאני מת̇ל הד̇ה אלמצאיב פלו אכלת אלד̇כוה אליום הל כאן יחסן ד̇לך ענד אללה
פלמא סמע מוסי ד̇לך חסן ענדה

Chapter 11

וכלם אללה מוסי והרון וקאל להמא
כלמא בני אסראיל וקולא להם הד̇א אלחיואן אלד̇י יג̇וז אן תאכלוה מן ג̇מיע אלבהאים אלתי עלי אלארץ̇
כל מט̇לפה בט̇לף ומפרק ט̇לפהא תפריקא ומצעדה אלאג̇תראר מן אלבהאים פכלוהא
ואמא הד̇ה פלא תאכלוהא מן אלמצעדה אלאג̇תראר ומן אלמט̇לפה אלאט̇לאף אלג̇מל פאנה מצעד אג̇תראר גיר מט̇לף בט̇לף והו נג̇ס לכם
ואלובר פאנה מצעד אג̇תראר גיר מט̇לף בט̇לף מחרם הו לכם
ואלארנבה פאנהא מצעדה אג̇תראר וגיר מט̇לפה בט̇לף מחרמה הי לכם
ואלכ̇נזיר פאנה מט̇לף בט̇לף וט̇לפה מפרק תפריקא והו אגתרארא לא יג̇תר מחרם הו לכם
מן לחומהא לא תאכלו ובנבאילהא לא תדנו כד̇אך הי נג̇סה לכם
והד̇א מא יג̇וז אן תאכלו מן ג̇מיע מא פי אלמא כל מא לה אג̇נחה ופלוס פי אלבחאר ואלאודיה פכלוה
וכל מא ליס לה אג̇נחה ופלוס פי אלבחאר ואלאודיה פי ג̇מיע דביב אלמא וג̇מיע אלחיואן אלד̇י פיה פהו רג̇ס לכם
וסביל כונה רג̇סא הו אן מן לחומהא לא תאכלו ובנבאילהא תרג̇סו
כד̇אך כל מא ליס לה אג̇נחה ופלוס פי אלמא רג̇ס הו לכם
והד̇א תרג̇סו מן אלטאיר ולא יוכלו לאנהא אג̇נאס אלנסר ואלעקאב ואלענקא
ואלחדא ואלצדא לאצנאפהא
וג̇מיע אלגראביב לאצנאפהא
ואלנעאם ואלכ̇טאף ואלסאף ואלבאז לאצנאפהא
ואלבום ואלזמג̇ ואלבאשק
ואלשאהין ואלקוק ואלרכ̇ם
ואלצקר ואלבגבגא לאצנאפהא ואלהדד ואלכ̇פאש
וג̇מיע דביב אלטאיר אלסאלך עלי ארבע ארג̇ל הו רג̇ס לכם
אמא הד̇ה פכלוה מן ג̇מיע דביב אלטאיר אלסאלך עלי ארבע מא לה כראעאן פוק רג̇ליה לית̇ב בהמא עלי אלארץ̇
הד̇א מא תאכלוה מנהם אלג̇ראד וצנופה ואלדבא וצנופה ואלחרג̇ל וצנופה ואלג̇נדב וצנופה
וסאיר דביב אלטאיר אלד̇י לה ארבע ארג̇ל פהו רג̇ס לכם
ומן הד̇ה פאנג̇סו כל מן דנא בנבאילהם ינג̇ס אלי אלמגיב
ומן חמל מן נבאילהם יגסל ת̇יאבה וינג̇ס אלי אלמגיב
מן ג̇מיע אלבהאים אלתי הי מט̇לפה בט̇לף ותפריקא ליסהא מפרקה ואג̇תרארא ליסהא מצעדה פהי רג̇סה לכם מן דנא בהא ינג̇ס
וכל סאלך עלי כפיה מן ג̇מיע אלוחש אלסאלך עלי ארבע פהו נג̇ס לכם כל מן דנא בנבאילהם ינג̇ס אלי אלמגיב
ומן חמל מן נבאילהם יגסל ת̇יאבה וינג̇ס אלי אלמגיב כד̇אך הי אנג̇אס לכם
והד̇א לכם אלנג̇ס מן אלדביב אלדאב עלי אלארץ̇ אלכ̇לדה ואלפאר ואלצב לאצנאפהא
ואלורל ואלחרד̇ון ואלעט̇איה ואלחרבא ואלסאם אברץ
הד̇ה אלנג̇סה לכם מן ג̇מיע אלדביב כל מן דנא בהא פי חאל מותהא ינג̇ס אלי אלמגיב
וכל מא וקע עליה מנהא בעד מותהא ינג̇ס מן ג̇מיע אניה אלכ̇שב או ת̇וב או ג̇לד או מסח וכל אניה יעמל בהא צנעה וידכ̇ל פי אלמא וינג̇ס אלי אלמגיב ויטהר
וכל אנא כ̇זף וקע מנהא שי אלי דאכ̇לה כל מא דאכ̇לה ינג̇ס ואיאה פאכסרו
מן ג̇מיע אלטעאם אלד̇י יוכל ממא ידאכ̇לה אלמא ינג̇ס וג̇מיע אלשראב אלד̇י ישרב פי כל אנא ינג̇ס
וכל מא וקע מן נבאילהם עליה פינג̇ס מן תנור ומסתוקד פאנקצוהמא לאנהא נג̇סה וכד̇אך נג̇ס יכון לכם
אמא עין וביר ומלאם אלמא פיכון טהרא ומן דנא בנבאילהא פינג̇ס
ואן וקע מן נבאילהא עלי שי מן אלנבאת ואלחב אלד̇י יזרע פהו טאהר
פאן ג̇על מא עליה ווקע מן נבאילהא עליה פהו נג̇ס לכם
ואד̇א מאת מן אלחיואן אלד̇י הו טלק לכם אן תאכלוה מן דנא בנבילתה פלינג̇ס אלי אלמגיב
ומן אכל מנהא יגסל ת̇יאבה וינג̇ס אלי אלמגיב ומן חמל מנהא יגסל ת̇יאבה וינג̇ס אלי אלמגיב
וג̇מיע אלדביב אלדאב עלי אלארץ̇ פהו רג̇ס לא יוכל
מן סאלך עלי צדרה וסאלך עלי ארבע אלי כל מא כת̇רת ארג̇לה מן ג̇מיע אלדביב אלדאב עלי אלארץ̇ לא תאכלוהם פאנהם ארג̇אס
לא תרג̇סו אנפסכם בשי מן אלדביב אלדאב ולא תתרג̇סו בהם פתעצוני בד̇לך
אנא אללה רבכם פתקדסו וכונו מקדסין פאני אלקדוס ולא תנג̇סו אנפסכם בשי מן אלדביב עלי אלארץ̇
לאני אללה אלמצעדכם מן בלד מצר לאכון לכם אלאהא פכונו מקדסין לאני אללה אלקדוס
הד̇ה שריעה אלבהאים ואלטאיר וג̇מיע אלנפוס אלחיה אלדאבה פי אלמא וסאיר אלנפוס אלדאבה עלי אלארץ̇
תפרז בין אלנג̇ס ואלטאהר ובין אלחיואן אלד̇י יוכל ואלד̇י לא יוכל

Chapter 12

ת̇ם כלם אללה מוסי תכלימא
מר בני אסראיל קאילא איה אמראה עלקת פולדת ד̇כרא פתנג̇ס סבעה איאם כאיאם בעד חיצ̇תהא תכון נג̇אסתהא
ופי אליום אלת̇אמן תכ̇תן קלפה אחלילה
ות̇לאת̇ה ות̇לת̇ין יומא תקים פי דם אלטהר לא תלאמס שיא מן אלאקדאס ולא תדכ̇ל אלי אלקדס אלי כמאל איאם טהרהא
פאן ולדת אנת̇י פלתנג̇ס אסבועין כחכם חיצ̇תהא וסתה וסתין יומא תקים עלי דם אלטהר
וענד כמאל איאם טהרהא לאבן או אבנה תאת בכבש אבן סנתה ללצעידה ופרך̇ חמאם או שפנינא ללד̇כוה אלי באב כ̇בא אלמחצ̇ר אלי אלאמאם
ויקרבה בין ידי אללה ויסתגפר ענהא ותטהר מן נביע דמהא הד̇ה שריעה אלואלדה ללד̇כר או ללאנת̇י
פאן לם תנל ידהא מקדאר שאה פלתאכ̇ד̇ שפנינין או פרכ̇י חמאם אחדהמא ללצעידה ואלאכ̇ר ללד̇כוה ויסתגפר ענהא אלאמאם פתטהר

Chapter 13

ת̇ם כלם אללה מוסי והרון קאילא
אי אנסאן כאן פי ג̇לד בדנה שאמה או עארצ̇ה או בקעה או צאר פי בדנה בלא ברץ פליות בה אלי הרון אלאמאם או אלי אחד מן בניה אלאימה
פינט̇ר אלאמאם אלבלא פי ג̇לד אלבדן פאן כאן פיה שער קד אנקלב אביץ̇ ומנט̇ר אלבלא עמיק מן ג̇לד בדנה פהו בלא ברץ פאד̇א ראה כד̇אך פלינג̇סה
ואן כאנת בקעה ביצ̇א ליס מנט̇רהא עמיק מן אלג̇לד ושערהא לם ינקלב אביץ̇ פליוקפה סבעה איאם
ת̇ם ינט̇רה פי אליום אלסאבע פאן וקף אלבלא בעינה לם יתפש פי אלג̇לד פליוקפה סבעה איאם ת̇אניה
ת̇ם ינט̇רה פי אליום אלסאבע ת̇אניה פאן כבי אלבלא ולם יתפש פי אלג̇לד פליטהרה פאנהא עארצ̇ה ויגסל ת̇יאבה ויטהר
ואן תפשת אלעארצ̇ה פי ג̇לדה בעד מא אורי ללאמאם פטהרה פליורהא לה ת̇אניה
ואד̇א ראי אלאמאם קד תפשת פי ג̇לדה פלינג̇סה פאנהא ברץ
ואד̇א כאן באנסאן בלא ברץ פליות בה אלי אלאמאם
פנט̇ר אלאמאם פאד̇א בשאמה ביצ̇א פי ג̇לדה וקד אנקלבת אלשער אביץ̇ או ג̇זו מן לחם נקי פי אלשאמה
ברץ עתיק פי ג̇לד בדנה פלינג̇סה אלאמאם ולא יוקפה אד̇ הו נג̇ס
ואן אנתשר אלברץ פי אלבדן חתי גטא ג̇מיע בדן אלמבתלי מן ראסה אלי רג̇ליה ג̇מיע מנט̇ר עיני אלאמאם
פנט̇ר אלאמאם פאד̇א קד גטא אלברץ ג̇מיע בדנה פליטהרה אד̇ קד אנקלב כלה אביץ̇ פהו טאהר
ואי יום ט̇הר פיה לחם נקי פלינג̇ס פיה
באן ירי אלאמאם אללחם אלנקי פלינג̇סה לאן אלג̇זו מן אללחם אלנקי מע אלברץ נג̇ס הו
ואן רג̇ע אללחם אלנקי פאנקלב אביץ̇ פליג̇ אלי אלאמאם
פאד̇א נט̇ר אלאמאם אן אלבלא קד אנקלב אביץ̇ פליטהרה אנה טאהר
ואי אנסאן כאן פי ג̇לד בדנה קרח פברא
פצאר פי מוצ̇ע אלקרח שאמה ביצ̇א או בקעה ביצ̇א מחמרה פליור ללאמאם
פאד̇א ראי אלאמאם מנט̇רהא מתספלה מן אלג̇לד ושערהא קד אנקלב אביץ̇ פלינג̇סה פאנהא בלא ברץ אנתשר פי אלקרח
ואן הו נט̇רהא ולם יכן פיהא שער אביץ̇ וליס הי מתספלה מן אלג̇לד בל הי כאביה פליוקפה אלאמאם סבעה איאם
ואן הי תפשת פי אלג̇לד פלינג̇סה אלאמאם פאנהא בלא
ואן וקפת אלבקעה מכאנהא לם תתפש פהי מן את̇ר אלקרח פליטהרה אלאמאם
ואי אנסאן כאן פי ג̇לד בדנה כי נאר ת̇ם צאר ג̇ז אלכי בקעה ביצ̇א מחמרה או ביצ̇א פקט
פלינט̇רהא אלאמאם פאן אנקלב אלשער אביץ̇ וכאן מנט̇רהא עמיקא מן אלג̇לד פהו ברץ אנתשר פי אלכי פלינג̇סה אלאמאם
פאן ראהא אלאמאם וליס פיהא שער אביץ̇ וליסת הי מתספלה מן אלג̇לד בל הי כאביה פליוקפה אלאמאם סבעה איאם
ת̇ם ינט̇רה פי אליום אלסאבע פאן תפשת פי אלג̇לד פלינג̇סה אלאמאם פאנה בלא ברץ
ואן וקפת אלבקעה מכאנהא ולם תתפש פי אלג̇לד והי כאביה פהו מן את̇ר אלכי פליטהרה אלאמאם פאנהא תשויט אלכי
ואי רג̇ל או מראה כאן בה בלא פי ראסה או פי לחיתה
פלינט̇רה אלאמאם פאן כאן מנט̇רה עמיקא מן אלג̇לד ופיה שער דקיק אצהב פלינג̇סה אלאמאם פאנה כלף והוא ברץ אלראס או אללחיה
ואן ראה אלאמאם וליס מנט̇רה עמיקא מן אלג̇לד וליס פיה שער אסוד פליוקפה סבעה איאם
ת̇ם ינט̇רה פי אליום אלסאבע פאן הו לם יתפש ולם יכן פיה שער אצהב ומנט̇רה ליס עמיק מן אלג̇לד
פליחלק ג̇מיע שערה מא כ̇לא מוצ̇ע אלכלף פליוקפה סבעה איאם ת̇אניה
ת̇ם ינט̇רה אלאמאם פי אליום אלסאבע פאן הו לם יתפש פי אלג̇לד ומנט̇רה ליס עמיקא מן אלג̇לד פליטהרה ויגסל ת̇יאבה ויטהר
ואן תפשו אלכלף פי בדנה בעד טהרה
פנט̇רה אלאמאם וקד תפשי פי אלג̇לד פלא יפחץ ען אלשער אלאצהב בברהאן אנה נג̇ס
ואן וקף אלכלף פי עינה ונבת פיה שער אסוד פקד ברא אלכלף והו טאהר פליטהרה אלאמאם
ואי רג̇ל או מראה כאן פי ג̇לד בדנהם בקע בקע ביץ̇
פלינט̇ר אלאמאם פאד̇א כאן פי ג̇לד אבדאנהם בקע כאביה ביץ̇ פהו בהק אנתשר פי אלג̇לד והו טאהר
ואי אנסאן אנתתף שער ראסה פהו אצלע והו טאהר
ואן אנתתף ממא ילי וג̇הה פהו אג̇לח והוא טאהר
ואן כאן פי אלצלעה או אלג̇לחה בלא אביץ̇ מחמר פימכן אן יכון ברצא קד אנתשר פי צלעתה או פי ג̇לחתה
פלינט̇רהא אלאמאם אן כאנת שאמה אלבלא ביצ̇א מחמרה פי צלעתה או פי ג̇לחתה עלי סביל מנאט̇ר ברץ סאיר ג̇לד אלבדן ואחכאמהא
הו רג̇ל אברץ והו נג̇ס פלינג̇סה אלאמאם תנג̇יסא פאן בלאה פי ראסה
ואלאברץ אלד̇י בה אלבלא יג̇ב אן תכון ת̇יאבה ממזקה וראסה משעת̇א ועלי שארבה יתלת̇ם וינאדי אלנג̇ס אלנג̇ס
טול מא אקאם בה אלבלא ינג̇ס פאנה נג̇ס פליג̇לס פראדא כ̇ארג̇ אלעסכר יכון מסכנה
ואי ת̇וב כאן פיה בלא אלברץ מן ת̇וב צוף או כתאן
או סדא או לחמה מן כתאן או צוף או פי ג̇לד או פי מא צנע מנה
ויכון אלבלא אכ̇צ̇ר או אחמר פי אלת̇וב או פי אלג̇לד או אלסדא או אללחמה או פי שי מן אנא אלג̇לוד פד̇לך הו בלא אלברץ פליורא אלי אלאמאם
ת̇ם ינט̇רה אלאמאם ויוקפה סבעה איאם
ת̇ם ינט̇רה אלאמאם פי אליום אלסאבע פאן תפשי פי אלת̇וב או פי אלסדא או אללחמה או פי אלג̇לד וג̇מיע מא יעמל אלג̇לד ללצנאעה פד̇אך אלבלא ברץ מאחק והו נג̇ס
פליחרק אלת̇וב או אלסדא או אללחמה כאן מן צוף או כתאן או ג̇מיע אנא אלג̇לד אלד̇י יכון פיה אלבלא פאנה ברץ מאחק לד̇לך יחרק באלנאר
ואן ראה אלאמאם לם יתפש פי אלת̇וב או אלסדא או אללחמה או ג̇מיע אניה אלג̇לד
פליאמר אלאמאם בגסלה באלמא ויוקפה סבעה איאם ת̇אניה
ת̇ם ינט̇רה אלאמאם בעד מא גסל פאן כאן לם ינקלב לונה ולם יתפש פהו נג̇ס וליחרק באלנאר והי מהלכה כאנת פי סחקה או זבירתה
פאן ראה אלאמאם קד כבי אלבלא בעד מא גסל פליכ̇רקה מן אלת̇וב או מן אלג̇לד ויקטעה מן אלסדא או אללחמה
ואן ט̇הרת זיאדה פי אלת̇וב או אלסדא או אללחמה או ג̇מיע אנא אלג̇לוד פהי אלמנתשרה פלתחרק באלנאר אלת̇וב אלד̇י פיה אלבלא
ואלת̇וב או אלסדא או אללחמה או ג̇מיע אנא אלג̇לוד אן גסלת פזאל ענהא אלבלא פלתגסל ת̇אניה ותטהר
הד̇ה שריעה בלא אלברץ אלכ̇אץ פי ת̇וב אלצוף או אלכתאן או אלסדא או אללחמה או שי מן אנא אלג̇לוד ליטהר או לינג̇ס

Chapter 14

ת̇ם כלם אללה מוסי קאילא
הד̇ה תכון שריעה אלאברץ פי וקת טהרה אן יותא בכ̇ברה אלי אלאמאם
פליכ̇רג̇ אלאמאם אלי כ̇ארג̇ אלעסכר פאד̇א נט̇ר אן אלאברץ קד אשפי מן בלא אלברץ אמר פיה במא יג̇ב
פיאמר אלאמם ויוכ̇ד̇ ללמתטהר עצפוראן חיאן טאהראן ועוד ארז וחריר קרמז וצעתר
ת̇ם יאמר אלאמאם פיד̇בח אחדהמא פי אנא כ̇זף עלי מא מן נביע
וליאכ̇ד̇ אלעצפור אלחי ועוד ארז וחריר קרמז וצעתרא ויגמס ד̇לך מע אלעצפור אלחי פי דם אלעצפור אלמד̇בוח עלי אלמא אלד̇י מן נביע
וינצ̇ח עלי אלמתטהר מן אלברץ סבע מראת ויטהרה ויטלק אלעצפור אלחי עלי וג̇ה אלצחרא
ת̇ם יגסל אלמתטהר ת̇יאבה ויחלק ג̇מיע שערה וירחץ̇ באלמא ויטהר ובעד ד̇לך ידכ̇ל אלי אלעסכר ויקים כ̇ארג̇ מנזלה סבעה איאם
פאד̇א כאן איצ̇א פי אליום אלסאבע יחלק ג̇מיע שער ראסה ולחיתה וחואג̇ב עיניה מע סאיר שערה ויגסל ת̇יאבה וירחץ̇ בדנה באלמא ויטהר
ופי אליום אלת̇אמן יקדם כ̇רופין צחיחין ורכ̇לה אבנת סנתהא צחיחה ות̇לאת̇ה עשור מן סמיד הדיה מלת̇ות̇ה בדהן ולג̇ דהן
ויוקף אלאמם אלמטהר אלרג̇ל אלמתטהר והי בין ידי אללה ענד באב כ̇בא אלמחצ̇ר
ויאכ̇ד̇ אלאמאם אחד אלכ̇רופין ליקרבה ען אלאת̇ם ואללג̇ אלדהן ויחרכהא תחריכא בין ידי אללה
ת̇ם יד̇בחה פי אלמוצ̇ע אלד̇י יד̇בח אלד̇כוה ואלצעידה פי מוצ̇ע אלקדס לאן קרבאן אלאת̇ם הו כאלד̇כוה ללאמאם מן כ̇ואץ אלאקדאס
ת̇ם יאכ̇ד̇ מן דמה ויג̇על עלי שחמה אד̇ן אלמטתהר אלימני ועלי אבהאם ידה אלימני ואבהאם רג̇לה אלימני
ויאכ̇ד̇ אלאמאם מן אללג̇ אלדהן ויצב עלי כפה אליסרי
ת̇ם יגמס אצבעה אלימני מן אלדהן אלד̇י עלי כפה אליסרי וינצ̇ח באצבעה סבע מראר בין ידי אללה
ת̇ם יצ̇ע מן באקיה עלי שחמה אד̇ן אלמתטהר אלימני ועלי אבהאם ידה אלימני ואבהאם רג̇לה אלימני עלי דם קרבאן אלאת̇ם
ואלפאצ̇ל מנה יצ̇עה עלי ראס אלמתטהר ויסתגפר ענה בין ידי אללה
ת̇ם יעמל אלאמאם אלד̇כוה ויסתגפר ען אלמטתהר מן נג̇אסתה ובעד ד̇לך יד̇בח אלצעידה
ת̇ם יצעד אלצעידה ואלהדיה עלי אלמד̇בח ויסתגפר ענה אלאמאם ויטהר
ואן כאן פקירא לא תנאל ידה ד̇לך פליקרב כ̇רופא ואחדא קרבאן אלאת̇ם ללתחריך ליסתגפר ענה ועשרא מן סמיד מלת̇ות̇ בדהן הדיה ולג̇ דהן
ושפנינין או פרכ̇י חמאם עלי מא תנאל ידה פיכון אחדהמא ד̇כוה ואלאכ̇ר צעידה
פליאת בהמא פי אליום אלת̇אמן מן אול טהרה אלי אלאמאם אלי באב כ̇בא אלמחצ̇ר בין ידי אללה
ויאכ̇ד̇ אלאמאם כ̇רוף קרבאן אלאת̇ם ולג̇ אלדהן ויחרכהא תחריכא בין ידי אללה
ת̇ם יד̇בחה ויאכ̇ד̇ מן דמה ויצ̇ע עלי שחמה אד̇ן אלמטתהר אלימני ועלי אבהאם ידה אלימני ואבהאם רג̇לה אלימני
ויצב מן אלדהן פי כפה אליסרי
וינצ̇ח באצבעה אלימני מן אלדהן אלד̇י עלי כפה אליסרי סבע מראת בין ידי אללה
ויצ̇ע באקי אלדהן אלד̇י פי כפה עלי שחמה אד̇ן אלמתטהר אלימני ועלי אבהאם ידה אלימני ואבהאם רג̇לה אלימני עלי מוצ̇ע דם קרבאן אלאת̇ם
ובאקיה יצ̇עה עלי ראס אלמתטהר ויסתגפר ענה בין ידי אללה
ת̇ם יעמל מן אלשפאנינין או מן פרכ̇י אלחמאם עלי מא תנאל ידה
תנאל ידה אחדהמא ד̇כוה ואלאכ̇ר צעידה מע אלהדיה ויסתגפר ענה בין ידי אללה
הד̇ה שריעה מן כאן בה בלא אלברץ ולם תנל ידה פי וקת טהרה
ת̇ם כלם אללה מוסי והרון תכלימא
אד̇א דכ̇לתם אלי בלד כנעאן אלד̇י אנא מעט לכם אן תחוזוה פאחללת בלא אלברץ פי בעץ̇ ביות ארץ̇ חוזכם
פליאת אלד̇י לה אלבית ויכ̇בר אלאמאם קאילא קד ט̇הר לי פי אלבית שביה בלא
ויאמר אלאמאם ליפרגו אלבית קבל אן ידכ̇ל לינט̇ר אלבלא ולא ינג̇ס ג̇מיע מא פיה ובעד ד̇לך ידכ̇ל פינט̇ר אלבית
פאן ראי אלבלא פאד̇א פי חיטאן אלבית כ̇טוט מכ̇צ̇רה או מחמרה ומנט̇רהא מתספל מן אלחאיט
פיכ̇רג̇ מן אלבית אלי באבה וליוקפה סבעה איאם
ת̇ם ירג̇ע פי אליום אלסאבע פאן כאן אלבלא קד תפשי פי חיטאן אלבית
פליאמר אלאמאם ותכ̇לע אלחג̇אר אלד̇י פיהן אלבלא ותרמי אלי כ̇ארג̇ אלקריה אלי מוצ̇ע נג̇ס
ויקשר אלבית מן דאכ̇ל מסתדירא וירמו באלתראב אלד̇י קשרוה אלי כ̇ארג̇ אלקריה אלי מוצ̇ע נג̇ס
ויאכ̇ד̇ו חג̇ארה אכ̇ר פידכ̇לוהא מוצ̇ע תלך אלחג̇ארה ותראב אכ̇ר יוכ̇ד̇ ויטין אלבית
פאן עאד אלבלא ואנתשר פי אלבית בעד מא כ̇לעת אלחג̇ארה ובעד מא קשר אלבית ובעד מא טין
פדכ̇ל אלאמאם ונט̇ר פאד̇א קד תפשי אלבלא פי אלבית פהו ברץ מאחק פי אלבית והו נג̇ס
פלינקצ̇ה מן חג̇ארה וכ̇שבה וג̇מיע תראבה וירמי ד̇לך אלי כ̇ארג̇ אלקריה אלי מוצ̇ע נג̇ס
ומן דכ̇ל אלי אלבית טול אלאיאם אלד̇י אוקפה פלינג̇ס אלי אלמגיב
ומן אנצ̇ג̇ע פיה פליגסל ת̇יאבה וכד̇אך מן אכל פיה פליגסל ת̇יאבה
פאן דכ̇ל אלאמאם פנט̇ר פאד̇א לם יתפש אלבלא פי אלבית בעד תטינה פליטהרה פאן אלבלא קד ברא
ויאכ̇ד̇ לתד̇כיתה עצפורין ועוד ארז וחריר קרמז וצעתרא
ויד̇בח אלעצפור אלואחד עלי אנא מן כ̇זף עלי מא מן נביע
ויאכ̇ד̇ אלעוד ארז ואלצעתר וחריר קרמז ואלעצפור אלחי ויגמסהא פי דם אלעצפור אלמד̇בוח ואלמא אלד̇י מן נביע וינצ̇חה עלי אלבית סבע מראת
ויד̇כי אלבית בדם אלעצפור ואלמא אלנאבע ואלעצפור אלחי ואלעוד ארז ואלצעתר ואלחריר קרמז
ויטלק אלעצפור אלחי כ̇ארג̇ אלקריה אלי וג̇ה אלצחרא ויסתגפר ען אלבית ויטהר
הד̇ה אלשריעה לג̇מיע בלא אלברץ וללכלף
ולברץ אלת̇יאב ואלמנאזל
וללשאמה וללעארצ̇ה וללבקעה
ואלפתיא פי וקת אלתנג̇יס ואלתטהיר הד̇ה שריעה אלברץ

Chapter 15

ת̇ם כלם אללה מוסי והרון קאילא
כלמא לבני אסראיל וקולא להם אי רג̇ל כאן ד̇איבא מן אחלילה פד̇ובה ד̇אך הו נג̇ס
והד̇ה צפה ד̇ובה אלתי תכון בה נג̇אסתה אמא אן יג̇על אחלילה אלד̇וב כאלריאל או ינכ̇תם מנה פתלך נג̇אסתה
וחכמה אן יכון כל מצ̇ג̇ע ינצ̇ג̇ע עליה ינג̇ס וכל אנא יג̇לס עליה ינג̇ס
ואי אנסאן דנא מן מצ̇ג̇עה פליגסל ת̇יאבה וירחץ̇ באלמא וינג̇ס אלי אלמגיב
ואלד̇י יג̇לס עלי אנא יג̇לס עליה ד̇איב יגתסל באלמא וינג̇ס אלי אלמגיב
ומן דנא בג̇סד ד̇איב פליגסל ת̇יאבה וירחץ̇ באלמא וינג̇ס אלי אלמגיב
ואן בזק אלד̇איב עלי אלטאהר יגסל ת̇יאבה וירחץ̇ באלמא וינג̇ס אלי אלמגיב
וכל מרכב ירכב עליה אלד̇איב ינג̇ס
וכל מן דנא בשי ממא יכון תחתה כד̇אך ינג̇ס אלי אלמגיב ומן חמל שיא מנהא יגסל ת̇יאבה וירחץ̇ באלמא וינג̇ס אלי אלמגיב
וג̇מיע מא דנא בה אלד̇איב ולם יגסל ד̇אתה באלמא פליגסל ת̇יאבה וירחץ̇ באלמא וינג̇ס אלי אלמגיב
ואי אנא כ̇זף דנא בה אלד̇איב פליכסר ואי אנא כ̇שב פליגסל באלמא
ואד̇א טהר אלד̇איב מן ד̇ובה פליחץ לה סבעה איאם לטהרה ויגסל ת̇יאבה וירחץ̇ בדנה במא מן נביע ויטהר
ופי אליום אלת̇אמן יג̇ בשפנינין או פרכ̇י חמאם אלי אלאמאם אלי אלבאב כ̇בא אלמחצ̇ר
ויצנע אלאמאם אחדהמא ד̇כוה ואלאכ̇ר ללצעידה ויסתגפר ענה בין ידי אללה מן ד̇ובה
ואי רג̇ל כ̇רג̇ת מנה נטפה אנסאל פליגסל ג̇מיע בדנה באלמא וינג̇ס אלי אלמגיב
ואי ת̇וב או ג̇לד צאר עליה מנהא שי פליגסל באלמא וינג̇ס אלי אלמגיב
ואיה מראה צ̇אג̇עהא רג̇ל בנטפה אנסאל פלירחצ̇א באלמא וינג̇סא אלי אלמגיב
ואיה מראה כאנת ד̇איבה והו אן יכון דם ינחל מן פרג̇הא פלתקם סבעה איאם פי חיצ̇תהא וכל מן דנא בהא ינג̇ס אלי אלמגיב
וג̇מיע מא תנצ̇ג̇ע עליה פי חיצ̇תהא ינג̇ס וג̇מיע מא תג̇לס עליה ינג̇ס
וכל מן דנא במצ̇ג̇עהא יגסל ת̇יאבה וירחץ̇ באלמא וינג̇ס אלי אלמגיב
וכל מן דנא בשי מן אלאניה אלתי תג̇לס עליה יגסל ת̇יאבה וירחץ̇ באלמא וינג̇ס אלי אלמגיב
ואן כאן עלי מצ̇ג̇עהא או עלי אלאנא אלד̇י הי ג̇אלסה עליה ממאסא לה פלינג̇ס אלי אלמגיב
ואן צ̇אג̇עהא רג̇ל פקד צאר חכם חיצ̇תהא עליה וינג̇ס סבעה איאם וכל מצ̇ג̇ע ינצ̇ג̇ע עליה ינג̇ס
ואיה מראה פאץ̇ דמהא איאמא כת̇ירה מן ג̇ר וקת חיצ̇תהא או בעקבה פג̇מיע איאם פיץ̇ נג̇אסתהא פלתכן פיהא כאיאם חיצ̇תהא נג̇סה
וג̇מיע אלמצ̇ג̇ע אלד̇י תנצ̇ג̇ע עליה טול איאם פיצ̇הא פליכן להא כמצג̇ע חיצ̇תהא וג̇מיע אלאנא אלד̇י תג̇לס עליה פליכן נג̇סא כנג̇אסתה פי חיצ̇תהא
וכל מן דנא בשי מנהא פלינג̇ס באן יגסל ת̇יאבה וירחץ̇ באלמא וינג̇ס אלי אלמגיב
ואן הי טהרת מן פיצ̇תהא פלתחץ סבעה איאם ובעד ד̇לך תטהר
ופי אליום אלת̇אמן תאכ̇ד̇ שפנינין או פרכ̇י חמאם ותאת בהמא אלי אלאמאם אלי באב כ̇בא אלמחצ̇ר
ויעמל אלאמאם אחדהמא ד̇כוה ואלאכ̇ר צעידה ויסתגפר ענהא בין ידי אללה מן פיץ̇ נג̇אסתהא
פיג̇ב אן תג̇אנבא בני אסראיל מן נג̇אסתהם ולא יהלכון בנג̇אסתהם אד̇א הם נג̇סו מסכני אלד̇י הו בינהם
הד̇ה שריעה אלד̇איב ומן תכ̇רג̇ מנה נטפה אנסאל ללתנג̇ס בהא
ואלחאיץ̇ פי טמת̇הא ואלפאיץ̇ ד̇ובה מן ד̇כר ואנת̇י ורג̇ל יצ̇אג̇ע נג̇סה

Chapter 16

אן אללה כלם מוסי בעד מות אבני הרון אד̇ תקדמא בין ידי אללה עלי מא בין פמאתא
וקאל אללה למוסי מר הרון אכ̇אך באן לא ידכ̇ל פי כת̇יר מן אלאוקאת אלי אלקדס מן דאכ̇ל אלסג̇ף אלי חצ̇רה אלגשא אלד̇י עלי אלצנדוק לילא ימות פאני מתג̇ל באלגמאם פוק אלגשא
בהד̇ה אלאמור ידכ̇ל הרון אלי אלקדס באן יחצ̇ר רת̇א מן אלבקר ללד̇כוה וכבשא ללצעידה
ואן ילבס תוניה מן עשר מקדסה בעד אן יכון עלי בדנה סראויל מן עשר ויתקלד בזנאר מן עשר מחץ̇ ויתעמם בעמאמה מת̇ל ד̇לך פהד̇ה הי ת̇יאב אלקדס ויגסל בדנה באלמא וילבסהא
וליאכ̇ד̇ מן ענד ג̇מאעה בני אסראיל עתודין ללד̇כוה וכבשא ללצעידה
פיבתדי אולא פיקדם רת̇ אלד̇כוה אלד̇י לה ויסתגפר ענה ואן אלה
ת̇ם יאכ̇ד̇ אלעתודין ויוקפהמא בין ידי אללה ענד באב כ̇בא אלמחצ̇ר
וילקי עליהמא סהמין אחדהמא לבית אללה ואלאכ̇ר לג̇בל עזאז
פליקדם אלעתוד אלד̇י וקע עליה אלסהם לבית אללה ויצנעה ד̇כוה
ואלעתוד אלד̇י וקע עליה אלסהם לג̇בל עזאז יוקף חיא בין ידי אללה ליסתגפר ענה ליבעת̇ה לג̇בל עזאז ללבריה
ויקדם הרון ת̇אניה רת̇ אלד̇כוה אלד̇י לה ויסתגפר ענה וען אלה ת̇ם יד̇בחה
ת̇ם יאכ̇ד̇ מלא אלמג̇מר ג̇מר נאר מן פוק אלמד̇בח מן בין ידי אללה ומלו חפניה מן בכ̇ור אלצמוג אלמדקוק וידכ̇ל אלג̇מיע אלי דאכ̇ל אלסג̇ף
פילקי ד̇לך אלבכ̇ור עלי אלנאר בין ידי אללה חתי יגטי צ̇באב אלבכ̇ור אלגשא אלד̇י עלי אלצנדוק פאנה לא ימות
ת̇ם יאכ̇ד̇ מן דם אלרת̇ פינצ̇ח באצבאעה קבאלה אלגשא שרקא מרה ואחדה ת̇ם ינצ̇ח בין ידיה מנה סבע מראת
ת̇ם יד̇בח עתוד אלד̇כוה אלד̇י ללקום וידכ̇ל מן דמה אלי דאכ̇ל אלסג̇ף פיצנע בה כמא צנע בדם אלרת̇ אן ינצ̇ח מנה קבאלה אלגשא ובין ידיה
פיסתגפר פי אלקדס ען מעאצי בני אסראיל וג̇רומהם וג̇מיע ד̇נובהם וכד̇לך יצנע מן אלדמוין פי כ̇בא אלמחצ̇ר אלד̇י הו סאכן מעהם פי מא בין מעאציהם
ולא יכון אחד מן אלנאס פי כ̇בא אלמחצ̇ר חין ידכ̇ל ליסתגפר פי אלקדס אלי אן יכ̇רג̇ וקד אסתגפר ענה וען אלה וען ג̇מיע ג̇וק אלאסראיל
ת̇ם יכ̇רג̇ אלי אלמד̇בח אלד̇י בין ידי אללה פיסתגפר עליה באן יאכ̇ד̇ מן דם אלרת̇ ודם אלעתוד מג̇מועין פיצ̇ע עלי ארכאן אלמד̇בח מסתדירא
ת̇ם ינצ̇ח עליה מן אלדם באצבאעה סבע מראת פיטהרה ויקדסה מן מעאצי בני אסראיל
פאד̇א פרג מן אלאסתגפאר פי אלקדס ופי כ̇בא אלמחצ̇ר וענד אלמד̇בח קדם אלעתוד אלחי
פאסנד ידיה עלי ראסה ואקר בד̇נוב בני אסראיל וג̇רומהם וג̇מיע כ̇טאיאהם פאד̇א תלאהא ענד ראס אלעתוד בעת̇ בה מע רג̇ל מעד לה אלי אלבר
פהו יחמל אלעתוד עלי ענקה ען ג̇מיע ד̇נובהם אלי ארץ̇ מנקטעה ת̇ם יטלקה פי אלבר
ת̇ם ידכ̇ל הרון אלי כ̇בא אלמחצ̇ר פיכ̇רג̇ אלמג̇מרה ת̇ם ינזע אלת̇יאב אלעשר אלתי לבסהא פי דכ̇ולה אלי אלקדס וידעהא הנאך
ת̇ם יגסל בדנה באלמא פי מוצ̇ע מקדס וילבס ת̇יאבה אלמעלומה ת̇ם יכ̇רג̇ פיקרב צואעדה וצואעד אלקום ויסתגפר ענה וען אלקום
ושחום אלד̇כואת יקתרהא עלי אלמד̇בח
ואלמטלק אלעתוד פי ג̇בל עזאז יגסל ת̇יאבה וירחץ̇ בדנה באלמא ובעד ד̇לך ידכ̇ל אלי אלעסכר
ואמא רת̇ אלד̇כוה ועתוד אלד̇כוה אללד̇ין אדכ̇ל מן דמהמא ללאסתגפאר פי אלקדס פליכ̇רג̇א אלי כ̇ארג̇ אלעסכר פיחרקו באלנאר ג̇לודהמא ולחומהמא ופרות̇המא
ואלמחרקהמא יגסל ת̇יאבה וירחץ̇ בדנה באלמא ובעד ד̇לך ידכ̇ל אלי אלעסכר
פיכון ד̇לך לכם רסם אלדהר פי אליום אלעאשר מן אלשהר אלסאבע תג̇יעו אנפסכם ושיא מן אלעמל לא תעמלו אלצריח ואלגריב אלדכ̇יל פי מא בינכם
ופי הד̇א אליום יסתגפר ענכם ליטהרכם כמא בינת פמן ג̇מיע כ̇טאיאכם בין ידי אללה פתטהרון
וסבת הי עטלה לכם אד̇ תג̇יעון אנפסכם רסם אלדהר
וכד̇לך יסתגפר אלאמאם אלד̇י ימסח ויכמל ואג̇בה ליאם מכאן אביה פילבס ת̇יאב אלעשר ת̇יאב אלקדס
פיסתגפר פי כ̇ואץ אלאקדאס ופי כ̇בא אלמחצ̇ר וענד אלמד̇בח יסתגפר פיהא ען אלאימה וען סאיר אלג̇וק
פיכון הד̇א לכם רסם אלדהר אן יסתגפר כד̇אך ען בני אסראיל מן ג̇מיע כ̇טאיאהם מרה ואחדה פי אלסנה פצנע הרון כמא אמר אללה מוסי

Chapter 17

ת̇ם כלם אללה מוסי קאילא
מר הרון ובניה וסאיר בני אסראיל וקל להם הד̇א אלאמר אלד̇י אמר אללה בה
אי רג̇ל מן בני אסראיל יד̇בח ת̇ורא או כבשא או ענזא פי אלעסכר או כ̇ארג̇ה
ולא יאתי בה אלי באב כ̇בא אלמחצ̇ר פיקרבה אד̇ הו קרבאן ללה בין ידי מסכנה פהו יחסב עליה כמן קד ספך דם אנסאן פינקטע ד̇לך אלאנסאן מן בין קומה
לכי יאתו בנו אסראיל בד̇באיחהם אלתי לעלהם יד̇בחוהא עלי וג̇ה אלצחרא פיג̇ו בהא בין ידי אללה אלי באב כ̇בא אלמחצ̇ר אלי אלאמאם פיד̇בחוהא ד̇באיח סלאמה ללה
וירש אלאמאם דמהא עלי מד̇בח אללה אלד̇י ענד באב כ̇בא אלמחצ̇ר ויקתר שחמהא מקבולא מרצ̇יא ללה
ולא יד̇בחון אבדא ד̇באיחהם ללשיאטין אלד̇י הם יגטון פי תבעהם פיכון להם ד̇לך רסם אלדהר לאג̇יאלהם
וקל להם אי רג̇ל מן בני אסראיל ומן אלגריב אלדכ̇יל פי מא בינהם יחרק צעידה או ד̇בחא
ואלי באב כ̇בא אלמחצ̇ר לא יאתי בה ליקרבה כד̇אך ללה פינקטע דלך̇ אלאנסאן מן בין קומה
ואי רג̇ל מן אל אסראיל ומן אלגריב אלדכ̇יל פי מא בינהם יאכל שיא מן אלדם אחללת גצ̇בי פיה וקטעתה מן בין קומה
לאן נפס ג̇מיע אלבשרין אלדם מסכנהא ולד̇לך ג̇עלתה לכם עלי אלמד̇בח ליסתגפר בה ען נפוסכם לאן אלדם כד̇אך כפר ען אלנפס
ולד̇לך קלת לבני אסראיל כל אנסאן מנכם לא יאכל דמא חתי אלגריב אלדכ̇יל פי מא בינכם לא יאכל דמא
ואי רג̇ל מן אלאסראיל ומן אלגריב אלדכ̇יל פי מא בינכם צאד צידא מן אלוחש ואלטאיר אלד̇ין יוכלאן חלאלא פליצב דמה ויוארה באלתראב
לאן נפוס אלבשרין כל ואחדה פי דמה ולאני קלת לבני אסראיל דם כל בשרי לא תאכלו אד̇ נפוס כל אלבשרין אלדם מסכנהא וכל מן אכלה ינקטע
ואי אנסאן אכל נבילה או פריסה מן אלצריח ואלגריב פיגסל ת̇יאבה וירחץ̇ באלמא וינג̇ס אלי אלמגיב ויטהר
פאן הו לם יגסלהא או לם ירחץ̇ בדנה פקד זאד פי חמל וזרה

Chapter 18

ת̇ם כלם אללה מוסי קאילא
כלם בני אסראיל וקל להם אנא אללה רבכם
כצנאיע אהל בלד מצר אלד̇י אקמתם פיה לא תצנעו וכצנאיע אהל בלד כנעאן אלד̇י אנא מדכ̇לכם ת̇ם פלא תצנעו וברסומהם לא תסירו
אחכאמי פאצנעו ורסומי פאחפט̇ו וסירו בהא אנא אללה רבכם אג̇אזיכם כ̇ירא
ואחפט̇ו רסומי ואחכאמי פאן ג̇זא אי אנסאן עמל בהא אן יחיא אלחיאה אלדאימה אנא אללה אלדאים אלבקא
וכל רג̇ל מנכם אלי נסיב ד̇אתה לא יתקדם לכשף סואתהא אנא אללה נהיתכם ען ד̇לך
סואה אביך וסואה אמך לא תכשף אמא סואה אמך פהי אמך נפסהא פלא תכשפן סואתהא
ואמא סואה זוג̇ה אביך פהי זוג̇ה אביך פלא תכשפן סואתהא
וסואה אכ̇תך אבנת אביך או אבנת אמך אלמולודה דאכ̇לא או כ̇ארג̇א פלא תכשפן סואתהא
סואה בנת אבנך או בנת אבנתך פלא תכשפהמא לאנהמא סואתך
סואה בנת זוג̇ה אביך אלמולודה מן אביך הי אלתי בינת אנהא אכ̇תך פלא תכשפן סואתהא
סואה אכ̇ת אביך פלא תכשף לאנהא נסיבה אביך
סואה אכ̇ת אמך פלא תכשף לאנהא נסיבה אמך
סואה עמך לא תכשף וד̇לך אלא תתקדם אלי זוג̇תה אד̇ הי עמתך
סואה כנתך פלא תכשף והי זוג̇ה אבנך פלא תכשף סותהא
סואה זוג̇ה אכ̇יך פלא תכשף לאנהא סואה אכ̇יך
סואה מראה ואבנתהא פלא תכשפן וכד̇לך בנת אבנהא ובנת אבנתהא לא תתכ̇ד̇ לתכשף סואתהמא אד̇ הן נסאיב פהי פאחשה
ומראה מע אכ̇תהא פלא תתכ̇ד̇ לתכון צ̇רתהא לתכשף סואתהא מעהא פי חיאתהא
ואלי מראה פי חיצ̇ה נג̇אסתהא לא תתקדם לתכשף סואתהא
ומע זוג̇ה צאחבך לא תג̇על מצ̇אג̇עתך לאנסאל לתתנג̇ס בהא
ולא תעט מן נסלך ללתקריב ללצנם ולא תבד̇ל אסם רבך אנא אללה אלמעאקב
ואלד̇כר פלא תצ̇אג̇ע עלי צ̇רוב מצ̇אג̇עאת אלנסא פאנהא כריהה
ומע שי מן אלבהאים לא תג̇על מצ̇אג̇עתך ללתתנג̇ס בהא וכד̇לך אלמראה לא תקף בין ידי בהימה לתנזוהא פאנהא אבדה
לא תעצוני בשי מן הד̇ה פאן במת̇להא עאצוני אלאמם אלד̇ין אנא טארדהם מן בין ידיכם
ולמא נג̇ס אהל אלבלד טאלבתהם בד̇נובהם פשתת אלבלד אהלה
פאחפט̇ו אנתם רסומי ואחכאמי ולא תצנעו שיא מן הד̇ה אלמכארה אלצאריח ואלגריב אלדכ̇יל פי מא בינכם
אד̇ ג̇מיע הד̇ה אלמכארה צנעהא אהל אלבלד אלד̇ין מן קבלכם חתי נג̇ס
לילא ישתתכם אלבלד אד̇ נג̇סתמוה כמא שתת אלאמם אלד̇ין מן קבלכם
ואעלמו אן מן צנע שיא מן הד̇ה אלמכארה תנקטע תלך אלנפוס אלצאנעאת מן קומהא
פאחפט̇ו מא אסתחפט̇תכם לילא תצנעו מן רסום אלמכארה אלתי צנעת מן קבלכם ולא תעצוני בהא אנא אללה רבכם אג̇אזיכם כ̇ירא

Chapter 19

ת̇ם כלם אללה מוסי קאילא
מר ג̇מאעה בני אסראיל וקל להם כונו מקדסין לאני אללה רבכם אלקדוס
ליכ̇ף כל רג̇ל אמה ואבאה וסבותי אחפט̇ו אנא אללה רבכם אג̇אזיכם כ̇ירא
לא תולו אלי אות̇אן ומעבודאת מסבוכה לא תצנעו לכם אנא אללה רבכם אלואחד
ואד̇א ד̇בחתם ד̇בח סלאמה ללה פעלי מא ירתצ̇י מנכם אד̇בחוה
אן יכון יוכל יום ד̇בחכם ומן גדה ומא בקי אלי אליום אלת̇אלת̇ פליחרק באלנאר
ואן אכל מנה שי פי אליום אלת̇אלת̇ פהו כאלאכ̇ס לא יקבל
ואכלה פקד חמל וזרה למא בד̇ל אקדאס אללה וינקטע ד̇לך אלאנסאן מן קומה
ואד̇א חצדתם זרע בלדכם פלא תסתקץ ג̇הה מן צ̇יעתך פתחצדהא ולקאט זרעך פלא תלקטה
וכרמך פלא תמשה ומפרוט כרמך פלא תלקטה בל אתרכהא ללצ̇עיף ואלגריב אנא אללה רבכם אג̇אזיכם כ̇ירא
לא תסרקו ולא תג̇חדו ולא ינכת̇ כל אמר בצאחבה
לא תחלפו באסמי באטלא פאנך אד̇ בד̇לת אסם אללה רבך אנא אללה רבך אלמעאקב
לא תגשם צאחבך ילא תגצ̇בה ולא תבת אג̇רה אלאג̇יר ענדך אלי אלגדאה
לא תשתם אצם ובין ידי אלאעמי לא תציר מעת̇רא וכ̇ף רבך אנא אללה אלמעאקב
לא תצנעו ג̇ורא פי אלחכם לא תחאבו פקירא ולא תבתהג̇ו ג̇לילא בל אחכם פי מא בין קומך באלעדל
לא תמץ̇ מאחלא בקומך ולא תקם עלי דם צאחבך אנא אללה אלמעאקב
לא תשנא אכ̇אך פי קלבך בל עט̇ה ועט̇א ולא תחמל ענה וזרה
לא תנקם ולא תחקד עלי קומך ואחבב לצאחבך מת̇ל נפסך אנא אללה אג̇אזיך כ̇ירא
ורסומי פאחפט̇והא בהאימך לא תנזוהא מן נועין וצ̇יעתך לא תזרעהא מן נועין ות̇וב מן נועין מלחמין לא יעלו עליך
ואי רג̇ל צ̇אג̇ע אמראה מצ̇אג̇עה אנסאל והי אמה מכ̇טובה לאי רג̇ל כאן ופדא לם תפדא או עתקהא לם ידפע אליהא פלתכן מחדודה ולא יקתלא אד̇ לם תעתק
פליאת בקרבאנה אלי אללה אלי באב כ̇בא אלמחצ̇ר כבשא לקרבאן אלאת̇ם
ויסתגפר אלאמאם ענה בה בין ידי אללה ען כ̇טיתה אלתי אכ̇טא פיגפר לה ד̇לך
ואד̇ תדכ̇לון אלי אלבלד פתגרסון כל שג̇ר מטעם פחרמו ת̇מרה תחרימא ת̇לאת̇ סנין יכון עליכם מחרמא לא יוכל
ופי אלסנה אלראבעה יכון ג̇מיע ת̇מרה מקדסא מוהלא ללה
ופי אלסנה אלכ̇אמסה תאכלו ת̇מרה פאני אללה רבכם אזיד לכם פי גלתה
ולא תאכלו מע אלדם ולא תתטירו ולא תתפאלו
לא תחדקו בזואיא ראסכם ולא תסתאצל זואיא לחיתך
וכ̇דשא עלי מית לא תג̇עלו פי אבדאנכם וכתאבה רשם לא תג̇עלו פיכם אנא אללה אלמעאקב
ולא תבד̇ל אבנתך ללפג̇ור כילא יפג̇ר אהל אלבלד פתמתלי פואחש
סבותי פאחפט̇והא ומקדסי פתוקוה אנא אללה שרפתהא
ולא תולו אלי אלמשעוד̇ין ואלעארפין ולא תטלבו אן תעצוני בהא אנא אללה רבכם עאלם אלגיב
מן בין ידי ד̇י אלשביה פקם ואבתהג̇ וג̇ה אלשיך̇ וכ̇ף רבך אנא אללה אלמעאקב
ואד̇א סכן מעכם גריב פי בלדכם פלא תגבנוה
וליכן כאלצריח מנכם אלגריב אלדכ̇יל פי מא בינכם ואחבב לה כנפסך לאנה טלמא כנתם גרבא פי בלד מצר אנא אללה רבכם אג̇מעין
לא תצנעו ג̇ורא פי אלחכם ולא פי אלמסאחה ואלוזן ואלמכאיל
בל מואזן עאדלה וצנג̇את עאדלה ואכיאל עאדלה ואקסאט עאדלה תכון לכם אנא אללה רבכם אלעדל אלמכ̇רג̇כם מן ארץ̇ מצר
ואחפט̇ו ג̇מיע רסומי ואחכאמי ואעמלו בהא אנא אללה אג̇אזיכם כ̇ירא

Chapter 20

ת̇ם כלם אללה מוסי קאילא
מר בני אסראיל איצ̇א וקל להם אי אנסאן מן בני אסראיל ומן אלגריב אלדכ̇יל פי מא בינהם יעטי מן נסלה ללצנם פליקתל קתלא והוא אן אהל אלבלד ירג̇מוה באל חג̇ארה
ואנא אחל גצ̇בי בד̇לך אלאנסאן פאקטעה מן בין קומה אד̇ אעטא מן נסלה ללצנם לכי ינג̇ס מקדסי ויבד̇ל אסם קדסי
ואן תגאפל אהל אלבלד תגאפלא ען ד̇לך אלאנסאן מע אעטאיה מן נסלה ללצנם פלם יקתלוה
אחללת גצ̇בי בד̇לך אלאנסאן ובמג̇אנסיה פאקטעתה וג̇מיע אלטאגיין פי תבעה מן בין קומהם
ואי אנסאן ולי אלי אלמשעוד̇ין ואלעארפין ליטגי אלנאס פי תבעהם אחללת גצ̇בי בד̇לך אלאנסאן פאקטעתה מן בין קומה
פתקדסו וכונו מקדסין לאני אללה רבכם אלקדוס
ואחפט̇ו רסומי ואעמלו בהא לאני אללה מקדסכם
ואי אנסאן לען אבאה ואמה פליקתל למא לען אבאה ואמה פקד חל דמה
ואי רג̇ל זנא בזוג̇ה רג̇ל או זנא במראה צאחבה פליקתל אלזאני ואלזאניה קתלא
ואי רג̇ל צ̇אג̇ע זוג̇ה אביה פקד כשף סואה אביה פליקתלא ג̇מיעא פקד חל דמאהמא
ואי רג̇ל צ̇אג̇ע כנתה פליקתלא ג̇מיעא ולמא צנעא דאהיה פקד חל דמאהמא
ואי רג̇ל צ̇אג̇ע ד̇כרא עלי פן מצ̇אג̇עה אלנסא פקד צנעא ג̇מיעא כריהה וליקתלא פקד חל דמאהמא
ואי רג̇ל אתכ̇ד̇ מראה ואמהא פתלך פאחשה פליחרק באלנאר הו והן עלי אלבדל ולא תכון פאחשה פי מא בינכם
ואי רג̇ל ג̇על מצ̇אג̇עתה מא בהימה פליקתל קתלא ואלבהימה איצ̇א פאקתלוהא
ואיה מראה תקדמת אלי בהימה לתנזוהא פאקתל אלמראה ואלבהימה למא צנעא דאהיה פקד חל דמאהמא בד̇לך
ואי רג̇ל אכ̇ד̇ אכ̇תה בנת אביה או בנת אמה פנט̇ר אלי סואתהא ונט̇רת הי אלי סואתה פד̇לך עאר פלינקטעא מן חצ̇רה קומהם למא כשף סואה אכ̇תה פקד חמל וזרה
ואי רג̇ל צ̇אג̇ע מראה חאיצ̇א פכשף סואתהא וערי נביעהא והי כשפת נביע דמהא פלינקטעא ג̇מיעא מן בין קומהם
וסואה כ̇אלתך ועמתך פלא תכשף לאן מן ערי נסיבתה פקד חמל וזרה
ואי רג̇ל צ̇אג̇ע זוג̇ה עמה פקד כשף סואה עמה וממא חמלא וזרהמא ימותאן עקימאן
ואי רג̇ל אתכ̇ד̇ זוגה אכ̇יה אלתי הי מבעדה מנה פלמא כשף סואה אכ̇יה יכונאן עקימאן
פאחפט̇ו ג̇מיע רסומי ואחכאמי ואעמלו בהא ולא ישתתכם אלבלד אלד̇י אנא מדכ̇לכם ת̇ם לתחוזוה
ולא תסירו פי רסום אלאמם אלד̇ין אנא טארדהם מן בין ידיכם פאנהם למא צנעו ג̇מיע הד̇ה אקליתהם
וקלת לכם חאכמא אנתם תחוזון בלדהם ואנא אעטיה לכם תחוזוה בלדא יפיץ̇ אללבן ואלעסל אנא אללה רבכם אלד̇י אפרזתכם מן ג̇מיע אלאמם
פמיזו אלבהימה אלטאהרה מן אלנג̇סה ואלטאיר אלנגס מן אלטאהר ולא תנג̇סו אנפסכם באלבהאים ואלטאיר וסאיר מא ידב אלי אלארץ̇ אלד̇י אפרזתה לכם ללתנג̇יס
וכונו לי מקדסין לאני אללה אלקדוס אפרזתכם מן בין אלאמם לתוכנו לי כ̇אצה
ואי רג̇ל או מראה כאן ואחד מנהמא משעוד̇א או עארפא פליקתלא קתלא ובאלחג̇רה ירג̇מוהמא פקד חל דמאהמא

Chapter 21

ת̇ם קאל אללה למוסי מר לאימה בני הרון וקל להם לא ינג̇ס ואחד מנכם במית מן קומה
אלא בנסיבה אלאקרב אליה לאמה ואביה ואבנה ואבנתה ואכ̇יה
ואכ̇תה אלבכר אלאקרב אליה והי אלתי לם תצר לרג̇ל פבהא ינג̇ס
ולא ינג̇ס בכ̇טיר מן קומד פאנה תבד̇לה
לא ינתפו נתפא מן שעור דרוסהם וזואיא לחאהם לא יחלקוהא ופי אבדאנהם לא יכ̇דשון כ̇דשא
ליכונו מקדסין לרבהם ולא יבד̇לו אסמה פאנהם למא הם מקרבון קראבין אללה רבהם אלדאימה יכונו מקדסין
במראה פאג̇רה ומבד̇ולה לא יתזוג̇ו ובמראה מטלקה מן בעלהא לא יתזוג̇ו פאן כל ואחד מנהם מקדס לרבה
פקדסה באלאלזאם לאנה יקרב קרבאן רבך אלדאים פליכן לך מקדסא כמא אני אללה אלקדוס מקדסכם
ואי אבנה רג̇ל אמאם תבד̇לת פפג̇רת פקד פצ̇חת אבאהא פלתחרק באלנאר
ואלאמאם אלכביר מן אכ̇ותה אלד̇י יצב עלי ראסה דהן אלמסח ויכמל ואג̇בה בלבס אלת̇יאב ראסה לא ישעת̇ ות̇יאבה לא ימזקהא
ועלי אי אנסאן מית פלא ידכ̇ל חתי באביה ואמה לא ינג̇ס
ומן אלמקדס לא יכ̇רג̇ וראהמא ולא יבד̇ל תקדיס רבה פאנה למא צאר תאג̇ דהן מסח רבה עליה אנא אללה שרפתה
פלא יתזוג̇ אלא במראה בכר
ואמא ארמלה ומטלקה ומבד̇ולה ופאג̇רה פלא יתזוג̇ באחדי האולי אלא במראה בכר מן קומה יתזוג̇
ולא יבד̇ל נסלה בסואהא מן קומה לאני אללה מקדסה
ת̇ם כלם אללה מוסי קאילא
מר הרון וקל לה אי רג̇ל מן נסלך עלי מר אג̇אלכם יכון פיה עיב לא יתקדם ליקרב קרבאן רבה
אד̇ רג̇ל פיה עיב לא יתקדם פמן ד̇לך רג̇ל אעמי ואזמן ואכ̇רם וכ̇אמע
או רג̇ל בה כסר רג̇ל או כסר יד
או אחדב או אכ̇פש או כתיב פי עינה או ג̇רב או חזאז או אדר
כד̇אך כל רג̇ל פיה עיב מן נסל הרון אלאמאם לא יתקדם ליקרב קראבין אללה ומהמא ד̇לך אלעיב פיה פקרבאן רבה לא יתקדם ליקרבה
לכן רזק רבה מן כ̇ואץ אלאקדאס ועואמהא יאכל
ואמא אלי אלסג̇ף פלא ידכ̇ל ואלי אלמד̇בח לא יתקדם אד̇ פיה עיב ולא יבד̇ל מקאדסי לאני אללה מקדסה
פאמר מוסי בד̇לך הרון ובניה וסאיר בני אסראיל

Chapter 22

ת̇ם כלם אללה מוסי קאילא
מר הרון ובניה באן יג̇אנבו אקדאס בני אסראיל ולא יבד̇לו מא סמיתה קדסא ממא הם מקדסוה לי אנא אללה שרפתה
קל להם עלי מר אג̇יאלכם אי רג̇ל מן נסלכם תקדם אלי אלאקדאס אלתי יקדסוהא בנו אסראיל ללה והו פי חד נג̇ס ילזמה פינקטע תלך אלנפס מן עאלמי לאני אללה אלמעקב
אי רג̇ל מן נסל הרון והו אברץ או ד̇איב פלא יאכל מן אלאקדאס אלי אן יטהר ומן דני במית או כ̇רג̇ת מנה מצ̇אג̇עה אנסאל
ואי רג̇ל דני בכל דביב סבילה אן ינג̇ס מנה או באנסאן סבילה אן ינג̇ס מנה עלי סביל נג̇אסתה
פאי אנסאן דני בשי מן ד̇לך פלינג̇ס אלי אלמגיב ולא יאכל מן אלאקדאס אלי אן יגסל ד̇אתה באלמא
פאד̇א גאבת אלשמס פקד טהר ובעד ד̇לך יאכל מן אלאקדאס לאנה טעאמה
ואלמיתה ואלסקימה לא יאכלהמא פיעצוני בהא אנא אללה אלמעאקב
פליחפט̇ו מא אסתחפט̇תהם ולא יחמלו עליה וזרא פיהלכון בסבבה אד̇א הם תבד̇לוה לאני אללה מקדס ד̇לך
וכל אג̇נבי פלא יאכל קדסא חתי צ̇יף אלאמאם ואג̇ירה לא יאכלא קדסא
ואי אמאם אשתרי אנסאנא שראא במאלה פהו יאכל מנה וכד̇לך תילאד ביתה הם יאכלון מן טעאמה
ואיה אבנה אמאם תזוג̇ת רג̇לא אג̇נביא פהי לא תאכל מן רפאיע אלאקדאס
ואיה אבנה אמאם צארת ארמלה או מטלקה לא נסל להא פלתרג̇ע אלי בית אביהא כחכם צבאיהא ומן טעאם אביהא תאכל וסאיר אלאג̇נביין לא יאכלו מנה
ואי אנסאן אכל שיא מן אלאקדאס סהוא פליזד עליה מת̇ל כ̇מסה וידפעה אלי אלאמאם ען אלקדס
ולא יבד̇לו אקדאס בני אסראיל ומא ירפעונה ללה
פיחמלון ענהא ד̇נובא ואת̇אמא אד̇א אכלו כד̇אך אקדאסהם לאני אללה מקדסהם
ת̇ם כלם אללה מוסי קאילא
מר הרון ובניה וסאיר אל אסראיל וקל להם אי רג̇ל מן אל אסראיל או אלגרבא אלדאכ̇לין פי אל אסראיל שא אן יקרב קרבאנה עלי צ̇רב נד̇ורהם או תברעהם אלד̇י יקרבונהא ללה ללצעידה
פאלמרתצ̇א מנכם אן יכון ד̇כרא מן אלבקר ואלצ̇אן ואלמאעז
ומא פיה עיב פלא תקרבוה פאנה לא ירתצ̇א מנכם
וכד̇לך אי רג̇ל שא אן יקרב ד̇בח סלאמה ללה תסויג נד̇רא או תברעא מן אלבקר או מן אלצ̇אן פאלצחיח הו אלמרתצ̇י מנה לא יכון פיה עיב
מן עורא או מכסורה או מבתורה או ד̇את ת̇אלול או ג̇רב או חזאז פלא תקרבוהא ללה ולא תג̇עלו מנהא קרבאנא עלי אלמד̇בח ללה
ואי ת̇ור או שאה גאמזה או מדמגה פאצנעה עלי ג̇הה תברע ואמא עלי ג̇הה אלנד̇ר פלא ירתצ̇י
ואלממרוס ואלמדקוק ואלמנצול ואלמקטוע פלא תקרבוהא ללה ופי בלדכם לא תצנעוהא
ומן יד אלאמם לא תקבלו קרבאן רבכם אלדאים ופיה שי מן הד̇ה אלעיוב לאן פסאדהא מעהא והו אלעיב אלד̇י פיהא פלא ירתצ̇י מנכם
ת̇ם כלם אללה מוסי קאילא
אי עג̇ל או חמל או ג̇די ולד פליקם סבעה איאם מע אמה ומן אליום אלת̇אמן פצאעדא ירתצ̇י אן יקרב קרבאנא ללה
ואלבקרה ואלנעג̇ה הי וולדהא לא תד̇בחוהמא פי יום ואחד
ואד̇א ד̇בחתם ד̇בח שכר ללה פעלי מא ירתצ̇י מנכם אד̇בחוה
אן יכון יוכל פי ד̇לך אליום פקט לא תבקו מנה אלי אלגדאה אני אללה אמרת בד̇לך
פאחפט̇ו וצאיאי ואעמלו בהא לאני אללה אג̇אזיכם כ̇ירא
ולא תבד̇לו אסם קדסי בל אתקדס פי מא בין בני אסראיל אני אללה מקדסכם
אלמכ̇רג̇כם מן בלד מצר לאכון לכם אלאהא אנה אללה צאדק אלדהר

Chapter 23

ת̇ם כלם אללה מוסי קאילא
מר בני אסראיל וקל להם עאיאד אללה אלתי יג̇ב אן תסמוהא באסמא כ̇אצה הד̇ה הי אעיאדי
סתה איאם תצנע אלצנאיע ופי אליום אלסאבע עטלה הי סבת ואסם מקדס כל צנעה לא תצנעו כד̇אך הי סבת ללה פי ג̇מיע מסאכנכם
והד̇ה אעיאד אללה אלתי אסמאוהא כ̇אצה אלתי יג̇ב אן תסמוהא כ̇אצה פי אוקאתהא
פי אלשהר אלאול פי אליום אלראבע עשר מנה בין אלגרובין פסחא ללה
ופי אליום אלכ̇אמס עשר מן הד̇א אלשהר חג̇ אלפטיר ללה סבעה איאם תאכלו פטירא
ופי אליום אלאול מנהא אסם מקדס יכון לכם וכל צנאעה מכסב לא תצנעו
וקרבו קראבין ללה פי הד̇ה אלסבעה איאם פי אליום אלסאבע אסם מקדס וכל צנאעה מכסב לא תצנעו
ת̇ם כלם אללה מוסי קאילא
מר בני אסראיל וקל להם אד̇א תדכ̇לון אלי אלבלד אלד̇י אנא מעטיכם פאחצדו מן זרעהא ואתו בגמר אול חצאדכם אלי אלאמאם
פיחרכה בין ידי אללה עלי מא ירתצ̇י מנכם וליכן תחריכה לה פי גד אלעטלה
וקרבו פי יום תחריככם לה חמלא צחיחא אבן סנתה צעידה ללה
ומעה מן אלבר עשרין מן סמיד מלת̇ות̇ בדהן קרבאנא מקבולא מרצ̇יא ללה ומזאג̇ה מן אלכ̇מר רבע קסט
וכ̇בזא וסויקא ופריכא לא תאכלו אלי ד̇את ד̇אך אליום אלי אן תאתו בקרבאן רבכם רסם אלדהר עלי מר אג̇יאלכם פי ג̇מיע מסאכנכם
ואחצו מן גד אלעטלה מן יום ג̇יתם בגמר אלתחריך סבעה אסאביע תאמה תכון
ואלי גד אלאסבוע אלסאבע פיציר ג̇מלה מא תחצונה כ̇מסין יומא וקרבו קרבאנא ג̇דידא ללה
באן תאתו מן מסאכנכם בכ̇בז ללתחריך רגיפין מן עשרין סמידא יכונאן וכ̇מירא יוכ̇בזאן המא בכור ללה
וקרבו מע אלרגיפין סבעה חמלאן צחאחא אבני סנה ות̇ורא מן אלבקר וכבשין יכונא צעידה ללה וברהמא ומזאג̇המא קרבאנא מקבולא מרצ̇יא ללה
וקרבו איצ̇א עתודא מן אלמאעז ללד̇כוה וחמלין אבני סנה לד̇בח אלסלאמה
פיחרך מא יג̇ב מנהא אלאמאם מע רגיפי אלבכור תחריכא בין ידי אללה עלי אלחמלין ולתכן קדסא ללה תדפע אלי אלאמאם
ואסמו ד̇את הד̇א אליום אסמא מקדסא יכון לכם כל צנאעה מכסב לא תצנעו רסם אלדהר בג̇מיע מסאכנכם לאג̇יאלכם
ואד̇א חצדתם זרע בלדכם פלא תסתקץ ג̇הה צ̇יעתך פי חצאדך ונת̇יר זרעך פלא תלקטה ללצ̇עיף ואלגריב אתרכהמא אנא אללה רבכם אג̇אזיכם כ̇ירא
ת̇ם כלם אללה מוסי קאילא
מר בני אסראיל וקל להם פי אליום אלאול מן אלשהר אלסאבע יכון לכם עטלה ותבויק ג̇לבה ואסם מקדס
כל צנאעה מכסב לא תצנעו וקרבו קרבאנא ללה
ת̇ם כלם אללה מוסי קאילא
אמא פי אלעאשר מן הד̇א אלשהר אלסאבע פהו יום אלגפראן אסם מקדס יכון לכם ואג̇יעו אנפסכם וקרבו קרבאנא זאידא ללה
וכל עמל לא תעמלו פי ד̇את הד̇א אליום לאנה יום גפראן לכי יסתגפר פיה ענכם בין ידי אללה
וכל אנסאן באלג לם יצם פי ד̇את הד̇א אליום פינקטע מן קומה
וכל אנסאן יצנע שיא מן אלעמל פי ד̇את הד̇א אליום אביד ד̇לך אלאנסאן מן בין קומה
כד̇אך שיא מן אלצנאיע לא תעמלו רסם אלדהר לאג̇אלכם פי ג̇מיע מסאכנכם
הי עטלה סבת לכם ותג̇יעו אנפסכם מן עשיה אלתאסע פי אלשהר אלי עשא אלתאלי תעטלו עטלתכם
ת̇ם כלם אללה מוסי קאילא
מר בני אסראיל וקל להם פי יום אלכ̇אמס עשר מן הד̇א אלשהר אלסאבע חג̇ אלמט̇ל סבעה איאם ללה
פי אליום אלאול אסם מקדס כל צנאעה מכסב לא תצנעו
ופי הד̇ה אלסבעה איאם תקרבו קרבאנא ללה ופי אליום אלת̇אמן אסם מקדס יכון לכם וקרבו קרבאנא זאידא ללה ואמכת̇ו פי קדסה וכל צנאעה מכסב לא תעמלו
הד̇ה אעיאד אללה אלתי יג̇ב אן תסמוהא באסמא כ̇אצה לתקרבו פיהא קרבאנא ללה מן צאעידה ובר וד̇בח ומזאג̇ ואג̇ב כל יום ביומה
מא כ̇לא סבות אללה ומא כ̇לא עטאיאכם ונד̇ורכם ותברעכם אלתי תג̇עלוהא ללה
ואמא פי אליום אלכ̇אמס עשר מן אלשהר אלסאבע פי אואן ג̇מעכם גלה אלארץ̇ תחג̇ו חג̇א ללה סבעה איאם ופי אליום אלאול מנהא עטלה ופי אליום אלת̇אמן עטלה
וכ̇ד̇ו לכם פי אליום אלאול מן ת̇מר שג̇ר אלאתרג̇ ומן לב אלנכ̇ל ומן אגצאן עוד אלאס עלי צנעה אלצ̇פר ומן ערב אלואדי ואפרחו בין ידי אללה רבכם סבעה איאם
וחג̇ו ד̇לך חג̇א ללה סבעה איאם פי אלסנה כד̇אך רסם אלדהר עלי מר אג̇יאלכם פי אלשהר אלסאבע תחג̇וה
ואג̇לסו פי אלמט̇אל סבעה איאם לאמרי וכל צריח מן אלאסראיל יג̇לסו פי אלמט̇אל
לכי יעלם אג̇יאלכם אני אללה רבכם אג̇לסת בני אסראיל פי ט̇לאל מן גמאמי חין אכ̇רג̇תהם מן בלד מצר
פכ̇אטב מוסי בני אסראיל ואוצאהם באעיאד אללה

Chapter 24

ת̇ם כלם אללה מוסי קאילא
אוץ בני אסראיל אן יאתוך בדהן זיתון צאף מן אלמדקוק ללאצ̇אה יסרג̇ בה אלסרג̇ דאימא
כ̇ארג̇ סג̇ף אלשהאדה פי כ̇בא אלמחצ̇ר ינצ̇דה הרון מן אלמסא אלי אלצבח בין ידי אללה דאימא רסם אלדהר עלי מר אג̇יאלכם
עלי אלמנארה אלטאהרה ינצ̇דהא בין ידי אללה דאימא
וכ̇ד̇ סמידא פאכ̇בזה את̇נתי עשרה ג̇רדקה לתכון כל ג̇רדקה מן עשרין
וצירהא צפין פי כל צף סת מנצ̇דה עלי אלמאידה אלטאהרה בין ידי אללה
ואג̇על עלי אלמצפפה לבאנא ד̇כיא וליכן ען אלכ̇בז פוחא מקרבא ללה
ופי כל יום אלסבת יצפה בין ידי אללה דאימא מן ענד בני אסראיל עהד אלדהר
ת̇ם ידפע אלי הרון ובניה ויאכלוה פי מוצ̇ע מקדס לאנה להם מן כ̇ואץ אלאקדאס מן קרבאן אללה רסם אלדהר
ולמא קאם אבן מראה אסראיליה והו אבן רג̇ל מצרי פי מא בין בני אסראיל תנאצי פי אלעסכר הד̇א אלאבן אלאסראיליה ואלרג̇ל אלאסראילי
וסב אבן אלאסראיליה אלאסם ושתמה פאתו בה אלי מוסי וכאן אסם אמה שלומית בנת דברי מן סבט דן
פוצ̇עוה פי אלחבס ליבין להם אמרה ען קול אללה
ת̇ם כלם אללה מוסי קאילא
אכ̇רג̇ אלשאתם כ̇ארג̇ אלעסכר וליסנד כל מן סמעה אידיהם עלי ראסה ולירג̇מה ג̇מיע אהל אלמחצ̇ר רג̇מא
ומר בני אסראיל וקל להם אי אנסאן שתם רבה פקד חמל וזרא עט̇ימא
ומן סב כד̇אך אסם אללה פליקתל קתלא ולירג̇מה ג̇מיע אהל אלמחצ̇ר רג̇מא ואלדכ̇יל כאלצריח סואא איהמא סב אלאסם פליקתל
ואי אנסאן קתל אחדא מן נפוס אלנאס פליקתל קתלא
ומן קתל בהימה יג̇רמהא ראסא מת̇להא בדל ראס
ואי אנסאן ג̇על עיבא פי אחד מן אמתה פליצנע בה כמא צנע
ללכסר בדל כסר וללעין בדלהא וללסן בדלהא כמא יג̇על עיבא פי אנסאן כד̇אך יג̇על עליה
ומן צ̇רב בהימה פליג̇רם ומן צ̇רב אנסאנא פמאת פליקתל
וליכן לכם חכם ואחד יסאוי פיה אלדכ̇יל ואלצריח לאני אללה רבכם אלואחד
פכלם מוסי כד̇לך בני אסראיל ואכ̇רג̇ו אלשאתם כ̇ארג̇ אלעסכר פרג̇מוה בלאחג̇ארה וצנעו בני אסראיל פי סאיר מא נזל עליהם כמא אמר אללה מוסי

Chapter 25

ת̇ם כלם אללה מוסי פי טור סיני תכלימא
מר בני אסראיל וקל להם אד̇א תדכ̇לו אלי אלבלד אלד̇י אנא מעטיכם פעטלו אלארץ̇ עטלה ללה
אן תכון סת סנין תזרע צ̇יעתך וסת סנין תרפק כרמך ותג̇מע גלתהא
ופי אלסנה אלסאבעה עטלה ללארץ̇ הי סבת ללה פלא תזרע צ̇יעתך ולא תרפק כרמך
וכ̇לף זרעך לא תחצדה ואלפראד מן ענבך פלא תקטפה לאהא סנה עטלה ללארץ̇
וליכן מא ינבת פי אלארץ̇ אלמעטלה לכם מאכלא לך ולעבדך ולאמתך ואג̇ירך וצ̇יפך אלמקימין מעך
ולבהאימך וללוחש אלד̇י פי ארצ̇ך תכון ג̇מיע גלאתהא מאכלא
ת̇ם אחץ לך סבע סנין עטלה וד̇לך סבע סנין סבע מראר פתציר ג̇מלה ד̇לך תסע וארבעין סנה
ואצ̇רב בבוק מג̇לב פי אליום אלעאשר מן אלשהר אלסאבע והו יום אלגפראן אצ̇רבו פיה באלבוק פי ג̇מיע בלדכם
וקדסו הד̇ה אלסנה אלכ̇מסין ונאדו בעתק פי אלבלד לג̇מיע אהלה פיכון לכם אטלאקא ירג̇ע פיה כל אמר אלי עשירתה ואלי חוזה
ומן שרוט הד̇ה סנה אלאטלאק סנה אלכ̇מסין אן לא תזרעו פיהא ולא תחצדו כ̇לפהא ולא תקטפו פראדהא
לאנהא סנה אלאטלאק תכון לכם מקדסה ומן אלצחרא תאכלו גלתהא מבאחה
ופי הד̇ה סנה אלאטלאק ירג̇ע כל אמר אלי חוזה
ואד̇א בעת ביעא לצאחבך או אבתעת מנה פלא יגבן כל ואחד אכ̇אה
באחצא סנין מן בעד סנה אלאטלאק תשתרי מן צאחבך ובאחצא גלתהא יביעך הו
פעלי קדר כת̇רה אלסנין יג̇ב אן תכת̇ר לה אלת̇מן ועלי קדר קלתהא יג̇וז אן תקללה לאנה אנמא יביעך גלאת מחצאת
ולא יגבנו כל ואחד צאחבה וכ̇ף רבך פאני אללה רבכם אלמעאקב
ואעמלו רסומי ואחכאמי ואחפט̇והא ואסכנו אלבלד ואת̇קין
ותכ̇רג̇ אלארץ̇ ת̇מרהא פתאכלוה הניא ותקימון ואת̇קין עליהא
פאן קלתם מא נאכל פי אלסנה אלסאבעה אד̇ לא נזרע ולא נג̇מע גלתהא
פאני אמר בברכתי לכם פי אלסנה אלסאדסה פתכפיכם גלתנא ת̇לאת̇ סנין
ותזרעון פי אלסנה אלת̇אמנה ואנתם תאכלון מן גלתהא עתיקא ואלי אלסנה אלתאסעה אלי מג̇י גלתהא תאכלון עתיקא
ואלארץ̇ פלא תנבאע בתאתא לאנהא לי אלארץ̇ ואנמא אנתם סכאן ואצ̇יאף ענדי
ופי ג̇מיע בלד חוזכם אג̇עלו ולאיה ללארץ̇
ואד̇א תמאהן אכ̇וך פבאע שיא מן חוזה פליאת וליה אלאקרב אליה פיתולי ביע אכ̇יה
ואי רג̇ל לם יכן לה ולי פנאלת ידה פאצאב במקדאר פכאכה
פליחסב סני ביעה וירד אלפאצ̇ל אלי אלרג̇ל אלד̇י באעה וירג̇ע אלי חוזה
ואן לם תנל ידה מקדאר מא ירד עליה פליבק ביעה פי יד אלמשתרי לה אלי סנה אלאטלאק ויכ̇רג̇ פיהא וירג̇ע אלי חוזה
ואי רג̇ל באע ביתא מסכנא פי קריה להא סור פיכון באלכ̇יאר אלי אנקצ̇א סנה מן יום ביעה פיכון פכאכה חולא
פאן לם יפכה אלי אן כמלת סנה תאמה פקד ת̇בת אלבית אלד̇י פי אלקריה אלתי להא סור בתאתא ללמשתרי ולאג̇יאלה ולא יכ̇רג̇ פי סנה אלאטלאק
וביות אלארבאץ̇ אלתי ליס להא סור יחיט בהא פמת̇ל צ̇יאע אלארץ̇ תחסב אן יכון להא ולאיה ותכ̇רג̇ פי סנה אלאטלאק
ואמא קרי אלליואניין וביות קרי חוזהם פלהם אן יפתכוהא אבדא
פמן אשתרי ד̇לך מנהם פליכ̇רג̇ כל בית מביוע וקריה חוזה פי סנה אלאטלאק לאן ביותהם וקראהם הי חוזהם פי מא בין בני אסראיל
וצ̇יאע פנא קראהם לא תבאע לאנהא חוז אלדהר להם
ואד̇א תמאהן אכ̇וך ומאלת ידה מעך פאשדדה באן יכון לך סאכנא וצ̇יפא פיעיש מעך
ולא תאכ̇ד̇ מנה עינה ולא רבא וכ̇ף רבך חתי יעיש אכ̇וך מעך
ולא תדפע לה ורקך וטעאמך בעינה ולא ברבא
לאני אללה רבכם אלמכ̇רג̇כם מן בלד מצר לאעטיכם בלד כנעאן לאכון לכם אלאהא
ואד̇א תמאהן אכ̇וך מעך פבאע נפסה לך פלא תסתכ̇דמה כ̇דמה אלעביד
בל כאג̇יר או צ̇יף יכון מעך ואלי סנה אלאטלאק יכ̇דם מעך
ת̇ם יכ̇רג̇ מן ענדך הו ובנוה מעה וירג̇ע אלי עשירתה וחוז אבאיה
לאנהם עבידי אלד̇י אכ̇רג̇תהם מן בלד מצר פלא יבאעו ביע אלעביד
לא תסתול עליה באקמא וכ̇ף רבך
ועבדך ואמתך אלד̇אן יכונאן לך פמן אלאמם אלד̇ין חואליכם מנהם תשתרון אלעביד ואלאמא
ואיצ̇א מן בני אלסכאן מעכם אלמקימין מעכם תשתרון ומן עשירתהם אלד̇ין מעכם אלמולודין פי בלדכם פיכונו לכם חוזא
ותורת̇ונהם לבניכם מן בעדכם ורת̇ אלחוז אלדהר ותסתכ̇דמונהם אבדא ואמא אחד אכ̇ותכם בני אסראיל פכל ואחד לא יסתול עליה באקמא
ואד̇א נאלת יד גריב או סאכן מעך ותמאהן אכ̇וך מעה פבאע נפסה לגריב או סאכן מעך או לאצל עשירה אלגריב
פבעד מא אנבאע פכאך יכון לה וואחד מן אכ̇ותה יפתכה
או עמה או אבן עמה יפתכה או מן נסיב ד̇אתה מן עשירתה יפתכה או נאלת ידה פפך נפסה
פליחאסב משתריה כם מן סנה אנבאע לה אלי סנה אלאטלאק פיסקט ת̇מן ביעה עלי אחצא אלסנין וליכן מעה פיהא כאיאם אלאג̇יר
פאן בקי מן אלסנין כת̇יר פעלי קדרהא ירד פכאכה מנסובא מן ת̇מן שראה
ואן בקי מנהא קליל אלי סנה אלאטלאק פליחסבה ועלי קדרהא ירד פכאכה
ובאלג̇מלה כאג̇יר סנה בסנה יכון מעה ולא יסתול עליה באקמא בחצ̇רתך
ואן לם ינפך בהד̇ה אלאמור פליכ̇רג̇ פי סנה אלאטלאק הו ובנוה מעה
לאן בני אסראיל עביד לי אד̇ הם עבדי אלד̇י אכ̇רג̇תהם מן בלד מצר אנא אללה רבכם אעבדוני

Chapter 26

לא תצנעו לכם אות̇אנא ומנחותא ונצבא לא תקימו לכם וחג̇רא מזכ̇רפא לא תצ̇עו פי בלדכם לתסג̇דו לה לאני אללה רבכם אלואחד
סבותי פאחפט̇ו ומקדסי פהאבוה אנא אללה רבכם אג̇אזיכם כ̇ירא
אלא אן סרתם פי רסומי וחפט̇תם וצאיאי ועמלתם בהא
אנזלת אגיאת̇כם פי וקתהא פאכ̇רג̇ת אלארץ̇ אדאהא ושג̇ר אלצחרא יכ̇רג̇ ת̇מרה
חתי ידרך לכם אלדיאס אלקטאף ואלקטאף ידרך לכם אלבד̇אר ותאכלון טעאמכם הניא ותקימון ואת̇קין פי בלדכם
ואג̇על לכם אלסלאמה פי אלארץ̇ פתנצ̇ג̇עון וליס מזעג̇ ואעטל שר אלחיואן אלמפסד מן אלארץ̇ וסיף לא ימר בבלדכם.
ואד̇א כלבתם אעדאכם וקעו בין ידיכם תחת ספיכם
חתי יכלב מנכם אלכ̇מסה מאיה ואלמאיה תכלב רבוה ויקע אעדאכם בין ידיכם תחת אסיאפכם
ואקבל ברחמתי אליכם ואת̇מרכם ואכת̇רכם ואפי בעהדי לכם
ותאכלון עתיק אלמעתק ותכ̇רג̇ון אלעתיק מן חצ̇רה אלחדית̇
ואג̇על מסכני פי מא בינכם ולא אקלאכם
ואסיר נורי פי מא בינכם ואכון לכם אלאהא ואנתם תכונו לי שעבא
אנא אללה רבכם אלד̇י אכ̇רג̇תכם מן בלד מצר מן אן תכונו להם עבידא וכסרת קראביס אסרכם וסירתכם אחרארא
פאן לם תסמעו לי ולם תעמלו בג̇מיע הד̇ה אלוצאיא
ואן זהדתם פי רסומי ואחכאמי ואקלאת אנפסכם לילא תעמלו וצאיאי ותפסכ̇ו עהדי
אנא איצ̇א אצנע בכם הד̇ה אלעקובאת פאוכל בכם עלי סרעה מן חמי אלסל ואלחארה מא תשכ̇ץ עיונכם ותד̇בל נפוסכם ותזרעון זרעכם ללפראג או יאכלה אעדאכם
ואחל גצ̇בי בכם פתנצדמון בין ידי אעדאיכם ויסתולי עליכם שאניכם פתהרבון ולא כאלב לכם
ואן לם תקבלו מני מע הד̇ה זדתכם פי אלתאדיב סבעא עלי כ̇טאיאכם
ואכסר אקתדאר עזכם וג̇עלת סמאכם כאלחדיד וארצ̇כם כאלנחאס
פיפנא קואכם פראגא ולא תכ̇רג̇ ארצ̇כם אדאהא ושג̇ר אלצחרא לא יכ̇רג̇ ת̇מרה
ואן סלכתם מעי לג̇אג̇א ולם תשאו אן תסמעו לי זדתכם צ̇רבה הי סבע ככ̇טאיאכם
ואטלק פיכם חיואן אלצחרא פית̇כל מנכם ויקטע מן בהאימכם ויקלל עדדכם ותתוחש טרקאתכם
ואן לם תתאדבו לי בהד̇ה אלעקובאת וסלכתם מעי לג̇אג̇א
וסרת אנא איצ̇א מעכם עלי לג̇אג̇ וצ̇רבתכם בסבע עלי כ̇טאיאכם
ואג̇זיכם סיפא מנתקמא נקמה אלעהד פתג̇תמעון אלי קראכם ואבעת̇ אלובא פי מא בינכם ותסלמון ביד אלעדו
ואכסר לכם מעונה אלטעאם ויכ̇בזו כת̇ירה מן אלנסא טעאמכם פי תנור ואחד וירדדנה פי אלמיזאן ותאכלון ולא תשבעון
ואן לם תסמעו לי ותטיעו בהד̇ה אלעקובאת וסלכתם מעי לג̇אג̇א
סרת איצ̇א בעקובה אללג̇אג̇ ואדבתכם סבעא עלי כ̇טאיאכם
פתאכלון לחום בניכם ובנאתכם
ואנפד̇ ביעכם ואקטע אנדאדכם ואלקי אג̇סאדכם עלי אג̇סאד טואגיתכם ואקלאכם
ואג̇על קראכם כ̇ראבא ואוחש מקאדסכם ולא אקבל ולא ארצ̇א קראבינכם
ואוחש אלבלד מנכם ויסתוחש מנה אעדאכם אלמקימון בה
ואד̇ריכם פי מא בין אלאמם ואג̇רד וראכם אלסיף פתציר ארצ̇כם וחשה וקראכם כ̇ראבא
חיניד̇ תסתופי אלארץ̇ עטלהא טול איאם וחשתהא ואנתם פי בלד אעדאיכם חיניד̇ תתסיב אלארץ̇ ותסתופי עטלהא
וסבב טול איאם וחשתהא אן תתעטל כמא לם תעטלוהא פי עטלכם פי מקאמכם בהא
ואלבאקון מנכם אדכ̇ל אלג̇בן פי קלובהם פי בלדאן אעדאיהם חתי אנה לו לחקהם צות ורקה מנדפעה להרבו כאלהרב מן אלסיף ווקעו וליס כאלב
ועת̇ר בעצ̇הם בבעץ̇ כמא יכון מן קבל אלסיף וליס כאלב ולא יכון לכם קיאם מן בין ידי אעדאיכם
ויביד מנכם פי מא בין אלאמם ויפניכם בלד אעדאיכם
ואלבאקון מנכם יכ̇שעון בד̇נובהם פי בלדאן אעדאיהם ואיצ̇א בד̇נוב אבאיהם אלד̇ין מעהם יכ̇שעון
פאן אקרו בד̇נובהם וד̇נב אבאיהם בנכת̇הם אלד̇י נכת̇ו בי ואיצ̇א במא סלכו מעי לג̇אג̇א ולם יתובו
אנא איצ̇א אסיר מעהם עלי אללג̇אג̇ ואדכ̇להם בלדאן אעדאיהם אכ̇רין או אלי אן ינהזם קלבהם אלגאש או אלי אן יסתופי ד̇נובהם
ואד̇כר עהדי אלד̇י מע יעקוב ואיצ̇א עהדי אלד̇י מע אסחק ואיצ̇א עהדי אלד̇י מע אברהים אד̇כרה להם ולארצ̇הם
אלארץ̇ אלתי תרכת מנהם ואסתופת עטלהא באסתיחאשהא מנהם והם אסתופו ד̇נובהם ג̇זאהם אד̇ זהדו פי אחכאמי ורסומי אקלתהא אנפסהם
ואיצ̇א מע הד̇ה אלאמור פי כונהם פי בלד אעדאיהם לא אזהד פיהם ולא אקלאהם ולא אפניהם ולא אפסך̇ עהדי מעהם לאני אללה רבהם
ואד̇כר להם עהד אלאולין אלד̇י אכ̇רג̇תהם מן בלד מצר בחצ̇רה אלאמם לאכון להם אלאהא אנא אללה רבכם אלצאדק אלועד
הד̇ה אלרסום ואלאחכאם ואלדלאיל אלתי ג̇עלהא אללה בינה ובין בני אסראיל עלי טור סיני על יד מוסי

Chapter 27

ת̇ם כלם אללה מוסי קאילא
מר בני אסראיל וקל להם אי אנסאן סוג נד̇רא מן אלנפוס ללה פליקום
פיכון קימה אלד̇כר מן עשרין סנה אלי סתין סנה כ̇מסין מת̇קאל פצ̇ה במת̇קאל אלקדס
ואן כאנת אנת̇י פקימתהא ת̇לאת̇ון מת̇קאלא
ואן כאן מן אבן כ̇מס סנין אלי עשרין פקימה אלד̇כר עשרון מת̇קאלא ואלאנת̇י עשרה
ואן כאן מן אבן שהר אלי כ̇מס סנין פקימה אלד̇כר כ̇מסה מת̇אקיל פצ̇ה ואלאנת̇י ת̇לאת̇ה מת̇אקיל
ואן כאן מן סתין סנה פצאעדא פקימה אלד̇כר כ̇מסה עשר מת̇קאלא ואלאנת̇י עשרה מת̇אקיל
ואן כאן מהינא מן אלקימה פליוקף בין ידי אלאמאם ויקומה חסב מא תנאל יד אלנאד̇ר כד̇אך יקומה אלאמאם
ואן כאנת בהימה תצלח אן יקרב מנהא קרבאנא ללה פכל מא יג̇על מן ד̇לך ללה יכון קדסא בעינה
לא יבדלה ולא יגירה ג̇ידא ברדי ולא רדיא בג̇יד פאן גיר בהימה בבהימה פקד צאר הו ובדילה קדסא
ואן כאנת בהימה נג̇סה או מא לא יקרב מנהא קרבאנא ללה פלתוקף בין ידי אלאמאם
פיקומהא אלאמאם עלי ג̇ודתהא או רדאתהא ויכון אלואג̇ב כמא קום אלאמאם
ואן שא פכאכהא פליזד עלי אלקימה כ̇מסהא
ואי רג̇ל אקדס ביתה קדסא ללה פליקומה אלאמאם עלי ג̇ודתה או רדאתה וכמא יקומה כד̇אך יג̇ב
פאן שא אלמקדס פכאך מנזלה פליזד עלי קימתה כ̇מסהא ויכון לה
ואן אקדס רג̇ל ללה שיא מן צ̇יעה חוזה פלתכן אלקימה עלי קדר בד̇רה כל מבד̇ר כר מן שעיר כ̇מסין מת̇קאלא מן פצ̇ה
פאן אקדס צ̇יעתה מן סנה אלאטלאק פאלקימה ת̇אבתה בחאלהא
פאן אקדסהא בעד סנה אלאטלאק פליחסב לה אלאמאם אלדראהים עלי קדר אלסנין אלבאקיאת אלי סנה אלאטלאק וינקץ מן קימתה
ואן שא אלרג̇ל אלמקדס אלצ̇יעה אן יפתכהא פליזד עלי אלקימה כ̇מסהא פתג̇ב לה
ואן לם יפתכהא ובאעהא אלאמין לרג̇ל אכ̇ר פלא תפתך אבדא
ותכון ענד כ̇רוג̇הא מן יד אלמשתרי פי סנה אלאטלאק קדסא ללה כצ̇יאע אלצואפי ותציר ללאמאם
ואן אקדס ללה מן צ̇יעה אשתראהא וליסת לה בחח
פליחסב לה אלאמאם תקסיט אלקימה מן סנתה אלי סנה אלאטלאק פידפע אלקימה פי ד̇לך אליום קדסא ללה
ותרג̇ע אלצ̇יעה פי סנה אלאטלאק ללבאיע אלד̇י אשתראהא מנה לאלד̇י לה חוז אלארץ̇
וג̇מיע קימתך תכון במת̇אקיל אלקדס כל מת̇קאל עשרון דאנקא
ואמא בכר יבכר ללה מן אלבהאים פלא יחתאג̇ אן יקדסה אנסאן אן כאן מן אלגנם ואלבקר פהו ללה
ואן אקדס שיא מן אלבהאים אלנג̇סה פליפדה בקימתה ויזד עליהא כ̇מסהא ואן לם יפתכהא פליבע בקימתה
ואמא כל צואף יג̇עלהא אלאנסאן ללה מן ג̇מיע מאלה מן עביד ובהאיס וצ̇יעה חוזה פלא יבאע ולא יפתך בל יכון מן כ̇ואץ אלאקדאס ללה
וכל מתלוף יסתחק אלתלף מן אלנאס פלא יפדא בל יקתל קתלא
וג̇מיע עשור אלארץ̇ מן חבהא ומן ת̇מר אלשג̇ר פהו ללה קדס
ואן אפך רג̇ל שיא מן עשורה פליזד עליה כ̇מס ת̇מנה
וג̇מיע עשור אלבקר ואלגנם מא יג̇וז תחת אלעצא פאלעאשר יכון קדסא ללה
לא יפחץ ענה בין ג̇יד או רדי ולא יגירה פאן גירה פקד צאר הו ובדילה קדסא ללה לא יפך
הד̇ה אלוצאיא אלתי אמר בהא מוסי לבני אסראיל פי ג̇בל סיני

במדבר



Chapter 1

וכלם אללה מוסי פי בריה סיני פי כ̇בא אלמחצ̇ר פי אליום אלאול מן אלשהר אלת̇אני מן אלסנה אלת̇אניה לכ̇רוג̇הם מן בלד מצר קאילא
ארפעו ג̇מלה ג̇מאעה בני אסראיל לעשאירהם וביות אבאיהם באחצא אסמא כל ד̇כר לג̇מאג̇מהם
מן אבן עשרין סנה פצאעדא כל מן יכ̇רג̇ אלי ג̇יש בני אסראיל תחציהם לג̇יושהם אנת והרון
וליכן מעכם רג̇ל מן כל סבט והד̇א אלרג̇ל הו רייס בית אביה
והד̇ה אסמא אלרג̇אל אלד̇ין יקומון מעכם מן ראובן אליצור בן שדיאור
ומן שמעון שלמיאל בן צורישדי
ומן יהודה נחשון בן עמינדב
ומן יששכר נתנאל בן צוער
ומן זבולן אליאב בן חלן
ומן בני יוסף פמן אפרים אלישמע בן עמיהוד ומן מנשה גמליאל בן פדהצור
ומן בנימן אבידן בן גדעני
ומן דן אחיעזר בן עמישדי
ומן אשר פגעיאל בן עכרן
ומן גד אליסף בן דעואל
ומן נפתלי אחירע בן עינן
האולי דעאה אלג̇מאעה אשראף אסבאט אבאיהם והם רוסא אלוף בני אסראיל
פאכ̇ד̇ מוסי והרון האולי אלרג̇אל אלד̇ין שרחת אסמאוהם
וג̇וקו ג̇מיע אלג̇מאעה פי אליום אלאול פי אלשהר אלת̇אני פתנסבו לעשאירהם וביות אבאיהם באחצא אלאסמא מן אבן עשרין סנה פצאעדא לג̇מאג̇מהם
כמא אמר אללה מוסי עדהם פי בריה סיני
פכאן בנו ראובן בכר אסראיל תאלידהם לעשאירהם לביות אבאיהם באחצא אסמא לג̇מאג̇מהם כל ד̇כר מן אבן עשרין סנה פצאעדא כל מן יכ̇רג̇ פי ג̇יושהם
ואלמעדודון כד̇לך מנהם סתה וארבעון אלפא וכ̇מס מאיה
ואלמעדודון כד̇לך מן בני שמעון תאלידהם לעשאירהם לביות אבאיהם באחצא אסמא לג̇מאג̇מהם כל ד̇כר מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט שמעון תסעה וכ̇מסון אלפא ות̇לאת̇ מאיה
ואלמעדודון כד̇לך מן בני גד תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט גד כ̇מסה וארבעון אלפא וסת מאיה וכ̇מסון
ואלמעדודון כד̇לך מן בני יהודה תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט יהודה ארבעה וסבעון אלפא וסת מאיה
ואלמעדודון כד̇לך מן בני יששכר תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט יששכר ארבעה וכמסון אלפא וארבע מאיה
ואלמעדודון כד̇לך מן בני זבולון תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט זבולון סבעה וכ̇מסון אלפא וארבע מאיה
ואלמעדודון כד̇לך מן יוסף פמן אפרים תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט אפרים ארבעון אלפא וכ̇מס מאיה
ואלמעדודון כד̇לך מן בני מנשה תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט מנשה את̇נאן ות̇לאת̇ון אלפא ומיאתאן
ואלמעדודון כד̇לך מן בני בנימן תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט בנימן כ̇מסה ות̇לאת̇ון אלפא וארבע מאיה
ואלמעדודון כד̇לך מן בני דן תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט דן את̇נאן וסתון אלפא וסבע מאיה
ואלמעדודון כד̇לך מן בני אשר תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט אשר אחד וארבעון אלפא וכ̇מס מאיה
ואלמעדודון כד̇לך מן בני נפתלי תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
ואלמעדודון לסבט נפתלי ת̇לאת̇ וכ̇מסון אלפא וארבע מאיה
האולי אלמעדודון אלד̇ין עדהם מוסי והרון ואשראף אסראיל אלאת̇ני עשר רג̇לא כל ואחד מנהם שריף בית אבאיה
וכאן מן עדה מנהם מנסובא אלי בית אביה מן אבן עשרין סנה פצאעדא כל מן יכ̇רג̇ פי ג̇יושהם
פד̇לך ג̇מלה עדדהם סת מאיה אלף ות̇לאת̇ אלאף וכ̇מס מאיה וכ̇מסון
ואמא אלליואניון לסבט אבאיהם פלם יעדו מעהם
ת̇ם כלם אללה מוסי קאילא
אמא סבט לוי לא תעדה ולא תרפע ג̇מלתהם פי מא בין בני אסראיל
ואנת פוכל אלליואניין עלי מסכן אלשהאדה ועלי ג̇מיע אניתה וג̇מיע מא לה פהם יחמלון אלמסכן וג̇מיע אניתה והם יכ̇דמונה וחואליה ינזלון
ופי רחילה יפצלוה אלליואניון ופי מולה ינצבוה אלליואניון ואי אג̇נבי תקדם אלי ד̇לך פליקתל
וינזלו בנו אסראיל כל סבט פי עסכרה פי מרכזה עלי ג̇יושהם
ואלליואניון ינזלון חואלי מסכן אלשהאדה לילא יכון סכ̇ט עלי גמאעה בני אסראיל ויחפט̇ון אלליואניון מא אסתחפט̇תהם מן ד̇לך
פצנע בנו אסראיל בג̇מיע מא אמר אללה מוסי

Chapter 2

ת̇ם כלם אללה מוסי והרון קאילא
כל סבט פי מרכזה בעלאמאת לביות אבאיהם ינזל בנו אסראיל חד̇א כ̇בא אלמחצ̇ר וחואליה ינזלון
ואלנאזלון פי אלמשרק מרכז עסכר בני יהודה לג̇יושהם ושריפהם נחשון בן עמינדב
ועדד ג̇ישה ארבעה וסבעון אלפא וסת מייה
ואלנאזלון אלי ג̇אנבה סבט יששכר ושריפהם נתנאל בן צוער
ועדד ג̇ישה ארבעה וכ̇מסון אלפא וארבע מאייה
ואלי ג̇אנבה סבט זבולן ושריפהם אליאב בן חלון
ועדד ג̇ישה סבעה וכ̇מסון אלפא וארבע מאיה
פד̇לך ג̇מיע עדד עסכר יהודה מאיה ות̇מנין אלפא וסת אלאף וארבע מאיה לג̇יושהם והם אולא ירחלון
מרכז עסכר ראובן פי אלג̇נוב לג̇יושהם ושריפהם אליצור בן שדיאור
ועדד ג̇ישה סת וארבעון אלפא וכ̇מס מאיה
ואלנאזלון אלי ג̇אנבה סבט שמעון ושריפהם שלמיאל בן צורישדי
ועדד ג̇ישה תסעה וכ̇מסון אלפא ות̇לאת̇ מאיה
ואלי ג̇אנבה סבט גד ושריפהם אליסף בן רעואל
ועדד ג̇ישה כ̇מסה וארבעון אלפא וסת מאיה וכ̇מסון
פד̇לך ג̇מיע עדד עסכר ראובן מאיה ואחד וכ̇מסון אלפא וארבע מאיה וכ̇מסון לג̇יושהם ירחלון ת̇אניהם
וירחל כ̇בא אלמחצ̇ר עסכר אלליואניין פי וסט אלעסאכר וכמא הם ינזלון כד̇אך ירחלון כל פריק פי מכאנה ומרכזה
ומרכז עסכר אפרים לג̇יושהם פי אלמגרב ושריפהם אלישמע בן עמיהוד
ועדד ג̇ישה ארבעון אלפא וכ̇מס מאיה
ואלי ג̇אנבה סבט מנשה ושריפהם גמליאל בן פדהצור
ועדד ג̇ישה ת̇לאת̇ון ואת̇נאן אלפא ומאיתאן
ואלי ג̇אנבה סבט בנימן ושריפהם אבידן בן גדעני
ועדד ג̇ישה ת̇לאת̇ון וכ̇מסה אלפא וארבע מאיה
כד̇לך ג̇מיע עדד עסכר אפרים מאיה אלפא ות̇מאניה אלאף ומאיה לג̇יושהם וירחלון ת̇אלת̇א
ומרכז עסכר דן פי אלשמאל לג̇יושהם ושריפהם אחיעזר בן עמישדי
ועדד ג̇ישה את̇נאן וסתון אלפא וסבע מאיה
ואלי ג̇אנבה סבט אשר ושריפהם פגעיאל בן עכרן
ועדד ג̇ישה אחד וארבעון אלפא וכ̇מס מאיה
ואלי ג̇אנבה סבט נפתלי ושריפהם אחירע בן עינן
ועדד ג̇ישה ת̇לאת̇ה וכ̇מסון אלפא וארבע מאיה
פד̇לך ג̇מיע עסכר דן מאיה וסבעה וכ̇מסון אלפא וסת מאיה וירחלון אכ̇ירא לג̇יושהם
האולי מעדודו בני אסראיל לביות אבאיהם ג̇מלה עדד אלעסאכר לג̇יושהם סת מאיה אלפא ות̇לאת̇ה אלאף וכ̇מס מאיה וכ̇מסון
ואלליואניון לם יחצו פי ג̇מלה בני אסראיל כמא אמר אללה מוסי
ת̇ם צנעו בנו אסראיל ג̇מיע מא אמר אללה מוסי כד̇אך נזלו פי מראכזהם וכד̇אך רחלו כל סבט לעשאירה עלי ביות אבאיהם

Chapter 3

והד̇ה נסבה הרון ומוסי פי וקת כ̇אטב אללה מוסי פי בריה סיני
והד̇ה אסמא בני הרון נדב אלבכר ואביהוא אלעזר ואיתמר
הד̇ה אסמא בני הרון אלאימה אלממסוחין אלד̇ין כמל ואג̇בהם ללאמאמה
ומאת נדב ואביהוא בין ידי אללה במא קרבא נארא גריבה בין ידי אללה פי בריה סיני ולם יכן להמא בנון ואם אלעזר ואיתמר בחצ̇רה הרון אביהמא
פכלם אללה מוסי קאילא
קדם סבט לוי ואוקפהם בין ידי הרון אלאמאם פיכ̇דמוה
ויחפט̇ו מחפט̇ה ומחפט̇ אלג̇מאעה בין ידי כ̇בא אלמחצ̇ר ויכ̇דמו כ̇דמה אלמסכן
ויחפט̇ו ג̇מיע אניה כ̇בא אלמחצ̇ר ומחפט̇ בני אסראיל ויכ̇דמו כ̇דמה אלמסכן
ואדפע אלליואניין אלי הרון ובניה מסלמון מעטון לה הם מן בני אסראיל
ווכל הרון ובניה עלי אן יחפט̇ו אמאמתהם ואי אג̇נבי תקדם אליהא פליקתל
ת̇ם כלם אללה מוסי קאילא
פאני קד שרפת אלליואניין מן בני אסראיל בדל כל בכר אול בטן מן בני אסראיל פיציר לי אלליואניון
כמא כאן לי כל בכר פי יום אהלכת כל בכר פי בלד מצר אקדסת לי כל בכר פימא בין בני אסראיל מן אנסאן אלי בהימה כד̇אך יציר לי האולי אנא אללה שרפתהם
ת̇ם כלם אללה מוסי פי בריה סיני קאילא
עד בני לוי לביות אבאיהם ועשאירהם כל ד̇כר מן אבן שהר פצאעדא תעדהם
פעדהם מוסי עלי קול אללה כמא אמר
פהאולי כאנו בנו לוי באסמאיהם גרשון וקהת ומררי
והד̇ה אסמא בני גרשון לעשאירהם לבני ושמעי
ובנו קהת לעשאירהם עמרם ויצהר וחברון ועזיאל
ובנו מררי לעשאירהם מחלי ומושי הד̇ה עשאיר אלליואניין לביות אבאיהם
לגרשון עשירה לבני ועשירה שמעי הד̇ה עשאירהם
עדדהם באחצא כל ד̇כר מן אבן שהר פצאעדא סבעה אלאף וכ̇מס מאיה
ועשאירהם ינזלון ורא אלמסכן פי אלמגרב
ושריפהם אליסף בן לאל
וחפט̇הם מן כ̇בא אלמחצ̇ר אלמסכן ואלכ̇בא וגשאה וסתר באב כ̇בא אלמחצ̇ר
וקלוע אלצראדק וסתר באבה אלד̇י אלמסכן ואלמד̇בח מסתדירא ואטנאבהא וסאיר כ̇דמתהא
ולקהת עשירה עמרם ועשירה יצהר ועשירה חברון ועשירה עזיאל הד̇ה עשאיר קהת
באחצא כל ד̇כר מן אבן שהר פצאעדא ת̇מאניה אלאף וסת מאיה חאפט̇ו מחפט̇ אלקדס
ועשאירהם ינזלון אלי ג̇אנב אלמסכן פי אלג̇נוב
ושריפהם אליצפן בן עזיאל
וחפט̇הם אלצנדוק ואלמאידה ואלמנארה ואלמד̇אבח ואניה אלקדס אלתי יסתכ̇דמון בהא ואלסתר וג̇מיע כ̇דמתה
ושריף אשראף אלליואניין אלעזר אבן הרון אלאמאם מוכל בחאפט̇י מחפט̇ אלקדס
ולמררי עשירה מחלי ועשירה מושי הד̇ה עשאירה
ועדדהם באחצא כל ד̇כר מן אבן שהר פצאעדא סתה אלאף ומאיתאן
ושריפהם צוריאל בן אביחיל וינזלון אלי ג̇אנב אלמסכן פי אלשמאל
ווכאלה חפט̇ בני מררי תכ̇אתג̇ אלמסכן ואמהאג̇ה ועמדה וקואעדה וכל אניתה וכ̇דמתה
ועמד אלצראדק מסתדירא וקואעדהא ואותאדהא ואטנאבהא
ואלנאזלון בין ידי אלמסכן בין ידי כ̇בא אלמחצ̇ר פי אלמשרק מוסי והרון ואבנאה חאפט̇ו מחפט̇ אלמקדס ומחפט̇ בני אסראיל ואי אג̇נבי תקדם אלי ד̇לך פליקתל
פד̇לך ג̇מיע עדד אלליואניין אלד̇ין עדהם מוסי והרון עלי קול אללה לעשאירהם כל ד̇כר מן אבן שהר פצאעדא את̇נאן ועשרון אלפא
ת̇ם קאל אללה למוסי עד כל בכר ד̇כר מן בני אסראיל מן אבן שהר פצאעדא וארפע אחצא אסמאיהם
וכ̇ד̇ לי אלליואניין אנא אללה שרפתהם בדל כל בכר מן בני אסראיל ובהאים אלליואניין בדל כל בכר מן בהאים בני אסראיל
פעד מוסי כמא אמרה אללה בה כל בכר פי בני אסראיל
פכאן כל בכר ד̇כר באחצא אסמאיהם כד̇לך את̇נין ועשרין אלפא ומאיתין ות̇לאת̇ה וסבעין
ת̇ם כלם אללה מוסי קאילא
כ̇ד̇ אלליואניין בדל כל בכר מן בני אסראיל ובהאים אלליואניין בדל בהאימהם פיצירו לי אנא אללה שרפתהם
ואמא פדא אלמאיתין ואלת̇לאת̇ה ואלסבעין אלזאידין עלי אלליואניין מן בכור בני אסראיל
פכ̇ד̇ כ̇מסה מת̇אקיל לכל ג̇מג̇מה מנהם במת̇קאל אלקדס כל מת̇קאל עשרון דאנקא
ואדפע אלפצ̇ה להרון ובניה פדא אלפאצ̇לין עליהם
פאכ̇ד̇ מוסי פצ̇ה אלפדא מן אלזאידין עלי פדא אלליואניין
מן בכור בני אסראיל אכ̇ד̇ תלך אלפצ̇ה והי אלף ות̇לאת̇ מאיה וכ̇מסה וסתון מת̇קאלא במת̇קאל אלקדס
ודפעהא אלי הרון ובניה עלי קול אללה כמא אמרה

Chapter 4

ת̇ם כלם אללה מוסי והרון קאילא
ארפעא ג̇מלה בני קהת מן בין בני לוי לעשאירהם וביות אבאיהם
מן אבן ת̇לת̇ין סנה פצאעדא אלי כ̇מסין סנה כל מן ידכ̇ל ללג̇יש ליעמל צנאעה פי כ̇בא אלמחצ̇ר
והד̇ה כ̇דמה בני קהת פי כ̇בא אלמחצ̇ר כ̇אץ אלאקדאס
וידכ̇ל הרון ובנוה ענד רחיל אלעסכר פיהיו אלסג̇ף אלמסתור ויגטון בה צנדוק אלשהאדה
ויג̇עלו עליה גשא ג̇לוד דארש ויבסטו ת̇ובא ג̇מלתה אסמאנג̇ון פוקה ויצלחו אקואבה
ועלי אלמאידה אלמוג̇הה יבסטו ת̇וב אסמאנג̇ון ויג̇עלו עליהא אלקצאע ואלדרוג̇ ואלמלאעק ומדאהן אלסתר ואלכ̇בז אלדאים יכון עליהא
ויבסטו עליהא ת̇וב צבג קרמז ויגטוהא בגשא ג̇לוד דארש ויצלחו אקואבהא
וליאכ̇ד̇ו ת̇וב אסמאנג̇ון פיגטו בה מנארה אלאצ̇אה וסרג̇הא וכלאבאתהא ומג̇אמרהא וג̇מיע אניה דהנהא אלתי יכ̇דמונהא בהא
ויג̇עלוהא וג̇מיע אניתהא פי גשא ג̇לוד דארש ויצנעו ד̇לך עלי אלדהק
ועלי מד̇בח אלד̇הב פליבסטו ת̇וב אסמאנג̇ון ויגטוה בגשא ג̇לוד דארש ויצלחו אקואבהא
ויאכ̇ד̇ו ג̇מיע אניה אלכ̇דמה אלתי יכ̇דמון בהא פי אלקדס פיג̇עלוהא פי ת̇וב אסמאנג̇ון ויגטוהא בגשא ג̇לוד דארש ויצנעוהא עלי אלדהק
וירמדו אלמד̇בח ויבסטו עליה ת̇וב ארג̇ואן
ויג̇עלו עליה ג̇מיע אניתה אלתי יכ̇דמון עליה בהא אלמג̇אמר ואלמנאשל ואלמג̇ארף ואלכראנב וסאיר אניה אלמד̇בח ויבסטו עליה גשא ג̇לוד דארש ויצלחו אקואבה
פאד̇א פרג הרון ובנוה מן תגטיה אלקדס וג̇מיע אניתה ענד רחיל אלעסכר פבעד ד̇לך ידכ̇ל בנו קהת ויחמלוהא ולא ידנו מן אלקדס פיהלכון הד̇ה צפה חמל בני קהת בכ̇בא אלמחצ̇ר
ווכאלה אלעזר אבן הרון אלאמאם דהן אלאצ̇אה ובכ̇ור אלצמוג ואלבר אלדאים ודהן אלמסח פד̇לך וכאלה אלמסכן וג̇מיע מא פיה מן קדס ואניתה
ת̇ם כלם אללה מוסי והרון תכלימא
לא תקטעא עשאיר סבט קהת מן בין אלליואניין
בל אצנעא להם הד̇ה אלכ̇לה חתי יחיו ולא יהלכו בדנוהם אלי כ̇אץ אלאקדאס ידכ̇ל הרון ובנוה ויולונהם כל פריק עלי כ̇דמתה וחמלה
ולא ידכ̇לו פינט̇רו ענד תגטיה אלקדס פיהלכון
ת̇ם כלם אללה מוסי תכלימא
ארפע ג̇מלה בני גרשון הם איצ̇א לביות אבאיהם ועשאירהם
מן אבן ת̇לת̇ין סנה פצאעדא אלי אבן כ̇מסין סנה תעדהם כל מן ידכ̇ל ללג̇יש לכ̇דמה כ̇בא אלמחצ̇ר
והד̇ה כ̇דמה עשאיר גרשון לכ̇דמה ולחמל
ויחמלו שקאק אלמסכן וכ̇בא אלמחצ̇ר וגשאה וגשא אלדארש אלד̇י עליה מן פוק וסתר באב כ̇בא אלמחצ̇ר
וקלוע אלצראדק וסתר באבה אלתי עלי אלמסכן ואלמד̇בח מסתדירא ואטנאבהא וסאיר אניה כ̇דמתהא וכל מא יצלח להא הם יכ̇דמון
עלי קול הרון ובניה יכון ג̇מיע כ̇דמה בני גרשון מן חמלהם וג̇מיע עמלהם ועדו עליהם בחפט̇ ג̇מיע חמלהם
הד̇ה כ̇דמה עשאיר גרשון פי כ̇בא אלמחצ̇ר וחפט̇הא עלי יד איתמר אבן הרון אלאמאם
ובנו מררי לעשאירהם וביות אבאיהם תעדהם
מן אבן ת̇לת̇ין סנה פצאעדא אלי אבן כ̇מסין סנה כל מן ידכ̇ל ללג̇יש לכ̇דמה כ̇בא אלמחצ̇ר
והד̇א חפט̇ חמלהם וג̇מיע עמלהם פי כ̇בא אלמחצ̇ר תכ̇אתג̇ אלמסכן ואמהאג̇ה ועמדה וקואעדה
ועמד אלצראדק מסתדירא וקואעדהא ואותאדהא ואטנאבהא וג̇מיע אניתהא וסאיר אעמאלהא ועדו באסמא ג̇מיע אניה חפט̇ חמלהם
הד̇ה כ̇דמה בני מררי פי כ̇בא אלמחצ̇ר עלי יד איתמר אבן הרון אלאמאם
פעד מוסי והרון ואשראף אלג̇מאעה בני קהת לעשאירהם לביות אבאיהם
מן אבן ת̇לת̇ין סנה פצאעדא אלי אבן כ̇מסין סנה כל מן ידכ̇ל ללג̇יש לכ̇דמה כ̇בא אלמחצ̇ר
וכאן עדדהם לעשאירהם אלפין וסבע מאיה וכ̇מסין
האולי עדד עשאיר קהת כל מן יכ̇דם פי כ̇בא אלמחצ̇ר אלד̇י עד מוסי והרון עלי קול אללה ביד מוסי
ועדד בני גרשון לעשאירהם ולביות אבאיהם
מן אבן ת̇לאת̇ין סנה פצאעדא אלי אבן כ̇מסין סנה כל מן דכ̇ל ללג̇יש ללכ̇דמה פי כ̇בא אלמחצ̇ר
וכאן עדדהם לעשאירהם לביות אבאיהם אלפין וסת מאיה ות̇לאת̇ין
האולי מעדודו עשאיר בני גרשון כל מן כ̇דם פי כ̇בא אלמחצ̇ר אלד̇י עד מוסי והרון קול אללה
ועדד עשאיר בני מררי לעשאירהם לביות אבאיהם
מן אבן ת̇לאת̇ין סנה פצאעדא אלי אבן כ̇מסין סנה כל מן דכ̇ל ללג̇יש ללכ̇דמה פי כ̇בא אלמחצ̇ר
וכאן עדדהם לעשאירהם ת̇לאת̇א אלאף ומאיתין
האולי מעדודו עשאיר בני מררי אלד̇ין עד מוסי והרון עלי קול אללה ביד מוסי
וג̇מיע אלמעדודין אלד̇י עד מוסי והרון ואשראף אסראיל אלליואניין לעשאירהם ולביות אבאיהם
מן אבן ת̇לאת̇ין סנה פצאעדא אלי אבן כ̇מסין סנה כל מן דכ̇ל ליכ̇דם כ̇דמה עמל וכ̇דמה אלחמל פי כ̇בא אלמחצ̇ר
וכאן עדדהם ת̇מאניה אלאף וכ̇מס מאיה ות̇מאנין
עלי קול אללה עדהם מוסי כל פריק פי עמלה וחמלה ועדדה כמא אמר אללה מוסי

Chapter 5

ת̇ם כלם אללה מוסי קאילא
מר בני אסראיל באן ינפו מן אלעסכר כל אברץ וכל ד̇איב וכל נג̇ס למית
מן ד̇כר אלי אנת̇י תנפוהם אלי כ̇ארג̇ אלעסכר ולא ינג̇סו עסכרהם אלד̇י אנא סאכן פימא בינהם
פצנעו כד̇אך בנו אסראיל ונפוהם אלי כ̇ארג̇ אלעסכר כמא אמר אללה מוסי כד̇אך צנעו בנו אסראיל
ת̇ם כלם אללה מוסי קאילא
קל לבני אסראיל אי רג̇ל או מראה יצנע שיא מן כ̇טאיא אלנאס פינכת̇ נכת̇א באללה פיאת̇ם
ת̇ם יקר בכ̇טיתה אלתי צנעהא פלירד אלט̇לאמה בראסהא וכ̇מסהא יזיד עליהא וידפעהא אלי מן ט̇למה
ואן לם יכן ללמט̇לום ולי לתרד אלט̇לאמה עליה פלתכן אלט̇לאמה אלמרדודה ללה והי ללאמאם סוי כבש אלגפראן ויסתגפר בה ענה
וכל רפיעה מן ג̇מיע אקדאס בני אסראיל פלאי אמאם דפעוהא פהי לה
וכל אמר יכון אמר אקדאס אליה לאי אמאם דפעהא כאנת לה
ת̇ם כלם אללה מוסי קאילא
מר בני אסראיל וקל להם אי רג̇ל חאדת זוג̇תה פכ̇אנת כ̇יאנה
באן צ̇אג̇עהא רג̇ל מצ̇אג̇עה אנסאל וכיפי ד̇לך ען זוג̇הא ואנסתרת והי נג̇סה ושאהד ליס עליהא והי לם תקהר
וכ̇טר בבאלה ראי גירה פיגאר עליהא והי נג̇סה או גיר נג̇סה
פליאת ד̇לך אלרג̇ל בזוג̇תה אלי אלאמאם ויאת בקרבאנהא מעהא עשר ויבה מן דקיק אלשעיר לא יצב עליה דהנא ולא יג̇על פוקה לבאנא לאנה קרבאן אלגירה קרבאן אלד̇כר יד̇כר באלד̇נוב
פיקדמהא אלאמאם ויוקפהא בין ידי אללה
ויאכ̇ד̇ אלאמאם מן אלמא אלמקדס פי אניה כ̇זף ומן אלתראב אלד̇י יכון פי ערצה אלמסכן יאכ̇ד̇ וילקי פי אלמא
ויוקפהא אלאמאם בין ידי אללה ויכשף ראסהא ויג̇על עלי ידיהא קרבאן אלד̇כר קרבאן אלגירה פלימסך פי ידה אלמא אלמר אללאען
ויחלפהא אלאמאם ויקול להא אן כאן לם יצ̇אג̇עך רג̇ל ולם תחידי אלי נג̇אסה גיר זוג̇ך פאברי מן הד̇א אלמא אלמר אללאען
ואן כנת קד חדת אלי גיר זוג̇ך ותנג̇סת בה וג̇על גירה פיך מצ̇אג̇עתה
ויחלף אלאמם אלאמראה בימין אלחרג̇ ויקול להא יג̇עלך אללה מסבה וימינא פי מא בין קומך במא יג̇על ורכך סאקטה ובטנך וארמא
וד̇לך אד̇א צאר הד̇א אלמא אללאען פי אמעאיך פירם אלבטן ויסקט אלורך ותקול אלמראה אמין אמין
ויכתב אלאמאם הד̇ה אללענאת פי כתאב וימחוה באלמא אלמר
ויסקיהא אלמא אלמר אללאען פיסתחיל פיהא מרא
ויאכ̇ד̇ מן ידהא קרבאן אלגירה ויחרכה בין ידי אללה ויקדמה אלי אלמד̇בח
ויקבץ̇ מנה פיהה ויקתרה עלי אלמד̇בח ובעד ד̇לך יסקיהא אלמא
פאד̇א סקאהא פאן כאנת קד תנג̇סת וכ̇אנת זוג̇הא כ̇יאנה אסתחאל פיהא מרא פורם בטנהא וסקטת ורכהא וצארת מסבה פימא בין קומהא
ואן כאנת לם תתנג̇ס בל הי טאהרה ברית וחמלת חמלא
הד̇ה שריעה אלגירה פי אן תחיד אמראה ען זוג̇הא פתתנג̇ס
או רג̇ל יכ̇טר בבאלה ראי גירה פיגאר עלי זוג̇תה פליוקפהא בין ידי אללה ויצנע בהא אלאמאם ג̇מיע מא פי הד̇ה אלשריעה
חתי יברי אלרג̇ל מן אלוזר ותלך אלמראה תחמל וזרהא

Chapter 6

וכלם אללה מוסי קאילא
מר בני אסראיל וקל להם אי רג̇ל או מראה סוג נד̇ר נסך לינסך לרבה
פמן אלכ̇מר ואלמסכר מנה יתנסך חתי כיל כ̇מר וכיל מסכר מנה לא ישרב וכל נקיע אלענב לא ישרבה וענבא רטבא ויאבסא לא יאכל
וטול איאם נסכה מן כל מא יעמל מן ג̇פן אלכ̇מר מן אלפרצאן אלי אלזג̇ לא יאכל
וטול איאם נד̇ר נסכה לא ימר חאלק עלי ראסה אלי אן תתם אלאיאם אלתי תנסכהא ללה יכון מקדסא וירבי פרע שער ראסה
וטול איאם נסכה ללה אלי חצ̇רה מית לא ידכ̇ל
חתי אבוה ואמה ואכ̇וה ואכ̇תה לא יתנג̇ס בהם פי מותהם לאן נסך רבה עליה
כד̇לך טול איאם נסכה מקדסא יכון ללה
פאן מאת מעה מית בגתה או גפלה פקד קטע אול נסכה פליחלק ראסה פי יום טהרה וד̇לך פי אליום אלסאבע יחלקה
ופי אליום אלת̇אמן יאת בשפנינין או פרכ̇י חמאם אלי אלאמאם אלי באב כ̇בא אלמחצ̇ר
ויעמל אלאמאם אחדהמא ד̇כוה ואלאכ̇ר צעידה ויסתגפר ענה ממא אכ̇טא פי אמר מית ויקדס ראסה פי ד̇לך אליום
ויתנסך ללה איאם נסכה ויאת בחמל אבן סנתה לקרבאן אלאת̇ם ואלאיאם אלאואיל תסקט למא אנקטע נסכה
והד̇ה שריעה אלנאסך פי יום כמאל איאם נסכה יאתי בה אלי באב כ̇בא אלמחצ̇ר
פיקרב קרבאנה ללה חמלא אבן סנתה צחיחא ללצעידה ורחלה אבנה סנתהא צחיחה ללד̇כוה וכבשא צחיחא לד̇בח אלסלאמה
וסלה פטיר ג̇ראדק פטיר מלת̇ות̇ה בדהן ורקאק פטיר ממסוחה בדהן ואלבר ואלמזאג̇ אלד̇י מעהא
פיקדמהא אלאמאם בין ידי אללה ויצנע ד̇כותה וצעידתה
ואלכבש יצנעה ד̇בח אלסלאמה ללה מע סלה אלפטיר ת̇ם יצנע אלבר ואלמזאג̇ אלד̇י מעהא
ויחלק אלנאסך ענד באב כ̇בא אלמחצ̇ר שער ראסה ויאכ̇ד̇ה וילקיה עלי אלנאר אלתי תחת ד̇בח אלסלאמה
ויאכ̇ד̇ אלאמאם אלד̇ראע מטבוכ̇ה מן ד̇לך אלכבש וג̇רדקה ואחדה ורקאקה ואחדה מן סלה אלפטיר ויצ̇ע ד̇לך עלי כפי אלנאסך בעד חלקה שערה
ויחרך אלג̇מיע תחריכא בין ידי אללה וליכן קדסא ללאמאם מע קץ אלתחריך וסאק אלרפיעה ובעד ד̇לך ישרב אלנאסך כ̇מרא
הד̇ה שריעה אלנאסך אלד̇י ינד̇ר וקרבאנה ללה ען נסכה סוי מא תנאלה ידה וליכן ד̇לך במקדאר מדה נסכה יצ̇מה אלי שריעה אלנסך
ת̇ם כלם אללה מוסי קאילא
מר הרון ובניה וקל להם כד̇א פבארכו בני אסראיל מקולא להם
יבארכך אללה ויחפט̇ך
ויצ̇י בנור וג̇הה עליך וירופך
ויקבל בקצדה אליך ויציר לך אלסלאם
פיתלו אסמי עלי בני אסראיל ואנא אבארך פיהם

Chapter 7

ולמא כאן פי יום פרג מוסי מן נצב אלמסכן מסחה וקדסה וג̇מיע אניתה ואלמד̇בח וג̇מיע אניתה מסחהא וקדסהא
וקרב אשראף בני אסראיל רוסא ביות אבאיהם אלד̇ין הם רוסא אלאסבאט והם אלחאצ̇רון עלי עדדהם
פאתו בקרבאנהם ללה סת עג̇ל מצ̇בבה ואת̇ני עשר ת̇ורא עג̇לה לכל שריפין ות̇ור לכל ואחד פקדמוהא בין ידי אלמסכן
פקאל אללה למוסי קאילא
כ̇ד̇הא מנהם תכון לכ̇דמה כ̇בא אלמחצ̇ר ואדפעהא אלי כל פריק מן אלליואניין חסב כ̇דמתהם
פאכ̇ד̇ מוסי אלעג̇ל ואלבקר פדפעהא אלי אלליואניין
עג̇לתין וארבע בקראת לבני גרשון חסב כ̇דמתהם
וארבע עג̇ל ות̇מאן בקראת דפע לבני מררי חסב כ̇דמתהם ואלג̇מיע עלי יד איתמר אבן הרון אלאמאם
ולבני קהת לם ידפע שיא לאן כ̇דמה אלקדס עליהם ואנמא יחמלונה עלי אכתאפהם
ולמא קרב אלאשראף דשן אלמד̇בח פי יום מסחה וקדמו קראבינהם בין ידי אלמד̇בח
קאל אללה למוסי שריף ואחד פי כל יום יקרב קרבאנה דשנא ללמדיבח
פכאן אלמקרב פי אליום אלאול קרבאנה נחשון בן עמינדב מן סבט יהודה
וכאן קרבאנה קצעה מן פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא במת̇קאל אלקדס כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין וכ̇מסה כבאש וכ̇מסה עתדאן וכ̇מסה חמלאן בני סנה הד̇א קרבאן נחשון בן עמינדב
פי אליום אלת̇אני קרב נתנאל בן צוער שריף יששכר
קרב קרבאנה קצעה מן פצ̇ה וזנהא ת̇לת̇ון ומאיה מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן נתנאל בן צוער
פי אליום אלת̇אלת̇ קרב שריף זבולן אליאב בן חלון
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇אקלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אליאב בן חלון
פי אליום אלראבע קרב שריף ראובן אליצור בן שדיאור
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אליצור בן שדיאור
פי אליום אלכ̇אמס קרב שריף שמעון שלמיאל בן צורי שדי
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן שלמיאל בן צורי שדי
פי אליום אלסאדס קרב שריף בני גד אליסף בן דעואל
וכאן קרבאנה קצעה פצ̇ה וזנהא מאיה ותילתיון מתיקאלא וכרניב פצ̇ה וזנה סבעון מתיקאלא כלאהמא ממלואן סמידא מלתיותיא בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתודאן כ̇מסה חמלאן בני סנה הד̇א קרבאן אליסף בן דעואל
פי אליום אלסאבע קרב שריף בני אפרים אלישמע בן עמיהוד
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אלישמע בן עמיהוד
פי אליום אלת̇אמן קרב שריף בני מנשה גמליאל בן פדהצור
וכאן קרבאנה קצעה פצ̇ה וזנהא מאיה ות̇לת̇ון מת̇קלא וכרניב פצ̇ה וזנה סבעון מת̇אקלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלו בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן גמליאל בן פדהצור
פי אליום אלתאסע קרב שריף בני בנימן אבידן בן גדעוני
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אבידן בן גדעוני
פי אליום אלעאשר קרב שריף בני דן אחיעזר אבן עמישדי
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה עתדאן כ̇מסה חמלאן בני סנה הד̇א קרבאן אחיעזר בן עמישדי
פי אליום אלחאדי עשר קרב שריף בני אשר פגעיאל בן עכרן
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כימסה חמלאן בני סנה הדיא קרבאן פגעיאל בן עכרן
פי אליום אלת̇אני עשר קרב שריף בני נפתלי אחירע בן עינן
וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
ודרג̇א מן ד̇הב וזנה עשרה מת̇אקיל ממלוא בכ̇ורא
ות̇ורא מן אלבקר וכבשא וחמלא אבן סנתה ללצעידה
ועתודא מן אלמאעז ללד̇כוה
ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אחירע בן עינן
הד̇ה ג̇מלה דשן אלמד̇בח פי יום מסחה מן אשראף בני אסראיל מן קצאע אלפצ̇ה את̇נתא עשרה ומן כראניב אלפצ̇ה את̇נא עשר ומן דרוג̇ אלד̇הב את̇נא עשר
כל קצעה מן מאיה ות̇לת̇ין מת̇קאל פצ̇ה וכל כרניב מן סבעין פד̇לך ג̇מיע פצ̇ה אלאניה אלפא מת̇קאל וארבע מאיה מת̇קאל במת̇קאל אלקדס
ודרוג̇ אלד̇הב אלאת̇נא עשר אלממלוה בכ̇ורא כל דרג̇ מן עשרה מת̇אקיל במת̇קאל אלקדס פד̇לך ג̇מיע ד̇הב אלדרוג̇ מאיה ועשרון מת̇קאלא
וג̇מיע בקר אלצעידה את̇נתא עשרה ואלכבאש את̇נא עשר ואלחמלאן בנו סנה את̇נא עשר ואלבר מעהם ואלעתדאן את̇נא עשר ללד̇כוה
וג̇מיע בקר ד̇באיח אלסלאמה ארבע ועשרון וסתון כבשא וסתון עתודא וסתון חמלא בנו סנה הד̇א דשן אלמד̇בח בעד מא מסח
וכאן מוסי אד̇א דכ̇ל כ̇בא אלמחצ̇ר ליכלם יסמע אלצות מכ̇טאבה מן פוק אלגשא אלד̇י עלי צנדוק אלשהאדה בין אלכרובין פיכ̇אטבה

Chapter 8

ת̇ם כלם אללה מוסי קאילא
מר הרון וקל לה אד̇א אסרג̇ת אלסרג̇ פאלי מא ילי וג̇ה אלמנארה תצ̇י סבעתהא
פצנע הרון כד̇אך ואסרג̇ סרג̇ אלמנארה אלי מא ילי וגההא כמא אמר אללה מוסי
והד̇ה צנאעה אלמנארה מצמתה מן ד̇הב חתי ארג̇להא וסוסאנהא מצמתה כאלמנט̇ר אלד̇י ארא אללה מוסי כד̇אך צנעהא
ת̇ם כלם אללה מוסי קאילא
קדם אלליואניין מן בין בני אסראיל פטהרהם
וכד̇א אצנע בהם פי תטהירהם אנצ̇ח עליהם מן מא אלד̇כוה וימרו אלמוס עלי ג̇מיע בדנהם ויגסלו ת̇יאבהם ויטהרו
ויאכ̇ד̇ו ת̇ורא מן אלבקר ומעה בר סמיד מלת̇ות̇ בדהן ורת̇ אכ̇ר כ̇ד̇ה מן אלבקר ללד̇כוה
וקדמהם בין ידי כ̇בא אלמחצ̇ר וג̇וק ג̇מאעה בני אסראיל
וקדמהם בין ידי אללה ויסנד בנו אסראיל אידיהם עליהם
ויזפהם הרון זפא בין ידי אללה מן בין בני אסראיל פיכונו יכ̇דמון כ̇דמה אללה
ואלליואניון יסנדו אידיהם עלי ראס אלת̇ורין ואצנע אחדהמא ד̇כוה ואלאכ̇ר צעידה ללה ואסתגפר ענהם
ואוקפהם בין ידי הרון ובניה וזפהם זפא ללה
ואעזלהם מן בין בני אסראיל ויכונו לי
ובעד ד̇לך ידכ̇לו ליכ̇דמו כ̇בא אלמחצ̇ר וקד טהרתהם וזפפתהם זפא
לאנהם מג̇עולון לי מן בין בני אסראיל בדל כל בכר פאתח בטן מן בני אסראיל אתכ̇ד̇תהם לי
כמא כאן לי כל בכר ממא בין בני אסראיל מן אנסאן אלי בהימה וד̇לך אנני פי יום אהלכת כל בכר פי בלד מצר אקדסתהם לי
כד̇לך אתכ̇ד̇ת אלליואניין בדלהם
וג̇עלתהם להרון ולבניה מן בין בני אסראיל ליכ̇דמו כ̇דמתהם פי כ̇בא אלמחצ̇ר ויסתגפרו ענהם ולא יחל בהם ובא אד̇א הם תקדמו אלי אלקדס
פצנע מוסי והרון וג̇מאעה בני אסראיל ללליואניין כג̇מיע מא אמר אללה בה מוסי פי סבבהם כד̇לך צנעו בהם
פתד̇כו וגסלו ת̇יאבהם וזפהם הרון זפא בין ידי אללה ואסתגפר ענהם וטהרהם
ובעד ד̇לך דכ̇לו אלליואניון ליכ̇דמו כ̇דמתהם פי כ̇בא אלמחצ̇ר בין ידי הרון ובניה כג̇מיע מא אמר אללה מוסי בסבבהם כד̇אך צנעו בהם
ת̇ם כלם אללה מוסי תכלימא
הד̇א רסם אלליואניין מן אבן כ̇מס ועשרין סנה פצאעדא ידכ̇ל ללג̇יש לכ̇דמה כ̇בא אלמחצ̇ר
ומן אבן כ̇מסין סנה ירג̇ע ענה ולא יכ̇דמה אבדא
לכן יכ̇דם מע אכ̇ותה פי חפט̇ כ̇בא אלמחצ̇ר ואמא כ̇דמתה אלאולי פלא יכ̇דמהא כד̇א פאצנע בהם פי מחפט̇הם

Chapter 9

וקבל ד̇לך כלם אללה מוסי פי בריה סיני פי אלסנה אלת̇אניה לכ̇רוג̇הם מן בלד מצר פי אלשהר אלאול קאילא
ליצנע בנו אסראיל אלפסח פי וקתה
פי אליום אלראבע עשר מן הד̇א אלשהר בין אלגרובין יצנעוה פי וקתה כג̇מיע רסומה ואחכאמה יצנעוה
פכלם מוסי בני אסראיל פי עמל אלפסח
פעמלוה פי אלשהר אלאול פי אליום אלראבע עשר מנה בין אלגרובין פי בריה סיני כג̇מיע מא אמר אללה מוסי כד̇אך צנעו בנו אסראיל
פכאן פיהם אנאס תנג̇סו במית מן אלנאס פלם יג̇ז להם אן יצנעו אלפסח פי ד̇לך אליום פתקדמו פיה בין ידי מוסי והרון
וקאלו נחן אנג̇אס במית מן אלנאס פלם נמנע אן נקרב מת̇ל קרבאן אללה פי וקתה פימא בין בני אסראיל
קאל להם מוסי קפו חתי אסמע מא יאמר אללה פיכם
פכלם אללה מוסי קאילא
מר בני אסראיל וקל להם אי אנסאן כאן נג̇סא מן מית או פי ספר מנכם או מן אג̇יאלכם פליצנע פסחא ללה
פי אלשהר אלת̇אני פי אליום אלראבע עשר מנה יצנעוה בין אלגרובין ומע פטיר ומראר יאכלוה
ולא יבקו מנה שיא אלי אלגדאה ולא יכסרו מנה עט̇מא וכסאיר רסום אלפסח יצנעוה
ואי רג̇ל כאן טאהרא ולם יכן עלי ספר ואמתנע אן יעמל אלפסח ינקטע ד̇לך אלאנסאן מן בין קומה אד̇ לם יקרב קרבאן אללה פי וקתה פקד חמל ד̇לך אלרג̇ל וזרה
ואן דכ̇ל פיכם דכ̇יל פליצנע פסחא ללה כרסם אלפסח וחכמה כד̇אך יצנע אד̇ שריעה ואחדה תכון לכם ללדכ̇יל וצריח אלאמה
ופי יום נצב אלמסכן גטאה אלגמאם עלי כ̇בא אלשהאדה ובאלליל יכון עליה כרויא אלנאר אלי אלגדאה
כד̇אך יכון דאימא אלגמאם יגטיה נהארא ורויא אלנאר לילא
ועלי קדר ארתפאע אלגמאם ען אלכ̇בא פבעד ד̇לך ירחל בנו אסראיל ופי מוצ̇ע יסכן פיה אלגמאם ת̇ם ינזל בנו אסראיל
עלי קול אללה ירחל בנו אסראיל ועלי קולה ינזלון פהם טול מדה מא סכן אלגמאם עלי אלמסכן מקימון
ואן טאל אלגמאם עלי אלמסכן איאמא כת̇ירה פיחפט̇ בנו אסראיל חפט̇ אללה פלא ירחלון
ורבמא כאן אלגמאם איאמא מחצאה עלי אלמסכן פהם עלי קול אללה ינזלון ועלי קולה ירחלון
ורבמא כאן אלגמאם מן אלמסא אלי אלצבאח ת̇ם ירתפע באלגדאה פירחלון או נהארא ולילא ת̇ם ירתפע פירחלון
או יומין או שהרא או חולא אד̇א טאלת מדה אלגמאם עלי אלמסכן פסכן עליה פבנו אסראיל מקימון גיר ראחלין ופי ארתפאעה ירחלון
כד̇אך עלי קול אללה ינזלון ועלי קולה ירחלון יחפט̇ון מא אסתחפט̇הם מן קולה ביד מוסי

Chapter 10

ת̇ם כלם אללה מוסי תכלימא
אצנע בוקין מן פצ̇ה מצמתין יכונאן לך לדעוה אלג̇מאעה ותרחיל אלעסאכר
ואן צ̇רב בהמא אג̇תמע אליך אלג̇מאעה אלי באב כ̇בא אלמחצ̇ר
ואן צ̇רב באחדהמא אג̇תמע אליך אלאשראף רוסא אלוף אסראיל
ואנפכ̇ו נפכ̇ה מג̇לבה ירחל בהא אלעסאכר אלנאזלה פי אלמשרק
ואנפכ̇ו נפכ̇ה מג̇לבה ת̇אניה ירחל בהא אלעסאכר אלנאזלה פי אלג̇נוב כד̇אך ינפכ̇ון נפכ̇א לרחילהם
ופי תג̇ויק אלג̇וק תנפכ̇ו נפכ̇א ולא תג̇לבו
ובנו הרון אלאימה יצ̇רבון באלאבואק פיכון ד̇לך לכם רסם אלדהר עלי מר אג̇יאלכם
ואד̇א צעדתם אלי חרב פי בלדכם מע אלעדו אלמעאדיכם פג̇לבו באלאבואק פאד̇א בוקתם בין ידי אללה רבכם תגאת̇ון מן אעדאיכם
ופי יום פרחכם ואעיאדכם ורוס שהורכם פאצ̇רבו באלאבואק עלי צואעדכם וד̇באיח סלאמתכם פיכון לכם ד̇כרא בין ידי רבכם אנא אללה רבכם אמרת בד̇לך
פלמא כאן פי אלשהר אלת̇אני מן אלסנה אלת̇אניה פי עשרין מנה ארתפע אלגמאם ען מסכן אלשהאדה
פרחל בנו אסראיל אלי מראחילהם מן בריה סיני וסכן אלגמאם פי בריה פארן
פכאן אול רחילהם עלי קול אללה ביד מוסי
באן רחל מרכז עסכר בני יהודה עלי מקדמה לג̇יושהם ועלי ג̇ישה נחשון אבן עמינדב
ועלי ג̇יש סבט יששכר נתנאל בן צוער
ועלי ג̇יש סבט זבולן אליאב בן חלן
ת̇ם פצל אלמסכן פרחל בנו גרשון ובנו מררי חאמלוה
ת̇ם רחל מרכז עסכר ראובן לג̇יושהם ועלי ג̇ישה אליצור בן שדיאור
ועלי ג̇יש סבט שמעון שלמיאל בן צורישדי
ועלי ג̇יש סבט גד אליסף בן דעואל
ת̇ם רחל אלקהתיון חאמלו אלמקדם וקד נצב אלמסכן אלי מג̇יהם
ת̇ם רחל מרכז עסכר אפרים לג̇יושהם ועלי ג̇ישה אלישמע בן עמיהוד
ועלי ג̇יש סבט מנשה גמליאל בן פדהצור
ועלי ג̇יש סבט בנימן אבידן בן גדעוני
ת̇ם רחל מרכז עסכר בני דן עלי סאקה אלעסאכר לג̇יושהם ועלי ג̇ישה אחיעזר בן עמישדי
ועלי ג̇יש סבט אשר פגעיאל בן עכרן
ועלי ג̇יש סבט נפתלי אחירע בן עינן
הד̇ה מראחיל בני אסראיל לג̇יושהם פלמא רחלו
קאל מוסי לחובב בן רעואל אלמדיני חמוה אנא ראחלון אלי אלמוצ̇ע אלד̇י קאל אללה איאה אעטיכם פתעאל מענא נחסן אליך פאן אללה קד ועד אלאסראיל בכ̇יר
קאל לא אמצ̇י אלא אלי ארצ̇י ומולדי
קאל יא הד̇א לא תתרכנא באנך תעלם אן פי טול מקאמנא פי אלבר כנת לנא כאבצארנא
פאן סרת מענא פאי כ̇יר יחסן אללה בה אלינא נחסן אליך מנה
פרחלו מן ג̇בל אללה מסאפה ת̇לאת̇ה איאם וצנדוק עהדה יסיר בין ידיהם מסאפה תלך אלת̇לאת̇ה אלאיאם ליכ̇תאר להם מסתקרא
וגמאמה עליהם נהרא אד̇א רחלו מן אלעסכר
וכאן אלסביל ענד רחיל אלצנדוק אן יקול מוסי קם יא רב בנצרנא יתבדד אעדאוך ויהרב שאניוך מן בין ידיך
וענד נזולה אן יקול רד יא רב נורך אלי רבואת אלוף אסראיל

Chapter 11

וכאן אלקום כמעתני אלשר בין ידי אללה פסמע אללה ד̇לך ואשתד גצ̇בה ואשתעלת פיהם נארה פאחרקת פי טרף אלעסכר
פצרך̇ אלקום אלי מוסי פדעי רבה פגארת אלנאר
וסמא ד̇לך אלמוצ̇ע אלמשתעלה למא אשתעלת פיהם נאר אללה
ואללפיף אלד̇ין פימא בינהם תשהו שהוה פרג̇ע בנו אסראיל איצ̇א מעהם ובכו וקאלו מן יטעמנא לחמא
ד̇כרנא אלסמך אלד̇י כנא נאכלה במצר מג̇אנא ואלקת̇א ואלבטיך̇ ואלכראת̇ ואלבצל ואלת̇ום
ואלאן אנפסנא יאבסה ממא ליס לנא שי ואנמא עיוננא אלי אלמן ממדודה
וכאן אלמן כבזר אלכזברה ולונה כלון אללולו
יטוף אלקום פילקטונה ויטחנון מנה פי אלרחא או ידקון פי אלמדק ויטבכ̇ון מנה פי אלבראם ויצנעון מנה מלילא ויכון טעמה כחלאוה בדסם
וענד נזול אלטל עלי אלעסכר לילא ינזל אלמן עליה
פלמא סמע מוסי אלקום יבכון לעשאירהם כל אמר עלי באב כ̇באה פאשתד גצ̇ב אללה ג̇דא וסא ד̇לך ענד מוסי
קאל מוסי ללה לם אבלית עבדך ולם לם אג̇ד חט̇אא ענדך אד̇ צירת כלפה ג̇מיע האולי אלקום עלי
הל אנא חמלתהם אם ולדתהם אד̇ קלת לי ססהם באנך תחמלהם פי חג̇רך כמא יחמל אלחאצ̇ן אלרצ̇יע אלי אלבלד אלד̇י אקסמת לאבאיהם
מן אין לי לחם אעטי ג̇מיעהם אד̇ יבכון עלי פיקולון אעטנא לחמא נאכלה
לא אטיק אנא וחדי אן אסוסהם בל הו תיקיל עלי
ואן כנת אלזמתניה עקובה פאג̇עלהא אמאתתי אן וג̇דת חט̇אא ענדך ולא ארי בליתי
פקאל אללה למוסי אג̇מע לי סבעין רג̇לא מן שיוך̇ אסראיל אלד̇ין תעלם אנהם שיוכ̇הם וערפאהם וכ̇ד̇הם אלי כ̇בא אלמחצ̇ר יקפו ת̇ם מעך
חתי אתג̇לי פאכ̇אטבך הנאך ואפידהם מן אלנור אלד̇י עלי וג̇הך ואג̇עלה עליהם פיעאונוך עלי סיאסה אלקום ולא תסוסהם אנת וחדך
וקל אלי אלקום אסתעדו אלי גד חתי תאכלו לחמא לאג̇ל מא בכיתם בין ידי אללה וקלתם מן יטעמנא לחמא ומא כאן אצלח לנא פי מצר ויעטיכם אללה לחמא תאכלונה
לא יומא ואחדא ולא יומין תאכלון ולא כ̇מסה ולא עשרה ולא עשרין
אלא אלי איאם שהר אלי אן יכ̇רג̇ מן אנאפכם מת̇לא ויציר לכם הזאלה לאג̇ל מא זהדתם פי נור אללה אלד̇י פי מא בינכם ובכיתם בין ידיה וקלתם לם אכ̇רג̇נא מן מצר
קאל מוסי סת מאיה אלף רג̇אל אלקום אלד̇ין אנא פי מא בינהם ואנת קלת אני אעטיהם לחמא יאכלונה שהרא
פמן אגנא ענהם אגנם ובקר תד̇בח להם פתכפיהם או ג̇מיע סמך אלבחר יחאש להם פיקנעהם
פקאל אללה למוסי הל קדרה אללה תקצר אלאן תנט̇ר איואפיכם כלאמי אם לא
פכ̇רג̇ מוסי ואכ̇בר אלקום בג̇מיע כלאם אללה וג̇מע סבעין רג̇לא מן שיוכ̇הם ואוקפהם חואלי אלכ̇בא
פתג̇לי אללה פי אלגמאם וכ̇אטבה ואפאד מן אלנור אלד̇י עליה וג̇עלה עלי אלסבעין אלשיוך̇ פלמא אסתקר עליהם ד̇לך אלנור תנבו ולם יחתאג̇ו אלי עודה
ובקי רג̇לאן פי אלעסכר אסם אחדהמא אלדד ואלאכ̇ר מידד פאסתקרת עליהמא אלנבוה והמא מן אלמכתובין לם יכ̇רג̇א אלי אלכ̇בא בל תנביא פי אלעסכר
פחאצ̇ר גלאם פאכ̇בר מוסי אן אלדד ומידד מתנביאן פי אלעסכר
פאג̇אבה יהושע בן נון כ̇אדם מוסי מן תלאמיד̇ה וקאל יא סידי יא מוסי אחבסהמא
קאל לה מוסי הל תגאר לי לית צאר אמה אללה אנביא באן יג̇על אללה מן נורה ונבותה עליהם
פלמא אנצ̇ם מוסי אלי אלעסכר הו ושיוך̇ בני אסראיל
הבת ריח מן ענד אללה פקטעת סלוי מן אלבחר ואלקתה עלי אלעסכר שביה במסיר יום ימנה ויום יסרה חואליה וארתפאעה מן אלארץ̇ מת̇ל ד̇רעין
פאקאם אלקום באקי יומהם ולילתהם וטול נהאר ג̇דהם פג̇מעו אלסלוי אקלהם ג̇מע עשרה אנאביר פסטחוהא להם סטיחא חואלי אלעסכר
אללחם בעד בין אסנאנהם קבל אן ימצ̇גוה אד̇ אשתד גצ̇ב אללה עליהם פצ̇רבהם צ̇רבה עט̇ימה ג̇דא
פסמי ד̇לך אלמוצ̇ע קבור אלשהוה לאנהם דפנו פיה אלקום אלמשתהיין
ורחלו מנה אלי חצרות פלמא אקאמו בהא

Chapter 12

תכלמת מרים והרון פי מוסי בסבב אלמראה אלחסנא אלתי תזוג̇הא לאנה כאן קד אעתזלהא
וקאלא אן כאן מן אג̇ל אלנבוה אפתראה וחדה פקט כ̇אטבה אללה אליס קד כ̇אטבנא איצ̇א פסמע אללה ד̇לך
וכאן מוסי כ̇אשעא ג̇דא אכת̇ר מן ג̇מיע אלנאס אלד̇ין עלי וג̇ה אלארץ̇
פקאל אללה גפלה למוסי והרון ומרים אכ̇רג̇ו ת̇לת̇אתכם אלי כ̇בא אלמחצ̇ר פכ̇רג̇ו ת̇לאת̇תהם
פתג̇לי אללה בעמוד גמאם וקאם עלי באב אלכ̇בא ונאדא יא הרון ויא מרים פכ̇רג̇א כלאהמא
קאל אסמעא כלאמי אן יכון נביכמא אנא אללה תערפת בה פי רויא או כ̇אטבתה פי חלם
פליס כד̇אך עבדי מוסי בל פי ג̇מיע אמתי מחקק הו
אן שפאהא אכ̇אטבה ורויא ולא באחאדית̇ וצור אללה אלמכ̇לוקה לה יראהא פמא באלכמא לם תכ̇אפא אן תתכלמא פי עבדי מוסי
פאשתד גצ̇ב אללה עליהמא וארתפע נורה
פכמא זאל אלגמאם ען אלכ̇בא פאד̇א במרים ביצ̇א כאלת̇לג̇ פלמא אלתפת הרון אלי מרים פאד̇א בהא ברצא
פקאל למוסי יא סידי לא תג̇על עלינא כ̇טיה פימא ג̇הלנא ואכ̇טאנא
ולא תבק הד̇ה כסקט כ̇רג̇ מן בטן אמה וקד תהרא נצף ג̇סמה
פדעי מוסי רבה קאילא אללהם פאשפהא
פקאל אללה לה ולו אן אבאהא בצק פי וג̇ההא אלם יג̇ב אן תסתחי מנה סבעה איאם פלתקף כד̇אך כ̇ארג̇ אלעסכר ובעד ד̇לך תנצ̇ם אליה
פוקפת מרים כ̇ארג̇ אלעסכר סבעה איאם ולם ירחל אלקום אלי אנצ̇מאמהא
ובעד ד̇לך רחלו אלקום מן חצרות ונזלו פי בריה פארן

Chapter 13

ת̇ם כלם אללה מוסי תכלימא
אבעת̇ ברג̇אל ירומו בלד כנעאן אלד̇י אנא מעטיה לבני אסראיל רג̇לא ואחדא מן סבט אבאיה תבעת̇ו בה כל שריף מנהם
פבעת̇ בהם מוסי מן בריה פארן עלי קול אללה וכלהם רג̇אל רוסא בני אסראיל
והד̇ה אסמאוהם מן סבט ראובן שמוע בן זכור
ומן סבט שמעון שפט בן חורי
ומן סבט יהודה כלב בן יפנה
ומן סבט יששכר יגאל בן יוסף
ומן סבט אפרים הושע בן נון
ומן סבט בנימן פלטי בן רפוא
ומן סבט זבולן גדיאל בן סודי
ומן סאיר סבט יוסף ומן סבט מנשה גדי בן סוסי
ומן סבט דן עמיאל בן גמלי
ומן סבט אשר סתור בן מיכאל
ומן סבט נפתלי נחבי בן ופסי
ומן סבט גד גאואל בן מכי
הד̇ה אסמא אלרג̇אל אלד̇ין בעת̇ בהם מוסי לירומו אלבלד וסמי מוסי הושע בן נון יהושע
ולמא בעת̇ בהם מוסי לירומו בלד כנעאן קאל להם אצעדו אולא אלי אלדארום ת̇ם אצעדו אלי אלג̇בל
ואנט̇רו אלבלד מא הו ואלקום אלמקימין בה אשדיד הו אם מסתרך̇ אקליל הו אם כת̇יר
ומא אלארץ̇ אלתי הו סאכנהא אג̇ידה הי אם רדיה ומא אלקרי אלתי הו סאכנהא אפי ארבאץ̇ אם פי חצון
ומא היה אלארץ̇ אהי סמינה אם הזלי והל פיהא שג̇ר מגרוס אם לא ותשדדו וכ̇ד̇ו מן ת̇מרהא והד̇א אלפצל איאם בכור אלענב
פצעדו וראמו אלבלד מן בריה צין אלי רחוב אלי חמאה
פצעדו אולא אלי אלדארום וג̇או אלי חברי ות̇ם אחימן וששי ותלמי בנו אלג̇באברה וכאנת חברי קד בנית קבל צען מנבר מצר בסבע סנין
וג̇או אלי ואדי אלענקוד וקטעו מן ת̇ם חבלה וענקוד ענב ואחדא וחמלוה באלדהק פימא בין את̇נין ומן אלרמאן ומן אלתין
פלד̇לך סמי אלמוצ̇ע ואדי אלענקוד בסבב אלענקוד אלד̇י קטעוה מן ת̇ם בנו אסראיל
ורג̇עו מן ריאם אלבלד בעד ארבעין יומא
וסארו חתי ג̇או אלי מוסי והרון וסאיר ג̇מאעה בני אסראיל אלי בריה פארן אלי רקים פאג̇אבוהמא באלכ̇בר וסאיר אלג̇מאעה ואורוהם ת̇מר אלארץ̇
וקצו עליה וקאלו צרנא אלי אלבלד אלד̇י בעת̇ת בנא אליה וחקא אנה יפיץ̇ אללבן ואלעסל והד̇א ת̇מרה
כ̇לא אן אלקום אלמקימין בה עזיזון ואלקרי חזינה עט̇ימה ג̇דא ואיצ̇א אולאד אלג̇באברה ראינאהם ת̇ם
ואלעמאלקה מקימון פי בלד אלדארום ואלחתיון ואליבוסיון ואלאמוריון סכאן פי אלג̇בל ואלכנעאני סאכן עלי אלבחר ועלי שאטי אלארדן
פאסכת כלב אלקום אלי קול מוסי וקאל בל נצעד צעודא ונחוזהם פאנא נטיקהם
ואלקום אלד̇ין מצ̇ו מעה קאלו לא נטיק אן נצעד אלי אלקום לאנהם אשד מנא
ואכ̇רג̇ו שנאעה עלי אלבלד אלד̇י ראמוה אלי בני אסראיל וקאלו אלבלד אלד̇י מררנא בה פרמנאה הו בלד יהלך אהלה וג̇מיע אלקום אלד̇ין ראינאהם פיה ד̇וו מסאחה
וראינא ת̇ם אלעלוג̇ בני אלג̇באברה מן עלוג̇הם פצרנא פי עיוננא כאלג̇ראד וכ̇דאך כנא פי עיונהם

Chapter 14

פרפעת אלג̇מאעה באצואתהם ובכו פי תלך אללילה
ותדמר עלי מוסי והרון ג̇מאעה בני אסראיל וקאלו להם יא ליתנא מתנא פי בלד מצר יא ליתנא מתנא פי הד̇א אלבר
ולם ידכ̇לנא אללה ד̇לך אלבלד פנקע באלסיף ויציר נסאנא ואטפאלנא גנימה אלא אן אלאצלח לנא אלרג̇וע אלי מצר
ת̇ם קאל בעצ̇הם לבעץ̇ נולי ריסא ונרג̇ע אלי מצר
פוקע מוסי והרון עלי וג̇וההמא בחצ̇רה ג̇וק ג̇מאעה בני אסראיל
ויהושע בן נון וכלב בן יפנה מן ראימי אלבלד כ̇רקא ת̇יאבהמא
וקאלא לג̇מאעה בני אסראיל קאילין אלבלד אלד̇י מררנא פיה לנרומה בלד ג̇יד ג̇דא ג̇דא
אן כאן ללה מראד פינא אדכ̇לנאה ווהבה לנא בלד יפיץ̇ אללבן ואלעסל
אמא עלי אללה פלא תתדמרו ולא תכ̇אפו אהל אלבלד פאנהם טעאמנא וסיזול ט̇להם ענהם ואללה מענא פלא תכ̇אפוהם
פכאד ג̇מיע אלשעב אן ירג̇מוהמא באלחג̇ארה ת̇ם ט̇הר נור אללה פי כ̇בא אלמחצ̇ר לג̇מיע בני אסראיל
פקאל אללה למוסי אלי כם יעצונני האולי אלקום ואלי כם לא יומנון בי מע ג̇מיע אלאיאת אלתי צנעתהא פימא בינהם
יסתחקון אן אצ̇רבהם באלובא ואקרצ̇הם ואג̇עלך אמה אעט̇ם ואכת̇ר מנהם
קאל מוסי ללה פיסמע ד̇לך אלמצריון אלד̇ין אצעדת האולי אלקום מן בינהם בקדרתך
פיקולון מע אהל הד̇א אלבלד אלד̇ין סמעו אנך אללה נורך פימא בין האולי אלקום עינא בעין ירונה וגמאמך מקים עליהם ובעמוד גמאם תסיר בין ידיהם נהארא ובעמוד נאר לילא
פאד̇א קתלתהם אג̇מעין כרג̇ל ואחד קאל ג̇מיע אלאמם אלד̇ין סמעו אכ̇בארך הד̇ה קאילין
ממא לם יטק אלרב אן ידכ̇ל האולי אלקום אלבלד אלד̇י ועדהם בה קתלהם פי אלבר
ואלאן יתבין עט̇ם קדרתך יא רב כמא קלת לי
אנך אללה טויל אלאמהאל כת̇יר אלפצ̇ל גאפר אלד̇נב ואלג̇רם ויברי ולא יברי מטאלב בד̇נוב אלאבא מע אלבנין ואלת̇ואלת̇ ואלרואבע
אצפח ד̇נב האולי אלקום בכת̇רה פצ̇לך וכמא אחתמלת להם מן מצר ואלי אלאן
קאל אללה קד צפחת ענהם אלמעאג̇לה כמא סאלת
ולכן ובקאי אלדאים ונורי אלד̇י ימלא ג̇מיע אלארץ̇
אן ג̇מיע אלרג̇אל אלד̇ין ראו כרמי ואיאתי אלתי צנעתהא פי מצר ופי אלבר ואמתחנוני הד̇ה אלמרה אלעאשרה ולם יקבלו אמרי
אן ראו אלבלד אלד̇י אקסמת עליה לאבאיהם וכד̇לך כל מן יעציני לא יראה
ואמא עבדי כלב פג̇זא מא כאן לה ראי אכ̇ר אתבע בה טאעתי לאדכ̇לנה אלבלד אלד̇י צאר אליה ולנסלה יורת̇ה
ואלאן פאלעמאלקיון ואלכנעאניון מקימון פי אלמרג̇ פולו פי גד וארחלו אלי אלבריה אלי טריק בחר אלקלזם
ת̇ם כלם אללה מוסי והרון תכלימא
אלי כם אבקי הד̇ה אלג̇מאעה אלרדיה אלתי דמרת אלאמה עלי ולקד סמעת תדמר בני אסראיל אלד̇י תדמרו עלי
אלא קל להם ובקאי אלדאים יקול אללה אן לם אצנע בכם כמא קלתם בחצ̇רתי
ופי הד̇א אלבר תקע אג̇סאדכם מן כל מעדוד ומחצי מנכם מן אבן עשרין סנה פצאעדא כמא תדמרתם עלי
ואן אנתם דכ̇לתם אלבלד אלד̇י אקסמת באמרי אסכנכם פיה אלא כלב בן יפנה ויהושע בן נון
ואטפאלכם אלד̇ין קלתם אנהם יצירון גנימה פאני אדכ̇להם חתי יערפו אלבלד אלד̇י זהרתם פיה
ואמא אג̇סאדכם אנתם פתקע פי הד̇א אלבר
ובנוכם יקימון תאיהין פי אלבר ארבעין סנה פירמון טגיאנכם אלי פנא אג̇סאדכם פיה
באחצא אלאיאם אלתי רמתם פי אלבלד ארבעין יומא לכל יום סנה תחמלון אוזארכם אלי תמאם ארבעין סנה פתערפון מוצ̇ע אענאתי
אנא אללה קלת ד̇לך ואצנעה בג̇מיע הד̇ה אלג̇מאעה אלרדיה אלמג̇תמעה עלי פי הד̇א אלבר יפנון באלמות
ואלרג̇אל אלד̇ין בעת̇ בהם מוסי לירומו אלבלד פרג̇עו ודמרו עליה אלג̇מאעה ואכ̇רג̇ו שנאעה עלי אלארץ̇
פמאת אולאיך אלרג̇אל אלד̇ין אכ̇רג̇ו שנאעה רדיה עלי אלבלד באלצדאם בין ידי אללה
ויהושע בן נון וכלב בן יפנה עאשא מן ג̇מלה אלרג̇אל אלד̇ין מצ̇ו פראמו אלבלד
ולמא כלם מוסי בהד̇א אלכלאם ג̇מאעה בני אסראיל חזן אלקום ג̇דא
ואדלג̇ו באלגדאה פצעדו אלי ראס אלג̇בל וקאלו הא נחן צאעדון אלי אלמוצ̇ע אלד̇י אמרנא אללה פקד אכ̇טאנא
קאל להם מוסי יא קום לא תתג̇אוזו אמר אללה פאנהא לא תנג̇ח
לא תצעדו פאן אללה ליס הו מעכם ולא תנצדמו בין ידי אעדאיכם
לאן אלעמאלקיין ואלכנעאניין ת̇ם בין ידיכם פתקעון באלסיף לאנכם רג̇עתם ען טאעה אללה ולא יכון אללה מעכם
פאעתדו וצעדו אלי ראס אלג̇בל וצנדוק עהד אללה ומוסי לם יזולא מן וסט אלעסכר
פנזל אלעמאלקיון ואלכנעאניון אלמקימון פי ד̇לך אלג̇בל פצ̇רבוהם וטרדוהם אלי חרמה

Chapter 15

ת̇ם כלם אללה מוסי תכלימא
מר בני אסראיל וקל להם אד̇א דכ̇לתם אלי בלד סכנאכם אלד̇י אנא מעטיכם הנאך
פקרבתם קרבאנא ללה צעידה או ד̇ביחא תסויג נד̇ר או תברעא או פי אעיאדכם וארדתם אן יכון מקבולא מרצ̇יא ללה מן אלבקר או מן אלגנם
פליקרב צאחב ד̇לך אלקרבאן מעה ללה מן אלבר עשר סמיד מלת̇ות̇ ברבע קסט דהן
וכ̇מרא ללמזאג̇ רבע קסט תצנעהא מע אלצעידה או מע אלד̇בח ללחמל אלואחד
וללכבש פקדם מן אלבר עשרין מן סמיד מלת̇ות̇ בת̇לת̇ קסט דהן
וכ̇מרא ללמזאג̇ ת̇לת̇ קסט תקרבה מקבולא מרצ̇יא ללה
ואן צנעת מן אלבקר צעידה או ד̇בחא תסויג נד̇ר או סלאמה ללה
פליקרב מעה מן אלבר ת̇לאת̇ה עשור מן סמיד מלת̇ות̇ בנצף קסט דהן
וכ̇מרא קרבה ללמזאג̇ נצף קסט קרבאנא מקבולא מרצ̇יא ללה
כד̇א יצנע מע כל ת̇ור ומע כל כבש ומע כל ראס מן אלחמל או מן אלמאעז
בחסב אחצא מא תקרבון כד̇אך אצנעו מע כל ואחד מן אלמחציין
כד̇א יצנע כל צריחי אד̇א קרב קרבאנא מקבולא מרצ̇יא ללה
ואי דכ̇יל דכ̇ל מעכם או סכן פימא בינכם עלי מר אג̇יאלכם פעמל קרבאנא אראד אן יכון מקבולא מרצ̇יא ללה פכמא תצנעון כד̇אך יצנע
יאיהא אלג̇וק רסם ואחד לכם וללגריב אלדכ̇יל רסם אלדהר עלי מר אג̇יאלכם כמא אן אלגריב מת̇לכם בין ידי אללה
כד̇אך שריעה ואחדה וחכם ואחד יכון לכם וללגריב אלדכ̇יל פימא בינכם
ת̇ם כלם אללה מוסי קאילא
מר בני אסראיל וקל להם אד̇א דכ̇לתם אלי אלבלד אלד̇י אנא מדכ̇לכם אליה
פמתי מא אכלתם מן טעאמה פארפעו רפיעה ללה
אול עג̇ינכם ג̇רדקה תרפעוהא רפיעה כרפיעה אלבד̇אר כד̇אך תרפעוהא
וכד̇אך מן אול עג̇ינכם תג̇עלו ללה רפיעה עלי מר אג̇יאלכם
ואן סהותם פלם תעמלו הד̇ה אלוצאיא אלתי אמר אללה בהא מוסי
מת̇ל ג̇מיע מא אמר אללה בה עלי יד מוסי מן יום אבתדי באלאמר והלם אלי אג̇יאלכם
פאן כאן אלסהו ען עיון אלג̇מאעה פליצנעו רת̇א מן אלבקר צעידה מקבולא מרצ̇יא ללה ומעה בר ומזאג̇ כמא יג̇ב ועתוד מן אלמאעז ללד̇כוה
ויסתגפר אלאמאם ען ג̇מאעה בני אסראיל פיגפר להם אד̇ ד̇לך סהו והם פאתו בצעידתהם קרבאנא ללה וד̇כותהם בין ידי אללה עלי סהוהם
פיגפר לג̇מאעה בני אסראיל וללגריב אלדכ̇יל פימא בינהם אד̇ ג̇מיע אלקום עלי סהו
ואן אכ̇טא אנסאן ואחד כד̇לך סהוא פליקרב שאה אבנה סנתהא ללד̇כוה
פיסתגפר אלאמאם ען ד̇לך אלאנסאן אלסאהי עלי מא אכ̇טא סהוא בין ידי אללה פיגפר לה ויצפח ענה
אלצריח מן בני אסראיל ואלגריב אלדכ̇יל פימא בינהם שריעה ואחדה תכון לכם למן יכ̇טי סהוא
ואי אנסאן צנע ד̇לך ביד רפיעה מן אלצריח ואלדכ̇יל פהו קד̇ף רבה וינקטע ד̇לך אלאנסאן מן בין קומה
למא אזדרא בכלאם אללה ופסך̇ עהדה פינקטע ד̇לך אלאנסאן אנקטאעא וחרה עליה
ולמא אקאם בנו אסראיל פי אלבר וג̇דו רג̇לא יחתטב חטבא פי יום אלסבת
פקדמוה אלד̇ין וג̇דוה יחתטב חטבא אלי מוסי והרון וסאיר אלג̇מאעה
ווצ̇עוה פי אלחבס לאנה לם יפסר להם מא יצנע בה
פקאל אללה למוסי יקתל אלרג̇ל קתלא וד̇לך אן ירג̇מוה באלחג̇ארה ג̇מיע אלג̇מאעה כ̇ארג̇ אלעסכר
פכ̇רג̇וה כ̇ארג̇ אלעסכר ורג̇מוה באלחג̇ארה חתי מאת כמא אמר אללה מוסי
וקאל אללה למוסי קאילא
מר בני אסראיל וקל להם אן יצנעו להם ד̇ואבה עלי אכנאף אזרהם עלי מר אג̇יאלהם ויג̇עלו עלי ד̇ואבה אלכנף סלך אסמאנג̇ון
פיכון ד̇לך לכם ד̇ואבה ט̇אהרה תרוהא פתד̇כרו ג̇מיע וצאיא אללה ותעמלוהא ולא תרומו אתבאע קלובכם ועיונכם אלתי אנתם טאגון וראהא
לכי תד̇כרו ד̇לך דאימא ותעמלו ג̇מיע וצאיאי פתכונו מקדסין לאלאהכם
אנא אללה רבכם אלד̇י אכ̇רג̇תכם מן בלד מצר לאכון לכם אלאהא אנא אללה רבכם אלדאים אלבקא

Chapter 16

ותקדם קרח בן יצהר בן קהת בן לוי ודתן ואבירם אבנא אליאב ואון בן פלת בנו ראובן
פוקפו אמאם מוסי ואנאס מן בני אסראיל מאיתאן וכ̇מסון אשראף אלג̇מאעה דעאה מחצ̇ר ד̇וו אסמא
פתג̇וקו עלי מוסי והרון וקאלו להמא חסבכמא ריאסה אד̇ אלג̇מאעה כלהם מקדסון ופימא בינהם נור אללה פמא באלכמא תתשרפאן עלי ג̇וק אללה
פסמע ד̇לך מוסי ווקע עלי וג̇הה
פכלם קרח וכל ג̇מועה וקאל להם גדא יערף אללה מן הו לה ומן אלמקדס פיקרבה אליה ומן יכ̇תארה יקרבה אליה
אצנעו כ̇לה כ̇ד̇ו מג̇אמר קרח וכל ג̇מועה
ואג̇עלו עליהא נארא ואלקו פיהא בכ̇ורא בין ידי אללה גדא פאי רג̇ל אכ̇תארה אללה פהו אלמקדס חסבכם ד̇לך יא בני לוי
ת̇ם קאל מוסי להם אסמעו יא בני לוי
אקליל ענדכם אד̇ אפרזכם אלאה אסראיל מן ג̇מאעתהם פקרבכם אליה לתכ̇דמו כ̇דמה מסכנה ותקפו בין ידי אלג̇מאעה תכ̇דמונהם
פכד̇אך קרבך וסאיר אכ̇ותך בני לוי מעך חתי טלבתם אלאמאמה איצ̇א
לד̇לך אנת וכל ג̇מועך אלמג̇תמעון עלי אללה והרון מן הו חתי תתדמרו עליה
ת̇ם בעת̇ מוסי ידעו בדתן ואבירם אבני אליאב פקאלא לא נצעד
אקליל מא אצעדתנא מן בלד יפיץ̇ אללבן ואלעסל לתקתלנא פי אלבר חתי תתראס עלינא איצ̇א תרוסא
ואיצ̇א לם תדכ̇לנא אלי בלד יפיץ̇ לבנא ועסלא ולא אעטיתנא נחלה מן צ̇יעה וכרם פלו תהדדת האולאיך אלקום בקלע עיונהם לם נצר אליך
פאשתד ד̇לך עלי מוסי ג̇דא פקאל אללהם לא תקבל בכ̇ורהם ודל בה עלי אני לם אסכ̇ר לאחדהם חמארא פצ̇לא ען אני אסי אלי אחדהם
ת̇ם קאל מוסי לקרח אנת וג̇מועך אחצ̇רו בין ידי אללה מע הרון גדא
וליאכ̇ד̇ כל רג̇ל מג̇מרה ואלקו עליהא בכ̇ורה וקדמוהא בין ידי אללה מאיתין וכ̇מסין מג̇מרה ואנת והרון כל ואחד מג̇מרתה
פאכ̇ד̇ כל ואחד מג̇מרתה וג̇עלו פיהא נארא ואלקו עליהא בכ̇ורא ווקפו עלי באב כ̇בא אלמחצ̇ר ומוסי והרון
וג̇וק עליהם קרח ג̇מיע אלג̇מאעה אלי באב כ̇בא אלמחצ̇ר פט̇הר נור אללה לג̇מיעהם
וכלם אללה מוסי והרון תכלימא
אן אנפרזתמא מן בין הד̇ה אלג̇מאעה אפניתהם כטרפה
פוקעא עלי וג̇וההמא וקאלא יא טאיק יא אלאה ארואח כל בשרי ארג̇ל ואחד יכ̇טי ועלי כל אלג̇מאעה תסכ̇ט
וכלם אללה מוסי קאילא
מר אלג̇מאעה וקל להם ארתפעו ען חואלי מסכן קרח דתן ואבירם
פקאם מוסי ומצ̇י אלי דתן ואבירם ומצ̇ו מעה שיוך̇ בני אסראיל
פכלם אלג̇מאעה וקאל להם אעתזלו מן אכ̇ביה האולי אלקום אלט̇אלמין ולא תדנו בשי ממא הו להם כילא תנסאפו בג̇מיע כ̇טאיאהם
פארתפעו ען חואלי מסכן קרח דתן ואבירם והמא כ̇רג̇א איצ̇א פאנתצבא עלי באב כ̇באיהמא ונסאוהמא ובנוהמא ואטפאלהמא
פקאל מוסי בהד̇ה תעלמון אן אללה בעת̇ בי אן אעמל ג̇מיע הד̇ה אלאעמאל וליס מן תלקא נפסי
אן מאת האולי אלקום כמות כל אלנאס וטולבו במטאלבתהם פליס אללה בעת̇ בי
ואן כ̇לק אללה כ̇לקא אן תפתח אלארץ̇ פאהא פתבתלעהם וג̇מיע מא להם פינזלון אחיא אלי אלת̇רי עלמתם אן האולי אלקום קד עצו אללה
פכאן ענד פראגה מן קול הד̇א אלכלאם אנשקת אלארץ̇ אלתי תחתהם
ופתחת אלארץ̇ פאהא פאבתלעתהם וביותהם וכל אנסאן לקרח וג̇מיע אלסרח
פנזלו הם וג̇מיע מאלהם אחיא אלי אלת̇רי ותגטת עליהם אלארץ̇ ובאדו מן בין אלג̇וק
וג̇מיע בני אסראיל אלד̇ין חואליהם הרבו מן שדה צותהם לאנהם קאלו כילא תבתלענא אלארץ̇
ונאר כ̇רג̇ת מן ענד אללה ואחרקת אלמאיתין וכ̇מסין אלרג̇ל מקרבי אלבכ̇ור

Chapter 17

וכלם אללה מוסי קאילא
מר אלעזר אבן הרון אלאמאם באן ירפע אלמג̇אמר מן בין אלמחרקין וידירי אלנאר הנאך לאנהא קד תקדסת
פאמא מג̇אמר אולאיך אלמכ̇טיין עלי נפוסהם פיצנעוהא צפאיח רקאקא גשאא ללמד̇בח פאנהם למא קדמוהא בין ידי אללה קד תקדסת ותציר עלאמה לבני אסראיל
פאכ̇ד̇ אלעזר אלאמאם אלמג̇אמר אלנחאס אלתי קדמוהא אלמחרקון פארקוהא צפאיח ללמד̇בח
ד̇כרא לבני אסראיל לכי לא יתקדם רג̇ל אג̇נבי מן ליס הו מן נסל הרון ליבכ̇ר בכ̇ורא בין ידי אללה ולא יכון כקרח וג̇מועה כמא נזל אללה עלי יד מוסי פיה
ותדמרת ג̇מאעה בני אסראיל מן גד עלי מוסי והרון קאילין אנתמא קתלתמא מן אמה אללה
פלמא תג̇וקו עליהמא אלתפתו אלי כ̇בא אלמחצ̇ר פאד̇א בנור אללה קד ט̇הר פי אלגמאם
פתקדם מוסי והרון בין ידי כ̇בא אלמחצ̇ר
וכלם אללה מוסי קאילא
אן ארתפעתמא מן בין הד̇ה אלג̇מאעה אפניתהם כטרפה פוקעא עלי וג̇וההמא
וקאל מוסי להרון כ̇ד̇ אלמג̇מרה ואג̇על עליהא נארא מן פוק אלמד̇בח ואלק בכ̇ורא ואד̇הב בה מסרעא אלי אלג̇מאעה ואסתגפר ענהם פאן אלסכ̇ט קד כ̇רג̇ מן בין ידי אללה וקד בדא בהם אלצדאם
פאכ̇ד̇ ד̇לך הרון כמא קאל מוסי וחאצ̇ר אלי וסט אלג̇וק פאד̇א באלובא קד אבתדא בהם פבכ̇ר אלבכ̇ור ואסתגפר ענהם
ווקף בין אלמותי ואלאחיא פאנחבס אלובא
פכאן עדד מן מאת בד̇לך אלובא ארבעה עשר אלפא וסבע מאיה סוי מן מאת בסבב קרח
ורג̇ע הרון אלי מוסי אלי באב כ̇בא אלמחצ̇ר וקד אנחבס אלובא
ת̇ם כלם אללה מוסי קאילא
מר בני אסראיל וכ̇ד̇ מנהם עצא עצא לכל בית מן אשראפהם לביות אבאיהם יכון ד̇לך את̇נתא עשרה עצא ואכתב אסם כל רג̇ל עלי עצאה
ואסם הרון פאכתבה עלי עצאה לוי לאנך אנמא תאכ̇ד̇ עצא ואחדה לג̇מלה ביות אבאיהם
וצ̇עהא פי כ̇בא אלמחצ̇ר בין ידי אלשהאדה אלתי אחצ̇רך הנאך
פאלרג̇ל אלד̇י אכ̇תארה תפרע עצאה חתי אהדי עני תדמר בני אסראיל אלד̇ין הם מתדמרון עליכם
פכלם מוסי בני אסראיל פדפע אליה כל אשראפהם עצא מן כל שריף לביות אבאיהם את̇נתא עשרה עצא ועצאה הרון פימא בינהם
פוצ̇עהא מוסי בין ידי אללה פי כ̇בא אלשהאדה
פלמא כאן מן גד דכ̇ל מוסי אלי כ̇בא אלשהאדה פאד̇א קד פרעת עצאה הרון אלתי הי לבית לוי פאכ̇רג̇ת פרועא ונורת נוארא ועקדת לוזא
ת̇ם אכ̇רג̇ מוסי ג̇מיע אלעצא מן בין ידי אללה אלי ג̇מיע בני אסראיל פנט̇ר כל ואחד אלי עצאה פאכ̇ד̇הא
ת̇ם קאל אללה למוסי רד עצא הרון בין ידי אלשהאדה תכון חפט̇ עלאמה לד̇וי אלכ̇לף פיפנא תדמרהם עלי ולא יהלכון
פצנע מוסי כמא אמרה אללה מן ד̇לך
ת̇ם קאל בנו אסראיל למוסי הוד̇א תופי מנא ובאד מנא פכלנא האלכון
ואד̇א כאן כל מן תקדם אלי מסכן אללה יהלך פהא נחן פאנון מתופון

Chapter 18

פקאל אללה להרון אנת ובנוך ואל אביך מעך תחמלון וזר אלמקדס ואנת ובנוך מעך תחמלון וזר אמאמתכם
ואיצ̇א אכ̇ותך סבט לוי סבט אביך קדמהם אליך פינצ̇אפו אליך ויכ̇דמוך ואנת ובנוך מעך פקט בין ידי כ̇בא אלשהאדה
ויחפט̇ו מחפט̇ך ומחפט̇ ג̇מיע אלכ̇בא ואמא אלי אניה אלקדס ואלי אלמד̇בח לא יתקדמו כילא יהלכו איצ̇א הם ואיצ̇א אנתם
ואלמנצ̇אפון אליך יחפט̇ון חפט̇ כ̇בא אלמחצ̇ר וג̇מיע כ̇דמתה ואג̇נבי לא יתקדם אליכם
ותחפט̇ון חפט̇ אלקדס וחפט̇ אלמד̇בח ולא יכון זיאדה סכ̇ט עלי בני אסריאל
פאני קד אכ̇ד̇ת אכ̇ותכם אלליואניין מן בין בני אסראיל וג̇עלתהא הבה לכם ללה ליכ̇דמו כ̇דמה כ̇בא אלמחצ̇ר
ואנת ובנוך מעך תחפט̇ון אמאמתכם לג̇מיע אמור אלמד̇בח ודאכ̇ל אלסג̇ף ותכ̇דמונה פקד ג̇עלת אמאמתכם כ̇דמה מוהובה ואי אג̇נבי תקדם אליהא פליקתל
ת̇ם כלם אללה הרון פקאל אני קד אעטיתך חפט̇ רפאיעי מן ג̇מיע אקדאס בני אסראיל אעטיתהא לך מסחא ולבניך רסם אלדהר
הד̇א יכון לך מן כ̇ואץ אלאקדאס מן בעד אלמחרק מן ג̇מיע קראבינהם וברהם וד̇כותהם וקרבאן אלאת̇ם אלד̇י יאתוני בה פהו מן כ̇ואץ אלאקדאס לך ולבניך
ובכ̇אץ אלטהר תאכלה כל ד̇כר יאכל מנה כד̇אך יכון לך קדסא
והד̇ה לך רפאיע עטאיאהם מן ג̇מיע מחרכאת בני אסראיל לך אעטיתהא ולבניך ולבנאתך מעך רסם אלדהר וכל טאהר פי מנזלך יאכלהא
וג̇מיע אג̇וד אלדהן ואלעציר ואלבר אואילהא אלתי יג̇עלונהא ללה קד ג̇עלתהא לך
ובכור כל מא פי ריאצ̇הם אלתי יאתון בהא ללה תכון לך וכל טאהר פי מנזלך יאכלהא
וג̇מיע צואף פי אל אסראיל יכון לך
וכל אול בטן מן כל בשרי אלד̇י יקדמונה ללה מן אנסאן ובהימה יכון לך לכן יג̇ב אן תפדי בכור אלנאס ובכור אלבהימה אלנג̇סה
ופדא אלנאס מן אבן שהר בקימתה כ̇מסה מת̇אקיל פצ̇ה במת̇קאל אלקדס והו עשרון דאנקא
פאמא בכור אלבקר ואלצ̇אן ואלמאעז פלא תפדהא פאנהא מקדסה רש דמהא עלי אלמד̇בח וקתר שחומהא קרבאנא מקבולא מרצ̇יא ללה
ולחמהא יכון לך כקץ אלתחריך וסאק אלימני יכון לך
וסאיר רפאיע אלאקדאס אלתי ירפעונהא בנו אסראיל ללה ג̇עלתהא לך ולבניך ולבנאתך מעך רסם אלדהר עהד ת̇בת אלדהר הו ללה לך ולנסלך מן בעדך
ת̇ם קאל אללה לה פי ריאצ̇הם לא תנחל ולא יכן לך קסם פימא בינהם פאני קד ג̇עלת קסמך ונחלתך פימא בין בני אסראיל
ולבני לוי קד ג̇עלת כל עשר מן אל אסראיל נחלה בדל כ̇דמתהם אלד̇ין יכ̇דמון כ̇בא אלמחצ̇ר
ולא יתקדם איצ̇א בנו אסראיל אלי כ̇בא אלמחצ̇ר פיחמלון וזרא ויהלכון
ויכ̇דם אלליואניון וחדהם כ̇בא אלמחצ̇ר והם יחמלון וזרהם רסם אלדהר עלי מר אג̇יאלהם ופימא בין אסראיל לא ינחלו נחלה
פאן עשור בני אסראיל אלתי ירפעונהא ללה רפיעה ג̇עלתהא ללליואניין נחלה פלד̇לך קלת להם פי מא בין בני אסראיל לא ינחלו נחלה
וכלם אללה מוסי קאילא
ומר אלליואניין וקל להם אד̇א תאכ̇ד̇ון מן בני אסראיל אלעשור אלתי ג̇עלתהא לכם מנהם בנחלתכם פארפעו מנהא רפיעה ללה עשרא מן אלעשור
וד̇לך אן תחסב לכם רפאיעכם כאלבר לבני אסראיל מן אלבד̇אר וכאלסלאפה מן אלתגאר
פכד̇אך תרפעו אנתם איצ̇א רפיעה ללה מן ג̇מיע אעשארכם אלתי תאכ̇ד̇ונהא מן בני אסראיל ואעטו רפיעה אללה מנהא להרון אלאמאם
וליכן מא תרפעונהא ללה מן ג̇מיע עטאיאכם אג̇ודהא ואכ̇צהא מנהא
וקל להם אד̇א רפעתם אג̇ודה מנה צאר אלבאקי לכם יא ליואניון כגלה בני אסראיל מן אלבד̇אר ואלתגאר
וג̇איז אן תאכלה פי כל מוצ̇ע אנתם ואהלכם לאנה אג̇רתכם בדל כ̇דמתכם פי כ̇בא אלמחצ̇ר
ולא תחמלו ענה וזרא ענד רפעכם אג̇ודה מנה ואקדאס בני אסראיל לא תבד̇לוהא ולא תהלכו

Chapter 19

ת̇ם כלם אללה מוסי והרון תכלימא
הד̇א רסם אלשריעה אלתי אמר אללה בהא מר בני אסריאל באן יאתוך בבקרה צ̇פרא צחיחה מא ליס פיהא עיב ממא לם יקע עליהא ניר
ואדפעוהא אלי אלעזר אלאמאם יכ̇רג̇הא כ̇ארג̇ אלעסכר ויד̇בחהא בחצ̇רתה
ויאכ̇ד̇ מן דמהא באצבעה וינצ̇ח מקאבל וג̇ה כ̇בא אלמחצ̇ר מנה סבע מראר
ויאמר בחרקהא בחצ̇רתה ג̇לדהא מע לחמהא ודמהא ופרת̇הא
ת̇ם יאכ̇ד̇ אלאמאם עוד ארז וצעתרא וצבג קרמז וילקי ד̇לך אלי וסט חריקהא
ויגסל ת̇יאבה הד̇א אלאמאם וירחץ̇ בדנה באלמא ובעד ד̇לך ידכ̇ל אלי אלעסכר וינג̇ס אלי אלמגיב
ואלמחרקהא יגסל ת̇יאבה וירחץ̇ בדנה באלמא וינג̇ס אלי אלמגיב
ויג̇מע רג̇ל טאהר רמאד אלבקרה ויצ̇עה כ̇ארג̇ אלעסכר פי מוצ̇ע טאהר ויכון לג̇מאעה בני אסראיל מחפוט̇א למא אלנצ̇ח והו ד̇כוה
ויגסל אלג̇אמע רמאדהא ת̇יאבה וינג̇ס אלי אלליל ותכון לבני אסראיל וללגריב אלדאכ̇ל פימא בינהם רסם אלדהר
ומן דני במית מן ג̇מיע אנפס אלנאס פלינג̇ס סבעה איאם
והו יתד̇כא מנה פי אליום אלת̇אלת̇ ופי אליום אלסאבע פיטהר ואן לם יתד̇ך מנה פיהמא פלא יטהר
פכל מן דנא במית מן נפוס אלנאס אלד̇י ימות ולא יתד̇כא פקד נג̇ס מסכן אללה אן דכ̇לה פינקטע ד̇לך אלאנסאן מן בין אלג̇וק אד̇ מא אלנצ̇ח לם ירש עליה פהו נג̇ס לד̇לך ונג̇אסתה עליה אבדא
והד̇ה אלשריעה אי אנסאן מאת פי כ̇בא פכל מן דכ̇ל אליה וג̇מיע מא פיה ינג̇ס סבעה איאם
וכל אנא מפתוח מא ליס עליה צמאם מקיד פהו נג̇ס
וכל מן דנא עלי וג̇ה אלצחרא בקתיל סיף או מית או עט̇ם אנסאן או קבר ינג̇ס סבעה איאם
וליוכ̇ד̇ לה מן רמאד חריק אלד̇כוה ויצב עליה מאא מן נביע פי אנא
ויאכ̇ד̇ רג̇ל טאהר שיא מן צעתר ויגמסה פי ד̇לך אלמא וינצ̇ח מנה עלי אלכ̇בא ועלי ג̇מיע אלאניה ואלנפוס אלתי כאנת פיה ועלי אלדאני באלעט̇ם או באלקתיל או אלמית או אלקבר
כד̇אך ינצ̇ח אלטאהר עלי אלנג̇ס פי אליום אלת̇אלת̇ ואלסאבע פאד̇א ד̇כאה פי אליום אלסאבע גסל ת̇יאבה ורחץ̇ באלמא וטהר באלעשי
ואי רג̇ל תנג̇ס ולם יתד̇ך פינקטע ד̇לך אלאנסאן מן בין אלג̇וק למא נג̇ס מקדס אללה אד̇ דכ̇לה ולם ינצ̇ח עליה מא אלנצ̇ח פהו נג̇ס
ויכון להם הד̇א רסם אלדהר ונאצ̇ח מא אלנצ̇ח יגסל ת̇יאבה ומן לאמס מא אלנצ̇ח ינג̇ס אלי אלליל
וכל מא לאמסה אלנג̇ס ינג̇ס פאן כאן אנסאן דנא בה פלינג̇ס אלי אלליל

Chapter 20

ת̇ם ג̇או בנו אסראיל אג̇מעין אלי בריה צין פי אלשהר אלאול ואקאם אלקום פי רקים ומאתת הנאך מרים ודפנת ת̇ם
ולם יכן מא ללג̇מאעה פתג̇וקו עלי מוסי והרון
ולמא כ̇אצם אלקום מוסי קאלו יא ליתנא תופינא בופאה אכ̇ותנא בין ידי אללה
ולם ג̇יתמא בג̇וק אללה אלי הד̇א אלבר נמות פיה נחן ובהאימנא
ולם אצעדתמאנא מן מצר פג̇יתמא בנא אלי הד̇א אלמוצ̇ע אלרדי מוצ̇ע לא זרע פיה ולא תין וג̇פן ורמאן חתי מא ליס ללשרב
פאקבל מוסי והרון הארבין מן בין ידי אלג̇וק אלי באב כ̇בא אלמחצ̇ר פוקעא עלי וג̇וההמא פט̇הר נור אללה להמא
ת̇ם כלם אללה מוסי תכלימא
כ̇ד̇ אלעצאה וג̇וק אלג̇מאעה אנת והרון אכ̇וך וקולא עלי אלצכ̇ר בחצ̇רתהם אן יכ̇רג̇ מאה פתכ̇רג̇ להם אלמא מן אלצכ̇ר ותסקיהם ובהאימהם
פאכ̇ד̇ מוסי אלעצא מן בין ידי אללה כמא אמרה
וג̇וק מוסי והרון אלקום אלי חצ̇רה אלצכ̇ר פקאל להם אסמעו יא עסאה מן הד̇א אלחג̇ר נכ̇רג̇ לכם מאא
פרפע ידה וצ̇רב אלצכ̇ר בעצאה מרתין פכ̇רג̇ מא כת̇יר שרבת מנה אלג̇מאעה ובהאימהם
פקאל אללה למוסי והרון כמא לא תומנאהם בי ותקדסאני בחצ̇רה בני אסראיל כד̇אך לא תדכ̇לא הד̇א אלג̇וק אלי אלבלד אלד̇י אקסמת בה להם
ד̇לך מא אלכ̇צומה אלד̇י כ̇אצם בנו אסראיל רסולי רבהם בסבבה פתעט̇ם פיהם
ת̇ם בעת̇ מוסי ברסל מן רקים אלי מלך אדום קאילא כד̇א קאל אכ̇וך אסראיל אנת אעלם בג̇מיע אלמצאיב אלתי נאלתנא
ואן אבאינא נזלו מצר פאקמנא במצר מדה טוילה ואסי אלמצריון בנא ובאבאינא
פדעונא אללה פסמע צותנא ובעת̇ ברסול אכ̇רג̇נא מן מצר והא נחן פי קריה רקים פי טרף תכ̇מך
נריד אן נג̇וז פי בלדך ולסנא נמיל אלי צ̇יעה ולא כרם ולא נשרב מא צהריג̇ לכנא נסיר פי טריק אלג̇אדה לא נמיל ימינא ולא שמאלא אלי אן נג̇וז תכ̇מך
קאל לה אלאחמרי לא תג̇ז פי תכ̇מי כילא באלסיף אכ̇רג̇ תלקאך
קאל לה בנו אסראיל נצעד פי אלמחג̇ה ואן שרבנא לך מאא נחן ומאשיתנא דפענא ת̇מנה וליס אמר אלא אן נג̇וז פקט
קאל לא תג̇ז כד̇אך וכ̇רג̇ אדום תלקאה בשעב עט̇ים ויד שדידה
פלמא אבא אדום אן יתרך אל אסראיל אן יג̇וז פי תכ̇מה מאל ענה
פרחלו מן רקים וג̇את ג̇מאעתהם אלי ג̇בל הור
פקאל אללה למוסי והרון פי ג̇בל הור ענד תכ̇ם בלד אדום קאילא
ינצ̇ם הרון אלי קומה פאנה לא ידכ̇ל אלבלד אלד̇י אעטיתה בני אסראיל כמא קלת חין כ̇אלפתמא אמרי פי מא אלכ̇צומה
כ̇ד̇ הרון ואלעזר אבנה ואצעדהמא אלי ג̇בל הור
ואסלך̇ הרון ת̇יאבה ואלבסהא אלעזר אבנה והרון ינצ̇ם וימות הנאך
פצנע מוסי כמא אמרה אללה פצעדו אלי ג̇בל הור בחצ̇רה אלג̇מאעה
וסלך̇ מוסי ת̇יאב הרון ואלבסהא אלעזר אבנה ומאת הרון הנאך פי ראס ג̇בל הור ונזל מוסי ואלעזר מן אלג̇בל
פלמא ראת אלג̇מאעה אן הרון קד מאת בכא עליה ת̇לאת̇ין יומא ג̇מיע אלאסראיל

Chapter 21

ת̇ם סמע אלכנעאני מלך ערד אלמקים פי אלדארום באן בני אסראיל קד ג̇או טריק את̇רים פחארבהם וסבא מנהם סביא
פנד̇ר אלאסראיל נד̇רא ללה וקאלו אן אסלמת האולי אלקום פי ידי ג̇עלת קראהם צואפי
פסמע אללה דעא אלאסראיל ואסלם פי אידיהם אלכנעאני פג̇עלוה וקראה צואפי וסמי ד̇לך אלמוצ̇ע חרמה
ת̇ם רחלו מן ג̇בל הור טריק בחר אלקלזם ליסתדירו בבלד אדום וצ̇ג̇רת נפוסהם פי אלטריק
פתכלמו פי אללה ופי מוסי וקאלו לם אצעדתמאנא מן מצר נמות פי אלבר ממא ליס כ̇בז ולא מא וקד צ̇ג̇רת נפוסנא מן אלטעאם אלכ̇פיף
פבעת̇ אללה פי אלקום חיאת מחרקה לסעתהם פמאת מנהם קום כת̇ירון
פג̇או אלקום אלי מוסי וקאלו קד אכ̇טאנא אד̇ תכלמנא פי אללה ופיך אדע אללה אן יזיל ענא אלחיאת פדעי להם מוסי
פקאל אללה לה אצנע מחרקא וארפעה עלי עלם פכל מלסוע ילתפת לה תאיבא פיבקא
פצנע מוסי ת̇עבאנא מן נחאס וג̇עלה עלי עלם פכאן אי אנסאן לדגה ת̇עבאן אלתפת תאיבא אלי ד̇לך בקי חיא
ת̇ם רחלו בנו אסראיל מן ת̇ם ונזלו פי אבת
ורחלו מנהא ונזלו פי עיי אלמג̇אז פי אלבריה אלתי עלי ג̇הה מואב מן משרק אלשמס
ורחלו מן ת̇ם ונזלו פי ואדי זרד
ורחלו מן ת̇ם ונזלו פי ג̇אנב אלארנון אלד̇י פי אלבריה אלכ̇ארג̇ ען תכ̇ם אלאמוריין לאן ארנון הו אלחד בין מואב ואלאמוריין
ולד̇לך יקאל פי כתאב פתוח אללה מן דרדור אלקלזם ומן אלאודיה פארנון
ומצב אלאודיה אלד̇י מילה אלי עמארה ער ואסנאדה אלי תכ̇ם מואב
ורחלו מן ת̇ם אלי אלביר והי אלביר אלתי קאל אללה למוסי ענהא אג̇מע אלקום חתי אעטיהם מאא
חיניד̇ אנשא אסראיל הד̇ה אלאנשא פקאלו אצעדי יא ביר תג̇אובו להא
ביר חפרהא אלריסא וכראהא נבל אלקום ראסמוהא בוכאיאתהם ת̇ם רחלו מן תלך אלבריה אלי ד̇את אלעטא
ומן ד̇את אלעטא אלי אלואד ומן ד̇לך אלואד אלי ד̇את אלכנאיס
ומן ת̇ם אלי אלואד אלד̇י פי בלד מואב ענד ראס אלקלעה אלמטלעה עלי וג̇ה אלסמאוה
ת̇ם בעת̇ אלאסראיל ברסל אלי סיחון מלך אלאמוריין קאילא
אריד אן אג̇וז פי בלדך ולסנא נמיל אלי צ̇יעה וכרם ולא נשרב מא צהריג̇ בל פי טריק אלג̇אדה נסיר אלי אן נג̇וז תכ̇מך
פלם ידע סיחון אסראיל אן יג̇וז פי תכ̇מה פג̇מע ג̇מיע קומה וכ̇רג̇ תלקאהם אלי אלבריה חתי ואפי יהץ פחארבהם
פקתלה אסראיל בחד אלסיף וחאז בלדה מן ארנון אלי יבק אלי בני עמון אד̇ כאן תכ̇מהם שדידא עליה
ואכ̇ד̇ו ג̇מיע הד̇ה אלקרי פסכנו אסראיל פי ג̇מיע קרי אלאמוריין פי חשבון ורסאתיקהא
וד̇לך אן חשבון הי מנבר סיחון מלך אלאמוריין והו כאן חארב מלך מואב אלאול פאכ̇ד̇ ג̇מיע בלדה מן ידה אלי ארנון
ולד̇לך יקול אלממת̇לון אדכ̇לו אלי חשבון חתי תבנא ותהיא קריה סיחון
לאן נארא כ̇רג̇ת מן חשבון ולהיב מן קריה סיחון פאכלת ער מואב ואצחאב ביע ארנון
פוילך יא מואב כיף בדת יא קום עבדת כמוש לקד ג̇על בניה אסארי ובנאתה סביא לסיחון מלך אלאמוריין
וזאל סימאהם מן חשבון אלי דיבון ותוחש אלי נפח אלתי ענד מידבא
ולמא אקאם אסראיל פי בלד אלאמוריין
בעת̇ מוסי בקום ירומון יעזר פפתחו רסאתיקהא וקרצ̇ו אלאמורי אלד̇י פיהא
ת̇ם ולו פצעדו טריק אלבת̇ניה פכ̇רג̇ עוג מלך אלבת̇ניה תלקאהם הו וג̇מיע קומה ללחרב אלי אדרעאת
פקאל אללה למוסי לא תכ̇פה פאני מסלמה בידך וג̇מיע קומה ובלדה פאצנע בה כמא צנעת בסיחון מלך אלאמוריין אלמקים פי חשבון
פקתלוה ובניה וג̇מיע קומה חתי לם יבק להם שריד וחאזו בלדה

Chapter 22

ת̇ם רחלו בנו אסראיל פנזלו פי בידאת מואב אלתי עלי ארדן יריחא
ולמא ראי בלק אבן צפור ג̇מיע מא צנע אסראיל באלאמוריין
וחד̇ר אלמואביון מן קבל אלקום ג̇דא אד̇ הם כת̇ירון וצ̇ג̇רו מנהם
פקאל לשיוך̇ מדין אלאן סילחס הד̇א אלג̇וק כל אנאם חואלינא כמא ילחס אלת̇ור כ̇צ̇ר אלצחרא ובלק אבן צפור מלכהם פי ד̇לך אלוקת
פבעת̇ ברסל אלי בלעם אבן בעור אלי פתורא אלתי עלי אלפראת בלד קומה לידעו בה קאילה הוד̇א אלקום אלד̇י כ̇רג̇ מן מצר קד גטא ט̇אהר אלארץ̇ והו ג̇אלס מקאבלי
ואלאן פתעאל אלענה לי אד̇ הו אעט̇ם מני פלעלי אסתטיע אן אחארבה ואטרדה ען בלדי לאני אעלם אן מן תבארכה מבארך ומן תלענה ילען
פמצ̇י שיוך̇ מואב ושיוך̇ מדין בפאלאת מעהם חתי ואפו בלעם פאכ̇ברוה בכלאם בלק
קאל להם ביתו ההנא אללילה ארד עליכם ג̇ואבא כמא יקול אללה לי פאקאם ריסא מואב ענד בלעם
פואפא אמר אללה בלעם וקאל לה מפתתחא מן האולי אלקום אלד̇ין ענדך
קאל אן בלק אבן צפור מלך מואב בעת̇ בהם אלי
יקול אן אלקום אלד̇ין כ̇רג̇ו מן מצר קד גטו ט̇אהר אלארץ̇ פאלאן תעאל סבהם לי פלעלי אסתטיע אחארבהם פאטרדהם
קאל לה לא תמץ̇ מעהם ולא תלען אלקום פאנה מבארך
פקאם בלעם באלגדאה וקאל לריסא בלק אמצ̇ו אלי בלדכם פאן אללה נהאני ען אן אמצ̇י מעכם
פקאם ריסא מואב וג̇או אלי בלק וקאלו קד אבא בלעם אן יג̇י מענא
ועאוד בלק איצ̇א בעת̇ ריסא אג̇ל ואעט̇ם מן ד̇לך
פג̇או אלי בלעם וקאלו לה כד̇א קאל בלק אבן צפור לא תמתנע מן אלמסיר אלי
פאני סאכרמך ג̇דא וכל מא תקול לי אצנעה ותעאל פאלען לי האולי אלקום
פאג̇אב בלעם קואד בלק וקאל להם לו אעטאני בלק מל ביתה פצ̇ה וד̇הבא לם אסתטע אן אתג̇אוז אמר אללה רבי פאעמל צגירה או כבירה
ואלאן אקימו אנתם איצ̇א ההנא אללילה חתי אנט̇ר מא יעאוד אללה יכ̇אטבני בה
פואפא אמר אללה בלעם לילא וקאל לה אן כאן האולי אלקום ג̇או לידעוך פקם אמץ̇ מעהם לכן אלאמר אלד̇י אקולה לך אצנעה פקט
פקאם באלגדאה ואסרג̇ אתאנה ומצ̇י מע ריסא מואב
ת̇ם אשתד גצ̇ב אללה למצ̇יה טאמעא פוקף מלאך אללה פי אלטריק ליחידה ען ד̇לך והו ראכב עלי אתאנה ומעה גלאמאה
פלמא ראת אלאתאן מלאך אללה קאימא פי אלטריק וסיפה מצלת בידה מאלת ען אלטריק וסארת פי אלצ̇יאע פצ̇רבהא בלעם לירדהא אלי אלטריק
ת̇ם וקף מלאך אללה פי זקוק אלכרום והנאך ג̇דאר ימנה ויסרה
פלמא ראתה אלאתאן אזדחמת מע אלחאיט פצ̇גטת רג̇ל בלעם אלי אלחאיט פזאד פי צ̇רבהא
ת̇ם עאוד מלאך אללה פג̇אז ווקף פי מוצ̇ע מצ̇יק מא ליס טריק ימאל ענה ימנה או יסרה
פלמא ראתה רבצ̇ת תחת בלעם פאשתד גצ̇בה פצ̇רבהא באלעצא
פפתח אללה פאהא פקאלת לבלעם מא ד̇א צנעת בך אד̇ צ̇רבתני הד̇ה אלמרה אלת̇אלת̇ה
קאל לאנך תמרסת בי ולו אן כאן פי ידי סיף לכנת קד קתלתך
קאלת אלסת אנא אתאנך אלתי רכבתני מד̇ כנת אלי אליום הל עודתך אן אצנע בך כד̇א קאל לא
ת̇ם כשף אללה ען בצר בלעם פראי אלמלאך ואקפא פי אלטריק וסיפה מצלת בידה פכ̇ר בין ידיה סאג̇דא
פקאל לה לם צ̇רבת אתאנך הד̇ה אלמרה אלת̇אלת̇ה ואנא כ̇רג̇ת פי אן אחידך אן תורטת אלטריק חד̇אי
חתי ראתני אלאתאן פמאלת עני הד̇ה אלמרה אלת̇אלת̇ה ולו לם תמל עני לקתלתך אלאן ובקיתהא
קאל לה קד אכ̇טאת ולם אעלם אנך ואקף תלקאי פי אלטריק ואלאן פאן סאך מצ̇יי רג̇עת
קאל אמץ̇ מע אלקום ואלקול אלד̇י אקולה לך קלה פקט פמצ̇י מעהם
פלמא סמע בלק במג̇י בלעם כ̇רג̇ תלקאה אלי קריה מואב עלי ארנון אלתי פי טרפה
פקאל בלק לבלעם אלם ארסל אליך מרה קבל הד̇ה לאדעוך לם לם תג̇ אלי אתראני לסת אקדר אן אכרמך
קאל ואלאן אד̇ קד צרת אליך אתראני אסתטיע אן אקול שיא אלא מא ילקנניה אללה פקט
ומצ̇יא ג̇מיעא חתי ג̇אא אלי קריה חצות
וד̇בח בלק בקרא וגנמא ובעת̇ בד̇לך אלי בלעם ואלי אלריסא אלד̇ין מעה
פלמא כאן באלגדאה אכ̇ד̇ בלק בלעם ואצעדה אלי בעץ̇ ביע מעבודה פנט̇ר מן ת̇ם אלי בעץ̇ אלקום

Chapter 23

פקאל אבן לי ההנא סבעה מד̇אבח ואעד לי סבעה רת̇ות̇ וסבעה כבאש
פצנע ד̇לך וקרבא ת̇ורא וכבשא עלי כל מד̇בח
ת̇ם קאל לה בלעם קף ענד קרבאנך ואמצ̇י אנא פלעלי יואפיני אמר אללה ואי קול ילקנניה אכ̇ברתך בה ומצ̇י פי הדי
פלמא ואפאה אמר אללה קאל יא רב אני קד נצ̇דת סבעה מד̇אבח וקרבת ת̇ורא וכבשא עלי כל ואחד מנהא
פלקנה אללה כלאמא פקאל ארג̇ע אלי בלק וקל כד̇א
פרג̇ע אליה פאד̇א בה ואקפא ענד קרבאנה וג̇מיע ריסא מואב מעה
פצ̇רב מת̇לה וקאל מן ארם סירני בלק מלך מואב מן ג̇באל אלמשרק קאילא תאעל פאלען לי יעקוב וד̇ם אלסראיל
מא אסב מא לם יסבה אלטאיק ומא אד̇ם מא לא יד̇מה אללה
ואנא אראה מן רוס אלג̇באל ואלמחה מן אליפאע אנה שעב סיסכן פרידא ולא יחסב מע סאיר אלאמם
יא מן יעד נסל יעקוב ויחצי ד̇ריה אסראיל אסאלך אן תמות נפסי מות אלמסתקימין ותכון אכ̇רתי מת̇להם
קאל לה בלק מא ד̇א צנעת בי דעותך לתסב אעדאי פאד̇א בך תבארך פיהם
פאג̇אבה וקאל לה אלא אן מא ילקנניה אללה אחפט̇ה ואקולה
קאל תעאל מעי אלי מוצ̇ע אכ̇ר תנט̇רה מנה לכנך תנט̇ר בעצ̇ה לא כלה פלעלך תסתטיע אן תסבה
פאכ̇ד̇ה אלי אלצ̇יעה אלמשרפה עלי ראס אלקלעה פבני הנאך סבעה מד̇אבח וקרב ת̇ורא וכבשא עלי כל מד̇בח
וקאל לה קף ההנא ענד קרבאנך ואנא אתלקי מן ההנא
פואפא אמר אללה אלי בלעם ולקנה כלאמא פקאל ארג̇ע אלי בלק וקל כד̇א
פג̇א אליה והו קאים עלי קרבאנה וריסא מואב מעה קאל מא ד̇א קאל אללה
פצ̇רב מת̇לה וקאל קם יא בלק ואסמע ואנצת לקולי יא אבן צפור
ליס אלטאיק כאלנאס פיכד̇ב ולא כבני אדם פינדם אתראה יקול ולא יפעל או יתכלם ולא יקום בה
אלא אן ברכאת קד קבלתהא פאבארך פיהם ולא ארדהא
ממא לם יבצר גלא פי אליעקוב ולא דגלא פי אלאסראיל פאללה רבהם מעהם וצחאבה אלמלך להם
אלטאיק אלמכ̇רג̇הם מן מצר בארק אלרים מאנע ענהם
ולא טירה תחיך פי אליעקב ולא קסאמה תות̇ר פי אלאסראיל ואנמא יקאל להם מא צנע אלטאיק פקט
והו שעב כלבו יקום וכאסד ירתפע לא ינצ̇ג̇ע אלי אן יאכל אלפריסה וישרב דם אלצרעי
קאל לה בלק אד̇ לא תסבה סבא פלא תבארכה ברכה
פאג̇אבה וקאל אלם אקל לך אן כלמא יקולה אללה אצנע
קאל תעאל אכ̇ד̇ך אלי מוצ̇ע אכ̇ר פלעל יסהל ענד אללה פתסבה לי מן הנאך
פאכ̇ד̇ה אלי ראס אלראביה אלמטלעה עלי וג̇ה אלסמאוה
קאל אבן לי ההנא סבעה מד̇אבח ואעד לי סבעה רת̇ות̇ וסבעה כבאש
פצנע כמא קאל לה וקרבא ת̇ורא וכבשא עלי כל מד̇בח

Chapter 24

פלמא ראי בלעם אן אלאצלח ענד אללה תבריך אלאסראיל לם ימץ̇ כאלמרתין אלאולתין פי טלב אלפאלאת̇ ואקבל בוג̇הה אלי ברהם
פלמא מד בצרה וראהם נזלין עלי נט̇אם אסבאטהם חלת עליה נבוה אללה
פצ̇רב מת̇לה וקאל קל יא בלעם אבן בעור וקל יאיהא אלרג̇ל אלחדיד אלבצר
וקל יא סאמע אקואל אלטאיק ונאט̇ר מנאט̇ר אלכאפי והו נאים והו מפתוח אלעין
מא אג̇וד אכ̇ביתך יא אליעקוב ומנאזלך יא אלאסראיל
פהי כאודיה ממדודה וכג̇נאן עלי נהר וכמצ̇ארב צ̇רבהא אללה וכארוז עלי מא
יהטל אלמא מן דואליה וגרסה פי מא גזיר וירתפע מן אגג מלכה ותתסאני ממלכתה
ואלטאיק אלמכ̇רג̇ה מן מצר כארק אלרים מאנע ענה פהו יאכל אעדאה מן אלאמם ועט̇אמהם ינהש וסהאמה תדנפהם
ואד̇א ג̇ת̇א ורבץ̇ פהו כאסד או לבו מן ד̇א ית̇ירה מבארכך מבארך ולאענך מלעון
פאשתד גצ̇ב בלק עלי בלעם וצפק כפיה חרדא וקאל לה אנמא דעות בך לתסב אעדאי פאד̇א בך קד בארכתהם הד̇ה אלמרה אלת̇אלת̇ה
פאלאן פאנצרף אלי מוצ̇עך לקד עזמת אן אכרמך פמנעך אללה מן אלכראמה
קאל לה אלם אקל לרסלך אלד̇ין בעת̇ת בהם אלי
לו אעטאני בלק מל ביתה פצ̇ה או ד̇הבא לא אסתטיע אן אתג̇אוז אמר אללה פאעמל ג̇ידה או רדיה מן ראיי אלד̇י יקולה אללה אקולה פקט
ואלאן הא אנא מנצרף אלי קומי תעאל חתי אערפך מא יצנע האולי אלקום בקומך פי אכ̇ר אלאיאם
פצ̇רב מת̇לה וקאל קל יא בלעם אבן בעור וקל יאיהא אלרג̇ל אלחדיד אלבצר
קל יא סאמע אקואל אלטאיק ועארף מערפה אלעאלי ונאט̇ר מנאט̇ר אלכאפי והו נאים והו מפתוח אלעין
אמר אראה וליס הו אלאן ואלמחה פהו גיר קריב אן יטלק כוכב מן אליעקוב ויקום קציב מן אלאסראיל פיוהן ג̇האת מואב ויזלזל סאיר בני שת
וסיכון אדום מנקרצ̇א וכד̇לך שעיר וסאיר אעדאיה ואסראיל יזדאד תאידא
ואלד̇י יסתולי מן אליעקוב יביד אלשריד מן אלקרי
ת̇ם ראי עמלק וצ̇רב מת̇לה וקאל אול אלאמם עמלק ואכ̇רהא אלי אבאדה
ת̇ם ראי אלקיניין פצ̇רב מת̇לה וקאל סיכון מסכנך צלבא ותציר פי אלצכ̇ר וכרך
ואד̇א יכון וקת לנפי אלקיניין פכם יסבי מנהם אלמוצליון
ת̇ם צ̇רב מת̇לה פקאל אלויל למן יחיא אד̇א צירה אלטאיק
ואלדראמין מן פרצה קברס תעד̇ב אלמוצליין ואלעבריין והם איצ̇א אלי אבאדה
ת̇ם קאם בלעם פמצ̇י ורג̇ע אלי מוצ̇עה ובלק איצ̇א מצ̇י אלי סבילה

Chapter 25

ת̇ם אקאם אלאסראיל פי שטים ובדא אלקום אן יזאנו בנאת מואב
פדעון באלקום אלי ד̇באיח מעבודאתהם פאכלו מנהא וסג̇דו להא
פלאזם אלאסראיל פעור אלצנם ואשתד גצ̇ב אללה עליהם
פקאל אללה למוסי כ̇ד̇ מעך ריסא אלקום ואצלבהם ללה חד̇א אלשמס תרג̇ע שדה גצ̇בה ען אלאסראיל
פקאל מוסי לחכאמהם ליקתל כל רג̇ל מן פי נאחיתה מן מלאזמי פעור אלצנם
ואד̇א ברג̇ל מן בני אסראיל קד אקבל וקדם אלי מא בינהם מראה מדיניה בחצ̇רה מוסי וג̇מאעתהם והם יבכון ענד באב כ̇בא אלמחצ̇ר
פלמא ראי פינחס אבן אלעזר אבן הרון אלאמם קאם מן וסט אלג̇מאעה ואכ̇ד̇ רמחא בידה
ודכ̇ל וראה אלי אלקבה פטענהמא ג̇מיעא אלרג̇ל ואלמראה פי בטנהא פאנחבס אלובא ען בני אסראיל
פכאן עדד מן מאת באלובא ארבעה ועשרין אלפא
וכלם אללה מוסי קאילא
אן פנחס אבן אלעזר אבן הרון אלאמאם רד חמיתי ען בני אסראיל במא גאר לי פי מא בינהם חתי לם אפנהם בעקאבי
פלד̇לך קל לה אני מעטיה עהדי סלאמה
יכון לה ולנסלה בעדה עהד אמאמה אלדהר בדל מא גאר לרבה וכפר ען בני אסראיל
וכאן אסם אלרג̇ל אלאסראילי אלמקתול אלד̇י קתל מע אלמדיניה זמרי אבן סלוא שריף בית אבאיה אלשמעוני
ואסם אלמראה אלמדיניה אלמקתולה כזבי אבנה צור והו רייס אהל בית מן אמתה במדין
ת̇ם כלם אללה מוסי תכלימא
חאצר אלמדיניין חתי תקתלוהם
לאנהם אעדא לכם באגתיאלהם אלד̇י אגתאלוכם בסבב פעור ובסבב כזבי אבנה שריף מדין אכ̇תהם אלמקתולה פי יום אלובא בסבב פעור

Chapter 26

ולמא כאן בעד אלובא קאל אללה למוסי ולאלעזר אבן הרון אלאמאם תכלימא
ארפעא ג̇מלה ג̇מאעה בני אסראיל מן אבן עשרין סנה פצאעדא לביות אבאיהם כל מן יכ̇רג̇ לג̇יושהם
פאמר מוסי ואלעזר אלאמאם באחצאיהם פי בידאת מואב עלי ארדן ירחו
מן אבן עשרין סנה פצעדא כמא כאן אמר אללה מוסי ובני אסראיל אלכ̇ארג̇ין מן בלד מצר
פכאן בנו ראובן בכר אסראיל עשירה אלחנוכ̇ין ועשירה אלפלויין
ועשירה אלחצרוניין ועשירה אלכרמיין
פכאן עדד עשאיר ראובן הד̇ה ת̇לאת̇ה וארבעין אלפא וסבע מאיה ות̇לאת̇ין
ואבן פלוא אליאב
ובנו אליאב נמואל ודתן ואבירם הו דתן ואבירם דעאה אלג̇מאעה אלד̇ין תלפפו עלי מוסי והרון פי ג̇מאעה קרח וכאן ד̇לך בין ידי אללה
פפתחת אלארץ̇ פאהא פאבתלעתהמא מע קרח פי וקת מות תלך אלג̇מאעה ואכלת אלנאר אלמאיתין וכ̇מסין רג̇לא פצארו עלמא
ובנו קרח כ̇סף בהם ולם ימותו
ובנו שמעון לעשאירהם עשאיר אלנמואליין ועשאיר אלימיניין ועשאיר אליכיניין
ועשאיר אלזרחיין ועשאיר אלשאוליין
פכאן עדד עשאיר שמעון הד̇ה את̇נין ועשרין אלפא ומאיתין
ובנו גד לעשאירהם עשאיר אלצפוניין ועשאיר אלחגיין ועשאיר אלשוניין
ועשאיר אלאזניין ועשאיר אלעריין
ועשאיר אלארודיין ועשאיר אלאראליין
פכאן עדד עשאיר גד הד̇ה ארבעין אלפא וכ̇מס מאיה
ובנו יהודה אולא ער ואונן ומאתא פי בלד כנעאן
ת̇ם צאר בנו יהודה לעשאירהם עשאיר אלשלניין ועשאיר אלפרציין ועשאיר אלזרחיין
ובנו פרץ עשאיר אלחצרניין ועשאיר אלחמוליין
פכאן עדד עשאיר יהודה הד̇ה סתה וסבעין אלפא וכ̇מס מאיה
ובנו יששכר לעשאירהם עשאיר אלתולעיין ועשאיר אלפוניין
ועשאיר אליישביין ועשאיר אלשמרניין
פכאן עדד עשאיר יששכר הד̇ה ארבעה וסתין אלפא ות̇לאת̇ מאיה
ובנו זבולן לעשאירהם עשאיר אלסרדיין ועשאיר אלאלוניין ועשאיר אליחלאליין
פכאן עדד עשאיר זבולן הד̇ה סתין אלפא וכ̇מס מאיה
ואבנא יוסף לעשאירהם מנשה ואפרים
פבנו מנשה עשאיר אלמכיריין ועשאיר אלגלעדיין מן גלעד אבן מכיר
ובנו גלעד עשאיר אלאיעזריין ועשאיר אלחלקיין
ועשאיר אלאשריאליין ועשאיר אלשכמיין
ועשאיר אלשמידעיין ועשאיר אלחפריין
וצלפחד אבן חפר לם יכן לה בנון אלא בנאת ואסמהן מחלה ונעה וחגלה ומלכה ותרצה
פכאן עדד עשאיר מנשה הד̇ה את̇נין וכ̇מסין אלפא וסבע מאיה
ובנו אפרים לעשאירהם עשאיר אלשתלחיין ועשאיר אלבכריין ועשאיר אלתחניין
ועשאיר אלערניין מן ערן אבן שותלח
פכאן עדד עשאיר בני אפרים הד̇ה את̇נין ות̇לאת̇ין אלפא וכ̇מס מאיה האולי אולאד יוסף ועשאירהם
ובנו בנימן לעשאירהם עשאיר אלבלעיין ועשאיר אלאשבליין ועשאיר אלאחירמיין
ועשאיר אלשופמיין ועשאיר אלחופמיין
ועשאיר אלארדיין ועשאיר אלנעמיין מן בני בלע
פכאן עדד עשאיר בנימן הד̇ה כ̇מסה וארבעין אלפא וסת מאיה
ובנו דן לעשאירהם עשאיר אלשוחמיין ומא תעשר מנהם
פכאן עדד ד̇לך ארבעה וסתין אלפא וארבע מאיה
ובנו אשר לעשאירהם עשאיר אלימניין ועשאיר אלישויין ועשאיר אלבריעיין
ועשאיר אלחבריין ועשאיר אלמלכיאליין מן בני בריעה
וכאן אסם אבנה אשר שרח
פכאן עדד עשאיר אשר הד̇ה ת̇לאת̇ה וכ̇מסין אלפא וארבע מאיה
ובנו נפתלי לעשאירהם עשאיר אליחצאליין ועשאיר אלגוניין
ועשאיר אליצריין ועשאיר אלשלמיין
פכאן עדד עשאיר נפתלי הד̇ה כ̇מסה וארבעין אלפא וארבע מאיה
פד̇לך ג̇מלה עדד בני אסראיל סת מאיה אלף ואלף ואחד וסבע מאיה ות̇לאת̇ון
ת̇ם כלם אללה מוסי קאילא
להאולי יג̇ב אן יקסם אלבלד נחלה באחצא אסמאיהם
פללכת̇יר תכת̇ר נחלתה וללקליל תקללהא כל סבט עלי קדר עדדה יעטי נחלתה
לכן באלסהם יקסם אלבלד באסמא אסבאט אבאיהם
ועלי קדר אלסהם תקסם נחלתהם בין כת̇יר וקליל
והד̇ה אעדאד לוי לעשאירהם עשאיר אלגרשניין ועשאיר אלקהתיין ועשאיר אלמרריין
וסאיר עשאירהם עשאיר אללבניין ועשאיר אלחברניין ועשאיר אלמחליין ועשאיר אלקרחיין ואולד קהת עמרם
וכאן אסם זוג̇ה עמרם יוכבד אבנה לוי אלתי ולדת ללוי במצר פולדת הרון ומוסי ומרים אכ̇תהמא
וולד להרון נדב ואביהוא ואלעזר ואיתמר
ומאת נדב ואביהוא במא קרבא נארא גריבה בין ידי אללה
פכאן עדדהם ת̇לאת̇ה ועשרין אלפא כל ד̇כר מן אבן שהר פצאעדא לם יעדו פי ג̇מלה בני אסראיל אד̇ לם יעטו נחלה פי וסטהם
האולי מעדודו מוסי ואלעזר אלאמאם אללד̇אן עדא בני אסראיל פי בידאת מואב עלי ארדן ירחו
ולם יכן פיהם רג̇ל מן מעדודי מוסי והרון אלאמאם אללד̇אן עדא בני אסראיל פי בריה סיני
לאן אללה חכם עליהם באן יתמאותו פי אלבריה ולם יבק מנהם רג̇ל אלא כלב אבן יפנה ויהושע אבן נון

Chapter 27

ת̇ם תקדם בנאת צלפחד אבן חפר אבן גלעד אבן מכיר אבן מנשה מן עשאיר מנשה אבן יוסף אללאתי אסמאהן מחלה ונעה וחגלה ומלכה ותרצה
פקמן בין ידי מוסי ואלעזר אלאמאם ואלאשראף וסאיר אלג̇מאעה ענד באב כ̇בא אלמחצ̇ר קאילאת
אן אבאנא מאת פי אלבריה והו פלם יכן פי ג̇מלה אלג̇מאעה אלד̇ין תג̇מעו עלי אללה מע קרח לאנה מאת בכ̇טיטה ולם יכ̇לף בנין
פלם ינקץ אסם אבינא מן בין עשירתה אד̇ ליס לה אבן בל אעטנא נחלה פימא בין אעמאמנא
פרפע מוסי חכמהן אלי אללה
ת̇ם קאל אללה למוסי תכלימא
נעמא קאל בנאת צלפחד אעטהן חוז נחלה פימא בין אעמאמהן ואנקל נחלה אביהן להן
ומר בני אסראיל וקל להם אי רג̇ל מאת וליס לה אבן פאנקלו נחלתה לאבנתה
פאן לם תכן לה אבנה פאעטו נחלתה לאכ̇ותה
פאן לם יכן לה אכ̇וה פאעטנהא לאעמאמה
פאן לם יכן לה אעמאם פאעטוהא לנסיבה אלאקרב אליה מן עשירתה יחוזהא וליכן ד̇לך לבני אסראיל רסם חכם כמא אמר אללה מוסי
ולמא קאל אללה למוסי אצעד אלי ג̇בל אלעברים הד̇א ואנט̇ר אלבלד אלד̇י אנא מעטיה בני אסראיל
פאד̇א אבצרתה פאנצ̇ם אלי קומך אנת איצ̇א כמא אנצ̇ם הרון אכ̇וך
כמא כ̇אלפתמא אמרי פי בריה צין ענד כ̇צומה אלג̇מאעה פלם תקדסאני בד̇לך אלמא בחצ̇רתהם ולד̇לך סמי מא כ̇צומה רקים פי בריה צין
קאל מוסי בין ידי אללה קאילא
אן שית יא רב אלאה ארואח ג̇מיע אלבשר פאסתכ̇לף רג̇לא עלי אלג̇מאעה
יכ̇רג̇ בין ידיהם וידכ̇ל בין ידיהם ויכ̇רג̇הם וידכ̇להם ולא יבקו כגנם ליס להם ראע
פקאל אללה למוסי כ̇ד̇ יהושע אבן נון פאנה רג̇ל פיה פצ̇ל ואסנד ידך עליה
ואוקפה בין ירי אלעזר אלאמאם וסאיר אלג̇מאעה ומרה בחצ̇רתהם
ואג̇על עליה מן בהאיך לכי תקבל מנה ג̇מאעה בני אסראיל
וליכן וקופה בין ידי אלעזר אלאמאם חתי יסאל פי חואיג̇ה בהיאה אלאנואר בין ידי אללה וען אמרה יכ̇רג̇ו וידכ̇לו הו ובנו אסראיל וסאיר אלג̇מאעה
פצנע מוסי כמא אמרה אללה אן אכ̇ד̇ יהושע ואוקפה בין ידי אלעזר אלאמאם וסאיר אלג̇מאעה
ואסנד ידיה עליה ואוצאה כמא קאל לה אללה

Chapter 28

ת̇ם כלם אללה מוסי תכלימא
מר בני אסראיל וקל להם קרבאני דאימי מרצ̇י מקבולי אחפט̇וה אן תקרבוה לי פי וקתה
ובין להם אן אלמרצ̇י אלד̇י תקרבונה ללה חמלאן אבנא סנה צחיחאן פי כל יום צעידה דאימא
אחדהמא באלגדאה ואלאכ̇ר בין אלגרובין
ועשר ויבה סמיד מן אלבר מלת̇ות̇ ברבע קסט מן דהן מטחון
צעידה דאימה כמא צנעת פי בריה סיני מקבולה מרצ̇יה ללה
ומעה מן אלמזאג̇ רבע קסט לכל חמל ירש פי אלקדס רשא מן עתיקה ללה
ואד̇א צנעת אלחמל אלת̇אני בין אלגרובין פכצעידה אלגדאה ומזאג̇הא אצנעה קרבאנא מקבולא מרצ̇יא ללה
ופי יום אלסבת חמלאן אבנא סנה צחיחאן ומעהמא עשראן מן אלבר סמידא מלת̇ות̇א בדהן ומזאג̇ה
ד̇לך קרבאן סבת בסבת מע אלקרבאן אלדאים ומזאג̇ה
ופי רווס שהורכם קרבו צעידה ללה רת̇ין מן אלבקר וכבשא וסבעה חמלאן בני סנה צחאחא
ות̇לאת̇ה עשור מן אלבר סמידא מלת̇ות̇א בדהן לכל רת̇ ועשרין ללכבש
ועשרא לכל חמל כד̇אך אלצעידה אלמקבולה אלמרצ̇יה ללה
ומזאג̇הם נצף קסט לכל ת̇ור ות̇לת̇ קסט ללכבש ורבע קסט לכל חמל מן אלשראב הד̇א קרבאן שהר בשהר לשהור אלסנה
ועתודא מן אלמאעז ד̇כוה ללה ומע אלקרבאן אלדאים יקרב ד̇לך ומזאג̇ה
ופי אלשהר אלאול פי אליום אלראבע עשר מנה פסח ללה
ופי אליום אלכ̇אמס עשר מנה חג̇ סבעה איאם יוכל פטיר
פי אליום אלאול מנהא אסם מקדס כל צנאעה מכסב לא תצנעו
וקרבו קרבאנא צעידה ללה רת̇ין מן אלבקר וכבשא וסבעה חמלאן בני סנה צחאחא יכונו לכם
ומעהם מן אלבר סמידא מלת̇ות̇א בדהן ת̇לאת̇ה עשור לכל ת̇ור ועשרא ללכבש
ועשרא לכל חמל מן אלסבעה
ועתודא ללד̇כוה ליסתגפר ענכם
מא כ̇לא קרבאן אלגדאה וקרבאן אלדאים אלת̇אן תקרבו הד̇ה
ומת̇להא קרבו פי כל יום מן אלסבעה אלאיאם קרבאנא מקבולא מרצ̇יא ללה מע אלקרבאן אלדאים ומזאג̇ה
ופי אליום אלסאבע אסם מקדס יכון לכם כל צנאעה מכסב לא תעמלו
ופי יום אלבכור פי תקריבכם ברא ג̇דידא ללה בעד אסאביעכם אסם מקדס יכון לכם כל צנאעה מכסב לא תצנעו
וקרבו צעידה מקבולה מרצ̇יה ללה רת̇ין מן אלבקר וכבשא וסבעה חמלאן בני סנה
ומעהם מן אלבר סמידא מלת̇ות̇א בדהן ת̇לאת̇ה עשור לכל רת̇ ועשרין ללכבש
ועשרא לכל חמל מן אלסבעה
ועתודא מן אלמאעז ליסתגפר ענכם
מא כ̇לא אלקרבאן אלדאים וברה תקרבו ד̇לך וצחאחא תכון לכם ומזאג̇הא

Chapter 29

ופי אליום אלאול מן אלשהר אלסאבע אסם מקדס יכון לכם כל צנאעה מכסב לא תצנעו ויום ג̇לבה יכון לכם
וקרבו צעידה מקבולה מרצ̇יה ללה רת̇א מן אלבקר ואחדא וכבשא וסבעה חמלאן בני סנה צחאחא
ומעהם מן אלבר סמידא מלת̇ות̇א בדהן ת̇לאת̇ה עשור ללרת̇ ועשרין ללכבש
ועשרא לכל חמל מן אלסבעה
ועתודא מן אלמאעז ד̇כוה ליסתגפר ענכם
מא כ̇לא קרבאן אלשהר וברה ואלקרבאן אלדאים וברה ומזאג̇המא כאלסביל מקבולה מרצ̇יה קרבאן ללה
ופי אלעאשר מנה אסם מקדס יכון לכם ואג̇יעו אנפסכם וכל עמל לא תעמלו
וקרבו צעידה ללה מקבולה מרצ̇יה רת̇א ואחדא וכבשא וסבעה חמלאן בני סנה צחאחא
ומעהם מן אלבר סמידא מלת̇ות̇א בדהן ת̇לאת̇ה עשור ללרת̇ ועשרין ללכבש
ועשרא לכל חמל מן אלסבעה
ועתודא מן אלמאעז ללד̇כוה מא כ̇לא ד̇כוה אלגפראן ואלקרבאן אלדאים וברהמא ומזאג̇המא
ופי אליום אלכ̇אמס עשר מנה אסם מקדס יכון לכם וכל צנאעה מכסב לא תצנעו וחג̇ו חג̇א ללה סבעה איאם
וקרבו צעידה קרבאנא מקבולא מרצ̇יא ללה ת̇לאת̇ה עשר רת̇א מן אלבקר וכבשין וארבעה עשר חמלא בני סנה צחאחא
ומעהם מן אלבר סמידא מלת̇ות̇א בדהן ת̇לאת̇ה עשור לכל רת̇ מן אלת̇לאת̇ה עשר ועשרין לכל כבש מן אלכבשין
ועשרא לכל חמל מן אלארבעה עשר
ועתודא מן אלמאעז ללד̇כוה סוי אלקרבאן אלדאים וברה ומזאג̇ה
ופי אליום אלת̇אני את̇נא עשר רת̇א מן אלבקר וכבשין וארבעה עשר חמלא בני סנה צחאחא
וברהם ומזאג̇הם ללרת̇ות̇ וללכבשין ואלחמלאן באחצאיהם עלי אלסביל
ועתודא מן אלמאעז ללד̇כוה סוי אלקרבאן אלדאים וברה ומזאג̇ה
ופי אליום אלת̇אלת אחד עשר רת̇א וכבשין וארבעה עשר חמלא בני סנה צחאחא
וברהם ומזאג̇הם ללרת̇ות̇ וללכבשין וללחמלאן באחצאיהם עלי אלסביל
ועתודא ללד̇כוה סוי אלקרבאן אלדאים וברה ומזאג̇ה
ופי אליום אלראבע עשרה רת̇ות̇ וכבשין וארבעה עשר חמלא בני סנה צחאחא
וברהם ומזאג̇הם ללרת̇ות̇ וללכבשין ואלחמלאן באחצאיהם עלי אלסביל
ועתודא מן אלמאעז ללד̇כוה סוי אלקרבאן אלדאים וברה ומזאג̇ה
ופי אליום אלכ̇אמס תסעה רת̇ות̇ וכבשין וארבעה עשר חמלא בני סנה צחאחא
וברהם ומזאג̇הם ללרת̇ות̇ ואלכבשין ואלחמלאן באחצאיהם עלי אלסביל
ועתודא ללד̇כוה סוי אלקרבאן אלדאים וברה ומזאג̇ה
ופי אליום אלסאדס ת̇מאניה רת̇ות̇ וככשאן וארבעה עשר חמלא בני סנה צחאחא
וברהם ומזאג̇הם ללרת̇ות̇ ואלכבשין ואלחמלאן באחצאיהם עלי אלסביל
ועתודא ללד̇כוה סוי אלקרבאן אלדאים וברה ומזאג̇ה
ופי אליום אלסאבע סבעה רת̇ות̇ וכבשין וארבעה עשר חמלא בני סנה צחאחא
וברהם ומזאג̇הם ללרת̇ות̇ ואלכבשין ואלחמלאן באחצאיהם עלי סבילהם
ועתודא ללד̇כוה סוי אלקרבאן אלדאים וברה ומזאג̇ה
ופי אליום אלת̇אמן מכת̇ פי אלקדס יכון לכם כל צנאעה מכסב לא תצנעו
וקרבו צעידה קרבאנא מקבולא מרצ̇יא ללה רת̇א ואחדא וכבשא וסבעה חמלאן בני סנה צחאחא
וברהם ומזאג̇הם ללרת̇ וללכבש ואלחמלאן באחצאיהם עלי אלסביל
ועתודא ללד̇כוה סוי אלקרבאן אלדאים וברה ומזאג̇ה
הד̇א מא תקרבו ללה פי אעיאדכם מא כ̇לא נד̇ורכם ותברעכם מן צואעד והדאיא ומזאג̇ וד̇בח סלאמה

Chapter 30

פקאל מוסי לבני אסראיל ג̇מיע מא אמרה אללה בה
ת̇ם כלם מוסי ריסא אלאסבאט אלד̇ין לבני אסראיל קאילא הד̇א אלאמר אלד̇י אמר אללה בה
אי רג̇ל נד̇ר נד̇רא ללה או חלף ימינא ליעקד עקדא עלי נפסה פלא יבד̇ל קולה ככל מא כ̇רג̇ מן פיה יעמל
ואיה מראה נד̇רת נד̇רא ללה או עקדת עקדא פי בית אביהא פי חאל צבאיהא
פסמע אבוהא נד̇רהא ועקדהא אלד̇י עקדת עלי נפסהא פאמסך ענהא פקד ת̇בת ג̇מיע נד̇ורהא וכל עקד עקדתה עלי נפסהא
ואן אנתהרהא אבוהא פי יום סמע ד̇לך פכל נד̇ורהא ועקדהא אלד̇י עקדתה עלי נפסהא גיר ת̇אבת ואללא יגפר להא אד̇ אנתהרהא אבוהא
ואן צארת לרג̇ל ונד̇ורהא עליהא או לפט̇ שפתיהא אלד̇י עקדתה עלי נפסהא
פסמע בעלהא פי אי יום סמע פאמסך ענהא פקד ת̇בתת נד̇ורהא ועקודהא אלתי עקדתהא עלי נפסהא
ואן אנתהרהא בעלהא פי יום סמע בד̇לך פקד פסך̇ נד̇רהא אלד̇י עליהא ולפט̇ שפתיהא אלד̇י עקדתה עלי נפסהא ואללה יגפר להא
ונד̇ר אלארמלה ואלמטלקה פג̇מיע מא עקדתה עלי נפסהא פת̇אבת עליהא
ואן כאנת קד נד̇רת פי בית בעלהא או עקדת עקדא עלי נפסהא בימין
פסמע ד̇לך בעלהא ואמסך ענהא ולם ינתהרהא פקד ת̇בתת נד̇ורהא וכל עקד עקדתה עלי נפסהא
ואן פסך̇ ד̇לך פי יום סמע בד̇לך פכל מא כ̇רג̇ מן שפתיהא מן נד̇ור ועקוד עלי נפסהא פגיר ת̇אבת ולמא פסכ̇הא בעלהא פאללה יגפר להא
וכד̇אך כל נד̇ר וכל ימין בעקד לעד̇אב אלנפס פבעלהא ית̇בת ד̇לך ובעלהא יבטלה
ואן אמסך ענהא מן יום אלי יום פקד ת̇בת ג̇מיע נד̇ורהא ועקודהא אלתי עליהא ת̇בתהא למא אמסך ענהא פי יום סמע ד̇לך
פאן פסך̇ ד̇לך בעד מא סמע בה פקד חמל וזרהא
הד̇ה אלרסום אלתי אמר אללה בהא מוסי פימא בין אלרג̇ל ומארתה ופימא בין אלאב ואבנתה פי חאל צבאיהא והי פי בית אביהא

Chapter 31

ת̇ם כלם אללה מוסי תכלימא
אנתקם נקמה בני אסראיל מן אלמדיניין ובעד ד̇לך תנצ̇ם אלי קומך
פקאל מוסי לקומה ג̇רדו מנכם רג̇אלא ללג̇יש יגזון אלמדין ליחלו נקמה אללה בהם
אלפא מן כל סבט מן אסבאט בני אסראיל תבעת̇ו בהם ללגזו
פאנמאז מן אלוף אלאסראיל אלף מן כל סבט פצארו את̇ני עשר אלפא מג̇רדין ללגזו
פבעת̇ בהם מוסי אלפא מן סבט ללגזו ובפינחס אבן אלעזר אלאמאם ללגזו ואניה אלקדס ואבואק אלתג̇ליב בידה
פגזו אלמדין כמא אמר אללה מוסי וקתלו כל רג̇ל
וקתלו כ̇מסה מלוך מדין מע קתלאהם אוי ורקם וצור וחור ורבע ואיצ̇א בלעם אבן בעור קתלוה באלסיף
פסבי בנו אסראיל נסא מדין ואטפאלהם וג̇מיע בהאימהם ומואשיהם ואת̇את̇הם גנמו
וג̇מיע קראהם מע מסאכנהם וקצורהם אחרקוהא באלנאר
ואכ̇ד̇ו ג̇מיע אלסלב ואלפי מן אלנאס ואלבהאים
וג̇או אלי מוסי ואלעזר אלאמאם ואלי ג̇מאעה בני אסראיל באלסבי ואלפי ואלנהב אלי אלעסכר אלי בידאת מואב אלתי עלי ארדן ירחו
פכ̇רג̇ מוסי ואלעזר אלאמאם ואשראף אלג̇מאעה תלקאהם אלי כ̇ארג̇ אלעסכר
פסכ̇ט מוסי עלי אלמוכלין באלג̇יש ריסא אלאלוף וריסא אלמיין אלג̇איין מן גזאה אלחרב
וקאל להם מוסי הל אסתבקיתם כל אנת̇י
אליס הן לבני אסראיל בקול בלעם חתי אוקען נכת̇א באללה בסבב פעור פחל אלובא בג̇מאעה אללה
פאלאן אקתלו כל ד̇כר מן אלאטפאל וכל מראה ערפת מצ̇אג̇עה אלרג̇ל
וסאיר אטפאל אלנסא אלתי לם יערפן מצ̇אג̇עה אלרג̇אל אסתבקוהן לכם
ואנתם פאנזלו כ̇ארג̇ אלעסכר סבעה איאם כל מן קתל נפסא וכל מן דנא בקתיל פתתד̇כו פי אליום אלת̇אלת̇ ופי אליום אלסאבע אנתם וסביכם
וכל ת̇וב ואניה מן ג̇לוד ומעמול מן מרעז ואניה כ̇שב תד̇כוה
ת̇ם קאל אלעזר אלאמאם לרג̇אל אלגזאה אלג̇איין מן אלחרב הד̇א רסם אלשריעה אלתי אמר אללה בהא מוסי
אמא אלד̇הב ואלפצ̇ה ואלנחאס ואלחדיד ואלקלעי ואלאסרב
פכל שי ימכן אן ידכ̇ל אלנאר אמרוה פי אלנאר פיטהר ואיצ̇א יד̇כא במא אלנצ̇ח וכל מא לא ידכ̇ל אלנאר אמרוה פי אלמא
ואגסלו ת̇יאבכם פי אליום אלסאבע ואטהרו ובעד ד̇לך תדכ̇לון אלי אלעסכר
ת̇ם קאל אללה למוסי קאילא
ארפע ג̇מלה מא פי אלסבי מן אלנאס ואלבהאים אנת ואלעזר אלאמאם וריסא אבא אלג̇מאעה
ואקסם ד̇לך בין אהל אלחרב אלכ̇ארג̇ין ללגזו ובין סאיר אלג̇מאעה
וארפע מכ̇סא ללה מן אהל אלחרב אלכ̇ארג̇ין ללגזו ראסא ואחדא מן כל כ̇מס מאיה מן אלנאס ואלבקר ואלחמיר ואלגנם
וכ̇ד̇ו ד̇לך מן קסמהם רפיעה ללה ואדפע ד̇לך אלי אלעזר אלאמאם
וכ̇ד̇ מן קסם בני אסראיל ואחדא מן כ̇מסין מן אלנאס ואלבקר ואלחמיר ואלגנם וסאיר אלבהאים ואדפע ד̇לך אלי אלליואניין חאפט̇י מחפט̇ מסכן אללה
פצנע מוסי ואלעזר אלאמאם כמא אמר אללה מוסי
פכאן אלפי ג̇מלה אלגנימה אלתי גנמהא קום אלגזו עדד אלגנם סתמאיה אלף וכ̇מסה וסבעון אלפא
ועדד אלבקר את̇נאן וסבעון אלפא
ועדד אלחמיר אחד וסתון אלפא
ומן אלנאס מן אלנסא אלתי לם יערפן מצ̇אג̇עה אלרג̇ל את̇נאן ות̇לאת̇ון אלפא
פכאן נצף ד̇לך והו נציב אלד̇ין כ̇רג̇ו ללגזו עדד אלגנם ת̇לאת̇מאיה אלף וסבעה ות̇לאת̇ין אלפא וכ̇מס מאיה
פכאן עדד אלמכ̇ס ללה מן אלגנם סתמאיה וכ̇מסה וסבעין ראסא
ואד̇ אלבקר סתה ות̇לאת̇ון אלפא פמכ̇סהא ללה את̇נאן וסבעון
ואד̇ אלחמיר ת̇לאת̇ון אלפא וכ̇מסמאיה פמכ̇סהא ללה אחד וסתון
ואד̇ אלנאס סתה עשר אלפא פמכ̇סהא ללה את̇נאן ות̇לאת̇ון ראסא
פדפע מוסי אלמכ̇ס אלמרפוע ללח אלי אלעזר אלאמאם כמא אמרה אללה
ועדד קסם בני אסראיל אלד̇י קסמה מוסי מן קום אלגזאה
פכאן ד̇לך מן אלגנם ת̇לאת̇ מאיה אלף וסבעה ות̇לאת̇ין אלפא וכ̇מס מאיה
ומן אלבקר סתה ות̇לאת̇ין אלפא
ומן אלחמיר ת̇לאת̇ין אלפא וכ̇מס מאיה
ומן אלנאס סתה עשר אלפא
פאכ̇ד̇ מוסי מן ד̇לך ואחדא מן כל כ̇מסין מן אלנאס ואלבהאים ודפעה אלי אלליואניין חאפט̇י מחפט̇ מסכן אללה כמא אמרה
ת̇ם תקדם אלי מוסי אלמוכלון באלוף אלג̇יש ריסא אלאלוף וריסא אלמיין
פקאלו לה עבידך רפעו ג̇מלה אהל אלחרב אלד̇ין מענא פלם יפתקד מנא רג̇ל
וקד קרבנא קרבאנא ללה אי רג̇ל מנא וג̇ד אניה ד̇הב מן דמלג וסואר וחלקה ותרכי וחקאב לנסתגפר ען נפוסנא בין ידי אללה
פקבץ̇ מוסי ואלעזר אלאמאם אלד̇הב מנהם כל אניה מצוגה
פכאן ג̇מלה ד̇הב אלרפיעה אלד̇י רפעוה ללה סתה עשר אלפא וסבע מאיה וכ̇מסין מת̇קאלא מן ריסא אלאלוף ואלמיין
ואמא סאיר אהל אלחרב פמא גנמה כל ואחד כאן לה
ולמא אכ̇ד̇ מוסי ואלעזר אלאמאם אלד̇הב מן ריסא אלאלוף ואלמיין אתו בה אלי כ̇בא אלמחצ̇ר ד̇כרא לבני אסראיל בין ידי אללה

Chapter 32

ומאשיה כת̇ירה כאנת לבני ראובן ולבני גד עט̇ימה ג̇דא פראו בלד יעזר ובלד גלעד פאד̇א בהמא מוצ̇ע מאשיה
פג̇או בני גד ובנו ראובן וקאלו למוסי ואלעזר אלאמאם ואשראף אלג̇מאעה קאילין
אן עטרות ודיבן ויעזר ונמרה וחשבון ואלעלה ושבם ונבו ובען
אלבלד אלד̇י פתחה אללה בין ידי ג̇מאעה בני אסראיל הו בלד יצלח ללמאשיה ולעבידך מאשיה
פאן וג̇דנא חט̇אא ענדך ידפע אלינא הד̇א אלבלד נחלה ולא תג̇זנא אלארדן
קאל להם מוסי הל אכ̇ותכם ימצ̇ון אלי אלחרב ואנתם תג̇לסון ההנא
ולם תג̇בנון קלוב בני אסראיל מן אלמציר אלי אלבלד אלד̇י אעטאהם אללה
כד̇א צנע אבאוכם חין בעת̇ת בהם מן רקים ברנע לירומו אלבלד
פבלגו אלי ואדי אלענקוד וראוה וג̇בנו קלוב בני אסראיל מן אן ידכ̇לו אלי אלבלד אלד̇י אעטאהם אללה
פאשתד גצ̇ב אללה פי ד̇לך אלוקת ואקסם קאילא
אן ירא אלרג̇אל אלד̇ין צעדו מן מצר מן אבן עשרין סנה פצאעדא אלבלד אלד̇י אקסמת אן אעטיה לאברהים ואסחק ויעקוב אד̇ לם יתבעו טאעתי
אלא כלב בן יפנה אלקנזי ויהושע בן נון פאנהמא אתבעא טאעה אללה
ולמא אשתד גצ̇ב אללה עליהם תוההם פי אלבריה ארבעין סנה אלי אן פני ג̇מיע אלג̇יל אלד̇י פעל אלשר בין ידיה
פהוד̇אכם קד קמתם מכאן אבאיכם עלי תעלים אלנאס אלכ̇טאיין לתזידו איצ̇א פי שדה גצ̇ב אללה עלי בני אסראיל
לאנכם אן רג̇עתם ען טאעתה זאד פי תרכהם פי אלבריה פתהלכון האולי אלקום אד̇א אמסכו ענכם
פתקדמו אליה וקאלו אנא נבני חט̇איר למואשינא ההנא וקרי לאטפאלנא
ונתג̇רד מסרעין בין ידי בני אסראיל אלי אן נוצלהם אלי מכאנהם פתקים אטפאלנא פי קרי חצינה מן קבל אהל אלבלד
לא נרג̇ע אלי ביותנא אלי אן יחוז כל סבט מן בני אסראיל נחלתה
לאן לא נחוז מעהם שיא מן עבר אלארדן אלי הנאך אד̇א קבצ̇נא נחלתנא מן עבר אלארדן שרקיא
קאל להם מוסי אן צנעתם הד̇א אלאמר ותג̇רדתם בין ידי אללה פי אלג̇יש
ועבר לכם כל מג̇רד פיכם אלארדן בין ידיה אלי אן יקרץ̇ אעדאה מן בין ידיה
פאד̇א פתח אלבלד בין ידיה פבעד ד̇לך תרג̇עון תכונו אבריא ענד אללה וענד אלאסראיל ויכון הד̇א אלבלד לכם חוזא בין ידיה
ואן לם תצנעו כד̇אך פקד אכ̇טאתם ללה פאעתרפו בכ̇טאיאכם אד̇א נאלתכם עקובתה
ואבנו לכם קרי לאטפאלכם וחט̇איר לגנמכם ומא כ̇רג̇ מן פמכם תצנעוה
קאלו לה עבידך יצנעון כמא יאמרהם סידנא
אטפאלנא ונסאונא ומואשינא וסאיר בהאימנא יקימון פי בלד אלג̇רש
ועבידך יעבר מנהם כל מג̇רד ללג̇יש בין אללה ללחרב כמא קאל סידנא
פאמר להם מוסי ואלעזר אלאמאם ויהושע בן נון וריסא אבא ג̇מאעה בני אסראיל
וקאל אן עברו מעכם אלארדן כל מג̇רד ללחרב בין ידי אללה חתי יפתח אלבלד בין ידיכם פאעטוהם בלד ג̇רש חוזא
ואן לם יעברו מג̇רדין מעכם פליחוזו פימא בינכם פי בלד כנעאן
פאג̇אבוה וקאלו ג̇מיע מא אמר אללה בה עבידך אנא צאנעון
פנחן נעבר מג̇רדין בין ידי אללה אלי בלד כנאען חתי יחצל לנא חוז נחלתנא מן עבר אלארדן
פאעטי מוסי בני גד ובני ראובן ונצף סבט מנשה אבן יוסף בלד ממלכה סיחון מלך אלאמוריין ובלד ממלכה עוג מלך אלבת̇ניה כל ארץ̇ מע קראהא אלתי עלי תכ̇מהא מסתדירא
פבני בנו גד דיבן ועטרת וערער
ועטרת שופן ויעזר ויגבהה
ובית נמרה ובית הרן קרי חצינה וחט̇איר גנם
ובנו ראובן בנו חשבון ואלעלא וקריתים
ונבו ובעל מעון מנקולה אסמאהן ושבמה וד̇לך אנהם סמו אלקרי אלתי בנוהא במא שאו
ת̇ם מצ̇ו בנו מכיר אבן מנשה אלי ג̇רש פפתחוהא וטרדו אלאמורי אלד̇י פיהא
ואעטי מוסי אלג̇רש למכיר אבן מנשה וסכנהא
ומצ̇י יאיר אבן מנשה ופתח סואדהן וסמאה סואד יאיר
ומצ̇י נבח פפתח קנת ורסאתיקהא וסמאהא נבח עלי אסמה

Chapter 33

והד̇ה מראחל בני אסראיל אד̇ כ̇רג̇ו מן בלד מצר עלי ג̇יושהם ביד מוסי והרון
פכתב מוסי כרוג̇הם אלי מראחלהם עלי קול אללה והד̇ה מראחלהם לכ̇רוג̇הם
אד̇ רחלו מן עין שמס פי אלשהר אלאול פי אליום אלכ̇אמס עשר מנה וד̇לך מן גד אלפסח פכ̇רג̇ בנו אסראיל ביד רפיעה בחצ̇רה ג̇מיע אלמצריין
והם ידפנון אלד̇ין קתלהם אללה פיהם מן כל בכר וצנע אחכאמא במעבודאתהם
פרחלו מן עין שמס ונזלו פי סכת
ורחלו מן ת̇ם ונזלו פי איתם פי טרף אלבריה
ורחלו מן ת̇ם ונזלו פי פוהה חירות אלתי פי חצ̇רה בעל צפון ונזלו בין ידי מגדל
ורחלו מן ת̇ם ועברו פי וסט אלבחר אלי אלבריה ת̇ם סארו מסאפה ת̇לאת̇ה איאם פי בריה איתם ונזלו פי מרה
ורחלו מנהא וג̇או אלי אילם וכאן פיהא את̇נתא עשרה עין מא וסבעון נכ̇לה פנזלו הנאך
ורחלו מנהא ונזלו עלי אלקלזם
ורחלו מן ת̇ם ונזלו פי בריה סין
ורחלו מן ת̇ם ונזלו פי דפקה
ורחלו מנהא ונזלו פי אלוש
ורחלו מנהא ונזלו פי רפידים ולם יכן ת̇ם מא ללקום ישרבונה
ורחלו מנהא ונזלו פי בריה סיני
ורחלו מנהא ונזלו פי מקאבר אלמשתהיין
ורחלו מנהא ונזלו פי חצרת
ורחלו מנהא ונזלו פי רתמה
ורחלו מנהא ונזלו פי רמן פרץ
ורחלו מנהא ונזלו פי לבנה
ורחלו מנהא ונזלו פי רסה
ורחלו מנהא ונזלו פי קהלתה
ורחלו מנהא ונזלו פי ג̇בל שפר
ורחלו מן ת̇ם ונזלו פי חרדה
ורחלו מנהא ונזלו פי מקהלת
ורחלו מנהא ונזלו פי תחת
ורחלו מנהא ונזלו פי תרח
ורחלו מנהא ונזלו פי מתקה
ורחלו מנהא ונזלו פי חשמנה
ורחלו מנהא ונזלו פי מסרות
ורחלו מנהא ונזלו פי בני יעקן
ורחלו מנהא ונזלו פי חר אלגדגד
ורחלו מנהא ונזלו פי יטבתה
ורחלו מנהא ונזלו פי עברנה
ורחלו מנהא ונזלו פי עצין גבר
ורחלו מנהא ונזלו פי בריה צן הי רקים
ורחלו מנהא ונזלו פי ג̇בל הור פי טרף בלד אדום
פצעד הרון אלאמאם אלי ג̇בל הור פמאת ת̇ם באמר אללה פי סנה ארבעין לכ̇רוג̇ בני אסראיל מן בלד מצר פי אליום אלאול מן אלשהר אלכ̇אמס
וכאן לה מאיה ות̇לאת̇ ועשרון סנה למא מאת הנאך
ת̇ם כאן כ̇בר מא סמע אלכנעאני מלך ערד והוא סאכן אלדארום פי בלד כנעאן במג̇י בני אסראיל
ורחלו מן ת̇ם ונזלו פי צלמנה
ורחלו מנהא ונזלו פי פונן
ורחלו מנהא ונזלו פי אבת
ורחלו מנהא ונזלו פי עיי אלמג̇אז פי בלד מואב
ורחלו מנהא ונזלו פי דיבן גד
ורחלו מנהא ונזלו פי עלמן דבלתימה
ורחלו מנהא ונזלו פי ג̇באל אלעברים בין ידי נבו
ורחלו מנהא ונזלו פי בידאת מואב עלי ארדן ירחו
פנזלו עלי אלארדן מן בית ישמת אלי מרג̇ שטים וד̇לך בידאת מואב
פכלם אללה מוסי פי בידאת מואב עלי ארדן ירחו תכלימא
מר בני אסראיל וקל להם אנתם ג̇איזון אלארדן אלי בלד כנעאן
פאקרצ̇ו ג̇מיע אהל אלבלד מן בין ידיכם ואבידו ג̇מיע מזכ̇רפאתהם ואצנאם מסבוכאתהם וביעהם תנפד̇והא
ואד̇א קרצ̇תמוהם פאסכנו אלבלד פאני קד אעטיתכם איאה
ותוזעוה באסהם לעשאירכם ללכת̇יר כת̇רו נחלתה וללקליל קללוהא ומן כ̇רג̇ לה אלסהם פי אי מוצ̇ע פליכן לה ועלי אסבאט אבאיכם תוזעוה
ואן לם תקרצ̇ו אהל אלבלד מן בין ידיכם פיציר מא תבקונה מנהם כאבר פי עיונכם וכמסאל פי ג̇נובכם ויצ̇איקוכם פי אלבלד אלד̇י אנתם מקימון פיה
פאכון כמא קצדת אן אצנע בהם אצנעה בכם

Chapter 34

ת̇ם כלם אללה מוסי תכלימא
מר בני אסראיל וקל להם אנכם דאכ̇לון אלי בלד כנעאן פהד̇ה חדוד אלבלד אלד̇י יחצל לכם נחלה
פיבתדי לכם אלחד אלג̇נובי מן בריה צן אלי ג̇אנב אדום פיכון מן טרף אלבחירה אלמיתה אלשרקי
ת̇ם יסתדיר לכם אלג̇נוב אלי עקרבין ויעבר אלי צן פיכון כ̇רוג̇ה אלי ג̇נוב רקים ברנע ליכ̇רג̇ אלי רפח ויעבר אלי מאזל
ויסתדיר מן מאזל אלי ואדי אלעריש ויכון כ̇רוג̇ה אלי אלבחר
ואלחד אלגרבי יכון לכם אלבחר אלכביר ותכ̇מה
והד̇א יכון לכם אלחד אלשמאלי מן אלבחר אלכביר תחדו אלי ג̇בל הור
ומנה אלי חמאה פיכון כ̇רוג̇ה אלי צדד
ויכ̇רג̇ אלי זפרן וינתהי אלי חצר עינן
וחדו לכם אלחד אלשרקי מן חצר עינן אלי פאמיה
וינחדר מן פאמיה אלי דפני מן שרקי אלעין וינחדר ויצ̇רב אלי ג̇אנב בחר ג̇נסר שרקא
וינזל אלי אלארדן ויכון כ̇רוג̇ה אלי אלבחירה אלמיתה הד̇ה תכון לכם חדוד אלבלד מסתדירא
פאמר מוסי בני אסראיל ען קול אללה הד̇א אלבלד אלמחדוד תוזעוה באסהם כמא אמר אללה אן יעטי לתסעה אסבאט ונצף
אד̇ קד אכ̇ד̇ סבט ראובן וסבט גד ונצף סבט מנשה נחלתהם לביות אבאיהם
הד̇אן אלסבטאן ואלנצף אכ̇ד̇ו נחלתהם מן עבר ארדן יריחו אלשרקי
ת̇ם כלם אללה מוסי תכלימא
הד̇ה אסמא אלרג̇אל אלד̇ין יקסמון לכם אלבלד אלעזר אלאמאם ויהושע בן נון
ושריפא מן כל סבט כ̇ד̇וה ליקסם אלבלד
והד̇ה אסמאהם מן סבט יהודה כלב בן יפנה
ומן סבט שמעון שמואל בן עמיהוד
ומן סבט בנימן אלידד בן כסלון
ומן סבט דן בקי בן יגלי
ומן בני יוסף מן סבט מנשה חניאל בן אפד
ומן סבט אפרים קמואל בן שפטן
ומן סבט זבולן אליצפן בן פרנך
ומן סבט יששכר פלטיאל בן עזן
ומן סבט אשר אחיהוד בן שלמי
ומן סבט נפתלי פדהאל בן עמיהוד
האולי אלד̇ין אמר אללה אן יקסמו לבני אסראיל בלד כנעאן

Chapter 35

ת̇ם כלם אללה מוסי פי בידאת מואב עלי ארדן יריחא קאילא
מר בני אסראיל באן יעטו ללליואניין מן נחלה חוזהם קרי יסכנונהא ואפניה להא חואליהא תעטוהם
פתכון אלקרי סכני להם ואפניתהא תכון לבהאימהם וסרחהם וסאיר חיואנהם
ואפניה אלקרי אלתי תעטונהא אליואניין מן כ̇ארג̇ חאיט אלקריה אלף ד̇ראע מסתדירא
ת̇ס אמסחו מן כ̇ארג̇ אלקריה אלי ג̇הה אלמשרק אלפי ד̇ראע ואלי ג̇הה אלג̇נוב אלפי ד̇ראע ואלי ג̇הה אלמגרב אלפי ד̇ראע ואלי ג̇הה אלשמאל אלפי ד̇ראע ואלקריה פי וסטהא פד̇לך יכון להם מקדאר אפניה אלקרי
ואלקרי אלתי תעטונהא אליואניין מנהא סת קרי אלחמי אלתי תעזלונהא ליהרב אליהא אלקאתל ואצ̇יפו אליהא את̇נתין וארבעין קריה
פיציר ג̇מיע אלקרי אלתי תעטונהם ת̇מאן וארבעין קריה ואפניתהא
פהד̇ה אלקרי אלתי תעטונהם מן חוז בני אסראיל פממן אכ̇ד̇ כת̇ירא כת̇רו וממן אכ̇ד̇ קלילא קללו וליעט כל סבט עלי קדר נחלתה
ת̇ם כלם אללה מוסי תכלימא
מר בני אסראיל וקל להם אד̇א אנתם ג̇זתם אלארדן אלי בלד כנעאן
תסמו לכם ד̇לך קרי חמי יהרב אליהא אי קאתל קתל נפסא סהוא
פתכון תלך אלקרי תחמיה מן אלולי ולא יקתל חתי יקום בין ידי אלג̇מאעה פיחכמון עליה בד̇לך
ואלקרי אלתי תעזלונהא סת קרי חמי תכון לכם
ות̇לאת̇ מנהא מן עבר אלארדן ות̇לאת̇ מנהא פי בלד כנעאן תכון קרי חמי
לבני אסראיל ואלגריב ואלדכ̇יל פימא בינכם ליהרב אליהא כל מן קתל נפסא סהוא
ואן כאן צ̇רבה באניה חדיד פקתלה פהו קאתל יסתחק אלקתל
ואן צ̇רבה בחג̇ר מקבוץ̇ במקדאר מא ימות בה פקתלה פהו קאתל יסתחק אלקתל
או צ̇רבה באניה כ̇שב מקבוץ̇ במקדאר מא ימות בה פקתלה פהו קאתל יסתחק אלקתל
וולי אלדם יקתלה אד̇א צאדפה בחק
ואן דפעה בשנאה או טרח עליה שיא בתעמד פקתלה
או צ̇רבה בידה בעדוה פקתלה פהו קאתל יסתחק אלקתל וולי אלדם יקתלה אד̇א פאג̇אה בחק
ואן דפעה בגתה בלא בגצ̇ה או טרח עליה אניה בלא תעמד
או אוקע עליה אי חג̇ר כאן בלא עלם פמאת והו פי ד̇לך ליס בעדו לה ולא טאלב שרה
פלתחכם אלג̇מאעה בין אלקאתל ובין אלולי בהד̇ה אלאחכאם
ותכ̇לץ הד̇א אלקאתל מן יד אלולי ותרדה אלי קריה חמאה אלתי הרב אליהא ויקים בהא אלי מות אלאמאם אלכביר אלד̇י מסח בדהן אלקדס
ואן הו כ̇ארג̇ ען חד קריה חמאה אלתי הרב אליהא
פאצאבה ולי אלדם כ̇ארג̇ ען חד קריה חמאה פקתלה פלא ת̇אר לה
בל יג̇לס פי קריה חמאה אלי מות אלאמאם אלכביר ובעד ד̇לך ירג̇ע אלי ארץ̇ חוזה
פלתכן הד̇ה לכם רסום חכם עלי מר אג̇יאלכם פי ג̇מיע מסאכנכם
כל מן קתל נפסא עאמדא פבקול שאהדין אקתלוה ואמא שאהד ואחד פלא ישהד עליה פיקתל
ולא תאכ̇ד̇ו דיה ען נפס קאתל יג̇ב עליה אלקתל בל יקתל קתלא
ולא תאכ̇ד̇ו מנה איצ̇א דיה פתהרבוה אלי בעץ̇ קרי אלחמי ליעוד פיסכן אלבלד בעד מות אלאמאם
ולא תדנסו אלבלד אלד̇י אנתם פיה לאן אלדם ידנסה ולא יגפר לה אלדם אלד̇י ספכה אלא בדם סאפכה
ולא תנג̇סו אלבלד אלד̇י אנתם מקימון בה אלד̇י נורי סאכן פיה פאני אללה נורי סאכן פימא בין בני אסראיל

Chapter 36

ת̇ם תקדם ריסא אבא עשירה בני גלעד אבן מכיר אבן מנשה מן עשאיר בני יוסף פקאלו בין ידי מוסי ואלאשראף וריסא אבא בני אסראיל
אן אללה אמר סידנא באן יעטי אלבלד נחלה באסהם לבני אסראיל ואמרה אצ̇א באן ידפע נחלה צלפחד אכ̇ינא לבנאתה
פנכ̇אף אן יצרן נסאא לואחד מן אסבאט בני אסראיל פתנקץ נחלתהן מן נחלה אבאינא ותזיד עלי חצה אלסבט אלד̇י יתזוג̇ן מנה פיכון סהם נחלתנא נאקצא
ולו חתי יואפי אלטלאק לבני אסראיל לבקית חצתהן מזאדה עלי חצה אלסבט אלד̇י יתזוג̇ן מנה ונאקצה מן חצתנא
פאמר מוסי בני אסראיל ען קול אללה וקאל להם נעמא קאל סבט ולד יוסף
והד̇א מא אמר אללה בה פי חכם בנאת צלפחד אן יתזוג̇ן במן חסן ענדהן לכן יכון מן עשירה סבט אביהן
חתי לא תדור חצה אלנחלה לבני אסראיל מן סבט אלי סבט בל ילזם כל סבט מנהם נחלה אבאיה
וכד̇א חכם כל בנת תרת̇ נחלה מן בעץ̇ אסבאט בני אסראיל פלאחד מן עשירה סבט אבאיהא תכון זוג̇ה לכי ירת̇ כל סבט מנהם נחלה אבאיה
ולא תדור איה נחלה כאנת מן סבט אלי סבט אכ̇ר בל ילזם כל סבט מן בני אסראיל נחלתה
פצנע בנאת צלפחד במא אמר אללה מוסי
פצארת מחלה ותרצה וחגלה ומלכה ונועה בנאת צלפחד נסאא לבני אעמאמהן
אלד̇ין מן עשירה בני מנשה אבן יוסף פבקית נחלתהן פי עשירה סבט אביהן
הד̇ה אלוצאיא ואלאחכאם אלתי אמר אללה בהא מוסי אלי בני אסראיל פי בידאת מואב עלי ארדן ירחו

דברים



Chapter 1

הד̇ה אלכלמאת אלתי כלם בהא מוסי בני אסראיל פי עבר אלארדן פי בריה אלבידא מקאבל אלקלזם בין פארן ובין תופל ולבן וחצרת וד̇י אלד̇הב
עלי מסאפה אחד עשר יומא מן חרב עלי טריק ג̇בל שעיר אלי רקים ברנע
פלמא כאן פי אלסנה אלארבעין פי אליום אלאול מן אלשהר אלחאדי עשר כלם מוסי בני אסראיל בג̇מיע מא אמרה אללה אליהם
בעד פתחה בלד סיחון מלך אלאמוריין אלמקים פי חשבון ועוג מלך אלבת̇ניה אלמקים פי עשתרות פי אד̇רעאת
פי עבר אלארדן פי בלד מואב אמען מוסי פי ביאן הד̇ה אלתוריה קאילא
אללה רבנא קאל לנא פי חרב חסבכם אלמקאם פי הד̇א אלג̇בל
ולו וארחלו ואדכ̇לו אלי ג̇בל אלאמורי וג̇מיע ג̇יראנה פי אלגור ואלג̇בל ואלסהל ואלדארום וסאחל אלבחר בלד אלכנעאניין ואללבנאן אלי נהר אלכביר נהר אלפראת
ואנט̇רו קד ג̇עלת אלבלד בין ידיכם אצעדו וחוזוהא כמא קסם אללה לאבאיכם אברהים ואסחק ויעקוב אן יעטיהם ולנסלהם בעדהם
וקלת לכם פי ד̇לך אלוקת לא אסתטיע וחדי אן אחתמלכם
אד̇ אללה רבכם כת̇רכם פהוד̇אכם אליום ככואכב אלסמא כת̇רה
ואסל אללה אלאה אבאיכם אן יזיד פיכם מת̇לכם אלף מרה ויבארך פיכם כמא ועדכם
כיף אחתמל וחדי ת̇קלכם וקצצכם וכ̇צאמאתכם
האתו לכם ברג̇אל חכמא פהמא מערופין לאסבאטכם אצירהם ריסא עליכם
פאג̇בתמוני וקלתם מא אצלח אן יעמל הד̇א אלאמר אלד̇י קלתה
פאכ̇ד̇ת מן אסבאטכם רג̇אלא חכמא מערופין פג̇עלתהם ריסא עליכם ריסא אלוף וריסא מיין וריסא כ̇מסין וריסא עשראת וערפא עלי אסבאטכם
ואמרת חכאמכם פי ד̇לך אלוקת קאילא אסמעו פי מא בין אכ̇ותכם ואחכמו באלעדל בין כל רג̇ל ואכ̇יה וצ̇יפה
לא תחאבו אלוג̇וה פי אלחכם ואסמעו פי אלצגיר כאלכביר ולא תחד̇רו אחדא פאן אלחכם הו ללה ואי אמר צעב עליכם אדפעוה אלי חתי אנט̇ר פיה
ואוציתכם פי ד̇לך אלוקת בג̇מיע אלאמור אלתי יג̇ב אן תצנעוהא
ת̇ם רחלנא מן חרב וסרנא תלך אלבריה אלעט̇ימה אלמכ̇ופה אלתי ראיתמוהא עלי טריק ג̇בל אלאמוריין כמא אמרנא אללה רבנא חתי ג̇ינא אלי רקים ברנע
פקלת לכם קד ג̇יתם אלי ג̇בל אלאמורי אלד̇י אללה רבנא מעטינאה
אנט̇ר קד ג̇על אללה רבך אלבלד בין ידיך אצעד פחזה כמא ועדך אללה אבאיך לא תכ̇ף ולא תרעד
ותקדם אלי כת̇יר מנכם פקלתם נבעת̇ ברג̇אל בין ידינא ירומו לנא אלבלד וירדון עלינא ג̇ואבא ען אלטריק אלד̇י נצעד פיה ואלקרי אלתי נדכ̇ל אליהא
פחסן ד̇לך ענדי פאכ̇ד̇ת מנכם את̇ני עשר רג̇לא רג̇לא ואחדא מן כל סבט
פולו וצעדו אלי אלג̇בל וג̇או אלי ואדי אלענקוד וראמוה
ואכ̇ד̇ו מעהם מן ת̇מר אלארץ̇ ואחדרוה אלינא ורדו עלינא ג̇ואבא וקאלו אן אלבלד אלד̇י אללה רבנא מעטינאה לג̇יד
פלם תשאו אלצעוד אליה וכ̇אלפתם אמר אללה רבכם
ותכ̇רסתם פי אכ̇ביתכם וקלתם מן שנאה אללה לנא אכ̇רג̇נא מן בלד מצר ליסלמנא פי יד אלאמוריין פינפד̇ונא
אלי אין נחן צאעדון ואכ̇ותנא אמאסו קלובנא בקולהם אן אלקום אכת̇ר וארפע מנא ואן קראהם כבאר וחצינה תדאני אלסמא חתי בני אלג̇באברה ראינאהם ת̇ם
פקלת לכם לא תראהבוהם ולא תכ̇אפוהם
אללה רבכם אלסאיר נורה בין ידיכם הוא יחארב ענכם כג̇מיע מא צנע במצר בחצ̇רתכם
וכמא ראית פי אלבר אן אללה רבך חמלך כמא יחמל אלמר ולדה אשפאקא פי כל טריק סרתם פיהא אלי אן ג̇יתם אלי הד̇א אלמוצ̇ע
ופי הד̇א אלאמר אפלא תומנון באללה רבכם
אלסאיר נורה אמאמכם פי אלטריק ליצלח לכם מכאנא לנזולכם ובאלנאר לילה ליצ̇יכם אלטריק אלד̇י תסלכונה ובאל גמאם נהארא
פסמע אללה כלאמכם פסכ̇ט וקסם קאילא
אן ראי רג̇ל מן האולי אלנאס הד̇א אלג̇יל אלרדי אלבלד אלד̇י אקסמת באעטאיה לאבאיכם
סוי כלב בן יפנה פאנה יראה ולה אעטי אלבלד אלד̇י סלכה ולבניה למא אתבע טאעה אללה
איצ̇א עלי וג̇ד אללה בסבב מא חדת̇ אד̇ תאכ̇רתם קאילא איצ̇א אנת לא תדכ̇לה
יהושע אבן נון אלקאים בין ידיך הו ידכ̇לה פשדדה פאנה יורת̇ה לבני אסראיל
ואטפאלכם אלד̇ין קלתם אנהם יכונון גנימה ובנוכם אלד̇ין הם אליום לא יערפון כ̇ירא ושרא הם ידכ̇לונה ולהם אעטיה פיחוזונה
ואמא אנתם פולו וארחלו פי אלבר אלי טריק בחר אלקלזם
פאג̇בתמוני וקלתם קד אכ̇טאנא ללה ונחן נצעד פנחארב כמא אמרנא אללה רבנא פתקלד כל ואחד מנכם אלאת חרבה ובאדרתם לתצעדו אלי אלג̇בל
פקאל אללה לי לא תצעדו ולא תחארבוהם פאני ליס נורי מעכם לילא תנסדמו בין ידי אעדאיכם
פקלת לכם ד̇לך ולא קבלתם בל כ̇אלפתם אללה ותוקחתם עלי צעוד אלי אלג̇בל
פכ̇רג̇ אלאמוריין אלמקימון פי ד̇לך אלג̇בל תלקאכם פכלבוכם כמא ילסע אלנחל וחטמוכם פי שעיר אלי חרמה
פרג̇עתם באכין בין ידי אללה פלם יסמע צותכם ולא אג̇אבכם
פאקמתם פי רקים מדה טוילה שביהה בסאיר מא אקמתם

Chapter 2

ת̇ם ולינא ורחלנא פי אלבר אלי טריק בחר אלקלזם כמא אמרני אללה ואסתדרנא ג̇בל שעיר מדה טוילה
ת̇ם כלמני אללה תכלימא
חסבכם מן אלאחאטה בהד̇א אלג̇בל ולו ענה שמאלא
ומר לקומך וקל להם אנכם ג̇איזון פי תכ̇ם אכ̇ותכם בני עשו אלמקימין בשעיר פסיכ̇אפונכם פאחד̇רו ג̇דא
לא תתחרשו בהם פאני ליס מעטיכם מן בלדהם ולא וטי קדם לאן וראת̇ה לעשו אעטית ג̇בל שעיר
בל אשתרו מנהם טעאמא בת̇מן פכלוה ומאא פאשרבוה
לאן אללה רבך קד בארך לך פי ג̇מיע אעמאלך ואחסן עליך ענד מסירך פי אלבר אלעט̇ים פהד̇ה ארבעון סנה אללה רבך מעך לם יעוזך שיא
פג̇זנא אכ̇ותנא בני עשו אלמקימין בשעיר מן טריק אלבידא ואילת ועציון גבר וולינא ורחלנא טריק בריה מואב
פקאל אללה לי לא תחאצר אלמואביין ולא תתחרש בהם פאני לא אעטיכם מן בלדהם חוזא אן לבני לוט ג̇עלת עאר וראת̇ה
וכאן אלמהיבון אקאם בהם קבלהם קום כביר ורפיע וכת̇יר כאלג̇בארין
והם יחסבון אלשג̇עא כאלג̇ברין ואלמואביון יסמונהם מהיבין
ואמא פי שעיר פאקאם אלחוריון קבל בני עשו חתי אתו פקרצ̇והם ואנפד̇והם מן בין אידיהם ואקאמו פי מכאנהם כמא צנע אלאסראיל בבעץ̇ חוזה אלד̇י אעטאהם אללה
אלאן קומו אעברו ואדי זרד פעברנאה
וכאנת ג̇מלה אלאיאם מנד̇ סרנא מן רקים ברנע אלי אן עברנא ואדי זרד ת̇מאניה ות̇לת̇ין סנה אלי אן פני ג̇מיע אלקום אלמחארבין מן אלעסכר כמא קסם אללה עליהם
וואפה מן ענד אללה חלת בהם לאהאמתהם אלי אן פנו
פלמא פני ג̇מיעהם מן בין אלאמה
קאל אללה לי תכלימא
אנת ג̇איז אליום תכ̇ם מואב אלד̇י הו עאר
פתקרב מן בני עמון פלא תחאצרהם ולא תתחרש בהם פאני לא אעטיך מן בלדהם חוזא אד̇ ג̇עלתהא לבני לוט חוזא
והי תחסב איצ̇א מן בלד אלג̇בארין לאן אלג̇באברה אקאמו בהא קבלהם ואלעמאניון יסמונהם ד̇וי אלהמם
קום כביר ורפיע כאלג̇בארין אנפד̇הם אללה מן בין אידיהם פקרצ̇והם וג̇לסו מכאנהם
כמא צנע לבני עשו אלמקימין בשעיר אד̇ אנפד̇ אלחוריין מן בין ידיהם פקרצ̇והם ואקאמו מכאנהם אלי הד̇א אליום
ואלעוין אלמקימון ברפח אלי גזה ואלדמיאטיון אלד̇ין כ̇רג̇ו מן דמיאט קרצ̇והם ואקאמו מכאנהם
פקומו ארחלו ואעברו ואדי ארנון אנט̇ר קד אסלמת פי ידך סיחון מלך חשבון אלאמורי ובלדה פאבדי בקרצ̇ה ותחרש במחארבתה
ומן הד̇א אליום אבתדי באיקאע פזעך וכ̇ופך פי קלוב אלאמם אלד̇ין תחת ג̇מיע אלסמא פאד̇א הם סמעו בכ̇ברך רג̇זו וארתעדו מן בין ידיך
פבעת̇ת ברסל מן בריה קדמות אלי סיחון מלך חשבון באלסלאם ואלכלאם
אעבר פי בלדך פי אלטריק אלג̇אדה אסיר ולא אמיל ימנה ולא יסרה
טעאמא תמירני בת̇מן פאכלה ומאא תביעני בת̇מן פאשרבה ואעבר ברג̇לי פקט
כמא צנע בי בעץ̇ ד̇לך בנו עשו אלמקימון בשעיר ואלמואביון אלמקימון בעאר אלי אן אעבר אלארדן אלי אלבלד אלד̇י אללה רבנא מעטינאה
פלם ישא סיחון מלך חשבון אג̇אזתנא פי בלדה לאן אללה רבך צעב רוחה ואיד קלבה לכי יסלמה פי ידך כמא תרי אליום
פקאל אללה לי אנט̇ר קד בדית אן אסלם סיחון ובלדה פי ידך פאבד בקרצ̇ה וחז בלדה
פכ̇רג̇ סיחון תלקאנא הו וג̇מיע קומה ללחרב אלי יהץ
פאסלמה אללה רבנא פי אידינא פקתלנאה ובניה וסאיר קומה
פפתחנא ג̇מיע קראה פי ד̇לך אלוקת ואתלפנא מן כל קריה אלרהט ואלנסא ואלאטפאל לם נבק שרידא
וגנמנא כל בהימה וסלב אלקרי אלתי פתחנא
מן ערער אלד̇י עלי שאטי ואדי ארנון ואלקריה אלתי פי אלואדי ואלי ג̇רש לם תבק קריה מנעת מנא בל אלכל אסלמה אללה רבנא בין ידינא
עדא בלד בני עמון פאנך לם תקרבה פג̇מיע שאטי ואדי יבק וקרי אלג̇בל וסאיר מא נהאנא ענה אללה רבנא

Chapter 3

ת̇ם ולינא פצעדנא טריק אלבת̇ניה פכ̇רג̇ עוג מלך אלבת̇ניה תלקאנא הו וג̇מיע קומה ללחרב אלי אד̇רעאת
פקאל אללה לי לא תכ̇פה פאני קד אסלמתה פי ידך וג̇מיע קומה ובלדה פאצנע בה כמא צנעת בסיחון מלך אלאמורי אלמקים בחשבון
פאסלם אללה רבנא פי ידנא איצ̇א עוג מלך אלבת̇ניה וקומה פקתלנאהם חתי לם נבק מנהם שרידא
ופתחנא ג̇מיע קראה פי ד̇לך אלוקת ולם תבק קריה לם נאכ̇ד̇הא מנהם מן ד̇לך סתין קריה עלי כ̇ט אלמוג̇ב ממלכה עוג פי אלבת̇ניה
כל הד̇ה קרי חצינה בסור שאמך̇ ומצארע ונג̇ור סוי קרי אלרבץ̇ פאנהא כת̇ירה ג̇דא
וכמא צנענא בסיחון מלך חשבון כד̇אך אתלפנא מן כל קריה אלרהט ואלנסא ואלאטפאל
וכל בהימה וסלב אלקרי גנמנאהא
פחצל לנא פי ד̇לך אלוקת בלד מלכי אלאמוריין אללד̇ין פי חד̇א ג̇אנב אלארדן מן ואדי ארנון אלי ג̇בל חרמון
אלד̇י יסמונה אלצידאניון שריון ואלאמוריון שניר
וג̇מיע קרי אלסהל ואלג̇רש ואלבת̇ניה אלי סלכה ואד̇רעאת הי איצ̇א ממלכה עוג פי אלבתניה
לאנה בקי מן באקיה אלג̇באברה הוד̇א לה סריד מן חדיד פי אלראביה אלתי לבני עמאן טולה תסעה ד̇רע וערצ̇ה ארבעה ד̇רע בד̇ראע אלמלך
והד̇א אלבלד אלד̇י חזנאה פי ד̇לך אלוקת פמן ערער אלתי עלי ואדי ארנון ונצף ג̇בל אלג̇רש וקראה דפעת ד̇לך אלי אלראובניין ואלגדיין
ובאקי ג̇רש וג̇מיע אלבת̇ניה ממלכה עוג דפעתה אלי נצף סבט אלמנשה וג̇מיע כ̇ט אלמוג̇ב ואלבת̇ניה יסמיאן בלד אלשג̇עא
ויאיר אבן מנשה אכ̇ד̇ ג̇מיע אלמוג̇ב אלי חד אלג̇שוריין ואלמעכתיין פסמאהא באסמה סואד יאיר אלי יומנא הד̇א
ולמכיר דפעת אלג̇רש
ודפעת אלי אלראובניין ואלגדיין מן אלג̇רש אלי ואדי ארנון ווסט אלואדי וחדה אלי ואדי יבק תכ̇ם בני עמאן
ואלגור ואלארדן וחדה מן ג̇ינסר אלי בחר אלגור ואלבחירה אלמיתה ומצב אלקלעה שרקיא
פאמרת האולי מנכם פי ד̇לך אלוקת קאילא אד̇ אללה רבכם קד אעטאכם הד̇א אלבלד פחזתמוה פאעברו מג̇רדין בין ידי אכ̇ותכם בני אסראיל כל ד̇וי חיל
עדא נסאכם ואטפאלכם ומאשיתכם פאני עאלם אן לכם מאשיה כת̇ירה פליקימו פי קראכם אלתי אעטיתכם
אלי אן יקר אללה אכ̇ותכם מת̇לכם פיחוזו הם איצ̇א אלבלד אלד̇י אללה רבכם מעטיהם פי ד̇אך ג̇אנב אלארדן פתרג̇עו כל אמר אלי חוזה אלד̇י אעטיתכם
ואמרת יהושע פי ד̇לך אלוקת וקלת לה עינאך קד ראת ג̇מיע מא צנע אללה בהד̇ין אלמלכין כד̇אך יצנע אללה בג̇מיע אלממאלך אלתי אנת ג̇איז אליהא
פלא תכ̇אפוהם אן אללה רבכם מחארב ענכם
ת̇ם תחננת בין ידי אללה פי ד̇לך אלוקת קאילא
אללהם יא רב אנת אבתדית אן תרי עבדך עט̇מתך וקדרתך אלשדידה לאן אי אלאה פי אלסמא ופי אלארץ̇ יצנע כצנאיעך וג̇בארותך
אסאלך אן אג̇וז ואנט̇ר אלי ד̇לך אלבלד אלד̇י פי ד̇אך ג̇אנב אלארדן וד̇לך אלג̇בל אלג̇יד ואללבנאן
פוג̇ד אללה עלי בסבבכם ולם יסמע לי בל קאל לי חסבך ולא תזד פי מסאלתי פי הד̇א אלבאב
לכן אצעד אלי ראס אלקלעה וארפע עיניך אלי אלגרב ואלשמאל ואלג̇נוב ואלשרק ואנט̇רהא בעיניך פאנך לא תג̇וז הד̇א אלארדן
ומר יהושע ושדדה ואידה פאנה יעבר בין ידי האולי אלקום וינחלהם אלבלד אלד̇י תראה
ת̇ם ג̇לסנא פי אלואדי ממא ילי בית פעור

Chapter 4

ואלאן יא אסראיל אסמע אלרסום ואלאחכאם אלתי אנא מעלמכם לתעמלו בהא לכי תחיו ותדכ̇לו ותחוזו אלבלד אלד̇י אללה אלאה אבאיכם מעטיכם
לא תזידו שיא עלי מא אמרכם בה ולא תנקצו מנה ואחפט̇ו וצאיא אללה רבכם אלתי אנא אמרכם בהא
עיונכם ראת ג̇מיע מא צנע אללה בפעור אלצנם אן כל רג̇ל אתבעה אנפד̇ה אללה רבכם מן בינכם
ואנתם אללאזמון טאעה אללה רבכם כלכם אחיא אליום
אנט̇רו קד עלמתכם רסומא ואחכאמא כמא אמרני אללה רבי לתצנעוהא פי אלבלד אלד̇י אנתם צאירון אליה לתחוזוה
פאחפט̇והא ואעמלו בהא פאנהא חכמתכם ופהמכם בחצ̇רה אלאמם אד̇א הם סמעו הד̇ה אלרסום יקולו יקינא אן הד̇א אלקביל אלכביר שעב חכים פהים
לאן אית אמה כבירה להא אלאה קריב אליהא כאלאלאה רבנא מנא מתי מא דעונאה
ואית אמה כבירה להא רסום ואחכאם עאדלה כג̇מיע הד̇ה אלתוריה אלתי אנא תאליהא עליכם אליום
וכ̇אצה אחתרס ואחפט̇ נפסך ג̇דא כילא תנסא אלכלאם אלד̇י ראתה עינאך ויזול מן קלבך טול איאם חיאתך בל ערפה לאבנך ואבן אבנך
פי יום וקפת בין ידי אללה רבך ענד חרב חין קאל אללה לי אג̇מע לי אלקום חתי אסמעהם כלאמי לכי יתעלמו אן יכ̇אפוני טול אלאיאם אלתי הם מקימון עלי אלארץ̇ ויעלמו בניהם
פתקדמתם ווקפתם אספאל אלג̇בל ואלג̇בל משתעל באלנאר אלי כבד אלסמא יחיט בה סואד אלגמאם ואלצ̇באב
פכלמכם אללה מן לדן אלנאר פכנתם סאמעין אלכלאם ושבהא לא תרון סוי אלצות פקט
ואכ̇ברכם בעהדה אלד̇י אמרכם אן תעמלו בה והי אלעשר כלמאת וכתבהא עלי לוחי אלחג̇ארה
ואמרני אללה פי ד̇לך אלוקת באן אעלמכם רסומא ואחכאמא תעמלוא בהא פי אלבלד אלד̇י אנתם צאירון אליה לתחוזוה
פאחד̇רו ג̇דא עלי נפוסכם פאנכם לם תרו שבהא פי יום כ̇אטבכם אללה פי חרב מן וסט אלנאר
לילא תפסדון פתצנעון לכם פסלא עלי שכל כל שכ̇ץ מן ד̇כר או אנתי
או שכל מן בהאים אלארץ̇ או שכל מן אלטאיר ד̇י אלג̇נאח אלד̇י יטיר פי אלסמא
או שכל ממא ידב עלי אלארץ̇ או שכל מן אלסמך אלד̇י פי אלמא תחת אלארץ̇
כילא תרפע עיניך אלי אלסמא פתנט̇ר אלשמס ואלקמר ואלכואכב וג̇מיע נג̇ום אלסמא פתזול ותסג̇ד להא ותעבדהא אלתי בת̇ נורהא אללה רבך לג̇מיע אלשעוב אלד̇ין תחת ג̇מיע אלסמא
ואנתם אצטפאכם אללה ואכ̇רג̇כם מן שביה בכור אלחדיד מן מצר לתכונו לה שעב צפוה כהד̇א אליום
ואד̇ קד וג̇ד אללה עלי בסבבכם וקסם לילא אעבר אלארדן ולא אדכ̇ל אלבלד אלג̇יד אלד̇י מעטיך אללה רבך נחלה
ואנא מאית פי הד̇א אלבלד לא אעבר אלארדן ואנתם עאברוה פתחוזון ד̇לך אלבלד אלג̇יד
פאחד̇רו אן תנסו עהד אללה רבכם אלד̇י עהדה מעכם פתצנעו לכם פסלא שבה כל מא נהאך ענה אללה רבך
לאן עקאב אללה רבך נאר אכלה הו אלטאיק אלמעאקב
ואד̇א אולדתם בנין ובני בנין ועתקתם פי אלבלד פאפסדתם באן עמלתם פסלא מן כל שבה ופעלתם אלשר בין אללה רבכם ואסכ̇טתמוה
קד אשהדת עליכם מן אליום אלסמא ואלארץ̇ אנכם סתבידון סריעא מן אלבלד אלד̇י אנתם עאברון אלארדן אליה לתחוזוה ולא תטול מדתכם פיה בל אנפאד̇א תנפד̇ון
ויבדדכם אללה פי מא בין אלאמאם ותבקון רהט ד̇ו אחצא פימא בין אלאמם אלד̇ין יסוקכם אללה אלי ת̇ם
ותכ̇דמון ת̇ם אלהה מן צנעה אידי אלנאס מן חג̇ר וכ̇שב מא לא תבצר ולא תסמע ולא תאכל ולא תשתם
פאטלבו מן ת̇ם אללה רבכם תג̇דוה ואלתמסה מכ̇לצא בכל קלבך ונפסך
ואד̇א צ̇אק בך ונאלך ג̇מיע הד̇ה אלאמור פי אכ̇ר תלך אלאיאם תב אלי אללה רבך ואקבל אמורה
לאן אללה רבך טאיק רחים לא יכ̇ליך ולא יהלכך ולא ינסא עהד אבאיך אלד̇י קסם בה להם
ואלאן פסל ען אלאיאם אלאואיל אלתי סלפת מן קבלך מן יום כ̇לק אללה אדם עלי אלארץ̇ ומן טרף אלסמא אלי טרפה הל כאן קט מת̇ל הד̇א אלאמר אלעטיים או סמע מת̇לה
והל סמעת אמה צות אללה מכלמהא מן דאכיל אלנאר כמא סמעת אנת פעאשת
או רפע אללה עלמא באן טיהר פתכ̇לץ לה אמה מן בין אכ̇רי באעלאם ואיאת ובראהין ומלחמה ויד שדידה וד̇ראע ממדודה ומכ̇אוף כבירה כמא צנע לכם אללה רבכם במצר בחצ̇רתכם
פאנת יג̇ב עליך אן תעלם אן אללה הו אלאה לא גירה ולא סואה
ומן אלסמא אסמעך צותה ליודבך ועלי אלארץ̇ אוראך נארה אלעט̇ימה וסמעת כלאמה מן דאכ̇ל אלנאר
וד̇לך בעד מא אחב אבאך ואכ̇תאר נסלהם מן בעדהם ואכ̇רג̇ך ברצ̇איה בקולה אלעט̇ימה מן מצר
ליקרץ̇ אממא אכבר ואעט̇ם מנך מן בין ידיך וידכ̇לך ויעטיך בלדהם נחלה כמא תרי אליום
פאעלם ד̇לך וארדדה פי קלבך אן אללה הו אלאלאה פי אלסמאואת אלעליא ואלארץ̇ אלספלי לא סואה
ואחפט̇ רסומה ווצאיאה אלתי אמרך בהא אליום לכי יכ̇אר לך ולבניך מן בעדך ותטול מדתך פי אלבלד אלד̇י אללה רבך מעטיך טול אלזמאן
חיניד̇ אפרד מוסי ת̇לאת̇ קרי פי ג̇אנב אלארדן אלשרקי
ליהרב אליהא כל קאתל יקתל צאחבה בגיר קצד והו גיר שאני לה מן אמס ומא קבלה פיהרב אלי ואחדה מנהא פיחיא
פבצר פי אלסהל מן אלבריה מן בלד ראבן וראמות פי אלג̇רש מן בלד גד וגולן אלבת̇ניה מן בלד מנשה
והד̇ה אלשריעה אלתי תלאהא מוסי עלי בני אסראיל
והד̇ה אלשואהד ואלרסום ואלאחכאם אלתי אמר בהא מוסי בני אסראיל אלכ̇ארג̇ין מן מצר
פי ד̇אך ג̇אנב אלארדן פי אלואדי ממא ילי בית פעור פי בלד סיחון מלך אלאמוריין אלמקים פי חשבון אלד̇י קתלה מוסי ובנו אסראיל פי כ̇רוג̇הם מן מצר
פחאזו בלדה ובלד עוג מלך אלבת̇ניה והמא מלכא אמוריין אללד̇ין פי ג̇אנב אלארדן אלשרקי
מן ערוער אלתי עלי שאטי ואדי ארנון ואלי ג̇בל שיאון הו חרמון
וג̇מיע אלגור ג̇אנב אלארדן אלשרקי אלי בחירה טבריה תחת מצב אלקלעה

Chapter 5

ת̇ם דעא מוסי בג̇מיע אלאסראיל פקאל להם אסמעו אלרסום ואלאחכאם אלתי אנא אמרכם אליום פתעלמוהא ואחפט̇והא ואעמלו בהא
אן אללה רבנא עהד מענא עהדא פי חרב
וליס מע אבאינא פקט עהד אללה ד̇לך אלעהד אלא מענא איצ̇א ונחן ההנא אליום כלנא אחיא
וד̇לך אן שאפהא כלמכם אללה פי חרב מן וסט אלנאר
ואנא קאים בין נור אללה ובניכם פי ד̇לך אלוקת אכ̇ברכם בכלאמה לאנכם כ̇פתם אלנאר ולם תצעדו אלג̇בל פקאל לכם
אנא אללה רבך אלד̇י אכ̇רג̇תך מן בלד מצר מן בית אלעבודיה
לא יכון לך אלאה אכ̇ר מן דוני
ולא תצנע לך פסלא ולא כל שבה ממא פי אלסמא אלתי פוקך וממא פי אלארץ̇ אלתי תחתך וממא פי אלמא אלד̇י תחת אלארץ̇
לא תסג̇ד להא ולא תעבדהא לאני אללה רבך אלטאיק אלמעאקב מטאלב בדינוב אלאבא מע אלבנין ואלת̇ואלת̇ ואלרבאוע מן שאניי
מג̇אזי באלאחסאן אלופא מן מחביי וחאפט̇י וצאיאי
לא תחלף באסם אללה רבך זורא לאן אללה לא יברי מן יחלף באסמה זורא
ואחפט̇ יום אלסבת וקדסה כמא אמרך אללה רבך
סתה איאם תעמל ותצנע ג̇מיע צנאיעך
ואליום אלסאבע סבת ללה רבך לא תעמל שיא מן אלצנאיע אנת ואבנך ואבנתך ועבדך ואמתך ות̇ורך וחמארך וסאיר בהאימך וצ̇יפך אלד̇י פי מחאלך לכי יסתריח עבדך ואמתך מת̇לך
ואד̇כר אנך כנת עבדא פי בלד מצר פאכ̇רג̇ך אללה רבך מן ת̇ם ביד שדידה וד̇ראע ממדודה ולד̇לך אמרך באן תקים פי יום אלסבת
אכרם אבאך ואמך כמא אמרך אללה רבך לכי תטול איאמך ויכ̇אר לך פי אלבלד אלד̇י אללה רבך מעטיך
לא תקתל אלנפס ולא תזן ולא תסרק ולא תשהד עלי צאחבך שהאדה זור
ולא תתמן זוג̇ה צאחבך ולא תשתה מנזלה וצ̇יעתה ועבדה ואמתה ות̇ורה וחמארה וסאיר מא לה
הד̇ה אלכלמאת כלם אללה בהא ג̇מיע ג̇וקכם פי אלג̇בל מן לדן אלנאר ואלגמאם ואלצ̇באב בצות עט̇ים גיר מעאוד וכתבהא עלי לוחי אלג̇והר ודפעהמא אלי
פלמא סמעתם אלצות מן לדן ט̇לאם אלג̇ם ואלג̇בל משתעל באלנאר תקדם אלי ריסא אסבאטכם ומשאיכ̇כם
פקלתם הוד̇א קד אוראנא אללה רבנא כרמה ועט̇מתה וסמענא צותה מן דאכ̇ל אלנאר ועלמנא אליום אנה יג̇וז אן יכלם אללה אנסאנא פיחיא
ואלאן פלא נהלך ולא תאכלנא הד̇ה אלנאר אלעט̇ימה פאנא אן עאודנא אסתמאע כלאם אללה רבנא איצ̇א מתנא
לאנה אי בשרי סמע צות אללה אלחי מכ̇אטבה מן אלנאר מת̇לנא פעאש
תקדם אנת ואסמע ג̇מיע מא יקולה אללא רבנא ואנת תכלמנא בג̇מיע מא יכלמך בה אללה רבנא ונסמע ונעמל בה
פסמע אללה כלאמכם אד̇ כלמתמוני וקאל לי קד סמעת כלאם האולי אלקום אד̇ כלמוך וקד אחסנו פי ג̇מיע מא קאלו
פליתמנו אן יבקא להם הד̇א אלקלב אן יכ̇אפוני ויחפט̇ וצאיאי טול אלזמאן לכי יכ̇אר להם ולבניהם אלי אלדהר
אמץ̇ פקל להם ארג̇עו אלי אכ̇ביתכם
ואנת פקם ההנא בין ידי חתי אכלמך בג̇מיע אלוצאיא ואלשראיע ואלאחכאם אלתי תעלמהם יצנעונהא פי אלבלד אלד̇י אנא מעטיהם יחזונה
פאחפט̇ו ואעמלו כמא אמרכם אללה רבכם ולא תזולו ימנה ולא יסרה
בל פי ג̇מיע אלטריק אלתי אמרכם אללה רבכם תסירון לכי תחיו ויכ̇אר לכם ותטול מדתכם פי אלבלד אלד̇י תחוזונה

Chapter 6

והד̇ה אלוצאיא ואלרסום ואלאחכאם אלתי אמרני אללה רבכם אן אעלמכמוהא תצנעוהא פי אלבלד אלדיי אנתם צאירון אליה לתחוזוה
לכי תכ̇אף אללה רבך ותחפט̇ ג̇מיע רסומה ווצאיאה אלתי אנא אמרך בהא אנת ואבנך ואבן אבנך טול איאם חיאתך ולכי תטול מדתך
פאסמע ד̇לך יא אסראיל ואחפט̇ה ואעמל בה לכי יכ̇אר לך ולכי תכת̇ר ג̇דא כמא ועדך אללה אלאה אבאיך פי בלד יפיץ̇ לבנא ועסלא
אעלם אלאסראיל אן אללה רבנא אללה אלואחד
ואחבב אללה רבך מכ̇לצא בכל קלבך ונפסך וג̇דך
ולתכן הד̇ה אלכלמאת אלתי אנא אמרך בהא אליום פי נפסך
ואחכהא לבניך ואדרסהא פי חאל ג̇לוסך פי מנזלך ומסירך פי טריקך וענד ניאמך וקיאמך
ואעקדהא עלאמה עלי ידיך ותכון מנשורה בין עיניך
ואכתבהא עלי כ̇דוד פתוח מנזלך ואבואבך
ויכון אד̇א אדכ̇לך אללה רבך אלי אלבלד אלד̇י קסם לאבאיך לאברהים ואסחק ויעקוב אן יעטיכה תלך קרי עט̇ימה ג̇יאד לם תבנהא
וביות ממלוה כל כ̇יר לם תמלאהא וצהאריג̇ מנקורה לם תנקרהא וכרום וזיאתין לם תגרסהא פאכלת ושבעת
פאחד̇ר לך אן תנסא אללה רבך אלד̇י אכ̇רג̇ך מן בלד מצר מן בית אלעבודיה
בל כ̇ף אללה רבך ואעבדה ואחלף באסמה בארא
לא תתבע מעבודאת אכ̇ר מן מעבודאת אלאמם אלד̇ין חואליכם
לאן אללה רבך טאיק מעאקב פי מא בינכם לילא ישתד גצ̇בה עליף פינפד̇ך ען וג̇ה אלארץ̇
ולא תג̇רבו אללה רבכם כמא ג̇רבתמוה פי ד̇את אלמחנה
בל אחפט̇ו חפט̇א וצאיא אללה רבכם ושואהדה ורסומה אלתי אמרך בהא
ואצנע אלמסתקים ואלכ̇יר בין ידיה לכי יכ̇אר לך פתדכ̇ל ותחוז אלבלד אלג̇יד אלד̇י קסם אללה לאבאיך
וידפע אללה ג̇מיע אעדאיך בין ידיך כמא ועדך
ואן סאלך אבנך גדא קאילא מא סבב אלשואהד ואלרסום ואלאחכאם אלתי אמרכם אללה רבנא בהא
פקל לה אנא כנא עבידא לפרעון במצר פאכ̇רג̇נא אללה מנהא ביד שדידה
ואחל איאת ובראהין עט̇ימה צ̇ארה במצר פי פרעון וג̇מיע אלה בחצ̇רתנא
ואכ̇רג̇נא מן ת̇ם לכי ידכ̇לנא ויעטינא אלבלד אלד̇י קסם עליה לאבאינא
פאמרנא אללה באן נצנע הד̇ה אלרסום ונכ̇אף אללה רבנא לכי יכ̇אר לנא טול אלזמאן ונחיא כיומנא הד̇א
וחסנאת תכון לנא אד̇א חפט̇נא ועמלנא ג̇מיע הד̇ה אלשריעה בין ידי אללה רבנא כמא אמרנא

Chapter 7

אד̇א אדכ̇לך אללה רבך אלי אלבלד אלד̇י אנת דאכ̇ל אליה לתחוזה פיטחטח אממא כת̇ירה מן בין ידיך אלחתיין ואלגרגשיין ואלאמוריין ואלכנעאניין ואלפרזיין ואלחויין ואליבוסיין סבעה אמם אכת̇ר ואעט̇ם מנך
פסלמהם אללה רבך בין ידיך פאקתלהם ואתלפהם ולא תעאהד מעהם עהדא ולא תרף עליהם
ולא תצאהרהם פתעטי אבנתך לאבנה ולא תאכ̇ד̇ אבנתה לאבנך
פאנהם יזילון אבנך מן עבאדתי פיעבדון אלהא אכ̇ר פישתד גציב אללה עליך וינפדיך סריעא
בל כד̇א פאצנעו בהם מד̇אבחהם פאנקצ̇ו ודכאכהם פכסרו וסואריהם תג̇דעו ופסולהם פאחרקוהא באלנאר
לאנך שעב מקדס ללה רבך ובך אכ̇תאר אללה אן תכון לה אמה כאצה מן ג̇מיע אלאמם אלתי עלי וג̇ה אלארץ̇
וליס מן כת̇רתכם מן ג̇מיע אלאמם אצטפאכם אללה ואכ̇תארכם בל אנתם אקל מנהם מג̇מועין
לכן מן מחבה אללה לכם ומן חפט̇ה אלימין אלתי קסם בהא לאבאיכם אכ̇רג̇כם אללה ביד שדידה ופדאך מן בית אלעבודיה מן יד פרעון מלך מצר
פאעלם אן אללה רבך הו אללה אלטאיק אלאמין חאפט̇ אלעהד ואלאחסאן למחביה וחאפט̇י וצאיאה לאלף ג̇יל
ומכאפי שאניה בחצ̇רתה לאנפאד̇ה ולא יוכ̇ר לה שיא בל בחצ̇רתה יכאפיה
ואחפט̇ אלוצאיא ואלרסום ואלאחכאם אלתי אמרך בהא אליום ואעמל בהא
פיכון ג̇זא מא תסמעון הד̇ה אלאחכאם ותחפט̇והא ותעמלו בהא אן יחפט̇ אללה רבך לך אלעהד ואלפצ̇ל אללד̇ין קסם בהמא לאבאיך
פיחבבך ויבארך פיך ויכת̇רך ויבארך פי ת̇מרך ות̇מר ארצ̇ך ברך ועצירך ודהנך ונתאג̇ בקרך וג̇פראת גנמך פי אלבלד אלד̇י קסם אללה לאבאיכם אן יעטיכה
ותכון מבארכא מן ג̇מיע אלאמם ולא יבקא פיך עאקר ולא עאקרה ולא פי בהאימך
ויזיל אללה מנך כל מרץ̇ וג̇מיע אדוא מצר אלרדיה אלתי תערפהא לא יחל בך שיא מנהא בל יחלהא בשאניך
פתפני ג̇מיע אלשעוב אלתי יעטיכהם אללה רבך ולא תשפק עינך עליהם ולא תעבד מעבודתהם פיכונו לך והקא
פאן קלת פי נפסך הד̇ה אלאמם אכת̇ר מני פכיף אטיק אן אקרצ̇הם
לא תכ̇פהם בל אד̇כר מא צנע אללה רבך בפרעון וסאיר אלמצריין
אלאעלאם אלעט̇ימה אלתי ראתהא עינאך ואלאיאת ואלבראהין ואליד אלשדידה ואלד̇ראע אלממדודה כמא אכ̇רג̇ך אללה רבך כד̇אך יצנע בג̇מיע אלאמם אלתי תכ̇אפהם
ויבעת̇ באלעאהה פיהם חתי יביד אלבאקיון ואלמנסתרון מן בין ידיך
פלא תרהבהם לאן נור אללה רבך פי מא בינך אלטאיק אלעט̇ים אלמכ̇יף
והו יטחטח אולאיך אלאמם מן בין ידיך קלילא קלילא אד̇ לא יג̇וז אן תפניהם סריעא כילא יכת̇ר עליך וחש אלצחרא
פאד̇א אסלמהם אללה רבך בידך ואהאמהם אהאמה כבירה אלי אנפאד̇הם
ואסלם מלוכהם פי ידך פאבד אסמאהם מן תחת אלסמא פאן אנסאנא לא יקף בין ידיך אלי אן תנפד̇הם
ואחרקו פסול מעבודאתהם באלנאר ולא תתמן שיא מן אלפצ̇ה ואלד̇הב אלתי עליהם פתאכ̇ד̇ה לך כילא תוהק בה פאנה כריהה אללה
ולא תדכ̇ל מא יכרהה אללה אלי ביתך ותכון מתלופא מת̇לה בל רג̇סה תרג̇יסא ואכרהה כריהה אד̇ הו מתלוף

Chapter 8

וג̇מיע אלוצאיא אלתי אמרך בהא אליום אחפט̇והא ואעמלו בהא לכי תחיו ותכת̇רו ותדכ̇לו ותחוזו אלבלד אלד̇י קסם אללה לאבאיכם
ואד̇כר ג̇מיע אלטריק אלד̇י סירך רבך פי אלבר הד̇ה ארבעין סנה ליתעבך וימתחנך ויט̇הר ללנאס מא פי קלבך אתחפט̇ וצאיאה אם לא
ואתעבך ואג̇אעך פאטעמך אלמן אלד̇י לם תערפה ולם יערפה אבאוך לכי יערפך אנה ליס עלי אלכ̇בז וחדה יחיא אלאנסאן בל עלי ג̇מיע קול אללה יעיש
ות̇יאבך לם תבל ורג̇לך לם תחף פי הד̇ה אלארבעין אלסנה
פאעלם פי נפסך אנה כמא יודב אלמר ולדה אללה רבך מודבך
פאחפט̇ וצאיאה וסר פי טרקה וכ̇פה
פאן אללה רבך מדכ̇לך אלי בלד ג̇יד בלד אודיה מא ועיון וגמר תפג̇ר פי בקאעה וג̇באלה
בלד חנטה ושעיר וג̇פן ותין ורמאן בלד זיתון זית ועסל
בלד לא תאכל פיה טעאמך בתקדיר ולא יעוזך פיה שיא בלד מן חג̇ארתה אלחדיד ומן ג̇באלה תקטע אלנחאס
פאד̇א אכלת ושבעת פבארך אללה רבך עלי אלבלד אלג̇יד אלד̇י אעטאך
ואחד̇ר אן תנסא אללה רבך פלא תחפט̇ וצאיאה ואחכאמה ורסומה אלתי אמרך בהא אליום
כילא תאכל ותשבע ותבני ביותא חסאנא פתסכנהא
ובקרך וגנמך יכת̇רון ופצ̇ה וד̇הב יכת̇ר לך וג̇מיע מא לך יכת̇ר
פירתפע קלבך פתנסא אללה רבך אלד̇י אכ̇רג̇ך מן בלד מצר מן בית אלעבודיה
אלמסלכך פי אלבר אלכביר אלמכ̇יף חית̇ אלחיאת אלמחרקה ואלעקארב ועטש חית̇ ליס מא אלמכ̇רג̇ לך מאא מן אלצואן אלצלד
אלמטעמך אלמן פי אלבר מא לם יערף אבאוך ליעד̇בך וימתחנך ויעוצ̇ך כ̇ירא פי אכ̇רתך
ולא תקל פי נפסך אן קותי ועט̇ם קדרתי אכתסבת לי הד̇א אליסאר
בל אד̇כר אללה רבך פאנה אלמעטיך קוה תכתסב בהא אליסאר לכי יפי בעהדהא אלד̇י קסם לאבאיך כיומנא הד̇א
פאן נסית אללה רבך ומצ̇ית פעבדת מעבודאת אכ̇ר וסג̇דת להא פקד ערפתכם מן אליום אנכם תבידון
כאלאמם אלד̇ין אללה מבידהם מן בין ידיכם כד̇לך תובדון אד̇ לא תקבלו אמר אללה רבכם

Chapter 9

ואעלם יא אסראיל אנך ג̇איז פי הד̇ה אלמדה אלארדן לתדכ̇ל ותחוז אממא אכת̇ר ואעט̇ם מנך פי קרי כבירה וחצינה תדאני אלסמא
קום כביר רפיע בנו אלג̇באברה כמא עלמת וסמעת מן ד̇א יקום בין ידי אלג̇באברה
פאעלם מן אליום אן אללה רבך נורה ג̇איז בין ידיך כנאר אכלה הו ינפד̇הם והו יהזמהם בין ידיך פתקרצ̇הם ותבידהם סריעא כמא ועדך אללה
ולא תקל פי נפסך אד̇א דפעהם אללה מן בין ידיך אנה בצלאחי אדכ̇לני אללה אחוז הד̇א אלבלד ובט̇לם תלך אלאמם אללה קארצ̇הם מן בין ידיך
בל ליס בצלאחך ובאסתקאמה קלבך פקט אנת סאיר לתחוז בלדהם לכן מע ט̇לם אואליך אלאמם אללה רבך קארצ̇הם מן בין ידיך ולכי יפי באלקול אלד̇י קאל לאברהים ואסחק ויעקוב
פתיקן אנך ליס בצלאחך אללה רבך מעטיך הד̇א אלבלד לתחוזה אד̇ אנת שעב צעב אלרקאב
פאד̇כר ולא תנסי מא אסכ̇טת אללה רבך פי אלבר וד̇לך מן אליום כ̇רג̇ת מן מצר ואלי אן ג̇יתם אלי הד̇א אלבלד לם תזאלו מכ̇אלפין אללה
ופי חרב אסכ̇טתם אללה פגצ̇ב עליכם וכאד אן ינפד̇כם
חין צעדת אלי אלג̇בל לאכ̇ד̇ לוחי אלג̇והר לוחי אלשהאדה אלתי עהדהא אללה מעכם פאקמת פיה ארבעין יומא וארבעין לילה לם אכל טעאמא ולם אשרב מאא
ודפע אללה לי לוחי אלג̇והר אלמכתובין בקדרה אללה ועליהמא מת̇ל ג̇מיע אלכלמאת אלתי כלמכם אללה בהא פי אלג̇בל מן וסט אלנאר פי יום אלג̇וק
וכאן ד̇לך בעד ארבעין יומא וארבעין לילה דפעהמא אלי
וקאל לי קם אנחדר סריעא מן ההנא לאן קד אפסדו קומך אלד̇ין אכ̇רג̇תהם מן בלד מצר וזאלו סריעא מן אלטריק אלד̇י אמרתהם וצנעו להם מסבוכא
ת̇ם קאל אללה לי עלמת האולי אלקום אנהם צעאב אלרקאב
ואן כפפת ען אלתשפע אפניהם פמחית אסמאהם מן תחת אלסמא וג̇עלת מנך אמה עאט̇מה ואכת̇ר מנהם
פולית ונזלת מן אלג̇בל והו משתעל באלנאר ולוחא אלשהאדה עלי ידי
פנט̇רת פאד̇א בכם קד אכ̇טאתם ללה רבכם ואתכ̇ד̇תם עג̇לא מסבוכא וזלתם סריעא מן אלטריק אלד̇י אמרתכם
פצ̇בטת באללוחין וטרחתהמא ען ידי וכסרתהמא בחצ̇רתכם
ושפעת בין ידי אללה כאלמרה אלאולה ארבעין יומא וארבעין לילה לם אכל טעמא ולם אשרב מאא בסבב כ̇טיתכם אלתי אכ̇טאתם וצנעתם אלשר בין ידי אללה ואסכ̇טתמוה
לאן חד̇רת מן אלגצ̇ב ואלחמיה אלתי סכ̇ט אללה בהא עליכם לינפד̇כם פסמע אללה פי ד̇לך אלוקת
ועלי הרון וג̇ד אללה ג̇דא וכאד אן ינפד̇ה פאסתגפרת לה איצ̇א פי ד̇לך אלוקת
ואמא כ̇טיתכם והי אלעג̇ל אלד̇י אתכ̇ד̇תמוה פאני אכ̇ד̇תה פחרקתה באלנאר וברדתה באלמברד נעמא חתי דק כאלתראב פטרחת תראבה פי ואדי אלמא אלמנחדר מן אלג̇בל
ופי ד̇את אלאשתעאל וד̇את אלמחנה וקבור אלמשתהיין לם תזאלו מסכ̇טין אללה
ולמא בעת̇ אללה בבעצ̇כם מן רקים ברנע קאילא אצעדו ואנט̇רו אלארץ̇ אלד̇י אעטיכם כ̇אלפתמוה ולם תאמנו בה ולם תקבלו אמרה
באלג̇מלה לם תזאלו מכ̇אלפין אללה מן יום ערפתכם
פלמא שפעת בין ידי אללה תלך אלארבעין יומא ואלארבעין לילה אד̇ אראד אללה אן ינפד̇כם
פצלית בין ידי אללה וקלת אללהם יא רב לא תהלך קומך וצפותך אלד̇ין פככתהם בעט̇מתך ואכ̇רג̇תהם מן מצר ביד שדידה
אד̇כר אוליאך אברהים ואסחק ויעקוב ולא תנט̇ר אלי צעובה הד̇א אלקום וטלאחה וכ̇טיתה
כילא יקול אהל אלבלד אלד̇י אכ̇רג̇תנא מנה ממא לם יטק רבהם אן ידכ̇להם אלבלד אלד̇י ועדהם בה מן שנאתה להם אכ̇רג̇הם ליקתלהם פי אלבר
והם קומך וצפותך אלד̇ין אכ̇רג̇תהם בקותך אלעט̇ימה וד̇ראעך אלממדודה

Chapter 10

פי ד̇לך אלוקת קאל אללה לי אנחת לך לוחי אלג̇והר כאלאולין ואצעד בהמא אלי אלג̇בל וקד צנעת צנדוקא מן כ̇שב
חתי אכתב עליהמא אלכלמאת אלתי כאנת עלי אללוחין אלאולין אללד̇ין כסרתהמא וצירהמא פי אלצנדוק
פצנעת צנדוקא מן כ̇שב אלסנט ונחת לוחי אלג̇והר כאלאולין וצעדת אלי אלג̇בל והמא פי ידי
פכתב עליהמא כאלכתאב אלאול אלעשר אלכלמאת אלתי כלמכם אללה בהא פי אלג̇בל מן וסט אלנאר פי יום אלג̇וק ודפעהמא אלי
ת̇ם ולית פנזלת מן אלג̇בל וצירת אללוחין פי אלצנדוק אלד̇י צנעתה פבקיא ת̇ם כמא אמרני אללה
ולמא שפעני פי הרון אקאם אלי אן רחל בנו אסראיל מן בארות בני יעקן אלי מוסרה ת̇ם מאת הרון ודפן ת̇ם ואם אלעזר אבנה מכאנה
ורחלו מן ת̇ם אלי גדגד ומנהא אלי יטבת ארץ̇ ד̇את אודיה מא
פי ד̇לך אלוקת אפרז אללה סבט לוי ליחמלו צנדוק עהד אללה ויקימון בין ידיה פיכ̇דמוה ויבארכו באסמה אלי יומנא הד̇א למא אסעפוני
ולד̇לך לם יכן לליואניין נציב ונחלה מע אכ̇ותהם בל הבאת אללה הי נציבהם כמא אמר בהא להם
ואנא אקמת פי אלג̇בל מת̇ל אלמרה אלאולי ארבעין יומא וארבעין לילה פסמע אללה פי ד̇לך אלוקת איצ̇א ושא אלא יהלכך
וקאל אללה לי קם פאמץ̇ בין ידי אלקום פרחלהם חתי ימצ̇ון פירת̇ון אלבלד אלד̇י קסמת לאבאיהם אן אעטיהם
ואלאן יא אסראיל מא אללה רבך יטלב מנך אלא אן תכ̇אפה ותסיר פי טרקה ותחבה ותעבדה מכ̇לצא בכל קלבך וכל נפסך
ותחפט̇ וצאיאה ורסומה אלתי אמרך בהא אליום ליכ̇אר לך
והוד̇א ללה רבך אלסמאואת כלהא ואלארץ̇ וכל מא פיהא
לכנה אצטפא אבאך פאחבהם ואכ̇תאר בניהם מן בעדהם ואנתם הם מן בין אלאמם כמא תשאהדון
פאזילו גש קלובכם ורקאבכם לא תצעבוהא אבדא
לאן אללה רבכם הו רב אלארבאב וסיד אלאסיאד אלטאיק אלכביר אלג̇באר אלמכ̇יף אלד̇י לא יחאבי אלוג̇וה ולא יאכ̇ד̇ רשוה
צאנע חכם אליתים וארמלה ומחב אלגריב ירזק לה טעאמא וכסוה
ואחבו אלגריב פטאלמא כנתם גרבא פי בלד מצר
וכ̇ף אללה רבך ואעבדה ואלזמה ואחלף באסמה בארא
הו מדחתך והו אלאהך כמא צנע מעך תלך אלכבאיר ואלמהאיב אלתי ראתהא עינאך
פמנהא אן אבאך נזלו מצר בסבעין נפסא ואלאן פקד צירך אללה רבך ככואכב אלסמא כת̇רה

Chapter 11

פאחבב אללה רבך ואחפט̇ מא אסתחפט̇ך ורסומה ווצאיאה ואחכאמה טול אלזמאן
ואעלמו מן אליום אן ליס אלעמל עלי בניכם אלד̇ין לם יעלמו ולם ירו אדאב אללה רבכם ועט̇מתה וידה אלשדידה וד̇ראעה אלממדודה
ואיאתה ואעמאלה אלתי צנעהא פי וסט מצר בפרעון וג̇מיע קואדה וסאיר אהל בלדה
ומא צנע בג̇נד מצר וכ̇ילה ומראכבה אלד̇י אטאף מא בחר אלקלזם עלי וג̇וההם למא כלבוכם פאהלכהם אלי יומנא הד̇א
ומא צנע בכם פי אלבר אלי אן ג̇יתם אלי הד̇א אלמוצ̇ע
ומא צנע בדתן ואבירם בני אליאב אבן ראבן אד̇ פתחת אלארץ̇ פאהא פאבתלעתהם וביותהם ואכ̇ביתהם וג̇מיע אלאנאם אלד̇ין מעהם פי מא בין בני אסראיל
בל עיונכם ראת ג̇מיע צנע אללה אלעט̇ים אלד̇י צנעה
פאחפט̇ו ג̇מיע אלשריעה אלתי אמרכם בהא אליום לכי תשתדו ותדכ̇לו ותחוזו אלבלד אלד̇י צאירון אליה לתחוזוה
ולכי תטול מדתכם פיה כמא קסם אן יעטיה לאבאיכם ולנסלהם והו בלד יפיץ̇ לבנא ועסלא
פאן אלבלד אלד̇י אנת צאיר אליה לתחוזוה ליס הו כבלד מצר אלד̇י כ̇רג̇ת מנה אלד̇י כנת תזרע זרעך פיה ותסקיה ברג̇לך כג̇נאן אלבקול
לכן אלארץ̇ אלתי אנתם ג̇איזון אליהא לתחוזוהא ארץ̇ ג̇באל ובקאע מן מטר אלסמא תשרב מאא
ארץ̇ אללה רבך מתעאהדהא ודאימא ענאיתה בהא מן אול אלסנה אלי אכ̇רהא
פאן סמעתם לוצאיא אלתי אמרתם בהא אליום לתחבו אללה רבכם ותעבדוה מכ̇לצין בכל קלבכם ובכל נפסכם
נזלת מטר בלדכם פי וקתה וסמיא ולקיסא ותג̇מע ברך ועצירך ודהנך
ואנבת עשבא פי צחראך לבהאימך פתאכל ותשבע
ואחד̇רו אן ינכ̇דע קלובכם פתולון ותעבדון מעבודאת אכ̇ר ותסג̇דון להא
פישתד גצ̇ב אללה עליכם ויחבס אלסמא פלא יכון מטר ואלארץ̇ לא תנבת אדאהא פתבידון בסרעה ען אלארץ̇ אלג̇ידה אלתי אללה מעטיכמוהא
וצירו כלאמי הד̇א פי קלובכם ופי נפוסכם ואעקדוהא עלאמה עלי אידיכם ותכון מנשורה בין עיונכם
ואעלמוהא בניכם ותדרסוהא פי חאל ג̇לוסך פי מנזלך ומסירך פי טריקך וניאמך וקיאמך
ואכתבהא עלי כ̇דוד פתוח ביותך ואבואבך
לכי תטול איאמכם ואיאם בניכם עלי אלארץ̇ אלתי קסם אללה לאבאיכם אן יעטיכם כאיאם אלסמא עלי אלארץ̇
פאנכם אן חפט̇תם ג̇מיע הד̇ה אלוצאיא אלתי אנא אמרכם ועמלתם בהא אן תחבו אללה רבכם ותסירו פי ג̇מיע טרקה ותלזמוה
יקרץ̇ אללה ג̇מיע האולי אלאמם מן בין ידיכם פורת̇תם אממא אכבר ואעט̇ם מנכם
וכל מוצ̇ע יטאה קדמכם יכון לכם מן אלבר ואללבנאן ונהר אלפראת ואלבחר אלכביר יכון תכ̇מכם
ולא יקף אנסאן בין ידיכם בל פזעכם וכ̇ופכם ילקיה אללה רבכם עלי ג̇מיע אלבלד אלד̇י תסלכוה כמא ועדכם
אנט̇רו האנא תאל עליכם אליום ברכאת ולענאת
פאמא אלברכאת פאן קבלתם וצאיא אללה רבכם אלתי אנא אמרכם אליום
ואמא אללענאת פאן לם תקבלו וצאיא אללה רבכם וזלתם ען אלטריק אלד̇י אנא אמרתכם בה אליום ואתבעתם מעבודאת אכ̇ר מא לם תערפוהא
פאד̇א אדכ̇לך אללה רבך אלי אלבלד אלד̇י אנת צאיר אליה לתחוזה פאתל אלברכאת עלי ג̇בל גריזים ואללענאת עלי ג̇בל עיבל
אלא אנהמא פי ג̇אנב אלארדן ורא טריק מגיב אלשמס ען בלד אלכנעאני אלמקים פי אלגור ממא ילי אלג̇בל ענד מרוג̇ מרה
לאנכם ג̇איזון אלארדן לתדכ̇לו ותחוזו אלבלד אלד̇י אללה רבכם מעטיכם פאד̇א חזתמוה וג̇לסתם פיה
פאחפט̇ו ואעמלו בג̇מיע אלרסום ואלאחכאם אלתי אנא אמרכם בהא אליום

Chapter 12

הד̇ה אואיל אלרסום ואלאחכאם אלתי תחפט̇והא ותעמלו בהא פי אלבלד אלד̇י אעטאך אללה אלאה אבאיך אן תחוזה טול אלזמאן אלד̇י אנתם אחיא עלי אלארץ̇
אן תבידו ג̇מיע אלמואצ̇ע אלד̇י עבד ת̇ם אלאמם אלד̇ין אנתם קארצ̇והם ומעבודאתהם עלי אלג̇באל אלרפיעה ועלי אליפאע ותחת כל שג̇רה ריאן
ואנקצ̇ו מד̇אבחהם וכסרו דכאכהם וסואריהם אחרקו באלנאר ופסול מעבודאתהם תג̇דעוהא ואבידו אסמאהם מן ד̇לך אלמוצ̇ע
ולא תצנעו כד̇אך ללה רבכם
בל אלמוצ̇ע אלד̇י יכ̇תארה אללה רבכם מן ג̇מיע אסבאטכם ליחל פיה נורה אלתמסו מסכנה חתי תצירו אליה
פתחמלו אליה צואעדכם וד̇באיחכם ועשורכם ורפאיעכם ונד̇ורכם ותברעכם ובכור בקרכם וגנמכם
פתאכלוהא ת̇ם בין ידי אללה רבכם ותפרחון בג̇מיע מא אנבסטת ידכם אנתם וביותכם במא רזקך אללה רבך
לא תצנעו מן הד̇ה אלאמור כמא נחן צאנעון אליום כל אנסאן מא חסן ענדה
פאנכם לם תצירו בעד אלי אלמסתקר ואלנחלה אלתי אללה רבך מעטיך
פאד̇א עברתם אלארדן וג̇לסתם פי אלבלד אלד̇י אללה רבכם מעטיכם ויסתקרכם מן ג̇מיע אעדאיכם אלמחיטון בכם וג̇לסתם ואת̇קין
פאי מוצ̇ע אכ̇תארה אללה רבכם ליחל נורה פיה אליה תאתו בג̇מיע מא אמרכם מן צואעדכם וד̇באיחכם ועשורכם ורפאיעכם וכ̇יאר נד̇ורכם אלתי תנד̇רוהא ללה
פתפרחו בהא בין ידי אללה רבכם אנתם ובנוכם ובנאתכם ועבידכם ואמאכם ואללוי אלד̇י פי מחאלכם אד̇ ליס לה נציב ונחלה מעכם
ואחד̇ר לך אן תקרב קראבינך פי אי מוצ̇ע ראיתה
אלא פי אלמוצ̇ע אלד̇י אכ̇תארה אללה מן אחד אסבאטך ת̇ם קרב קראבינך ואצנע ג̇מיע מא אמרך בה
לכן מתי אשתהת נפסך לחמא פאד̇בח כרזק אללה רבך אלד̇י אעטאך פי סאיר קראך וג̇איז אן יאכל מנה אלטאהר ואלנג̇ס כמא יוכלאן לחם אלט̇בי ואלאיל
לכן אלדם לא תאכלה צבה עלי אלארץ̇ כאלמא
ולא יג̇וז לך אן תאכל פי מחאלך עשור ברך ועצירך ודהנך ובכור בקרך וגנמך ונד̇ורך אלתי נד̇רתהא ותברעך ורפאיעך
אלא בין ידי אללה רבך תאכלה פי אלמוצ̇ע אלד̇י יכ̇תארה אללה רבך אנת ואבנך ואבנתך ועבדך ואמתך ואללוי אלד̇י פי מחאלך ותפרח בין ידי אללה רבך במא אנבסטת בה ידך
ואחד̇ר אן תתרך אללוי טול מקאמך פי בלאדך
ואד̇א אוסע אללה רבך תכ̇מך כמא ועדך פקלת אכל לחמא ען שהוה מן נפסך לה פכלה מתי אשתהיתה
ואן בעד ענך אלמוצ̇ע אלד̇י יכ̇תארה אללה רבך ליחל נורה פיה פאד̇בח מן בקרך וגנמך אלד̇י רזקך אללה רבך כמא אמרתך וכלה פי מחאלך מתי מא אשתהתה נפסך
לכן כמא יוכל אלט̇בי ואלאיל כד̇אך תאכלה אן יג̇וז ללנג̇ס ואלטאהר אן יאכלא מנה
לכן תשדד אלא תאכל אלדם פאנה מסכן אלדם אלנפס פלא תאכל אלנפס מע אללחם
ואד̇ לא יג̇וז אן תאכלה פצבה עלי אלארץ̇ כאלמא
ואד̇ לא תאכלה יכ̇אר לך ולבניך מן בעדך אד̇א תצנע אלמסתקים ענד אללה
עדא אקדאסך מא כאן לך מנהא ונד̇ורך פאחמלהא ואת בהא אלי אלמוצ̇ע אלד̇י יכ̇תארה אללה
ואצנע צואעדך לחומהא ודמאהא כמלא עלי מד̇בח אללה רבך ומן דם ד̇באיחך יצב עלי מד̇בחה וכל לחומהא
אחפט̇ ואקבל ג̇מיע הד̇ה אלאמור אלתי אמרך בהא לכי יכ̇אר לך ולבניך בעדך אלי אלדהר אד̇א תצנע אלכ̇יר ואלמסתקים ענד אללה רבך
ואד̇א קטע אללה רבך אלאמם אלד̇ין אנת דאכ̇ל אלי ת̇ם לתקרצ̇הם מן בין ידיך פאד̇א קרצ̇תהם וסכנת מא פי קראהם וביותהם
אחד̇ר לך אן תוהק פי תבעהם בעד אנפאד̇הם מן בין ידיך וכילא תלתמס למעבודאתהם קאילא כיף כאן יעבדהא האולי אלאמם פאצנע אנא איצ̇א כד̇אך
לא תצנע כד̇אך ללה רבך פאן כת̇ירא ממא יכרהה אללה וישנאה צנעוה למעבודאתהם חתי אן בניהם ובנאתהם קד יחרקונהא באלנאר להא

Chapter 13

פג̇מיע מא אמרכם בה פאחפט̇וה ואעמלו בה לא תזידו עליה ולא תנקצו מנה
ואן קאם פי מא בינכם מדעי נבוה או חאלם חלם פאעטאכם איה או ברהאנא
פלו אתת אלאיה ואלברהאן ממן קאל לך תעאל בנא אלי מעבודאת אכ̇ר מא לם תערפהא פנעבדהא
פלא תקבל מן ד̇לך אלמדעי אלנבוה או אלחאלם אלחלם פאן אללה רבכם ממתחנכם ליט̇הר הל אנתם מחבוה מכ̇לצין בכל קלובכם ונפוסכם
בל פי תבע אללה רבכם תסירו ואיאה פארהבו ווצאיאה פאחפט̇והא וקולה פאקבלו ואיאה פאעבדו וטאעתה פאלזמוהא
וד̇לך אלמדעי אלנבוה ואלחאלם אלחלם פיקתל למא תקול אלמחאל עלי אללה רבכם אלמכ̇רג̇כם מן בלד מצר אלמפדיכם מן בית אלעבודיה לידחו בך ען אלטריק אלד̇י אמרך אללה רבך אן תסיר פיה פאנף אהל אלשר מן וסטך
ואן אגואך אכ̇וך אבן אמך או אבנך או אבנתך או אמרתך אלתי הי חרמתך או צדיקך אלד̇י כנפסך פי אלסתר קאילא תעאל נעבד מעבודאת אכ̇ר מא לם תערפהא אנת ואבאוך
מן מעבודאת אלאמם אלד̇ין חואליכם אלאקרבין אליך או אלאבעדין מנך מן טרף אלארץ̇ אלי טרפהא
פלא תשא ד̇לך ולא תקבל מנה ולא תשפק עליה ולא תרת̇ לה ולא תסתר עליה
בל אקתלה קתלא וידך תבטש פיה אולא פתקתלה ויד סאיר אלקום אכ̇ירא
וארג̇מה באלחג̇ארה חתי ימות למא קצד אדחאך ען אללה רבך אלמכ̇רג̇ך מן בלד מצר מן בית אלעבודיה
וסאיר אלקום יסמעון ויכ̇אפון פלא יעאודון אן יצנעו מת̇ל הד̇א אלאמר אלרדי פי וסטך
ואן סמעת ען בעץ̇ קראך אלתי אללה רבך מעטיכהא אן תסכן פיהא קול קאיל
אן קד כ̇רג̇ קום כפאר מנהא פאצ̇לו אהל קריתהם קאילין תעאלו נעבד מעבודאת אכ̇ר מא לם תערפוהא
פאלתמס ד̇לך ואסתברה וסל ענה נעמא באן כאן אלאמר חקא ת̇אבתא קד צנעת הד̇ה אלכריהה פי וסטך
פאקתל קתלא אהל תלך אלקריה בחד אלסיף ואתלפהא וג̇מיע מא פיהא חתי בהאימהא בחד אלסיף
וג̇מיע סלבהא אג̇מעה אלי וסט רחבתהא ואחרק באלנאר תלך אלקריה וג̇מיע סלבהא ג̇מלה ללה רבך ותכון תלא אלי אלדהר לא תבנא אבדא
ולא ילזק בידך שי מן אלמתלוף לכי ירג̇ע אללה לך מן שדה גצ̇בה ויעטיך רחמתה פירחמך ויכת̇רך כמא קסם לאבאיך
אד̇ תקבל אמר אללה רבך ותחפט̇ ותעמל בג̇מיע וצאיאה ורסומה אלתי אמרך בהא אליום באן תצנע אלמסתקים ענדה

Chapter 14

ואד̇ אנתם אוליא אללה רבכם כאלבנין פלא תתכ̇דשו ולא תג̇עלון נתפא בין עיונכם עלי אמואתכם
לאנך שעב מקדס ללה רבך ואכ̇תארך אן תכון לה אמה כ̇אצה מן ג̇מיע אלאמם אלתי עלי וג̇ה אלארץ̇
לא תאכל כל מכרוה
הד̇ה מא תאכלו מן אלבהאים אלבקר ואלצ̇אן ואלמאעז
ואלאיל ואלט̇בי ואליחמור ואלועל ואלארוי ואלת̇יתל ואלזראפה
וכל בהימה מט̇לפה בט̇לף ומפרקה תפריקא אט̇לאפהא ומצעדה אג̇תראר מן אלבהאים פכלוהא
כ̇לא הד̇ה אלאשכ̇אץ פלא תאכלוהא מן מצעדי אלאג̇תראר ואלמט̇לפה באט̇לאף מפרקה אלג̇מל ואלארנב ואלובר אנהא מצעדה אלאג̇תראר וג̇ר מט̇לפה בט̇לף והי מחרמה עליכם
ואלכ̇נד̇יר פאנה מט̇לף בט̇לף ולא יג̇תר והוא מחרם עליכם לא תאכלו לחומהא ולא תדנו מן נבאילהא אלא תנג̇סו
והד̇א מא תאכלו מן ג̇מיע מא פי אלמא כל מא לה אג̇נחה ופלוס פכלוה
וכל מא ליס לה אג̇נחה ופלוס פלא תאכלוה והו נג̇ס לכם
כל טאיר טאהר פכלוה
והד̇ה אלאשכ̇אץ פלא תאכלוהא מן אלטאיר אלנסר ואלעקאב ואלענקא
ואלג̇ארח ואלצדא ואלחדא באצנאפהא
וג̇מיע אלגראביב לאצנאפהא
ואלנעאמה ואלכטאף ואלסאף ואלבאז באצנאפהא
ואלבום ואלבאשק ואלשאהין
ואלקוק ואלרכ̇ם ואלזמג̇
ואלצקר ואלבבגא באצנאפהא ואלהדהד ואלכ̇פאש
וג̇מיע דביב אלטאיר אלד̇י הו מחרם עליכם לא תאכלוה
וכל מא הו טאיר טאהר מנה פכלוה
ולא תאכלו שיא מן אלנבאיל בל אעטהא ללגריב אלד̇י פי מחלך פיאכלהא או תביעהא לאג̇נבי לאנך שעב מקדס ללה רבך לא תטבך̇ לחמא בלבן
עשרא תעשר ג̇מיע גלה זרעך מא תנבתה אלצחרא סנה סנה
וכלה בין ידי אללה רבך פי אלמוצ̇ע אלד̇י יכ̇תארה ליסכן נורה פיה עשור ברך ועצירך ודהנך ובכור בקרך וגנמך לכי תתעלם כיף תעבדה טול אלזמאן
פאן טאל עליך אלטריק ולם תטק אן תחמלה ובעד ענך אלמוצ̇ע אלד̇י יכ̇תארה אללה רבך אן יג̇על נורה פיה ובארך לך מע ד̇לך
פבעה בת̇מן וצרה וכ̇ד̇ה פי ידיך ואמץ̇ אלי אלמוצ̇ע אלד̇י יכ̇תארה אללה רבך פיה
ואצרפה פי ג̇מיע מא תשתהי נפסך מן בקר וגנם וכ̇מר ונביד̇ וג̇מיע מא תחבה וכלה ת̇ם בין ידי אללה רבך ואפרח אנת ואהל ביתך
ואללוי אלד̇י פי קראך פלא תתרכה אד̇ ליס לה נציב ונחלה מעך
פי כל ת̇לאת̇ סנין תכ̇רג̇ עשור גלתך פי תלך אלסנה ותצ̇עה פי מחלך
פיאתי אללוי אד̇ ליס לה נציב ונחלה מעך ואלגריב ואליתים ואלארמלה אלד̇ין פי מחלך פיאכלון וישבעון לכי יבארך לך אללה רבך פי ג̇מיע מא תצנעה ידך

Chapter 15

פי כל סבע סנין אצנע תסייבא
והד̇א שרח אלתסייב אן יסיב כל ד̇י נסי ידה ממא ינסי צאחבה פלא יקתצ̇י מן צאחבה ולא מן אכ̇יה אד̇ קד סמאהא תסייבא ללה
ואמא אלגריב פג̇איז אן תקתצ̇יה ואמא מא יכון לך עלי אכ̇יך פסיב ידך ענה
ויקינא אנה לא יכון פיך מסכין ממא יבארך לך אללה פי אלבלד אלד̇י יעטיכה נחלה תחוזהא
מא דאם תסמע ותקבל אמר אללה רבך ותחפט̇ ותעמל בג̇מיע הד̇ה אלשריעה אלתי אמרך בהא אליום
כמא אן אללה רבך קד בארך לך כמא ועדך פתעוץ̇ אממא כת̇ירה ואנת פלא תתעוץ̇ מנהם ותתסלט עלי כת̇יר מנהם ועליך לא יתסלטון
פאן כאן פיך מסכין בד̇נב או מחנה מן בעץ̇ אכ̇ותך פי בעץ̇ מחלך מן בלדך אלד̇י אללה רבך מעטיך פלא תקס קלבך ולא תקבץ̇ ידך ענה
בל אפתחהא לה פתחא ועוצ̇ה תעויצ̇א מקדר מא יעוזה
ואחד̇ר אן יכון פי קלבך קול ג̇הל פתקול קד קרבת אלסנה אלסאבעה סנה אלתסייב פתשח עלי אכ̇יך אלמסכין פלא תעטיה שיא פידעו עליך אלי אללה פתחל בך עקובתה
בל אעטה עטאא ולא תשח בה נפסך עליה פאן בג̇רירה הד̇א אלאמר יבארך לך אללה רבך פי אעמאלך וג̇מיע מא תמד אליה ידך
פעלי מא קלת לך ליס יעדם מסכין מן בין אלבלד אנא אמרך אליום באן תפתח ידך לאכ̇יך צ̇עיפך ומסכינך פי בלדך
ואן אסתבאע לך אכ̇וך אלעבראני או אכ̇תך אלעבראניה פליכ̇דמך סת סנין ופי אלסנה אלסאבעה אטלקה מן ענדך חרא
ואד̇א אטלקתה חרא מן ענדך פלא תטלקה פארגא
בל צלה בצלה מן גנמך וביד̇רך ותיג̇ארך וחסב מא רזקך אללה רבך פאעטה
ואד̇כר אנך טאל מא כנת עבדא במצר פעלי ד̇לך אפדך אללה רבך ואמרך במת̇ל הד̇א אלאמר פי מת̇ל הד̇א אליום
פאן קאל לך לא אכ̇רג̇ מן ענדך לאנה אחבך ואחב מנזלך אד̇ אלאצלח לה אלמקאם מעך
פכ̇ד̇ אלמיסאם וצ̇עה פי אד̇נה ענד באבך פיכון לך עבד אלדהר ולאמתך איצ̇א פאצנע כד̇אך
ולא יצעב עליך אטלאקך לה חרא מן ענדך פאנה יג̇וז אן יכון קד כ̇דמך צ̇עף מא יסאוי אג̇ר אג̇יר סת סנין פיבארך לך אללה רבך פי ג̇מיע מא תצנעה
וכל בכור יולד לך פי גנמך ובקרך אלד̇כור פאלזמה אלתקדיס ללה רבך לא תפלח באלבכר מן בקרך ולא תג̇ז אלבכר מן גנמך
בל תאכלה בין ידי אללה רבך סנה בסנה פי אלמוצ̇ע אלד̇י יכ̇תארה אנת ואלך
ואן כאן פיה עיב מן אזמן או אעמי וסאיר אלעיוב אלפאסדה פלא תד̇בחה ללה רבך
וג̇איז אן תאכלה פי מחלך ואן יאכלה איצ̇א אלטאהר ואלנג̇ס כמא יאכלאן אלט̇בי ואלאיל
מא כ̇לא דמה פלא תאכלה בל צבה עלי אלארץ̇ כאלמא

Chapter 16

ואחפט̇ שהר אלפריך אן תצנע פיה פסחא ללה רבך כמא אטלקך פיה ללכ̇רוג̇ מן מצר לילא
ואד̇בח אלפסח ללה רבך מן אלגנם ומעה מן אלבקר פי אלמוצ̇ע אלד̇י יכ̇תארה ליחל נורה פיה
ולא תאכל מעה כ̇מירא בל כל בעדה סבעה איאם פטירא טעאם אלצ̇עף לאנך כ̇רג̇ת מן מצר בחפז ואד̇כר יום כ̇רוג̇ך מן מצר טול זמאנך
ולא ירי לך כ̇מיר פי ג̇מיע תכ̇מך סבעה איאם ולא יבית מן אללחם אלד̇י תד̇בחה פי אלעשא אלי גדאה אליום אלאול
ולא יג̇וז לך אן תד̇בח אלפסח פי בעץ̇ מחאלך אלד̇י אללה רבך מעטיך
אלא פי אלמוצ̇ע אלד̇י יכ̇תארה אללה רבך ליחל נורה ת̇ם ת̇ם תד̇בח אלפסח ענד אלמסא קבל מג̇ב אלשמס וד̇לך פי פצל כ̇רוג̇ך מן מצר
ואנצ̇ג̇ה וכלה פי ד̇לך אלמוצ̇ע אלד̇י יכ̇תארה אללה רבך פיה ת̇ם ול באלגאדה ואמץ̇ אלי מנזלך
וכל בעדה אלפטיר סתה איאם ופי אליום אלסאבע מכת̇ פי קדס אללה רבך ולא תצנע פיה צנאעה
ואחץ סבעה אסאביע מן וקת אבתדא אלמנג̇ל פי סנבל אבתדי בהא
ואצנע חג̇ אסאביע ללה רבך עלי מקדאר ניל ידך ומא תתברע בה כמא ירזקך אללה רבך
ואפרח בין ידיה אנת ואבנך ואבנתך ועבדך ואמתך ואללוי אלד̇י פי מחאלך ואלגריב ואליתים ואלארמלה אלד̇ין פי מא בינכם פי אלמוצ̇ע אלד̇י יכ̇תארה אללה ליחל נורה פיה
ואד̇כר אנך כנת עבדא במצר ואחפט̇ הד̇ה אלרסום ואעמל בהא
ואצנע חג̇ אלמט̇ל סבעה איאם ענד ג̇מעך גלתך מן ביד̇רך ותג̇ארך
ואפרח פי חג̇ך אנת ואבנך ואבנתך ועבדך ואמתך ואללוי ואלגריב ואליתים ואלארמלה אלד̇ין פי מחאלך
כד̇אך תחג̇ סבעה איאם ללה רבך פי אלמוצ̇ע אלד̇י יכ̇תארה ליבארך לך פי ג̇מיע גלתך וסאיר מא תמד אליה ידיך פתכון פארחא מחצ̇א
ת̇לאת̇ מראר פי אלסנה יחצ̇ר ג̇מיע רג̇אלך בין ידי אללה רבך פי אלמוצ̇ע אלד̇י יכ̇תארה פי חג̇ אלפטיר וחג̇ אלאסאביע וחג̇ אלמט̇ל ולא יחצ̇רו בין ידיה פארגא
בל יאת כל רג̇ל במא תנאל ידה כרזק אללה רבך אלד̇י אעטאך
ואג̇על לך חכמא וערפא פי ג̇מיע מחאלך אלד̇י יעטי אללה רבך אסבאטך ויחכמו פי מא בין אלקום חכם עדל
לא תמיל אלחכם ולא תחאב אלוג̇וה ולא תאכ̇ד̇ אלרשא לאן אלרשא תעמי עיון אלעלמא ען אלחק ותזיף אלאקואל אלעאדלה
ואטלב אלחק אלמחץ̇ לכי תחיא ותחוז אלבלד אלד̇י אללה רבך מעטיך
לא תגרס סאריה מן אלשג̇ר אלי ג̇אנב מד̇בח אללה רבך אלד̇י תצנעה
ולא תנצב לך דכה עלי מא ישנאה אללה רבך

Chapter 17

לא תד̇בח ללה רבך ת̇ורא או שאה אלד̇י יכון פיה עיב שי מן אלעיוב אלרדיה לאן כריהה אללה רבך הו
ואן וג̇ד פי מא בינכם פי בעץ̇ קראך אלתי אללה רבך מעטיך רג̇ל או אמראה צנע אלשר בין ידי אללה רבך פתג̇אוז עהדה
ומצ̇א ועבד מעבודאת אכ̇ר וסג̇ד להא או ללשמס או ללקמר או ללסאיר נג̇ום אלסמא ממא לם אטלקלה
פאד̇א אכ̇ברת בד̇לך פאסתמעה ואלתמסה ג̇ידא פאד̇א כאן ד̇לך אלאמר חקא ת̇אבתא וקד צנעת הד̇ה אלכריהה פי מא בינכם
פאכ̇רג̇ ד̇לך אלרג̇ל או תלך אלאמראה אללד̇ין צנעא הד̇א אלאמר אלרדי פי מא בינכם אלרג̇ל וחדה או אלאמראה וחדהא וארג̇מהמא באלחג̇ארה אלי אן ימותא
בקול שאהדין או ת̇לאת̇ה שהוד יקתל מן יקתל ולא יקתל בקול שאהד ואחד
ואידי אלשאהדין תבטש בה אולא לקתלה ואידי סאיר אלנאס אכ̇רא ואנף אהל אלשר מן וסטך
ואד̇א כ̇פי ענך אמר מן אלאחכאם בין דם אלי דם ודין אלי דין וחכם בלא אלי בלא ואמור כ̇צומאת פי מחאלך פקם ואצעד אלי אלמוצ̇ע אלד̇י יכ̇תארה אללה רבך
וצר אלי אלאימה אלליואניין ואלי אלחאכם אלד̇י יכון פי ד̇לך אלזמאן פסל מנהם ד̇לך אמר אלחכם יפתונך בה
פאעמל בחסב אלאמר אלד̇י יפתוך בה מן ד̇לך אלמוצ̇ע אלד̇י יכ̇תארה אללה ואחפט̇ לתעמל בג̇מיע מא ידלונך
ובחסב אלדלאלה אלתי ידלונך ואלחכם אלד̇י יקולון לך תצנע ולא תזל מן אלאמר אלד̇י יפתונך ימנה ולא ויסרה
ואי רג̇ל יסתעמל אלקחה פלא יקבל מן אלאמאם אלמקים ת̇ם ליכ̇דם אללה רבך או מן אלחאכם פליקתל ד̇לך אלרג̇ל ואנף אהל אלשר מן אלאסראיל
וסאיר אלנאס יסמעון ויכ̇אפון ולא יתוקחון איצ̇א
ואד̇א דכ̇לת אלבלד אלד̇י אללה רבך מעטיך פתחוזה ואקמת פיה פקלת אנצב לי מלכא כסאיר אלאמם אלד̇י חואלי
פיג̇וז אן תנצב לך מלכא מן יכ̇תארה אללה רבך וליכן אלמלך אלד̇י תנצבה מן בעץ̇ אכ̇ותך ולא יג̇וז אן תנצב עליך רג̇לא גריבא מן ליס הו אכ̇אך
לכן לא יסתכת̇ר לה כ̇ילא לילא ירד אלקום אלי מצר לאסתכת̇אר אלכ̇יל ואללה פקד קאל לכם לא תעודו אלרג̇וע פי ד̇לך אלטריך אבדא
ולא יסתכת̇ר לה מן אלנסא לילא יזול קלבה ומן אלד̇הב ואלפצ̇ה לא יסתכת̇ר לה ג̇דא
וכמא יג̇לס עלי כרסי מלכה פתכתב לה נסכ̇ה הד̇ה אלתוריה פי ספר מן חצ̇רה אלאימה אללואניין
ותכון מעה ויקרא פיהא טול חיותה לכי יתעלם אן יכ̇אף אללה רבה ויחפט̇ ג̇מיע כלאם הד̇ה אלתוריה והד̇ה אלרסום ויעמל בהא
לילא ירתפע קלבה עלי אכ̇ותה ולילא יזול מן אלשריעה ימנה ולא יסרה ולכי תטול איאמה פי מלכה הו ובנוה פי מא בין אלאסראיל

Chapter 18

ואד̇ לא יכון ללאימה ואלליואניין אלד̇ין הם סאיר סבט לוי קסם ונחלה מע אלאסראיל פמן קראבין אללה ונחלתה יאכלון
ונחלה לא תכון לה פי מא בין אכ̇ותה אד̇ פראיץ̇ אללה הי נחלתה כמא אמר לה בהא
והד̇א יכון מעך רסם אלאימה מן אלקום מן ד̇אבחי אי ד̇בח כאן מן אלבקר ואלגנם אן יעטיהם אלד̇ראע ואללחיין ואלקבה
ואול ברך ועצירך ודהנך ואול ג̇ז גנמך תעטיה
לאן אללה רבך אכ̇תארה מן ג̇מיע אסבאטך ליקום ויכ̇דם באסם אללה הו ובנוה טול אלזמאן
ואד̇א חג̇ אי לוי מן בעץ מחאלך אלתי לג̇מיע אלאסראיל אלתי הו מקים בהא פלידכ̇ל אי וקת שא אלי אלמוצ̇ע אלד̇י יכ̇תארה אללה
ויכ̇דם באסם רבה כג̇מיע אלליואניין אלמקימין ת̇ם בין ידי אללה
וליתקסמו אנצבה מתסאיה מא כ̇לא מא את̇בתה אלאבא מן אלנואיב
ואעלם אנך דאכ̇ל אלי אלבלד אלד̇י אללה רבך מעטיך פלא תתעלם אן תעמל כמכארה אולאיך אלאמם
לא יוג̇ד פיכם מן ישעל אבנה או בנתה באלנאר וקאסם קסאמאת ומתפאל ומתטאייר וסאחר
וראקי רקאא וסאיל משעוד̇ או עראף ומלתמס מן אלמותי
לאן אללה רבך יכרה כל מן יצנע הד̇ה אלצנאיע ובג̇רירתהא הו קארצ̇הם מן בין ידיך
בל כן סאדג̇א ללה רבך
ואן האולי אלאמם אלד̇ין אנת וארת̇הם מן אלמתפאלין ואלקאסמין הם יקבלון ואנת לם יטלק לך אללה רבך מת̇ל ד̇לך
לכן אי נבי מן בינכם מן בעץ̇ אכ̇ותך מת̇לי ינצבה לך אללה רבך מנה פאקבלו
כג̇מיע מא סאלת אללה רבך פי ג̇בל חריב פי יום אלג̇וק וקלת לא אעוד אן אסמע צות אללה רב ולא ארי הד̇ה אלנאר אלעט̇ימה לילא אמות
פקאל אללה לי קד אחסנו פי מא סאלו
ואי נבי אנצבה להם מן בעץ̇ אכ̇ותהם מת̇לך אלקנה כלאמי פיכ̇אטבהם בג̇מיע מא אמרה בה
ואי אנסאן לם יקבל כלאמי אלד̇י יודיה עני פאני אטאלבה
ואי מתנבי תוקח פיקול קולא עני ממא לם אמרה אן יקולה ומן יתנבי במעבודאת אכ̇ר פליקתל ד̇לך אלמתנבי
פאן קלת פי נפסך כיף נערף אלקול אלד̇י לם יקלה אללה
פאנה מא יקולה אלמתנבי ען אללה ולא יג̇וז ד̇לך אלקול ולא יג̇ב פהו אלקול אלד̇י לם יקלה אללה ואנמא קאלה אלמתנבי בקחה פלא תחד̇רה

Chapter 19

ואד̇א קטע אללה רבך אלאמם אלד̇ין מעטיך בלדהם פורת̇תהם וסכנת פי קראהם ומנאזלהם
אפרז לך ת̇לאת̇ קרי פי וסט בלדך אלד̇י אללה רבך מעטיך לתחוזה
ואצלח טרקהא עלי תת̇לית̇ תכ̇ם ארצ̇ך אלד̇י ינחלך אללה רבך פתכון מעדה ליהרב אליה כל קאתל
והד̇א כ̇בר אלקאתל אלד̇י יהרב אליה פיחיא מן יקתל צאחבה בלא מערפה והו גיר שאני לה מן אמס ומא קבלה
וד̇לך כמן ידכ̇ל מע צאחבה אלי אלשערא ליקטע חטבא פתמיל ידה באלמקטע ליקטע אלעוד או ינסל אלחדיד מן אלעוד פיציב צאחבה פימות והו יהרב אלי ואחדה מן הד̇ה אלקרי פיחיא
כילא יכלב ולי אלדם אלקאתל ממא יחמי קלבה פילחקה לכת̇רה אלטריק פיקתלה וליס עליה חכם קתל אד̇ ליס שאניא לה מן אמס ומא קבלה
פלד̇לך אמרך אליום באן תפרז לך ת̇לאת̇ קרי
ואן אוסע אללה רבך תכ̇מך כמא קסם לאבאיך פאעטאך ג̇מיע אלבלאד אלתי קסם באן יעטיהא לאבאיך
וד̇לך אד̇א תחפט̇ ג̇מיע הד̇ה אלשריעה ותעמל בהא באן תחב אללה רבך ותסיר פי טרקה טול אלזמאן פזד ת̇לאת̇ קרי אכ̇ר עלי הד̇ה אלת̇לאת̇
לילא יספך דם ברי פי בלדך אלד̇י אללה רבך מעטיך נחלה פיכון עליך דמא
ואן כאן אלרג̇ל שאניא לצאחבה פכמן לה וקאם עליה חתי צ̇רבה וקתלה פמאת ת̇ם הרב אלי ואחדה מן הד̇ה אלקרי
פליבעת̇ שיוך̇ קריתה ויאכ̇ד̇וה מן ת̇ם ויסלמוה אלי ולי אלדם חתי יקתל
ולא תשפך עליה בל אנף קאתלי אלברי מן בין בני אסראיל ויכ̇אר לך
לא תזיג תכ̇ם צאחבך אלד̇י תכ̇מוה אלאולון בנחלתך אלתי תנחלהא פי אלבלד אלד̇י אללה רבך מעטיך לתחוזה
לא יקם שאהד ואחד עלי אנסאן פי שי מן אלד̇נוב ואלכ̇טאיא ואלג̇נאיאת אלתי יג̇ניהא בל עלי קול שאהדין או ת̇לאת̇ה שהוד תקום אלאמור
ואן קאם שאהד ט̇לם עלי אנסאן לישהד עליה במחאל
פליקף אלרג̇לאן אללד̇אן אלחכומה להמא בין ידי אללה ובין ידי אלאימה ואלחכאם אלד̇ין ילו פי ד̇לך אלזמאן
פלילתמסו ד̇לך אלחכאם ג̇ידא פאן כאן אלשאהד שאהד זור וקד שהד בבאטל עלי אכ̇יה
פאצנעו בה מת̇ל מא הם אן יצנעה באכ̇יה ואנף אהל אלשר מן וסטך
ואלבאקיון יסמעון ויכ̇אפון ולא יעודו אן יצנעו מת̇ל הד̇א אלאמר אלרדי פי מא בינכם
ולא תשפק עינך פי אלקצאץ נפס בנפס ודיה עין בעין וסן בסן ויד ביד ורג̇ל ברג̇ל

Chapter 20

ואד̇א כ̇רג̇ת ללחרב עלי אעדאיך פראית כ̇יולא ומראכב קומא אכת̇ר מנך פלא תכ̇אפהם פאן אללה רבך מעך אלמצעדך מן בלד מצר
וענד תקדמכם אלי אלחרב פליתקדם אלאמאם ויכ̇אטב אלקום
ויקול להם אסמעו יא אלאסראיל אנתם אליום מתקדמון אלי אלחרב עלי אעדאיכם פלא תרק קלובכם ולא תכ̇אפו ולא תפזעו ולא תרהבו מנהם
לאן אללה רבכם אלסאלך נורה מעכם יחארב לכם אעדאכם ויגית̇כם
ת̇ם יכלם אלערפא אלקום קאילין אי רג̇ל בנא ביתא ג̇דידא ולם ידשנה פלימץ̇ וירג̇ע אלי מנזלה כילא יקתל פי אלחרב ורג̇ל אכ̇ר ידשנה
ואי רג̇ל גרס כרמא ולם יבד̇לה פלימץ̇ וירג̇ע אלי מנזלה כילא יקתל פי אלחרב ורג̇ל אכ̇ר יבד̇לה
ואי רג̇ל אמלך אמראה ולם יזפהא פלימץ̇ וירג̇ע אלי מנזלה כילא יקתל פי אלחרב ורג̇ל אכ̇ר יזפהא
ת̇ם יזידו אלערפא פי מכ̇אטבה אלקום ויקולון אי רג̇ל כ̇איף רקיק אלקלב פלימץ̇ וירג̇ע אלי מנזלה ולא יחל קלב אכ̇ותה כקלבה
פענד פראגהם מן מכ̇אטבה אלקום כד̇לך יוכל בהם ריסא אלג̇יוש
ואד̇א תקדמת אלי קריה לתחארבהא פנאדהא אולא באלסלאם
פאן אג̇אבתך באלסלאם ופתחת לך פג̇מיע אלקום אלמוג̇ודין פיהא יכונו לך ד̇מה ויכ̇דמוך
ואן לם תסאלמך בל חארבתך פחאצרתהא
פיסלמהא אללה רבך פי ידך פאקתל רג̇אלהא בחד אלסיף
ואמא אלנסא ואלאטפאל ואלבהאים וג̇מיע מא פי אלקריה מן סלבהא פאגנמה לנפסך וכל סלב אעדאיך אלד̇י רזקך אללה רבך
כד̇א אצנע באלקרי אלבעידה מנך ג̇דא אלתי ליסת מן קרי האולי אלאמאם
ואמא מן קרי האולי אלאמם אלד̇ין אללה רבך מעטיך נחלה פלא תבק מנהם נסמה
בל אתלפהם אתלאפא אלחתיין ואלאמוריין ואלכנעאניין ואלפרזיין ואלחויין ואליבוסיין כמא אמרך אללה רבך
לכי לא יעלמוכם אן תצנעו כג̇מיע מכארההם אלתי צנעוהא למעבודתהם פתכ̇טו ללה רבכם
ואד̇א חאצרת קריה איאמא כת̇ירה לתחארבהא לתפתחהא פלא תפסד שג̇רהא באן תחרך עליה אלחדיד אד̇ מנה תאכל פלא תקטעה ט̇נא מנך אן שג̇ר אלצחרא כאלאנסאן אלד̇י אכ̇תפי מנך פי אלחצאר
לכן אי שג̇ר עלמתה אנה ליס במטעם פאפסדה ואקטעה ואבני אלאת אלחצאר עלי איה קריה חארבתך אלי אן תחדרהא

Chapter 21

ואן וג̇ד קתיל פי אלבלד אלד̇י אללה מעטיך לתחוזה מטרוח פי אלצחרא לא יערף מן קתלה
פליכ̇רג̇ בעץ̇ שיוכ̇ך וחכאמך וימסחו אלי אלקרי אלתי חואלי אלקתיל
פאיה קריה כאנת אקרב אליה פליאכ̇ד̇ אהלהא עג̇לה מן אלבקר מא לם תפלח ומא לם תמד אלניר
ויחדרוהא אלי ואד צעב מא לם יפלח ולם יזרע ויקפוהא פיה
ת̇ם יתקדם בעץ̇ אלאימה בני לוי לאן אללה רבך אכ̇תארהם ליכ̇דמוה ויבארכו באסמה ועלי קולהם יפצל כל כ̇צומה וכל בלא
פאד̇א גסלו ג̇מיע שיוך̇ תלך אלקריה אלקריבה מן אלקתיל אידיהם עלי אלעג̇לה אלמקפאה פי אלואדי
ואבתדו וקאלו אידינא לם תספך הד̇א אלדם ועיוננא לם תר ד̇לך
ת̇נוהם פקאלו אללהם אגפר לקומך אלאסראיל ולא תדע עליהם עקובה תואן פי דם ברי פיגפר להם מא תואנו פי ד̇לך אלדם
ואנת פאנף קאתלי דם אלברי מן בינכם פאנך תצנע אלמסתקים ענד אללה
ואד̇א כ̇רג̇ת ללחרב עלי אעדאיך פאסלמה אללה רבך פי ידך פסבית סביה
וראית פי אלסביה אמראה חסני אלחליה פשגפת בהא פתכ̇ד̇תהא לך זוג̇ה
באן תדכ̇להא אלי וסט מנזלך ותחלק ראסהא ותרבי אט̇פארהא
ותנזע ת̇יאב סביהא ענהא ותקים ותבכי עלי מד̇הב אביהא ואמהא שהרא ת̇ם בעד ד̇לך תדכ̇ל אליהא פתבתני בהא ותכון לך זוג̇ה
פאן לם תרדהא בעד ד̇לך פאטלקהא חרה לנפסהא וביעא לא תביעהא בת̇מן ולא תסתרקהא בעד מא אתיתהא
ואן כאנת זוג̇תאן לרג̇ל ואחד אחדאהמא מחבובה ואלאכ̇רי משניה פולדתא לה אולאדא וכאן אלאבן אלבכר ללמשניה מנהמא
פפי יום ינחל בניה מא יכון לה פלא יג̇וז לה אן יפצ̇ל אבן אלמחבובה עלי אבן אלמשניה אלבכר
בל יג̇ב עליה אן יערף אלנאס באלבכר אבן אלמשניה ליעטי לה סהמין מן ג̇מיע מא יוג̇ד לה אד̇ הו אול נילה ולה חכם אלבכוריה
ואד̇א כאן לרג̇ל אבן זאיל מכ̇אלף ליס יקבל אמר אביה ואמר אמה ויודבאנה ולם יקבל מנהמא
פליקבץ̇ עליה אבוה ואמה ויכ̇רג̇אה אלי שיוך̇ קריתה ואלי באב חאכם מוצ̇עה
פיקולא להם אבננא הד̇א זאיל מכ̇אלף ליס יקבל אמרנא והו מצרף ומפרט פי אלחראם
פירג̇מוה ג̇מיע אהל קריתה באלחג̇ארה חתי ימות ואנף אהל אלשר מן בינכם וג̇מיע אלאסראיל יסמעון ויכ̇אפון
ואד̇א וג̇בת עלי אנסאן כ̇טיה חכמהא אלקתל פיקתל פאצלבה עלי כ̇שבה
ולא תבת ג̇ת̇תה עליהא בל אדפנה דפנא פי ד̇לך אליום אד̇ צלב למא אפתרא עלי אללה ולא תנג̇ס בלדך אלד̇י אללה רבך מעטיך נחלה

Chapter 22

לא תר ת̇ור אכ̇יך או שאתה צ̇אלין פתתגאפל ענהמא בל רדהמא עליה רדא
ואן לם יכן אכ̇יך קריבא אליך או לם תערפה פצים ד̇לך אלי ממלך ויכון ענדך אלי אן ילתמסה אכ̇וך פתרדה עליה
וכד̇א פאצנע בחמארה ובת̇ובה ובסאיר צ̇אל אכ̇יך אלד̇י תצ̇יע מנה פתג̇דהא ולא יחל לך אן תתגאפל ענהא
לא תר חמאר אכ̇יך או ת̇ורה ואקעין פי אלטריק ותתגאפל ענהמא בל אקמהמא מעה אקאמה
לא תכן אלאת אלרג̇אל עלי אלנסא ולא ילבס אלרג̇ל זי אלנסא לאן אללה רבך יכרה כל מן יצנע ד̇לך
ואד̇א ואפית וכרא מן אלטאיר פי אלטריק או פי אלשג̇ר או עלי אלארץ̇ פיה פראך̇ או ביץ̇ ואלאם ראבצ̇ה עליהם פלא תאכ̇ד̇ אלאם מע אלבנין
בל אטלק אלאם אטלאקא וכ̇ד̇ אלבנין לנפסך לכי יכ̇אר לך ותטול איאמך
ואד̇א בנית ביתא ג̇דידא פאצנע דראבזין עלי סטחך ולא תג̇על גררא פי מנזלך יסקט מנה מן יסקט
לא תזרע כרמך מן נועין כילא תחרם עליך סלאפה אלזרע אלד̇י תזרעה מע גלה אלכרם
לא תצ̇מד אלת̇ור ואלחמאר ג̇מיעא
לא תלבס ת̇ובא מכ̇תלטא מן צוף וכתאן ג̇מיעא
ואצנע לך ג̇דאילא פי ארבעה אטראף אזארך אלד̇י תתגטא בה
ואן תזוג̇ רג̇ל במראה ודכ̇ל בהא ת̇ם שנאהא
פג̇על להא עללא מן אלכלאם ואכ̇רג̇ עליהא אסמא רדיא פקאל אני תזוג̇ת בהד̇ה אלמראה פדנית מנהא פלם אג̇ד להא בראה
ת̇ם אכ̇ד̇ אבוהא או אמהא אלבראה ואכ̇רג̇אהא אלי שיוך̇ אלקריה ואלי באב אלחאכם
פקאל אבוהא ללשיוך̇ אני זוג̇ת בנתי להד̇א אלרג̇ל פשנאהא
והוד̇א קד ג̇על להא עללא מן אלכלאם פקאל לם אג̇ד להא בראה והד̇ה בראה בנתי ובסטו אלמנדיל או מקאמה בין ידיהם
פליאכ̇ד̇ו שיוך̇ אלקריה אלרג̇ל יודבוה
ויג̇רמוה מיאה דרהם פצ̇ה וידפעוהא אלי אבי אלג̇אריה למא אכ̇רג̇ אסמא רדיא עלי בכר אסראיל ותכון לה זוג̇ה ולא יג̇וז לה טלאקהא טול עמרה
ואן כאן אלאמר חקא ולא תוג̇ד ללג̇אריה בראה
פלתכ̇רג̇ אלג̇אריה אלי באב בית אביהא וירג̇מוהא ג̇מיע אהל קריתהא באלחג̇ארה אלי אן תמות למא צנעת חסיסה פי אלאסראיל ופג̇רת מחצנהא פי בית אביהא פאנף אהל אלשר מן בינכם
ואן וג̇ד רג̇ל מצ̇אג̇ע אמראה ד̇את אלבעל פליקתלא ג̇מיעא אלרג̇ל אלמצ̇אג̇עהא והי ואנף אהל אלשר מן אלאסראיל
ואד̇א כאנת ג̇אריה בכר ממלכה לרג̇ל פוג̇דהא רג̇ל פי אלקריה פצ̇אג̇עהא
פאכ̇רג̇והמא ג̇מיעא אלי באב תלך אלקריה וארג̇מוהמא באלחג̇ארה חתי ימותא אמא אלג̇אריה פבסבב מא לם תצרך̇ והי פי אלקריה ואמא אלרג̇ל פבסבב מא אתי זוג̇ה צאחבה ואנף אהל אלשר מן בינכם
ואן וג̇ד אלרג̇ל אלג̇אריה אלממלכה פי אלצחרא פאמסכהא וצ̇אג̇עהא פליקתל ד̇לך אלרג̇ל אלמצ̇אג̇עהא וחדה
ולא תצנע בהא שיא אד̇ ליס להא כ̇ט̇יה תוג̇ב אלקתל ואנמא מת̇ל אמרהא הד̇א כמן יקום עלי צאחבה פיצ̇רבה פיפיתה רוחה
ואד̇ וג̇דהא פי אלצחרא פימכן אן תכון קד צרכ̇ת פלם יכן לה מגית̇
ואד̇א וג̇ד רג̇ל ג̇אריה בכרא מא לם תמלך פצ̇בטהא פצ̇אג̇עהא פוג̇דא
פליעט ד̇לך אלרג̇ל לאביהא כ̇מסין דרהמא ותכון לה זוג̇ה בדל מא אתאהא ולא יג̇וז לה טלאקהא טול עמרה

Chapter 23

לא יתזוג̇ רג̇ל זוג̇ה אביה ולא יכשף כנף אביה
לא ידכ̇ל מפדוג אלכ̇צי ומקטוע אלאחליל פי ג̇וק אללה
לא ידכ̇ל זנים פי ג̇וק אללה חתי אלג̇יל אלעאשר מנה לא ידכ̇ל פי ג̇וק אללה
ולא ידכ̇ל עמאני ומואבי פי ג̇וק אללה חתי אלג̇יל אלעאשר לא ידכ̇ל מנהם פי ג̇וק אללה אלי אלאבד
בסבב מא לם ילתקוכם באלכ̇בז ואלמא פי אלטריק פי כ̇רוג̇כם מן מצר ואלד̇י אסתג̇אר עליך בלעם אבן בעור מן פתור ארם נהרים לילענך
ולם ישא אללה רבך אן יקבל מן בלעם בל קלב אללה רבך לך אללענה ברכה למא אחבך אללה רבך
פלא תלתמס סלאמהם וכ̇ירהם טול זמאנך אבדא
לא תכרה אלאדומי פאנה אכ̇וך ולא תכרה אלמצרי פאנך כנת גריבא פי בלדה
ואלג̇יל אלת̇אלת̇ מן אלבנין אלד̇י יולדון להם ידכ̇לון פי ג̇וק אללה
ואד̇א כ̇רג̇ת פי עסכר עלי אעדאיך פאחתרס מן כל אמר קביח
ואן כאן פיכם רג̇ל ליס הו טאהר מן עארץ̇ אלליל פליכ̇רג̇ אלי כ̇ארג̇ אלעסכר מן חית̇ לא ידכ̇ל אלי וסטה
פאד̇א כאן ענד אתג̇אה אלליל ירחץ̇ באלמא וענד דכ̇ול אלשמס ידכ̇ל אלי אלעסכר
וליכן לך מכאן מן כ̇ארג̇ אלעסכר תנזל הנאך כ̇ארג̇א מנה
וליכן לך ותד מע סלאחך פאד̇א תברזת כ̇ארג̇א מנה פאחפר בה ועד וגט ד̇לך אלרג̇יע
לאן אללה רבך נורה סאלך פי וסט עסכרך ליכ̇לצך ויסלם אעדאך בין ידיך פיכון עסכרך מקדסא ולא ירי פיך אמרא קביחא פינצרף ענך
לא תסלם אלעבד למולאה אלד̇י יתכ̇לץ מן דינה בל תמנה מעך
וליג̇לס ענדך פי מא בינך פי אלמוצ̇ע אלד̇י יכ̇תארה פי אחד מחאלך פי אלאצלח לה ולא תצ̇הדה
לא תכן מן בנאת אסראיל ממתעה ולא מן בני אסראיל ממתע
לא תדכ̇ל שיא מן אג̇עאל אלזנא ואת̇מאן אלכלאב אלי בית אללה רבך פי נד̇ר לאן אללה רבך יכרההמא ג̇מיעא
ולא תעאין אכ̇אך עינה פצ̇ה ולא טעם וכל אמר יעאין
בל אלגריב תעאינה ואכ̇וך לא תעאינה לכי יבארך לך אללה רבך פי ג̇מיע ממדוד ידך פי אלבלד אלד̇י אנת דאכ̇ל אליה לתחוזה
ואד̇א נד̇רת נד̇רא ללה רבך פלא תוכ̇ר אלופא בה לאן אללה רבך יטאלבך בה מטאלבה פתחל בך עקובה
ולו אנתהית אולא מן אלנד̇ר לם תחל בך עקובה
אלאן מא כ̇רג̇ מן שפתיך אחפט̇ה ואעמל בה כמא נד̇רת ללה רבך מתברעא מא קלתה בפיך
אד̇א אסתוג̇רת פי כרם צאחבך פתאכל ענבא אלי אן תשבע ופי אניתך לא תג̇על שיא
ואד̇א אסתוג̇רת פי סנבל צאחבך פאקטף מא תפרכה בידך ומנג̇לא לא תחרך עלי סנבל צאחבך לנפסך

Chapter 24

ואד̇א תזוג̇ רג̇ל מראה ומלכהא ת̇ם אנהא לם תג̇ד חט̇אא ענדה או וג̇ד עליהא אמרא קביחא פליכתב להא כתאב קטעה וידפעהא אליהא ויטלקהא מנה
פאן כ̇רג̇ת מן מנזלה ומצ̇ת וצארת לרג̇ל אכ̇ר
פשנאהא אלרג̇ל אלאכ̇ר וכתב להא כתאב קטעה פדפעה אליהא וטלקהא מנה או מאת אלרג̇ל אלאכ̇ר אלד̇י אתכ̇ד̇הא לה זוג̇ה
פלא יחל לבעלהא אלאול אלד̇י אטלקהא ליעוד ויתזוג̇ בהא לתכון לה זוג̇ה בעד מא מלכהא ג̇רה פאנהא כריהה בין ידי אללה פלא תוקע כ̇טאא עלי בלדך אלד̇י אללה רבך מעטיך נחלה
ואד̇א תזוג̇ רג̇ל מראה ג̇דידה פלא יכ̇רג̇ פי אלג̇יש ולא ימר עליה שי מן אלאמור בל יכון פארגא לביתה סנה ואחדה ויפרח זוג̇תה אלתי אתכ̇ד̇הא
לא יסתרהן אחד אלרחא אלספלא ואלעליא פאנה יסתרהן קות אלנפוס
ואן וג̇ד אנסאן קד סרק נפסא מן אכ̇ותה מן בני אסראיל פאסתרקהא או באעהא פליקתל ד̇לך אלסארק ואנף אהל אלשר מן בינך
ואחתרס מן בלוי אלברץ ואחפט̇ רסמה ג̇דא ואעמל פיה כמא יפתיכם אלאימה אלליואניון כמא אמרתהם
ואד̇כר מא צנע אללה רבך במרים פי אלטריק פי כ̇רוג̇כם מן מצר
ואד̇א אנסאת צאחבך נסיה פלא תדכ̇ל אלי ביתה פתאכ̇ד̇ עוצ̇הא
בל תקף כ̇ארג̇א ואלרג̇ל אלד̇י אנסאתה הו יכ̇רג̇ אליך אלעוץ̇ אלי כ̇ארג̇
ואן כאן רג̇לא צ̇עיפא פלא תבת ועוצ̇ה ענדך
בל רדה אליה רדא ענד מגיב אלשמס אד̇ ינאם פיה פידעו לך ותכון לך חסנה בין ידי אללה רבך
ולא תגשם אג̇ירא וכ̇אצה צ̇עיף או מסכין מן אכ̇ותך או מן צ̇יפך אלד̇י פי בלדך פי מחאלך
בל אדפע לה אג̇רתה פי יומה מן קבל מגיב אלשמס אד̇ הו צ̇עיף ועליהא קד כ̇אטר בנפסה ולא ידעו עליך אלי אללה פתחל בך עקובה
לא יקתל אלאבא ען אלבנין ולא אלבנון ען אלאבא בל יקתל כל אמר בכ̇טיתה
לא תמל חכם גריב או יתים ולא תסתרהן ת̇וב ארמלה
ואד̇כר אנך כנת עבדא במצר ופכך אללה רבך ולד̇לך אנא אמרך אן תצנע הד̇ה אלאמור
ואד̇א חצדת חצאדך פי צ̇יעתך פנסית כפה פי אלצחרא פלא תרג̇ע פתאכ̇ד̇הא בל תכון ללגריב ואליתים ואלארמלה לכי יבארכך אללה רבך פי ג̇מיע עמל ידיך
ואד̇א נפצ̇ת זיתונך פלא תסתקץ בעד ד̇לך בל יכון ללגריב ואליתים ואלארמלה
ואד̇א קטפת כרמך פלא תמשה בעד ד̇לך בל יכון ללגריב ולליתים ואלארמלה
ואד̇כר אנך כנת עבדא במצר ולד̇לך אנא אמרך באן תצנע הד̇ה אלאמור

Chapter 25

ואד̇א וקעת כ̇צומה בין אנאס פליתקדמו אלי ד̇וי אלחכם יחכמו בינהם וליזכו אלזכי ויט̇למו אלט̇אלם
ואד̇א אסתחק אלט̇אלם צ̇רבא פליבטחה אלחאכם ויצ̇רבה בחצ̇רתה במקדאר כ̇טיתה באחצא
יג̇לדה ארבעין לא יזד עליהא שיא פאן זאד עלי ד̇לך צארת ג̇לדה עט̇ימה וליהן ד̇לך אכ̇אך בחצ̇רתך
לא תכ̇טם אלת̇ור פי דוסה
ואד̇א אקאם אכ̇ואן ג̇מיעא ת̇ם מאת אחדהמא וליס לה ולד פלא תכן זוג̇ה אלמית לרג̇ל גריב ען אלאכ̇וה בל סלפהא ידכ̇ל אליהא באן יתכ̇ד̇הא לה זוג̇ה ויבתני בהא
וליכן אלבכר אלד̇י ירג̇ו אן תלד מנה יקום עלי אסם אכ̇יה אלמית לילא ינדרס אסמה מן אלאסראיל
פאן לם ישא אלרג̇ל אן יתזוג̇ סלפתה פלתצעד אלי באב אלחאכם אלי אלשיוך̇ ותקול קד אבא סלפי אן יקים לאכ̇יה אסמא פי מא בין בני אסראיל ולם ישא אן יבני בי
פידעו בה שיוך̇ קריתה ויכלמוה פי ד̇לך פאד̇א וקף עלי אלקול וקאל אנא לא אריד אלתזויג̇ בהא
תקדמת סלפתה אליה בחצ̇רה אלשיוך̇ וכ̇לעת נעלה מן רג̇לה ובצקת בחצ̇רתה ואג̇אבתה וקאלת כד̇א יצנע ברג̇ל לא יבני בית אכ̇יה
וליסמי אסמה פי אלאסראיל בית מכ̇לוע אלנעל
ואד̇א תכ̇אצמא רג̇לאן ג̇מיעא פגלב אחדהמא אכ̇אה פתקדמת זוג̇ה אחדהמא לתכ̇לצה מן ידה פמדת ידהא פאמסכת פי חיאה
פאקטע כפהא ולא תשפק עליהא
לא יכן פי כיסך צנג̇תאן כברי וצגרי
לא יכן לך פי ביתך מכיאלאן כביר וצגיר
בל צנג̇את ואפיאת עאדלאת תכון לך ואכיאל ואפיה עאדלה תכון לך לכי תטול איאמך פי אלבלד אלד̇י אללה רבך מעטיך
לאן אללה יכרה כל פאעל האולי כל צאנע אלג̇ור
אד̇כר מא צנע בך עמלק פי אלטריק פי כ̇רוג̇כם מן מצר
אנה ואפאך פי אלטריק פתטרף מנך ג̇מיע אלמזחפין וראך ואנת לאגב ותעב ולם יכ̇ף אללה
פאד̇א אראחך אללה רבך מן ג̇מיע אעדאיך אלתי חואליך פי אלבלד אלד̇י אללה רבך מעטיך נחלה לתחוזה פאמח ד̇כר עמלק מן תחת אלסמא ולא תנס ד̇לך

Chapter 26

ואד̇א דכ̇לת אלי אלבלד אלד̇י אללה רבך מעטיך נחלה פחזתה ואקמת פיה
פכ̇ד̇ מן אואיל ת̇מר אלארץ̇ אלד̇י תדכ̇לה מן ריאצ̇ך אלתי אללה מעטיך וצירה פי בניג̇ה ואמץ̇ בה אלי אלמוצ̇ע אלד̇י יכ̇תארה אללה רבך ליחל נורה פיה
וסר בה אלי אלאמאם אלד̇י ילי פי ד̇לך אלזמאן וקל לה שכרת אליום אללה רבך אד̇ דכ̇לת אלי אלבלד אלד̇י קסם אללה לאבאינא אן יעטינאה
ויאכ̇ד̇ אלאמאם תלך אלבניג̇ה מן ידך פיצ̇עהא בין ידי קדס אללה
ת̇ם אבתד וקל בין ידי אללה רבך אן לבן אלארמני כאד אן יביד אבי פנזל מצר וסכן ת̇ם ברהט קליל פצאר ת̇ם אמה כבירה עט̇ימה
פאסא בנא אלמצריון ועד̇בונא וג̇עלו עלינא כ̇דמה צעבה
פצרחנא אלי אללה אלאה אבאינא פסמע צותנא ונט̇ר לצ̇עפנא ושקאינא וצ̇גטנא
פאכ̇רג̇נא מן מצר ביד שדידה וד̇ראע ממדודה ותכ̇ויף עט̇ים ואיאת ובראהין
וג̇א בנא אלי הד̇א אלמוצ̇ע ואעטאנא הד̇א אלבלד יפיץ̇ אללבן ואלעסל
ואלאן הוד̇א קד ג̇ית באואיל ת̇מר אלארץ̇ אלד̇י רזקתני יא רב ת̇ם צ̇עה בין ידי קדס אללה רבך ואסג̇ד בין ידי אללה רבך
ואפרח בכל כ̇יר רזקך אללה רבך ואלך אנת ואללוי ואלגריב אלד̇י פי מחאלך
ואד̇א פרגת מן תעשיר ג̇מיע עשור גלתך וד̇לך פי אלסנה אלת̇אלת̇ה סנה כמאל אלעשור ודפעת ד̇לך אלי אללוי ואלגריב ואליתים ואלארמלה ואכלו מנה פי מחאלך ושבעו
פקל בין ידי אללה רבך קד נפית אלאקדאס מן ביתי וקד דפעתהא ללוי וללגריב ולליתים וללארמלה כג̇מיע וצאיאך אלד̇י אוציתני לם אתג̇אוז שיא מנהא ולם אנסאה
ואלעשר אלד̇י לי לם אכל מנה פי חזני ולם אצרף מנה שיא אלי נג̇ס ולא פי חואיג̇ מית בל קבלת אמר אללה רבי פיה וצנעת פיה כמא אמרתני
פאטלע מן מוטן קדסך מן אלסמא ובארך פי שעבך אלאסראיל ופי אלארץ̇ אלתי אעטית לנא כמא קסמת לאבאינא אן תכון ארצ̇א תפיץ̇ לבנא ועסלא
ואעלם באן אללה רבך יאמרך פי הד̇א אליום בהד̇ה אלרסום ואלאחכאם פאחפט̇הא ואעמל בהא בכל קלבך ובכל נפסך
ואנך כמא אמרת אללה רבך אן יכון לך אלאהא ואן תסיר פי טרקה ותחפט̇ רסומה ווצאיאה ואחכאמה ותקבל אמרה
פכד̇אך אללה רבך אמרך אליום לתכון לה אמה כ̇אצה כמא ועדך ואן תחפט̇ ג̇מיע וצאיאה
ואן יג̇עלך עליא עלי סאיר אלאמם אלד̇ין כ̇לקהם מדיחא ואסמא ופכ̇רא ואן תכון שעבא מקדסא ללה רבך כמא ועדך

Chapter 27

ת̇ם אמר מוסי ושיוך̇ אלאסראיל אלקום קאילין אחפט̇ו ג̇מיע אלוציה אלתי אמרכם בהא אליום
פיכון פי יום תעברון אלארדן אלי אלבלד אלד̇י אללה רבך מעטיך אנצב לך חג̇ארה עט̇ימה וביצ̇הא באספידאג̇
ואכתב עליהא ג̇מיע עיון הד̇ה אלתוריה בעד עבורך לכי תפתח אלבלד אלד̇י אללה רבך מעטיך בלד יפיץ̇ לבנא ועסלא כמא ועדך אללה אלאה אבאיך
פמן אול מא תעברון אלארדן תנצבו הד̇ה אלחג̇ארה אלתי אמרכם בהא אליום פי ג̇בל עיבל ותביצ̇והא באספידאג̇
ואבן ת̇ם מד̇בחא ללה רבך מד̇בח חג̇ארה לם תחרך עליהא חדידה
ולתכן מע ד̇לך חג̇ארה צחיחה וקרב עליהא צואעדך ללה רבך
ואד̇בח ד̇באיח סלאמה וכלהא ת̇ם ואפרח בין ידי אללה רבך
ואכתב עלי אחג̇אר ג̇מיע כלאם אלתוריה בינא נעמא
ת̇ם כלם מוסי ואלאימה אללואניון לאל אסראיל קאילין ארכן ואסמע יא אלאסראיל פאנך יומך הד̇א קד צרת שעבא ללה רבך
ואקבל קולה ואעמל ג̇מיע וצאיאה אלתי אמרך בהא אליום
ת̇ם אמר מוסי קומה פי ד̇לך אליום קאילא
האולי יקומון ליבארכו אלאמה עלי ג̇בל גריזים בעד עבורכם אלארדן שמעון ולוי ויהודה ויששכר ויוסף ובנימן
והאולי יקומון עלי אללענה עלי ג̇בל עיבל ראובן גד ואשר זבולון דן ונפתלי
פיבתדו אלליואניון ויקולו לג̇מיע אלאסראיל בצות עאל
מלעון אלרג̇ל אלד̇י יצנע פסלא או מסבוכא למא יכרהה אללה או יתכ̇ד̇ה מן צנעה צאנע פיצירה לה פי פיג̇יבהם ג̇מיע אלקום אמין
ומלעון מסתכ̇ף באביה ואמה ויקול ג̇מיע אלקום אמין
ומלעון מן יסוג תכ̇ם צאחבה ויקול ג̇מיע אלקום אמין
ומלעון מצ̇ל ג̇אהלא פי אלטריק ויקול ג̇מיע אלקום אמין
ומלעון מן ימיל חכם גריב ויתים או ארמלה ויקול ג̇מיע אלקום אמין
ומלעון מן יצ̇אג̇ע זוג̇ה אביה למא כשף כנפה ויקול ג̇מיע אלקום אמין
ומלעון מן יצ̇אג̇ע שיא מן אלבהאים ויקול ג̇מיע אלקום אמין
ומלעון מן יצ̇אג̇ע אכ̇תה בנת אביה או בנת אמה ויקול ג̇מיע אלקום אמין
ומלעון מן יצ̇אג̇ע חמאתה ויקול ג̇מיע אלקום אמין
ומלעון מן יצ̇רב צאחבה סרא ויקול ג̇מיע אלקום אמין
ומלעון מן יאכ̇ד̇ רשוה ליקתל נפסא זכיה ויקול ג̇מיע אלקום אמין
ומלעון מן לא ית̇בת כלאם הד̇ה אלתוריה ליעמל בהא ויקול ג̇מיע אלקום אמין

Chapter 28

ואעלם אנך אן סמעת ואטעת אמר אללה רבך לתחפט̇ ותעמל ג̇מיע וצאיאה אלתי אמרך בהא אליום יג̇עלך אללה רבך עאליא עלי סאיר אמם אלארץ̇
וחלת בך הד̇ה אלברכאת ואדרכתך אד̇א סמעת אמר אללה רבך
וכנת מבארכא פי אלחצ̇ר ומבארכא פי אלבר
מבארכא ת̇מר בטנך ות̇מר ריאצ̇ך ות̇מר בהאימך ונתאג̇ בקרך וגפראת גנמך
ומבארכא מא פי נבאיג̇ך ומעאג̇נך
וצרת מבארכא פי דכ̇ולך ומבארכא פי כ̇רוג̇ך
ויג̇על אללה אעדאך אלמקאומין לך מצדומין בין ידיך פיכ̇רג̇ון אליך פי טריק ואחדה ויהרבון מן בין ידיך פי סבע טרק
ויאמר אללה בברכתה פי אהראיך ופי ג̇מיע ממדוד ידך ויבארך לך פי אלבלד אלד̇י אללה רבך מעטיך
וינצבך אללה לה שעבא מקדסא כמא ועדך אד̇ תחפט̇ וצאיאה ותסיר פי טרקה
פינט̇ר ג̇מיע אלאמם אן אסם אללה קד סמי עליך פיכ̇אפונך
ויזידך אללה כ̇ירא פי ת̇מר ג̇סמך ות̇מר ריאצ̇ך ות̇מר בהאימך פי אלבלד אלד̇י קסם לאבאיך אן יעטיך
ויפתח אללה לך כ̇זאין כ̇ירה מן אלסמא פינזל מטר בלדך פי וקתה ויבארך פי ג̇מיע עמל ידיך חתי תקרץ̇ אממא כת̇ירה ואנת פלא תקתרץ̇
ויג̇עלך אללה ראסא ולא ד̇נבא ותכון עאליא מחצ̇א ולא תכון מתספלא אד̇ תקבל וצאיאה אלתי אנא אמרך בהא לתחפט̇הא ותעמל בהא
ולא תזול מן ג̇מיע אלאמור אלתי אמרך בהא אליום ימנה ולא יסרה פתתבע מעבודאת אכ̇ר פתעבדהא
ואן לם תקבל קול אללה רבך לתחפט̇ ותעמל וצאיאה ורסומה אלתי אמרך בהא אליום פחלת בך הד̇ה אללענאת פאדרכתך
וכנת מלעונא פי אלחצ̇ר ומלעונא פי אלבר
ומלעונא מא פי נביג̇תך ומעאג̇נך
ומלעונא ת̇מר בטנך וסאיר ת̇מר ארצ̇ך ונתאג̇ בקרך וגפראת גנמך
וצרת מלעונא פי דכ̇ולך ומלעונא פי כ̇רוג̇ך
ויבעת̇ אללה עליך אלמחק ואלאהאמה ואלזג̇רה פי ג̇מיע ממדוד ידך אלד̇י תצנעה אלי אנפאד̇ך ואבאדתך סריעא מן קבל רדאה שמאילך אד̇ תרכתני
וילזמך אללה אלובא אלי אן יפניך מן אלארץ̇ אלתי אנת דאכ̇ל אליהא לתחוזהא
ויצ̇רבך אללה בחמי אלסל ואלחאדה ואלרבע ואלפאלג̇ ובאלג̇פאף ואלשוב ואלירקאן פיכלבוך אלי אבאדתך
ותכון סמאוך אלתי פוק ראסך כאלנחאס ואלארץ̇ אלתי תחתך כאלחדיד
ויג̇על אללה מא ימטרה עלי ארצ̇ך גבארא ותראבא מן אלסמא יחדר עליך אלי אנפאד̇ך
יג̇עלך אללה מצדומא פי מא בין ידי אעדאיך חתי תכ̇רג̇ אליהם פי טריק ואחדה ותהרב בין ידיהם פי סבע טרק פתציר עברה לג̇מיע ממאלך אלארץ̇
ותציר ג̇ת̇תך מאכלא לטאיר אלסמא ובהאים אלארץ̇ וליס מזעג̇ להא
ויצ̇רבך אללה בקרח מצר ואלבואסיר ואלג̇רב ואלחכה מא לא תסתטיע מדאואתה
יצ̇רבך אללה באלג̇נון ואלעמי ובהתה אלקלב
חתי תציר כמג̇סס פי אלט̇הירה כמא יג̇סס אלאעמי וכ̇אצה פי אלאפלה ולא תנג̇ח טרקך ותציר מגשומא ומגצובא טול זמאנך וליס לך מגית̇
באן תתזוג̇ מראה פיאתיהא רג̇ל אכ̇ר ותבני ביתא ולא תג̇לס פיה ותגרם כרמא פלא תבד̇לה
ויכון ת̇ורך מד̇בוחא חד̇א עיניך פלא תאכל מנה וחמארך מגצובא מן בין ידיך פלא ירג̇ע אליך וגנמך מסלמה אלי אעדאיך וליס לך מגית̇
בנוך ובנאתך מדפועין אלי קום אכ̇רין ועינאך תריאהם שאכ̇צתאן אליהם טול אלזמאן ולא פי ידך טאקה
ות̇מר ארצ̇ך וסאיר כסבך יאכלה קום לם תערפהם ותציר כד̇אך מגשומא מעסופא טול אלזמאן
חתי תציר מעתוהא מן נט̇ר עיניך אלד̇י תראה
ויצ̇רבך אללה בקרח רדי עלי אלרכאב ואלסאקין מא לא תטיק מדאואתה במא יולמך מן קדמך אלי האמתך
ויג̇ליך אללה ומלכך אלד̇י תנצבה לך אלי קום לם תערפהם אנת ואבאוך פתכ̇דם ת̇ם מעבודאת אכ̇ר מן כ̇שב וחג̇ארה
פתציר וחשה ומת̇לה וחכאיה פי ג̇מיע אלאמם אלד̇י יסוקך אללה אלי ת̇ם
אד̇א כ̇רג̇ת בד̇ארא פי אלצחרא כת̇ירא פקליל מא תג̇מע מנה בל יקצמה אלג̇ראד
ואד̇א תגרס כרומא ותפלחהא פלא תשרב מנהא כ̇מרא ולא תועיה בל יאכלה אלדוד
ואד̇א יכון לך זיאתין פי ג̇מיע תכ̇מך פלא תדהן מנהא בדהן בל תנת̇ר נת̇רא
ואד̇א תולד בנינא ובנאת פלא יבקון לך בל יג̇לון פי אלסבי
וג̇מיע שג̇רך ות̇מר ארצ̇ך יקרצ̇ה אלפראש
ואלגריב אלד̇י פימא בינכם ירתפע עליך עליא כבירא ואנת תנחט ספלא הויא
חתי אנה יקרצ̇ך ואנת לא תקרצ̇ה הו יציר ראסא ואנת תציר ד̇נבא
ותחל בך ג̇מיע הד̇ה אללענאת ותכלבך פתדרכך אלי אנפאד̇ך אד̇ לם תקבל אמר רבך פתחפט̇ וצאיאה ורסומה אלתי אמרך בהא
פתציר בך איה וברהאנא ופי נסלך אלמשאבהך אלי אלדהר
ובדל מא לם תעבד אללה רבך בפרח וג̇ודה קלב מן כת̇רה אלאשיא
פתכ̇דם עדוך אלד̇י יסלטה אללה עליך בג̇וע ועטש וערי ועוז כל שי ויצ̇ע אצרא מן חדיד עלי ענקך אלי אן ינפד̇ך
ויגזיך אללה קבילא מן בעיד מן טרף אלארץ̇ כמא יתחלק אלנסר קבילא לא תפהם לגתה
קבילא וקיח אלוג̇ה מן לם יהאב וג̇ה שיך̇ ולא יראף עלי צבי
פיאכל ת̇מר בהאימך ות̇מר ארצ̇ך אלי אנפאד̇ך ולא יבקי לך ברא ולא עצירא ולא דהנא ולא נתאג̇ בקרך וגפראת גנמך אלי אן יבידך
ויחאצרך פי ג̇מיע מחאלך אלי אן יהד אסוארך אלשאמכ̇ה ואלחצינה אלתי אנת ואת̇ק בהא פי ג̇מיע בלדך ויחאצרך פי ג̇מיע מחאלך פי בלדך אלד̇י אעטאך אללה רבך
ותאכל ת̇מר ג̇סדך לחם בניך ובנאתך אלד̇י אעטאך אללה רבך בחצאר וצ̇יק ממא יצ̇יק עליך עדוך
חתי אן אלרג̇ל אלרכ̇ץ מנך ואלמדלל ג̇דא ישח עלי אכ̇יה ואמרתה חרמתה ובאקי בניה אלד̇ין יבקיהם
מן אן יעטי לואחד מנהם מן לחם בניה אלד̇י יאכל ממא לא יבקי לה שיא מן אלחצאר ואלצ̇יק אלד̇י יצ̇יק עליך עדוך פי ג̇מיע מחאלך
חתי אלרכ̇צה מנך ואלמדללה אלתי לם תעוד קדמהא אן תצ̇עה עלי אלארץ̇ מן אלדללה ואלרכ̇צה תשח עלי זוג̇הא חרמהא ואבנהא ובנתהא
ובמשימתהא אלסאקטה מנהא ואג̇ננהא אלתי תרמי בהא תנפרד בהא הי פתאכלהא מן עוז כל שי פי סתר בחצאר וצ̇יק ממא יצ̇יק עליך עדוך פי מחאלך
ואן לם תחפט̇ ותעמל ג̇מיע כלאם הד̇ה אלתוריה אלמכתובה פי הד̇א אלספר אן תכ̇אף אסם אלג̇ליל אלמכ̇וף הוא אללה רבך
פיג̇על אללה צ̇רבאתך עג̇יבה וצ̇רבאת נסלך אלמד̇כורין צ̇רבאת כברי דארה ואמראצ̇א רדיה דארה
וירד עליך ג̇מיע אדוא מצר אלתי חד̇רתהא מן קבלהם פתלזמך
ואיצ̇א כל צ̇רבה ממא ליס מכתובא פי ספר הד̇ה אלתוריה יסלמהא אללה עליך אלי אנפאד̇ך
ותבקו רהטא ד̇א אחצא בדל מא כנתם ככואכב אלסמא כת̇רה אד̇ לם תקבל קול אללה רבך
ויכון כמא קצד אללה בכם אן יחסן אליכם וית̇מרכם כד̇לך יקצד אללה רבכם אן יבידכם וינפד̇כם ותנדרסון ען אלבלד ותנג̇לון ען אלארץ̇ אלתי אנת דאכ̇ל אליהא לתחוזהא
ויבדדך אללה פי ג̇מיע אלאמם מן טרף אלארץ̇ אלי טרפהא פתעבדו ת̇ם מעבודאת אכ̇ר מא לם תערפהא אנת ואבאוך כ̇שבא וחג̇ארה
ופי תלך אלאמם לא תטמאן ולא יכון קראר לקדמך ויעטיך אללה ת̇ם קלבא רג̇זא ושכ̇וץ אלעין וד̇בול אלנפוס
פתכון חיאתך מעלקה חד̇אך ותפזע לילא ונהארא ולא תאמן בחיאתך
תקול באלגדאה יא ליתני אמסית ובאלעשא יא ליתני אצבחת מן פזע קלבך אלד̇י תפזע ומן נט̇ר עיניך אלד̇י תנט̇ר
וירדך אללה אלי מצר פי אלספן פי אלטריק אלתי קלת לך לא תעוד אבדא אן תראה ותערצ̇ון ת̇ם ללביע לאעדאיכם עבידא ואמא וליס משתר
הד̇א כלאם אלעהד אלד̇י אמר אללה מוסי אן יעאהד בני אסראיל פי בלד מואב סוי אלעהד אלד̇י עאהדהם פי חריב

Chapter 29

ת̇ם דעי מוסי בג̇מיע בני אסראיל וקאל להם אנתם שאהדתם ג̇מיע מא צנע אללה בחצ̇רתכם פי בלד מצר בפרעון וג̇מיע קואדה וסאיר אהל בלדה
אלאעלאם אלעט̇אם אלתי ראתהא עינאך ותלך אלאיאת ואלבראהין אלעט̇ימה
ולם יעטכם אללה קלבא לתעלמו ועיונא תנט̇רו ואד̇אנא תסמעו אלי הד̇א אליום
וסירתכם ארבעין סנה פי אלבר ת̇יאבכם לם תבל עליכם ונעאלכם עלי ארג̇אלכם
וטעאמכם אלד̇י אעתדתמוה לם תאכלוה וכ̇מרא ומסכרא לם תשרבו לכי תעלמו אנא אללה רבכם
ת̇ם ג̇יתם אלי הד̇א אלמוצ̇ע וכ̇רג̇ סיחון מלך חשבון ועוג מלך אלבת̇ניה תלקנא ללחרב פקתלנאהמא
ואכ̇ד̇נא בלדהמא ודפענאהא נחלה ללראובניין וללגדיין ונצף סבט מנשה
פאחפט̇ו כלאם הד̇א אלעהד ואעמלו בה לכי תנג̇חו פי ג̇מיע מא תצנעון
אנתם וקוף אליום כלכם בין ידי אללה רבכם ריאסכם ואסבאטכם ושיוכ̇כם וערפאכם וג̇מיע אלאסראיל
ואטפאלכם ונסאכם ואלגריב אלד̇י פי וסט עסכרך מן מחתטב חטבך אלי מסתקי מאך
לאדכ̇לך פי עהד אללה רבך ופי חרג̇ה אלד̇י אללה עאהד מעך אליום
לכי ית̇בתך אליום לה לאמה והו יכון לך אלאהא כמא ועדך וכמא קסם לאבאיך לאברהים ואסחק ויעקוב
וליס מעכם וחדכם אנא עאהד הד̇א אלעהד והד̇א אלחרג̇
אלא מע מן הו מוג̇וד חאצ̇ר אליום בין ידי אללה רבך ומע מן ליס מענא אליום
ואנתם עלמתם מא אקמנא פי בלד מצר ומא ג̇זנא פי מא בין אלאמם אלד̇ין ג̇זתם בינהם
וראיתם ארג̇אסהם וטואגיתהם מן כ̇שב וחג̇ארה ופצ̇ה וד̇הב אלתי מעהם
כילא יוג̇ד פיכם רג̇ל או אמראה או עשירה או סבט מן קלבה מאיל אליום ען טאעה אללה רבנא לימצ̇י ויעבד מעבדאת אלתי לאולאיך אלאמם כילא יוג̇ד פיכם אצל מת̇מר סם או עלקם
פאד̇א סמע הד̇א אלחרג̇ קדר פי נפסה קאילא לא יכון לי אלא סלאם אד̇ אנמא אסיר מע הוי קלבי לכי אמד באלרוא אלעטש
פלא ישא אללה אן יגפר לה ד̇לך בל חיניד̇ ישתד גצ̇ב אללה וחמיתה פי ד̇לך אלרג̇ל וילזק בה ג̇מיע הד̇א אלחרג̇ אלמכתוב פי הד̇א אלספר וימחו אללה אסמה מן תחת אלסמא
ויפרדה אללה עלי שר מן ג̇מיע אסבאט אסראיל כג̇מיע חרג̇ הד̇א אלעהד אלמכתוב פי ספר הד̇ה אלתוריה
חתי יקול אלג̇יל אלאכ̇ר מן בניכם אלד̇ין יקומן מן בעדכם ואלגריב אלד̇י יאתי מן בלד בעיד פינט̇רון צ̇רבאת תלך אלארץ̇ ואמראצ̇הא אלתי אמרצ̇הא אללה
חתי כאן ג̇מיע ארצ̇הא מחרקה בכברית ונאר לא תזרע ולא תנבת ולא יטלע פיהא שי מן אלעשב כמקלב סדום ועמורה אדמה וצבוים אלתי קלב אללה בגצ̇בה וחמיתה
ויקול ג̇מיע אלאמם למא ד̇א צנע אללה כד̇לך לתלך אלארץ̇ ומא סבב שדה אלגצ̇ב אלעט̇ים הד̇ה
פיג̇אבון באן ד̇לך עלי מא תרכו אללה אלאה אבאיהם אלד̇י עהד מעהם חין אכ̇רג̇הם מן בלד מצר
ומצ̇ו ועבדו מעבודאת אכ̇ר וסג̇דו להא מעבודאת לם יערפוהא ולם תנצב להם נציבא
ואשתד גצ̇ב אללה עלי ד̇לך אלבלד ליאתי עליהא ג̇מיע אללענה אלמכתובה פי הד̇א אלספר
פקלעהם אללה מן בלדה בגצ̇ב וחמיה ובסכ̇ט עט̇ים וטרחהם אלי בלד אכ̇ר כמא תרונהם אליום
פיעתברון פיקולון כד̇אך אלמסתוראת ללה רבנא ואלמכשופאת אלתי הי אלינא ולבנינא אלי אלדהר פי אן נעמל ג̇מיע הד̇ה אלתוריה ג̇מיעא

Chapter 30

ויכון אד̇א חלת בך ג̇מיע הד̇ה אלאמור אלברכאת ואללענאת אלתי תלותהא עליך פארג̇ע פי נפסך פי מא בין ג̇מיע אלאמם אלד̇י דחאך אללה רבך ת̇ם
ותב אלי אללה ואקבל קולה כג̇מיע מא אנא אמרך אליום אנת ובניך בכל קלבך ובכל נפסך
פירד אללה רבך סביך וירחמך ויעוד ויג̇מעך מן בין ג̇מיע אלאמם אלד̇י בדדך אללה רבך הנאך
פלו אן דחאך פי טרף אלסמא לג̇מע שמלך אללה מן ת̇ם ולקדמך
וידכ̇לך אללה רבך אלי אלבלד אלד̇י חאזו אבאוך וחזתה ויחסן אליך וית̇מרך ויכת̇רך מן אבאיך
וישרח אללה רבך צדרך וצדר נסלך לתחב אללה בג̇מיע קלבך ונפסך לכי תחיא
ויחל אללה רבך הד̇ה אללענאת עלי אעדאיך ועלי שאניך אלד̇ין כלבוך
ואנת תתוב ותקבל אמר אללה ותצנע ג̇מיע וצאיאה אלתי אנא אמרך אליום
ויזידך אללה כ̇ירא פי ג̇מיע עמל ידך ות̇מר ג̇סמך ות̇מר בהאימך ות̇מר ריאצ̇ך אד̇ ירג̇ע אללה אן יקצד בך כ̇ירא כמא קצד באבאיך
אד̇ תקבל קול אללה רבך לתחפט̇ וצאיאה ורסומה אלמכתובה פי ספר הד̇ה אלתוריה אד̇ תתוב אלי אללה רבך בכל קלבך ונפסך
ואעלם אן הד̇ה אלוצאיא אלתי אנא אמרך בהא אליום ליס הי בכ̇פיה ענך ולא הי בעידה
ליסת הי באלסמא פיקול קאיל מן ד̇א יצעד לנא אלי אלסמא וינזלהא לנא ויסמעונהא ונעמל בהא
וליסת הי מן עבר אלבחר פיקול קאיל מן ד̇א יעבר לנא אלי ג̇אנב אלבחר ויאכ̇ד̇הא לנא ויסמעונהא ונעמל בהא
בל אלאמר קריב אליך ג̇דא ימכנך בפיך ובקלבך לתעמל בה
אנט̇ר קד ג̇עלת בין ידיך אליום אלחיאה ואלכ̇יר ואלמות ואלשר
אלד̇י אמרך אליום לתחב אללה רבך ותסיר פי טרקה ותחפט̇ וצאיאה ורסומה ואחכאמה ותחיא ותכת̇ר ויבארכך אללה רבך פי אלבלד אלד̇י אנת דאכ̇ל אליה לתחוזה
ואן תולי קלבך ולם תחפט̇ ותזול ותסג̇ד למעבודאת אכ̇ר ותעבדהא
פקד אכ̇ברתכם מן אליום באנכם תאבדון ולא תטול מדתכם פי אלבלד אלד̇י אנתם עאברון אלארדן לתסיר אליה לתחוזוה
קד אשהדת עליכם אליום אלסמא ואלארץ̇ אלחיאה ואלמות באני ג̇עלת בין ידיך אלברכאת ואללענאת וארי לך אן תכ̇תאר אלחיאה לכי תחיא אנת ונסלך
וד̇לך לתחב אללה רבך ותקבל קולה ותלזם טאעתה אד̇ הי חיאתך וטול איאמך לתקים עלי אלארץ̇ אלתי קסם אללה לאבאיך אברהים ואסחק ויעקוב אן יעטיהם

Chapter 31

ת̇ם מצ̇י מוסי וכלם בני אסראיל בג̇מיע הד̇ה אלכלמאת
וקאל להם אנא אליום אבן מאיה ועשרין סנה לא אטיק זיאדה עלי אלדכ̇ול ואלכ̇רוג̇ ואללה קד קאל לי אנך לא תעבר הד̇א אלארדן
אן אללה רבך אלד̇י נורה ג̇איז בין ידיך הו ינפד̇ האולי אלאמם מן בין ידיך ותחוזהם יהושע הו יעבר בין ידיך כמא קאל אללה
ויצנע אללה בהם כמא צנע בסיחון ועוג מלכי אלאמורי ובאהל בלדהמא אלד̇ין אנפד̇הם
ויסלמהם אללה בין ידיכם ותצנע בהם כג̇מיע אלוציה אלד̇י אוציתכם
תשדדו ותאידו לא תכ̇אפהם אן אללה רבך נורה סאיר בין ידיך לא ידעך ולא יתרכך
ודעי מוסי ביהושע וקאל לה בחצ̇רה ג̇מיע אסראיל תשדד ותאיד פאנך תדכ̇ל האולי אלקום אלי אלבלד אלד̇י קסם אללה לאבאיהם אן יעטיהם ואנת תנחלה להם
ואללה אלד̇י נורה סאיר בין ידיך הו יכון מעך לא ידעך ולא יתרכך פלא תכ̇ף ולא תרעד
ת̇ם כתב מוסי הד̇ה אלתוריה ודפעהא אלי אלאימה בני לוי אלחאמלין צנדוק עהד אללה ואלי ג̇מיע שיוך̇ אסראיל
פאמרהם מוסי קאילא בעד סבע סנין פי וקת סנה אלתסיב פי חג̇ אלמט̇ל
אד̇א חג̇ ג̇מיע אלאסראיל ליחצ̇רו בין ידי אללה רבך פי אלמוצ̇ע אלד̇י יכ̇תארה תקרא הד̇ה אלתוריה חד̇א ג̇מיע אסראיל בחית̇ יסמעונהא
וד̇אך באן תג̇וק ג̇מיע אלקום אלרג̇אל ואלנסא ואלאטפאל ואלגריב אלד̇י פי מחאלך לכי יסמעו ויתעלמו ויכ̇אפו אללה רבכם ויחפט̇ו ויעמלו בג̇מיע כלאם הד̇ה אלתוריה
ובנוהם אלד̇ין לם יבלגו יסמעו ויתעלמו ליכ̇אפו אללה רבכם טול אלזמאן אלד̇ין אנתם אחיא עלי אלבלד אלד̇י אנתם עאברון אלארדן לתחוזוה
וקאל אללה למוסי הוד̇א דנא אג̇לך לתמות אדע ביהושע וקפא פי כ̇בא אלחצ̇ר חתי אסתכ̇לפה פמצ̇י מוסי ויהושע ווקפא פי כ̇בא אלמחצ̇ר
פתג̇לא אללה פי אלכ̇בא בעמוד גמאם ווקף עלי באבה
פקאל אללה למוסי אנך מנצ̇ג̇ע מע אבאיך וסיקום הד̇א אלשעב פיטגו פי תבע מעבודאת אהל אלבלד אלד̇י הו סאיר אלי ת̇ם פי מא בינהם פיתרכני ויפסך̇ עהדי אלד̇י עאהדתה מעה
פישתד גציבי עליהם פי ד̇לך אליום פאתרכהם ואחג̇ב רחמתי ענהם פיצירון מאכלא ותציבהם שראיר כת̇ירה ומצ̇איק פיקול פי ד̇לך אלזמאן אלא אן ממא ליס נור רבי מעי אצאבתני הד̇ה אלשראיר
ומע ד̇לך אנא מקים עלי חג̇ב רחמתי פי ד̇לך אלזמאן ענהם בסבב אלשר אלד̇י עמל אד̇ ולי אלי מעבודאת אכ̇ר
ואלאן אכתבו לכם הד̇ה אלתסבחה ולקנהא לבני אסראיל חתי תצירהא פי אפואההם לכי תכון לי הד̇ה אלתסבחה שאהדא עליהם
אד̇ אדכ̇להם אלי אלבלד אלד̇י קסמת לאבאיהם והו יפיץ̇ לבנא ועסלא פיאכל קומהם וישבע ויסמן ת̇ם יולי אלי מעבודאת אכ̇ר פיעבדהא וירפצ̇ני ויפסך̇ עהדי
פיכון אד̇א אצאבתהם שראיר כת̇ירה ושדאיד חצ̇רת הד̇ה אלתסבחה בשאהד עליה אד̇ יג̇ב אן לא תנסי מן אפואה נסלה לאני עאלם בכ̇אטרה מן אליום קבל אן אדכ̇לה אלי אלבלד אלד̇י קסמת לה
פכתב מוסי הד̇ה אלתסבחה פי ד̇לך אלוקת ולקנהא בני אסראיל
ת̇ם אסתכ̇לף מוסי יהושע אבן נון וקאל לה תשדד ותאיד לאנך תדכ̇ל בני אסראיל אלבלד אלד̇י קסמת להם ואנא אכון מעך
פלמא פרג מוסי מן כתב ג̇מיע כלאם הד̇ה אללתוריה פי אלספר אלי אן כמלת
אמר מוסי אללואניין חאמלי צנדוק אלשהאדה וקאל להם
כ̇ד̇ו הד̇א אלספר אלתוריה וצירוה אלי ג̇אנב צנדוק עהד אללה רבכם פיכון ת̇ם עליך שאהדא
לאני עאלם כ̇לאפך וצעובה רקבתך הוד̇א ואנא פי אלחיאה מעכם לם תזאלו מכ̇אלפין וכיף בעד מותי
ג̇וקו אלי ג̇מיע שיוך̇ אסבאטכם וערפאכם חתי אכלמהם בהד̇א אלכלאם ואשהד עליהם אלסמא ואלארץ̇
לאני עאלם אנכם בעד מותי סתפסדון ותזולון מן אלטריק אלד̇י אמרתכם בה פיואפיכם אלשר פי אכ̇ר הד̇ה אלאיאם אד̇ תצנעון אלשר בין ידי אללה לתגיט̇וה באעמאל ידיכם
וכלמהם מוסי בג̇מיע כלאם הד̇ה אלתסבחה אלי אן כמלת

Chapter 32

ינצת אהל אלסמאואת חתי אתכלם ויסמע אהל אלארץ̇ אקואל פאי
וידר כאלמטר בת̇י ותהטל כאלטל מקאלתי כאלטש עלי אלכלא וכאלרד̇אד̇ עלי אלעשב
לאני אדעוכם באסם אללה פאעטו אלכבריא לרבנא
אלכ̇אלק אלצחיח פעלה אלד̇י ג̇מיע סירה באלחכם אלטאיק ד̇ו אלאמאנה לא ג̇ור ענדה הו אלעדל אלמסתקים
אפסד אמאמה לא כאוליאה לכן אלמעיבין אלג̇יל אלעסר אלמנפתל
אללה תכאפון בהד̇ה אלאפעאל יא שעב ג̇אהל גיר חכים אליס הו מנשיך קאניך הו צנעך ואתקנך
אד̇כר איאם אלדהר פתפהם סנין ג̇יל וג̇יל סל אבאך ויכ̇ברך אשיאכ̇ך ויקולון לך
אן אלעאלי מן חית̇ אנחל אלאמם ופרק בני אדם אוקף מן תכ̇ם אלאמם אחצא בני אסראיל
לאן צפוה אללה שעבה אליעקוב פצ̇לה וכ̇אצתה
כפאה פי ארץ̇ אלבריה ופי תיה פלאה אלסמאואה אחאט בה ופהמה וחפט̇ה כג̇נין עינה
כאלנסר ית̇ייר עלי וכרה ועלי ג̇ואזלה ירפרף יבסט ג̇נאחיה פיאכ̇ד̇הם ויחמלהם עלי רישה
כד̇אך אללה סירה פראדא וליס מעה מעבודאת אכ̇ר
וארכבה עלי קמאקם אלארץ̇ חתי אכל מן נמו אלריאץ̇ וכאנה ארצ̇עה אללבן מן אלחג̇ר ואלעסל מן אלצואן אלצלדי
סמן אלבקר ולבן אלגנם מע שחום אלכ̇ראף וכבאש בני אלבת̇ניה ואלעתדאן מע לב דרמך אלחנטה וכאן דם אלענב ישרבה כ̇מרא
פלמא סמן אלמוצוף כד̇אך בטר אד̇ קיל לה קד סמנת וגלט̇ת וג̇סות פתרך אלאלאה אלד̇י צנעה ואמתחן מעתמד גות̇ה
ואגארוה באג̇נביין ובמכארה יגצ̇בונה
יד̇בחון ללשיאטין וליסת באלהה והי מעבודאת לם יערפוהא ג̇דד ג̇את מן קריב ולם יעב בהא אכ̇יאר אבאיכם
פקיל לה אלכ̇אלק אלמנשיך תנסי ואלטאיק אלמבתדיך
פלמא ראי ד̇לך אללה פרפצ̇הם ממא אגצ̇בוה מנהם אלבנון ואלבנאת
פקאל אחג̇ב רחמתי ענהם אוריהם מא עאקבתהם לאנהם ג̇יל מתקלב בנון לא אמאנה פיהם
כמא אנהם אכאדוני בגיר אלאה ואגצ̇בוני בגרוראתהם כד̇אך אני אכידהם בלא שעב ובקביל ג̇אהל אגיט̇הם
לאן אלנאר תנקדח מן גצ̇בי פתתוקד אלי אספל אלת̇רי ותאכל אלארץ̇ ונבאתהא חתי תסטע אסאס אלג̇בל
כד̇אך אזידהם שרורא וסהאמי אפרקהא פיהם
סג̇אר אלג̇וע וחמי אלוהג̇ וחתף אלמר ואסנאן אלבהאים אטלקהא פיהם מע חמיה זואחל אלתראב
וסיף מת̇כל מן כ̇ארג̇ והיבה מן אלכ̇דור חתי אלשאב חתי אלעאתק ואלרצ̇יע מע ד̇וי אלשיבה כ̇אפה
ולקד קלת אתקצאהם באסתחקאק ואעטל מן בין אלנאס ד̇כרהם
לולא אנא אחד̇ר להם כיד אלעדו לילא ינכר ד̇לך אעדאוהם כילא יקולו ידנא קד עלת וליס אללה פעל בהם כל הד̇ה אלאמור
לאנהם קביל מצ̇יע אלחכמה וליס פיהם פהם
ולו תחכמו לעקלו כ̇לה יפהמון בהא עאקבתהם
והו אן יקולו כיף יקלב אלואחד אלפא ואת̇נאן יהרבון רבוה לולא אן מעתמדהם אסלמהם ואללה אמכן מנהם
אנה ליס כמעתמדנא מעתמדהם ולא אעדאונא יפקהון
אנהם יעאקבון כאן מן ג̇פן סדום ג̇פנהם ומן דואלי עמרה כד̇אך ענבהם ענאב אלסם וענאקידהם מרה להם
וכחמיה אלתנאנין כ̇מרהם וסם אלרקש מנהא אלצ̇אריה
אלא אן ג̇מיע ד̇לך מכנוז ענדי ומכ̇תום פי כ̇זאיני
ולי אלאנתקאם ואלתופיה פי וקת תזול אקדאמהם אנה מא אקרב יום תעסהם ואסרע אלמעדאת להם
אד̇ יחכם אללה לשעבה וען עבידה יצפח אד̇א ראי אן אלמקדרה קד ד̇הבת וכ̇לא אלמחבוס ואלמתרוך ג̇מיעא מן סכ̇טהם
וקאל אלעדו אין אלאההם אלמעתמד אלד̇י אסתכנו אליה
אלד̇ין כאנו יאכלון שחום ד̇באיחהם וישרבון כ̇מר מזאג̇הם יקומו אלאן פיעינוכם ויכונו עליכם ג̇נה
אנט̇רו אלאן אנני הו וחדי וליס אלאה מעי אנא אמית ואחיי כמא טאלמא קד אוהנת ולם אזל אשפי וליס מן ידי מכ̇לץ
ואנא אקסם באלסמא ואקול ובקאי אלדאים
לאסנן בריק סיפי ותמסך אלחכם ידי וארד אלאנתקאם לאעדאיי ואלמכאפה עלי שאניי
פכאני אסכר סהאמי מן דמאהם וסיפי יאכל לחומהם פירוי מן דם אלצריע ואלסבי מן רוס פראענה אלאעדא
אמדחו יאיהא אלאמם שעבה לאנה ינתקם דם עבידה פירד תלך אלנקמה עלי אעדאיה ויגפר לבלאדה ושעבה
ואתי מוסי וכלם אלקום בהד̇ה אלתסביחה הו ויושע בן נון
פלמא פרג מוסי ליכלם ג̇מיע הד̇ה אלכלמאת אלי ג̇מיע אסראיל
קאל להם רדו באלכם אלי ג̇מיע אלכלאם אלד̇י אנא שאהדכם בה אליום לתאמרו בה בניכם פיחפט̇ו ויעמלו ג̇מיע אמור הד̇ה אלתוריה
לאנה ליס בכלאם פארג הו ענכם בל הי חיאתכם ובה תטול מדתכם פי אלבלד אלד̇י אנתם ג̇איזון אלארדן אליה לתחוזוה
ת̇ם כלם אללה מוסי פי ד̇את ד̇לך אליום קאילא
אצעד אלי ג̇בל אלעברין הד̇א ג̇בל נבו אלד̇י פי בלד מואב אלד̇י בחצ̇רה יריחו ואנט̇ר אלבלד אלד̇י אנא מעטיה לבני אסראיל חוזא
ומת פי אלג̇בל אלד̇י אנת צאעד אליה ואנצ̇ם אלי קומך כמא מאת הרון אכ̇וך פי ג̇בל הר ואנצ̇ם אלי קומה
עלי מא נכת̇תמא אלאמה בי פי מא כ̇צומה רקים פי בריה סין ולם תקדסאני פי מא בינהם
לד̇לך תנט̇ר אלארץ̇ אלתי אעטיתהא לבני אסראיל מן אלמקאבלה ולא תדכ̇ל אליהא

Chapter 33

והד̇ה אלברכאת אלתי בארך בהא מוסי רסול אללה בני אסראיל קבל מותה
וקאל אללהם אלד̇י תג̇לי לנא מן טור סיני ואשרק בנורה מן ג̇בל שעיר ולוח בה מן ג̇בל פארן ואתי רבואת אלקדס בשריעה נור מן ימינה להם
ואחתבא איצ̇א שעבא פג̇מיע כ̇ואצהם פי טאעתך והם יקפון את̇ארך ויתנאקלון כלמאתך
אללהם אלד̇י אמר לנא מוסי באלתוריה פג̇עלהא וראת̇ה לג̇וקה יעקוב
וכאן מלכא פי אלמוצוף חין תג̇תמע אליה ריאסה וסאיר אסבאטה
אסאלך אן יחיא אלראובן ולא ימות ולא יציר רהטה ד̇א אחצא
והד̇א מא קאל ליהודה אללהם אסמע צות יהודה ורדה אלי קומה מן גזוה ואג̇על ידיה מנתצפתין לה וכן לה עונא עלי אעדאיה
וקאל ללוי אללהם אלד̇י אנחלת צחאיחך ואנוארך ללרג̇ל אלד̇י הו בארך וקד אמתחנתה פי ד̇את אלמחנה ואכ̇צמתה פי מא אלכ̇צומה
פוג̇דתה אלקאיל ען אביה ואמה כאנה לם יראהם ולם ית̇בת אכ̇ותה ולם יעתרף בבניה ממא חרסו מקאלתך והם יחפט̇ון עהדך
והם יפתון פי אחכאמך לאל יעקוב ופי תוראתך לאל אסראיל ויצירון אלבכ̇ור בין ידיך ואלכמאל עלי מד̇בחך
אללהם כד̇אך פבארך פי ג̇נדה וארץ̇ מא תצנעה ידאה ואוהן אחקא מקאומיה ושאניה מן אן יקאומוה
וקאל לבנימין אד̇ הו ודיד אללה סיסכן ואת̇קא בה והו יטוף בה טול אלזמאן ובין ט̇הראניה יסכן
וקאל ליוסף אללהם פבארך פי בלדה מן מלאד̇ סמאואתך וטלהא מן אלגמור אלגאיציה אלספלי
ומן מלאד̇ אלגלאת אלשמסיה ומלאד̇ אלחבוב אלקמריה
ומן אצול אלג̇באל אלאוליה ומן פרוע אליפאע אלדהריה
ומן נעמה אלארץ̇ באסרהא ורצ̇א סאכן אלסנא יחל ג̇מיע ד̇לך בראס יוסף ובהאמה נאסך אכ̇ותה
וליכן אלבהא ללממת̇ל בבכר ת̇ורה פתציר קרונה כקרון אלכרכדאן חתי ינטח בהא אלאמם אלי אקטאר אלארץ̇ ושרחהא אנהא רבואת אפרים ואלוף מנשה
וקאל לזבולן אפרח יא זבולן פי אספארך ואנת יא יששכר פי מנאזלך
פאן אלאמם אלי ג̇בלכמא תחצ̇ר ותד̇בח פיה ד̇באיח עאדלה פהם גרק אלבחאר ירצ̇עון ודפאין אלרמל יכנזוהא
ולגד קאל תבארך אלמוסע לה בלדה פהו כלבו יסכנהא אלד̇י ידק אלד̇ראע מע אלהאמה
ואנה ראי פי אול בלדה אן יכון ג̇וקה אלראסמין הנאך מכנוזה פאתי ריסא אלקום פתלמד̇הם וצנע בעדל אללה ואחכאמה מע סאיר אלאסראיל
ולדן קאל כן יא דן כשבל אלאסד בקוה אד̇א יערץ̇ מן אלבת̇ניה
ולנפתלי קאל יא נפתלי אסתכת̇ר מן אלרצ̇א וכן ממלוא מן ברכה אללה וחז מן אלארץ̇ גרבא וג̇נובא
ולאשר קאל כן מבארכא מן אלאוליא יא אשר אלד̇י סיכון רצ̇א אכ̇ותה וגאמסא פי אלדהן קדמה
תכון מן אלחדיד ואלנחאס מגאלקך ולתכן כאיאמך הד̇ה שג̇אעתך
ליס אללה אלא אלאה אסראיל אלד̇י ליס כמת̇לה סאכן אלסמא ואלשואהק בקדרתה פי עונך
והו אלוטן אלאלאה אלאזלי ומן דונה מלוך אלעאלם כמא טרד מן בין ידיך אלעדו וקאל לך אנפד̇ה
חתי סכן בעץ̇ אלאסראיל ואת̇קא מנפרדא נט̇יר קול יעקוב פי בלד ד̇י בר ועציר ואיצ̇א סמאוה תדר טלא
פטובאך יא נסל אסראיל מן מת̇לך שעב מגאת̇ באללה והו תרסך ועונך וסיפך ואקתדארך פיכ̇צ̇ע אעדאוך לך ואנת תטא עלי קמאקמהם

Chapter 34

ת̇ם צעד מוסי מן בידאת מואב אלי ג̇בל נבו ראס אלקלעה אלתי בחצ̇רה יריחו פאוראה אללה ג̇מיע אלבלד מן ג̇רש אלי באניאס
וג̇מיע בלד נפתלי ואפרים ומנשה וג̇מיע בלד יהודה אלי אלבחר אלגרבי
ואלדארום ואלמרג̇ בקיע יריחו קריה אלנכ̇ל אלי זגר
וקאל לה הד̇א אלבלד אלד̇י אקסמת לאברהים ואסחק ויעקוב קאילא לנסלכם אעטיה אוריתך בעיניך ואלי ת̇ם לא תג̇וז
פמאת ת̇ם מוסי רסול אללה פי בלד מואב באמר אללה
ודפנה פי אלואדי פי בלד מואב ממא ילי בית פעור ולם יעלם אחד בקברה אלי יומנא הד̇א
ומוסי אבן מאיה ועשרין סנה אד̇ מאת לם תדמס עינה ולם תזל רטובתה
פבכי בנו אסראיל עלי מוסי פי בידאת מואב ת̇לאת̇ין יומא אלי אן אנקצ̇ת איאם חזנה
ויהושע בן נון מלי רוח אלחכמה ממא אסנד מוסי ידיה עליה פקבל מנה בנו אסראיל וצנעו כמא אמר אללה מוסי
ולא יקום בעד ד̇לך נבי לאל אסראיל כמוסי לאן ערפה אללה משאפהה
ולסאיר אלאיאת ואלבראהין אלתי בעת̇ אללה בהא מוסי פצנעהא פי בלד מצר לפרעון ולג̇מיע קואדה ולסאיר אהל בלדה
ולג̇מיע אלאידי אלשדידה וסאיר אלמכ̇אוף אלעט̇ימה אלתי צנעהא מוסי בחצ̇רה ג̇מיע אלאסראיל