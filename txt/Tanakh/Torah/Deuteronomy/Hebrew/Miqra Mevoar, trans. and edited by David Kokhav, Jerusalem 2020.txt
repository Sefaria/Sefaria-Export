Deuteronomy
דברים
Miqra Mevoar, trans. and edited by David Kokhav, Jerusalem 2020
https://he.wikisource.org/wiki/%D7%9E%D7%A7%D7%A8%D7%90_%D7%9E%D7%91%D7%95%D7%90%D7%A8

דברים



Chapter 1

<b>פָּרָשַׁת הַחֲטָאִים</b><br>אֵלֶּה הַדְּבָרִים שֶׁמֹּשֶׁה דִּבֵּר אֶל כָּל יִשְׂרָאֵל בְּעֵבֶר הַיַּרְדֵּן בַּמִּדְבָּר שֶׁבָּעֲרָבָה, מוּל יַם סוּף בֵּין פָּארָן וּבֵין תּוֹפֶל וְלָבָן וַחֲצֵרוֹת וְדִי זָהָב.

הַמֶּרְחַק מֵחוֹרֵב לְקָדֵשׁ בַּרְנֵעַ דֶּרֶךְ הַר שֵׂעִיר הוּא אַחַד עָשָׂר יְמֵי הֲלִיכָה.

אַךְ רַק בַּשָּׁנָה הָאַרְבָּעִים בַּחוֹדֶשׁ הָאַחַד עָשָׂר בַּיּוֹם הָרִאשׁוֹן בַּחוֹדֶשׁ מֹשֶׁה דִּבֵּר אֶל בְּנֵי יִשְׂרָאֵל אֶת כָּל מַה שֶּׁה' צִוָּה אוֹתוֹ לוֹמַר לָהֶם.

אַחֲרֵי שֶׁנִּצֵּחַ אֶת סִיחוֹן מֶלֶךְ הָאֱמוֹרִי שֶׁיּוֹשֵׁב בְּחֶשְׁבּוֹן וְאֶת עוֹג מֶלֶךְ הַבָּשָׁן שֶׁיּוֹשֵׁב בְּעַשְׁתָּרוֹת שֶׁבְּמַלְכוּת אֶדְרֶעִי.

מֹשֶׁה הִתְחִיל לְבָאֵר אֶת הַתּוֹרָה הַזֹּאת בְּעֵבֶר הַיַּרְדֵּן בְּאֶרֶץ מוֹאָב, וְאָמַר:

ה' אֱלֹהֵינוּ דִּבֵּר אֵלֵינוּ בְּהַר חוֹרֵב וְאָמַר: מַסְפִּיק לָכֶם לָשֶׁבֶת בָּהָר הַזֶּה.

פְּנוּ מִכָּאן וּסְעוּ לָכֶם וּבוֹאוּ לְאֶרֶץ יִשְׂרָאֵל, לְהַר הָאֱמוֹרִי וְאֶל כָּל שְׁכֵנָיו שֶׁבָּעֲרָבָה בָּהָר וּבַשְּׁפֵלָה וּבַנֶּגֶב וּבְחוֹף הַיָּם, אֶרֶץ הַכְּנַעֲנִי וְהַלְּבָנוֹן עַד הַנָּהָר הַגָּדוֹל – נְהַר פְּרָת.

עַם יִשְׂרָאֵל, רְאֵה! נָתַתִּי לִפְנֵיכֶם אֶת הָאָרֶץ, בּוֹאוּ וְכִבְשׁוּ אֶת הָאָרֶץ שֶׁה' נִשְׁבַּע לַאֲבוֹתֵיכֶם – לְאַבְרָהָם לְיִצְחָק וּלְיַעֲקֹב לָתֵת לָהֶם, וּלְצֶאֱצָאֵיהֶם אַחֲרֵיהֶם.

אָמַרְתִּי לָכֶם בְּאוֹתוֹ זְמָן: לֹא אוּכַל לָשֵׂאת אֶתְכֶם לְבַדִּי.

ה' אֱלֹהֵיכֶם הִרְבָּה אֶתְכֶם וְהִנֵּה אַתֶּם הַיּוֹם רַבִּים כְּכוֹכְבֵי הַשָּׁמַיִם.

ה' אֱלֹהֵי אֲבוֹתֵיכֶם יוֹסִיף עֲלֵיכֶם פִּי אֶלֶף מִמַּה שֶּׁהִנְּכֶם, וְהוּא יְבָרֵךְ אֶתְכֶם כְּמוֹ שֶׁאָמַר לָכֶם.

כֵּיצַד אֶשָּׂא וְאֶסְבּוֹל לְבַדִּי אֶת הַטִּרְחָה וְאֶת הַמַּשָּׂא הַכָּבֵד לְהַנְהִיג אֶתְכֶם וּלְהִתְעַסֵּק בִּמְרִיבוֹתֵיכֶם?!

הֲבִיאוּ לָכֶם אֲנָשִׁים חֲכָמִים וּנְבוֹנִים וִידוּעִים מִכָּל שִׁבְטֵיכֶם וַאֲמַנֶּה אוֹתָם שֶׁיִּהְיוּ מַנְהִיגֵיכֶם.

עֲנִיתֶם לִי וַאֲמַרְתֶּם: טוֹב לַעֲשׂוֹת אֶת הַדָּבָר שֶׁאָמַרְתָּ.

לָקַחְתִּי אֶת רָאשֵׁי שִׁבְטֵיכֶם – אֲנָשִׁים חֲכָמִים וִידוּעִים, וּמִנִּיתִי אוֹתָם לְמַנְהִיגִים עֲלֵיכֶם, מִכָּל שֵׁבֶט – שָׂרִים הַמְּמֻנִּים עַל אֲלָפִים, שָׂרִים הַמְּמֻנִּים עַל מֵאוֹת, שָׂרִים הַמְּמֻנִּים עַל חֲמִשִּׁים וְשָׂרִים הַמְּמֻנִּים עַל עֲשָׂרוֹת, וְשׁוֹטְרִים.

צִוִּיתִי אֶת שׁוֹפְטֵיכֶם בְּאוֹתוֹ זְמָן וְאָמַרְתִּי: שִׁמְעוּ אֶת הַתְּלֻנּוֹת שֶׁבֵּין אֲחֵיכֶם וְשִׁפְטוּ בְּצֶדֶק בֵּין אִישׁ לְבֵין אָחִיו וּבֵין בֶּן הַמִּיעוּטִים.

אַל תִּתְּנוּ עֲדִיפוּת לְאַחַד הַצְּדָדִים בַּמִּשְׁפָּט, תִּשְׁמְעוּ לַקָּטָן כְּמוֹ לַגָּדוֹל, אַל תִּפְחֲדוּ מִשּׁוּם אִישׁ, כִּי הַמִּשְׁפָּט הוּא לֵאלֹהִים, וְדָבָר שֶׁיִּהְיֶה קָשֶׁה לָכֶם לְהַכְרִיע תַּגִּישׁוּ אֵלַי וְאֶשְׁמַע אוֹתוֹ.

וְאָז צִוִּיתִי אֶתְכֶם אֶת כָּל הַדְּבָרִים וְסִדְרֵי הַדִּינִים שֶׁתַּעֲשׂוּ בַּמִּשְׁפָּט.

וְנָסַעְנוּ מֵהַר חוֹרֵב וְהָלַכְנוּ אֶת כָּל הַמִּדְבָּר הַגָּדוֹל וְהַנּוֹרָא הַהוּא שֶׁרְאִיתֶם, בַּדֶּרֶךְ לְהַר הָאֱמוֹרִי, כְּמוֹ שֶׁה' אֱלֹהֵינוּ צִוָּה אוֹתָנוּ, וּבָאנוּ עַד לְקָדֵשׁ בַּרְנֵעַ.

אָמַרְתִּי לָכֶם: הִנֵּה בָּאתֶם עַד לְהַר הָאֱמוֹרִי שֶׁה' אֱלֹהֵינוּ נוֹתֵן לָנוּ.

רְאֵה, ה' אֱלֹהֶיךָ נָתַן לְפָנֶיךָ אֶת הָאָרֶץ, עֲלֵה וּכְבוֹשׁ כְּמוֹ שֶׁה' אֱלֹהֵי אֲבוֹתֶיךָ דִּבֵּר אֵלֶיךָ, אַל תְּפַחֵד וְאַל תִּשָּׁבֵר.

נִגַּשְׁתֶּם אֵלַי כֻּלְּכֶם וַאֲמַרְתֶּם: נִשְׁלַח אֲנָשִׁים לְפָנֵינוּ שֶׁיְּחַפְּשׂוּ וִירַגְּלוּ עֲבוּרֵנוּ בָּאָרֶץ, וְיַחֲזִירוּ לָנוּ תְּשׁוּבוֹת עַל הַדֶּרֶךְ שֶׁנַּעֲלֶה בָּהּ וְעַל הֶעָרִים שֶׁנָּבוֹא אֲלֵיהֶן.

הַדָּבָר נִרְאָה טוֹב בְּעֵינַי, לָקַחְתִּי מִכֶּם שְׁנֵים עָשָׂר אֲנָשִׁים – אִישׁ אֶחָד מִכָּל שֵׁבֶט.

הֵם פָּנוּ לָלֶכֶת וְעָלוּ לָהָר, וּבָאוּ עַד נַחַל אֶשְׁכֹּל, וְרִגְּלוּ בָּאָרֶץ.

הֵם לָקְחוּ בְּיָדָם מִפֵּרוֹת הָאָרֶץ וְהוֹרִידוּ אֵלֵינוּ, וְעָנוּ לָנוּ וְאָמְרוּ: הָאָרֶץ שֶׁה' אֱלֹהֵינוּ נוֹתֵן לָנוּ – טוֹבָה.

וְלֹא רְצִיתֶם לַעֲלוֹת, וַעֲבַרְתֶּם עַל צִוּוּי ה' אֱלֹהֵיכֶם.

הִתְלוֹנַנְתֶּם בְּאָהֳלֵיכֶם וַאֲמַרְתֶּם: ה' הוֹצִיא אוֹתָנוּ מֵאֶרֶץ מִצְרַיִם מִפְּנֵי שֶׁהוּא שׂוֹנֵא אוֹתָנוּ, כְּדֵי לִמְסוֹר אוֹתָנוּ לִידֵי הָאֱמוֹרִי לְהַשְׁמִיד אוֹתָנוּ.

לְאָן אֲנַחְנוּ עוֹלִים?! אַחֵינוּ הֵמִיסוּ אֶת לִבֵּנוּ וְהִפְחִידוּ אוֹתָנוּ בְּאָמְרָם שֶׁרָאוּ עַם גָּדוֹל וְגָבוֹהַּ מֵאִתָּנוּ, עָרִים גְּדוֹלוֹת וּמְבֻצָּרוֹת, גְּבוֹהוֹת "עַד לַשָּׁמַיִם", וְאָמְרוּ: רָאִינוּ שָׁם גַּם בְּנֵי עֲנָקִים!

אָמַרְתִּי לָכֶם: אַל תִּשָּׁבְרוּ וְאַל תִּפְחֲדוּ מֵהֶם!

ה' אֱלֹהֵיכֶם שֶׁהוֹלֵךְ לִפְנֵיכֶם הוּא יִלָּחֵם עֲבוּרְכֶם כְּמוֹ כָּל מַה שֶּׁעָשָׂה אִתְּכֶם בְּמִצְרַיִם לְעֵינֵיכֶם.

וּכְמוֹ כָּל מַה שֶּׁעָשָׂה בַּמִּדְבָּר כְּמוֹ שֶׁרָאִיתָ, שֶׁה' אֱלֹהֶיךָ נָשָׂא אוֹתְךָ כְּמוֹ שֶׁאִישׁ נוֹשֵׂא אֶת בְּנוֹ, בְּכָל הַדֶּרֶךְ שֶׁהֲלַכְתֶּם עַד שֶׁבָּאתֶם לַמָּקוֹם הַזֶּה.

וּבַדָּבָר הַזֶּה – שֶׁהוּא יָבִיא אֶתְכֶם לְאֶרֶץ יִשְׂרָאֵל, אֵינְכֶם מַאֲמִינִים בַּה' אֱלֹהֵיכֶם.

שֶׁהוֹלֵךְ לִפְנֵיכֶם בַּדֶּרֶךְ לְחַפֵּשׂ עֲבוּרְכֶם מָקוֹם לַחֲנִיַּתְכֶם – בַּלַּיְלָה הוֹלֵךְ בְּעַמּוּד אֵשׁ כְּדֵי לְהַרְאוֹת לָכֶם אֶת הַדֶּרֶךְ שֶׁתֵּלְכוּ בָּהּ, וּבַיּוֹם בְּעַמּוּד עָנָן.

ה' שָׁמַע אֶת קוֹל דִּבְרֵיכֶם, וְכָעַס וְנִשְׁבַּע:

אַף אֶחָד מֵהָאֲנָשִׁים הָאֵלֶּה – הַדּוֹר הָרָע הַזֶּה, לֹא יִרְאֶה אֶת הָאָרֶץ הַטּוֹבָה שֶׁנִּשְׁבַּעְתִּי לָתֵת לַאֲבוֹתֵיכֶם.

חוּץ מִכָּלֵב בֶּן יְפֻנֶּה, הוּא יִרְאֶה אוֹתָהּ וְלוֹ וּלְבָנָיו אֶתֵּן אֶת הָאָרֶץ שֶׁדָּרַךְ בָּהּ – שָׂכָר עַל שֶׁקִּיֵּם אֶת מִצְוַת ה'.

גַּם עָלַי ה' כָּעַס בִּגְלַלְכֶם, וְאָמַר לִי: גַּם אַתָּה לֹא תָּבוֹא לְשָׁם.

יְהוֹשֻׁעַ בִּן נוּן הַתַּלְמִיד וְהַמְשָׁרֵת שֶׁלְּךָ הוּא יָבוֹא לְשָׁם, אוֹתוֹ תְּחַזֵּק וּתְעוֹדֵד כִּי הוּא יַנְחִיל אוֹתָהּ לְיִשְׂרָאֵל.

וְיַלְדֵיכֶם שֶׁאֲמַרְתֶּם שֶׁיִּהְיוּ שְׁבוּיִים, וּבְנֵיכֶם הַקְּטַנִּים שֶׁאֵינָם יוֹדְעִים הַיּוֹם לְהַבְחִין בֵּין טוֹב לְרָע, הֵם שֶׁיָּבוֹאוּ לְשָׁם וְלָהֶם אֶתֵּן אוֹתָהּ וְהֵם יִכְבְּשׁוּ אוֹתָהּ.

וְאַתֶּם פְּנוּ לָכֶם וּסְעוּ לַמִּדְבָּר דֶּרֶךְ יַם סוּף.

עֲנִיתֶם וַאֲמַרְתֶּם לִי: חָטָאנוּ לַה', אֲנַחְנוּ נַעֲלֶה וְנִלָּחֵם כְּכָל מַה שֶּׁה' אֱלֹהֵינוּ צִוָּה אוֹתָנוּ! חֲגַרְתֶּם כָּל אֶחָד אֶת כְּלֵי מִלְחַמְתּוֹ וְהִתְחַלְתֶּם מִיָּד לַעֲלוֹת לָהָר.

ה' אָמַר אֵלַי, אֱמוֹר לָהֶם: אַל תַּעֲלוּ וְאַל תִּלָּחֲמוּ כִּי אֵינֶנִּי אִתְּכֶם, וְלֹא תַּפְסִידוּ בַקְּרָב לִפְנֵי אוֹיְבֵיכֶם.

דִּבַּרְתִּי אֲלֵיכֶם וְלֹא שְׁמַעְתֶּם, סֵרַבְתֶּם לְצִוּוּי ה', וְהִרְשַׁעְתֶּם וַעֲלִיתֶם לָהָר.

הָאֱמוֹרִי שֶׁגָּר בָּהָר הַהוּא יָצָא לִקְרַאתְכֶם, הֵם רָדְפוּ אֶתְכֶם כְּמוֹ שֶׁעוֹשׂוֹת הַדְּבוֹרִים, וְכַתְּשׁוּ אֶתְכֶם בְּשֵׂעִיר וְרָדְפוּ אַחֲרֵיכֶם עַד הַשְׁמָדָה.

חֲזַרְתֶּם וּבְכִיתֶם לִפְנֵי ה', וְה' לֹא שָׁמַע בְּקוֹלְכֶם, וְלֹא הֶאֱזִין אֲלֵיכֶם.

יְשַׁבְתֶּם בְּקָדֵשׁ יָמִים רַבִּים – כְּמִסְפַּר הַיָּמִים שֶׁיָּדוּעַ לָכֶם שֶׁיְּשַׁבְתֶּם.


Chapter 2

פָּנִינוּ וְנָסַעְנוּ לַמִּדְבָּר דֶּרֶךְ יַם סוּף כְּמוֹ שֶׁה' דִּבֵּר אֵלַי, וְהִקַּפְנוּ אֶת הַר שֵׂעִיר יָמִים רַבִּים.

ה' אָמַר לִי:

מַסְפִּיק הִקַּפְתֶּם אֶת הָהָר הַזֶּה, פְּנוּ לָכֶם צָפוֹנָה.

וְצַוֵּה אֶת הָעָם: אַתֶּם עוֹבְרִים בִּגְבוּל אֲחֵיכֶם בְּנֵי עֵשָׂו שֶׁגָּרִים בְּשֵׂעִיר, הֵם יִפְחֲדוּ מִכֶּם וְלֹא יִלָּחֲמוּ בָּכֶם, הִזָּהֲרוּ מְאוֹד –

אַל תִּתְגָּרוּ בָּהֶם, כִּי לֹא אֶתֵּן לָכֶם מֵאַרְצָם אֲפִלּוּ מָקוֹם לִדְרִיכַת כַּף רֶגֶל, כִּי אֶת הַר שֵׂעִיר נָתַתִּי יְרֻשָּׁה לְעֵשָׂו.

קְנוּ מֵאִתָּם אוֹכֶל בְּכֶסֶף וְתֹאכְלוּ, וְגַם מַיִם תִּקְנוּ מֵאִתָּם בְּכֶסֶף וְתִשְׁתּוּ, וְאַל תִּגְזְלוּ מֵהֶם.

אַל תַּחְשְׁשׁוּ לְשַׁלֵּם, כִּי ה' אֱלֹהֶיךָ בֵּרַךְ אוֹתְךָ בְּכָל מַעֲשֵׂה יָדֶךָ, הוּא יָדַע תָּמִיד אֶת צְרָכֶיךָ בִּזְמַן הֲלִיכָתְךָ בַּמִּדְבָּר הַגָּדוֹל הַזֶּה, זֶה אַרְבָּעִים שָׁנָה שֶׁה' אֱלֹהֶיךָ אִתְּךָ וְלֹא חָסַר לְךָ דָּבָר.

עָבַרְנוּ מֵאַחֵינוּ בְּנֵי עֵשָׂו שֶׁיּוֹשְׁבִים בְּשֵׂעִיר מִדֶּרֶךְ הָעֲרָבָה מֵאֵילַת וּמֵעֶצְיוֹן גֶּבֶר, וּפָנִינוּ וְעָבַרְנוּ דֶּרֶךְ מִדְבַּר מוֹאָב.

ה' אָמַר לִי: אַל תַּעֲשֶׂה מָצוֹר עַל מוֹאָב וְאַל תִּתְגָּרֶה בָּהֶם בְּמִלְחָמָה, כִּי לֹא אֶתֵּן לְךָ מֵאַרְצוֹ יְרֻשָּׁה, כִּי לִבְנֵי לוֹט נָתַתִּי אֶת עָר לִירֻשָּׁה.

עַם הָאֵמְתָּנִיִּים יָשְׁבוּ בָּהּ פַּעַם – עַם חָזָק וְגָדוֹל וְגָבוֹהַּ כָּעֲנָקִים.

הֵם – הָרְפָאִים, נֶחְשְׁבוּ גַּם הֵם כָּעֲנָקִים, וְהַמּוֹאָבִים קוֹרְאִים לָהֶם "הָאֵמְתָּנִיִּים".

וּבְשֵׂעִיר יָשְׁבוּ פַּעַם הַחוֹרִים, וּבְנֵי עֵשָׂו כָּבְשׁוּ אוֹתָם וְהִשְׁמִידוּ אוֹתָם מִפְּנֵיהֶם וְיָשְׁבוּ בִּמְקוֹמָם, כְּמוֹ שֶׁיִּשְׂרָאֵל עָשָׂה לְאֶרֶץ יְרֻשָּׁתוֹ שֶׁה' נָתַן לָהֶם.

עַכְשָׁיו, קוּמוּ וְעִבְרוּ לָכֶם אֶת נַחַל זֶרֶד, וְעָבַרְנוּ אֶת נַחַל זֶרֶד.

וְהַזְּמָן שֶׁהָלַכְנוּ מִקָּדֵשׁ בַּרְנֵעַ עַד שֶׁעָבַרְנוּ אֶת נַחַל זֶרֶד הָיָה שְׁלוֹשִׁים וּשְׁמוֹנֶה שָׁנִים, עַד שֶׁנִּגְמְרוּ כָּל דּוֹר הָאֲנָשִׁים הַלּוֹחֲמִים מִתּוֹךְ הַמַּחֲנֶה, כְּמוֹ שֶׁה' נִשְׁבַּע לָהֶם.

וְגַם מַכַּת ה' הָיְתָה בָּהֶם כְּדֵי לְהַשְׁמִיד אוֹתָם מִתּוֹךְ הַמַּחֲנֶה, עַד שֶׁנִּגְמְרוּ.

כְּשֶׁנִּגְמְרוּ כָּל אַנְשֵׁי הַמִּלְחָמָה מִתּוֹךְ הָעָם וְהֵם מֵתוּ –

ה' דִּבֵּר אֵלַי וְאָמַר:

אַתָּה עוֹבֵר הַיּוֹם אֶת גְּבוּל מוֹאָב אֶת עָר.

תִּתְקָרֵב אֶל מוּל בְּנֵי עַמּוֹן, אַל תַּעֲשֶׂה עֲלֵיהֶם מָצוֹר וְאַל תִּתְגָּרֶה בָּהֶם, כִּי לֹא אֶתֵּן לְךָ יְרֻשָּׁה מֵאֶרֶץ בְּנֵי עַמּוֹן, כִּי לִבְנֵי לוֹט נָתַתִּי אוֹתָהּ לִירֻשָּׁה.

גַּם הִיא נֶחְשֶׁבֶת אֶרֶץ רְפָאִים, הָרְפָאִים יָשְׁבוּ בָּהּ פַּעַם וְהָעַמּוֹנִים קָרְאוּ לָהֶם 'זַמְזֻמִּים'.

הֵם הָיוּ עַם חָזָק וְגָדוֹל וְגָבוֹהַּ כָּעֲנָקִים, ה' הִשְׁמִיד אוֹתָם מִפְּנֵיהֶם, וְהָעַמּוֹנִים כָּבְשׁוּ אוֹתָם וְהִתְיַשְּׁבוּ בִּמְקוֹמָם,

כְּמוֹ שֶׁה' עָשָׂה לִבְנֵי עֵשָׂו שֶׁיּוֹשְׁבִים בְּשֵׂעִיר – שֶׁהִשְׁמִיד אֶת הַחוֹרִי מִפְּנֵיהֶם, הֵם כָּבְשׁוּ אוֹתָם, וְהִתְיַשְּׁבוּ בִּמְקוֹמָם עַד הַיּוֹם.

וְהָעַוִּים שֶׁיָּשְׁבוּ בְּרָפִיחַ עַד עַזָּה, כַּפְתּוֹרִים שֶׁיָּצְאוּ מִכְּרֵתִים הִשְׁמִידוּ אוֹתָם וְהִתְיַשְּׁבוּ בִּמְקוֹמָם.

<b>פָּרָשַׁת סִיחוֹן</b><br>קוּמוּ סְעוּ וְעִבְרוּ אֶת נַחַל אַרְנוֹן רְאֵה נָתַתִּי בְּיָדְךָ אֶת סִיחוֹן מֶלֶךְ חֶשְׁבּוֹן הָאֱמוֹרִי וְאֶת אַרְצוֹ, הַתְחֵל לִכְבּוֹשׁ, וְתִתְגָּרֶה בּוֹ כְּדֵי לַעֲשׂוֹת מִלְחָמָה.

הַיּוֹם הַזֶּה אַתְחִיל לְהַפִּיל אֶת פַּחְדְּךָ וְאֶת יִרְאָתְךָ עַל כָּל הָעַמִּים שֶׁתַּחַת הַשָּׁמַיִם, שֶׁיִּשְׁמְעוּ עָלֶיךָ וְיִפְחֲדוּ וְיִרְעֲדוּ מִמְּךָ.

שָׁלַחְתִּי שְׁלִיחִים מִמִּדְבַּר קְדֵמוֹת אֶל סִיחוֹן מֶלֶךְ חֶשְׁבּוֹן, וְאָמַרְתִּי דִּבְרֵי שָׁלוֹם:

אֶעֱבוֹר בְּאַרְצְךָ, אֵלֵךְ רַק בַּדֶּרֶךְ הָרָאשִׁית – לֹא אֶסְטֶה לְיָמִין אוֹ לִשְׂמֹאל.

תִּמְכּוֹר לִי אוֹכֶל בְּכֶסֶף וְאוֹכַל, וְתִתֶּן לִי מַיִם תְּמוּרַת כֶּסֶף וְאֶשְׁתֶּה, רַק אֶעֱבוֹר בְּרַגְלַי,

– כְּמוֹ שֶׁעָשׂוּ לִי בְּנֵי עֵשָׂו שֶׁגָּרִים בְּשֵׂעִיר וְהַמּוֹאָבִים שֶׁגָּרִים בְּעָר, עַד שֶׁאֶעֱבוֹר אֶת הַיַּרְדֵּן אֶל הָאָרֶץ שֶׁה' אֱלֹהֵינוּ נוֹתֵן לָנוּ.

וְסִיחוֹן מֶלֶךְ חֶשְׁבּוֹן לֹא רָצָה לְהַעֲבִיר אוֹתָנוּ בְּאַרְצוֹ כִּי ה' אֱלֹהֶיךָ הִקְשִׁיחַ אוֹתוֹ וְנָתַן לוֹ אוֹמֶץ בְּלִבּוֹ כְּדֵי לָתֵת אוֹתוֹ בְּיָדְךָ כְּמוֹ שֶׁקָּרָה.

ה' אָמַר לִי: רְאֵה הִתְחַלְתִּי לָתֵת לְפָנֶיךָ אֶת סִיחוֹן וְאֶת אַרְצוֹ, הַתְחֵל לִכְבּוֹשׁ, כְּדֵי לִכְבּוֹשׁ אֶת אַרְצוֹ.

סִיחוֹן יָצָא עִם כָּל עַמּוֹ לִקְרָאתֵנוּ לְיַהַץ לַמִּלְחָמָה.

ה' אֱלֹהֵינוּ נָתַָן אוֹתוֹ בְּיָדֵנוּ, וְנִצַּחְנוּ אוֹתוֹ וְאֶת בָּנָיו וְאֶת כָּל עַמּוֹ.

לָכַדְנוּ אָז אֶת כָּל עָרָיו וְהִשְׁמַדְנוּ אֶת כָּל תּוֹשְׁבֵי עָרָיו וְהַנָּשִׁים וְהַיְּלָדִים, לֹא הִשְׁאַרְנוּ שָׂרִיד.

רַק אֶת הַבְּהֵמָה לָקַחְנוּ לָנוּ לְשָׁלָל וְאֶת שְׁלַל הֶעָרִים שֶׁלָּכָדְנוּ.

מֵעֲרוֹעֵר שֶׁעַל שְׂפַת נַחַל אַרְנוֹן וְהָעִיר שֶׁבַּנַּחַל וְעַד הַגִּלְעָד, לֹא הָיְתָה עִיר שֶׁהָיְתָה חֲזָקָה מֵאִתָּנוּ, אֶת הַכֹּל ה' אֱלֹהֵינוּ נָתַן לְפָנֵינוּ.

רַק אֶל אֶרֶץ בְּנֵי עַמּוֹן לֹא נִגַּשְׁתָּ – כָּל הָאֱזוֹר עַל יַד נַחַל יַבּוֹק וְעָרֵי הָהָר, וְכָל מַה שֶּׁה' אֱלֹהֵינוּ צִוָּה שֶׁלֹּא נִלָּחֵם בָּהֶם.


Chapter 3

<b>פָּרָשַׁת עוֹג</b><br>פָּנִינוּ וְעָלִינוּ צָפוֹנָה דֶּרֶךְ הַבָּשָׁן, עוֹג מֶלֶךְ הַבָּשָׁן יָצָא לִקְרָאתֵנוּ לְאֶדְרֶעִי לַמִּלְחָמָה הוּא וְכָל עַמּוֹ.

ה' אָמַר לִי: אַל תִּפְחַד מִמֶּנּוּ, כִּי נָתַתִּי בְּיָדְךָ אוֹתוֹ וְאֶת כָּל עַמּוֹ וְאֶת אַרְצוֹ, עֲשֵׁה לוֹ כְּמוֹ שֶׁעָשִׂיתָ לְסִיחוֹן מֶלֶךְ הָאֱמוֹרִי שֶׁגָּר בְּחֶשְׁבּוֹן.

ה' אֱלֹהֵינוּ נָתַן בְּיָדֵנוּ גַּם אֶת עוֹג מֶלֶךְ הַבָּשָׁן וְאֶת כָּל עַמּוֹ, הִכִּינוּ אוֹתוֹ עַד שֶׁלֹּא נִשְׁאַר מִמֶּנּוּ שָׂרִיד.

לָכַדְנוּ אָז אֶת כָּל עָרָיו, לֹא הָיְתָה עִיר שֶׁלֹּא לָקַחְנוּ מֵאִתָּם, שִׁשִּׁים עִיר הָיוּ בְּכָל חֶבֶל אַרְגּוֹב, שֶׁהוּא מַמְלֶכֶת עוֹג בַּבָּשָׁן.

כָּל אֵלֶּה הָיוּ עָרִים מְבֻצָּרוֹת עִם חוֹמָה גְּבוֹהָה דְּלָתוֹת וּבָרִיחַ, וּבְנוֹסָף הָיוּ גַּם הַרְבֵּה מְאוֹד עָרִים לְלֹא חוֹמָה.

הִשְׁמַדְנוּ אוֹתָם כְּמוֹ שֶׁעָשִׂינוּ לְסִיחוֹן מֶלֶךְ חֶשְׁבּוֹן – הַשְׁמָדַת כָּל תּוֹשְׁבֵי הֶעָרִים וְהַנָּשִׁים וְהַיְּלָדִים.

וְאֶת כָּל הַבְּהֵמוֹת וּשְׁלַל הֶעָרִים לָקַחְנוּ לָנוּ לְשָׁלָל.

לָקַחְנוּ אָז אֶת הָאָרֶץ מִיַּד שְׁנֵי מַלְכֵי הָאֱמוֹרִי שֶׁבְּעֵבֶר הַיַּרְדֵּן מִנַּחַל אַרְנוֹן עַד הַר חֶרְמוֹן.

צִידוֹנִים קָרְאוּ לְחֶרְמוֹן 'שִׂרְיוֹן', וְהָאֱמוֹרִי קָרְאוּ לוֹ 'הַמֻּשְׁלָג'.

לָקַחְנוּ אֶת כָּל עָרֵי הַמִּישׁוֹר וְכָל הַגִּלְעָד וְכָל הַבָּשָׁן עַד סַלְכָה וְאֶדְרֶעִי עָרֵי מַמְלֶכֶת עוֹג בַּבָּשָׁן.

הֲרֵי רַק עוֹג מֶלֶךְ הַבָּשָׁן נִשְׁאַר מִשְּׁאֵרִית הָרְפָאִים, הִנֵּה מִטָּתוֹ מִטַּת בַּרְזֶל, הֲרֵי הִיא בְּרַבַּת בְּנֵי עַמּוֹן, אָרְכָּהּ תֵּשַׁע אַמּוֹת וְרָחְבָּהּ אַרְבַּע אַמּוֹת שֶׁל אַמַּת אִישׁ מְמוּצָע.

וְכָבַשְׁנוּ אָז אֶת הָאָרֶץ הַזֹּאת, נָתַתִּי לָרְאוּבֵנִי וְלַגָּדִי – מֵעֲרוֹעֵר שֶׁעַל יַד נַחַל אַרְנוֹן, וַחֲצִי הַר הַגִּלְעָד, וְעָרָיו.

וּשְׁאָר הַגִּלְעָד וְכָל הַבָּשָׁן מַמְלֶכֶת עוֹג – נָתַתִּי לַחֲצִי שֵׁבֶט הַמְנַשֶּׁה, כָּל חֶבֶל הָאַרְגּוֹב שֶׁבְּכָל הַבָּשָׁן, הָאֵזוֹר הַהוּא נִקְרָא אֶרֶץ רְפָאִים.

יָאִיר בֶּן מְנַשֶּׁה לָקַח אֶת כָּל חֶבֶל אַרְגּוֹב עַד גְּבוּל הַגְּשׁוּרִי וְהַמַּעֲכָתִי, וְקָרָא לָהֶן לְחַוּוֹת הַבָּשָׁן, עַל שְׁמוֹ – 'חַוּוֹת יָאִיר', וְכָךְ שְׁמָם עַד הַיּוֹם.

וּלְמָכִיר נָתַתִּי אֶת הַגִּלְעָד.

וְלָרְאוּבֵנִי וְלַגָּדִי נָתַתִּי מֵהַגִּלְעָד וְעַד נַחַל אַרְנוֹן כּוֹלֵל תְּחוּם שְׂפַת הַנַּחַל, וְעַד נַחַל יַבּוֹק שֶׁהוּא גְּבוּל בְּנֵי עַמּוֹן.

וְאֶת הָעֲרָבָה, וְהַיַּרְדֵּן כּוֹלֵל תְּחוּם שְׂפָתוֹ, מִכִּנֶּרֶת וְעַד יָם הָעֲרָבָה – יָם הַמֶּלַח, לְמַרְגְּלוֹת הַמַּפָּלִים שֶׁמֵּהָהָר שֶׁמִּמִּזְרָח.

<b>פָּרָשַׁת צִוּוּי הַנִּלְחָמִים</b><br>צִוִּיתִי אֶתְכֶם בַּזְּמָן הַהוּא – בְּנֵי רְאוּבֵן וְגָד, כָּךְ: ה' אֱלֹהֵיכֶם נָתַן לָכֶם אֶת הָאָרֶץ הַזֹּאת לִכְבּוֹשׁ אוֹתָהּ, אַתֶּם כָּל הַלּוֹחֲמִים תַּעַבְרוּ רִאשׁוֹנִים לִפְנֵי אֲחֵיכֶם בְּנֵי יִשְׂרָאֵל.

רַק נְשֵׁיכֶם וִילָדֵיכֶם וַעֲדָרֵיכֶם, וַאֲנִי יוֹדֵעַ שֶׁיֵּשׁ לָכֶם עֲדָרִים רַבִּים, יֵשְׁבוּ בְּעָרֵיכֶם שֶׁנָּתַתִּי לָכֶם.

עַד שֶׁה' יִתֵּן לַאֲחֵיכֶם נַחֲלָה לִמְנוּחָה כְּמוֹ שֶׁנָּתַן מְנוּחָה לָכֶם, וְיִכְבְּשׁוּ גַּם הֵם אֶת הָאָרֶץ שֶׁה' אֱלֹהֵיכֶם נוֹתֵן לָהֶם בְּעֵבֶר הַיַּרְדֵּן, וְאָז תָּשׁוּבוּ אִישׁ לְנַחֲלָתוֹ שֶׁנָּתַתִּי לָכֶם.

וְאֶת יְהוֹשֻׁעַ צִוֵּיתִי אָז: עֵינֶיךָ רָאוּ אֶת כָּל מַה שֶּׁה' אֱלֹהֵיכֶם עָשָׂה לִשְׁנֵי הַמְּלָכִים הָאֵלֶּה, כָּךְ ה' יַעֲשֶׂה לְכָל הַמַּמְלָכוֹת שֶׁתַּעֲבוֹר לְשָׁם.

אַל תִּפְחֲדוּ מֵהֶם, כִּי ה' אֱלֹהֵיכֶם הוּא הַנִּלְחָם עֲבוּרְכֶם!

<b>פָּרָשַׁת תְּפִלַּת מֹשֶׁה</b><br>בְּאוֹתוֹ הַזְּמַן הִתְחַנַּנְתִּי אֶל ה' וְאָמַרְתִּי:

ה' אֱלֹהִים, אַתָּה הִתְחַלְתָּ לְהַרְאוֹת לְעַבְדְּךָ אֶת גְּדֻלָּתְךָ וְאֶת יָדְךָ הַחֲזָקָה – שֶׁאֵין אֵל בַּשָּׁמַיִם וּבָאָרֶץ שֶׁיַּעֲשֶׂה כְּמַעֲשֶׂיךָ וְכִגְבוּרוֹתֶיךָ!

אַפְשֵׁר לִי בְּבַקָּשָׁה לַעֲבוֹר וְלִרְאוֹת אֶת הָאָרֶץ הַטּוֹבָה שֶׁמֵּעֵבֶר לַיַּרְדֵּן, אֶת הָהָר הַטּוֹב הַזֶּה וְאֶת הַלְּבָנוֹן.

ה' כָּעַס עָלַי בִּגְלַלְכֶם וְלֹא שָׁמַע לִי, ה' אָמַר לִי: מַסְפִּיק! אַל תַּמְשִׁיךְ לְדַבֵּר אֵלַי עוֹד בָּעִנְיָן הַזֶּה!

עֲלֵה לְרֹאשׁ הַפִּסְגָּה וְהַבֵּט לְמַעֲרָב, לְצָפוֹן, לְדָרוֹם, וּלְמִזְרָח, וּרְאֵה בְּעֵינֶיךָ אֶת הָאָרֶץ, כִּי אַתָּה לֹא תַּעֲבוֹר אֶת הַיַּרְדֵּן הַזֶּה.

וְצַוֵּה אֶת יְהוֹשֻׁעַ וְחַזֵּק אוֹתוֹ שֶׁיִּהְיֶה אַמִּיץ, כִּי הוּא יַעֲבוֹר בְּרֹאשׁ הָעָם הַזֶּה, וְהוּא יַנְחִיל אוֹתָם אֶת הָאָרֶץ שֶׁתִּרְאֶה.

יָשַׁבְנוּ בָּעֵמֶק מוּל בֵּית פְּעוֹר.


Chapter 4

<b>פָּרָשַׁת הַזְהָרַת הַבְּרִית</b><br>וְעַכְשָׁיו יִשְׂרָאֵל, צַיֵּת לַחֻקִּים וְלַמִּשְׁפָּטִים שֶׁאֲנִי מְלַמֵּד אֶתְכֶם לַעֲשׂוֹת, בִּשְׁבִיל שֶׁתִּחְיוּ וְתָבוֹאוּ וְתִכְבְּשׁוּ אֶת הָאָרֶץ שֶׁה' אֱלֹהֵי אֲבוֹתֵיכֶם נוֹתֵן לָכֶם.

אַל תּוֹסִיפוּ עַל הַמִּצְווֹת שֶׁאֲנִי מְצַוֶּה אֶתְכֶם, וְאַל תַּחְסִירוּ מֵהֶם, שִׁמְרוּ אֶת מִצְווֹת ה' אֱלֹהֵיכֶם שֶׁאֲנִי מְצַוֶּה אֶתְכֶם.

עֵינֵיכֶם רָאוּ אֶת מַה שֶּׁה' עָשָׂה לְבַעַל פְּעוֹר, שֶׁכָּל אִישׁ שֶׁהָלַךְ אַחֲרֵי בַּעַל פְּעוֹר – ה' אֱלֹהֶיךָ הִשְׁמִיד אוֹתוֹ מִתּוֹכְךָ.

וְאִלּוּ אַתֶּם שֶׁדְּבֵקִים בַּה' אֱלֹהֵיכֶם – כֻּלְּכֶם חַיִּים הַיּוֹם.

רְאֵה לִמַּדְתִּי אֶתְכֶם חֻקִּים וּמִשְׁפָּטִים כְּמוֹ שֶׁה' אֱלֹהַי צִוָּה אוֹתִי, שֶׁתַּעֲשׂוּ אוֹתָם בְּתוֹךְ הָאָרֶץ שֶׁאַתֶּם בָּאִים לְשָׁם לִכְבּוֹשׁ אוֹתָהּ.

הַקְפִּידוּ וְקַיְּמוּ אֶת הַתּוֹרָה כִּי הִיא חָכְמַתְכֶם וּבִינַתְכֶם לְעֵינֵי הָעַמִּים, שֶׁיִּשְׁמְעוּ אֶת כָּל הַחֻקִּים הָאֵלֶּה וְיֹאמְרוּ: רַק הָעָם הַגָּדוֹל הַזֶּה הוּא עַם חָכָם וְנָבוֹן!

הֲרֵי מִי עוֹד עַם גָּדוֹל כָּזֶה שֶׁיֵּשׁ לוֹ אֱלֹהִים קְרוֹבִים אֵלָיו, כַּה' אֱלֹהֵינוּ שֶׁשּׁוֹמֵעַ אֶת תְּפִלּוֹתֵנוּ בְּכָל קְרִיאוֹתֵינוּ אֵלָיו!

וּמִי עַם גָּדוֹל כָּזֶה שֶׁיֵּשׁ לוֹ חֻקִּים וּמִשְׁפָּטִים הֲגוּנִים כְּמוֹ הַתּוֹרָה הַזֹּאת שֶׁאֲנִי נוֹתֵן לָכֶם הַיּוֹם!

רַק הִזָּהֵר לְךָ וּשְׁמוֹר אֶת נַפְשְׁךָ מְאוֹד שֶׁלֹּא תִּשְׁכַּח אֶת הַדְּבָרִים שֶׁעֵינֶיךָ רָאוּ – שֶׁלֹּא יָסוּרוּ מִלִּבְּךָ כָּל יְמֵי חַיֶּיךָ, וְתוֹדִיעַ אוֹתָם לְבָנֶיךָ וְלִבְנֵי בָּנֶיךָ –

אֶת הַיּוֹם שֶׁעָמַדְתָּ לִפְנֵי ה' אֱלֹהֶיךָ בְּחוֹרֵב, כְּשֶׁה' אָמַר לִי: אֱסוֹף אֵלַי אֶת הָעָם וְאַשְׁמִיעַ לָהֶם אֶת דְּבָרַי, כְּדֵי שֶׁיִּלְמְדוּ לְכַבֵּד אוֹתִי כָּל הַיָּמִים שֶׁהֵם חַיִּים עַל הָאֲדָמָה, וִילַמְּדוּ גַּם אֶת בְּנֵיהֶם.

נִגַּשְׁתֶּם וַעֲמַדְתֶּם לְמַרְגְּלוֹת הָהָר, וְהָהָר בּוֹעֵר בָּאֵשׁ עַד לֵב הַשָּׁמַיִם, וְהָיָה חוֹשֶׁךְ וְעָנָן וַעֲרָפֶל.

ה' דִּבֵּר אֲלֵיכֶם מִתּוֹךְ הָאֵשׁ, שְׁמַעְתֶּם קוֹל שֶׁל דִּבּוּר, אֲבָל לֹא רְאִיתֶם צוּרָה אֶלָּא רַק קוֹל.

הוּא הוֹדִיעַ לָכֶם אֶת הַהֶסְכֵּם אִתּוֹ, אֶת מַה שֶּׁצִּוָּה אֶתְכֶם לַעֲשׂוֹת – עֲשֶׂרֶת הַדִּבְּרוֹת, וְהוּא כָּתַב אוֹתָם עַל שְׁנֵי לוּחוֹת אֲבָנִים.

וְאוֹתִי ה' צִוָּה בַּזְּמַן הַהוּא לְלַמֵּד אֶתְכֶם חֻקִּים וּמִשְׁפָּטִים, שֶׁתַּעֲשׂוּ אוֹתָם בָּאָרֶץ שֶׁאַתֶּם עוֹבְרִים לְשָׁם לִכְבּוֹשׁ אוֹתָהּ.

הִזָּהֲרוּ מְאוֹד עַל נַפְשׁוֹתֵיכֶם וְאַל תַּעַבְדוּ לְגוּף גַּשְׁמִי, שֶׁהֲרֵי לֹא רְאִיתֶם שׁוּם צוּרָה בַּיּוֹם שֶׁה' דִּבֵּר אֲלֵיכֶם בְּחוֹרֵב מִתּוֹךְ הָאֵשׁ.

הִזָּהֲרוּ שֶׁלֹּא תְּקַלְקְלוּ אֶת מַעֲשֵׂיכֶם, וְתַעֲשׂוּ לָכֶם פֶּסֶל, דְּמוּת שֶׁל אֵיזוֹ צוּרָה, צוּרַת זָכָר אוֹ נְקֵבָה.

– צוּרָה שֶׁל אַחַת מִכָּל הַבְּהֵמוֹת שֶׁבָּאָרֶץ אוֹ מִכָּל הַצִּפּוֹרִים – בַּעֲלֵי כָּנָף שֶׁעָפִים בַּשָּׁמַיִם.

אוֹ צוּרָה שֶׁל אֶחָד מִכָּל הַזּוֹחֲלִים עַל הָאֲדָמָה אוֹ מִכָּל הַדָּגִים שֶׁבַּמַּיִם מִתַּחַת לְגוֹבַהּ הַיַּבָּשָׁה.

וְשֶׁלֹּא תָּרִים אֶת מַבָּטְךָ לַשָּׁמַיִם, וְתִרְאֶה אֶת הַשֶּׁמֶשׁ וְאֶת הַיָּרֵחַ וְאֶת הַכּוֹכָבִים – כָּל גַּרְמֵי הַשָּׁמַיִם, וְתִטְעֶה וְתִשְׁתַּחֲוֶה לָהֶם וְתַעֲבוֹד אוֹתָם, אֶת אֵלֶּה שֶׁה' אֱלֹהֶיךָ חִלֵּק לְכָל הָעַמִּים שֶׁתַּחַת כָּל הַשָּׁמַיִם, לִטְעוֹת אַחֲרֵיהֶם.

וְאִלּוּ אֶתְכֶם ה' לָקַח וְהוֹצִיא אֶתְכֶם מִכִּבְשַׁן הִתּוּךְ וְיִצּוּר הַבַּרְזֶל – מִמִּצְרַיִם, שֶׁתִּהְיוּ לוֹ עַמּוֹ וְנַחֲלָתוֹ, כְּמוֹ הַיּוֹם.

וַה' כָּעַס עָלַי בִּגְלַלְכֶם, הוּא נִשְׁבַּע שֶׁלֹּא אֶעֱבוֹר אֶת הַיַּרְדֵּן, וְשֶׁלֹּא אָבוֹא לָאָרֶץ הַטּוֹבָה, שֶׁה' אֱלֹהֶיךָ נוֹתֵן לְךָ נַחֲלָה.

אֶלָּא אֲנִי אָמוּת בָּאָרֶץ הַזֹּאת, אֵינֶנִּי עוֹבֵר אֶת הַיַּרְדֵּן, וְאִלּוּ אַתֶּם תַּעַבְרוּ וְתִכְבְּשׁוּ אֶת הָאָרֶץ הַטּוֹבָה הַזֹּאת.

הִזָּהֲרוּ לָכֶם שֶׁלֹּא תִּשְׁכְּחוּ אֶת הַהֶסְכֵּם עִם ה' אֱלֹהֵיכֶם שֶׁעָשָׂה אִתְּכֶם, וְתַעֲשׂוּ לָכֶם פֶּסֶל שֶׁל כָּל צוּרָה שֶׁהִיא, שֶׁה' אֱלֹהֶיךָ צִוָּה אוֹתְךָ שֶׁלֹּא תַּעֲשֶׂה.

כִּי ה' אֱלֹהֶיךָ מַעֲנִישׁ כְּמוֹ אֵשׁ אוֹכֶלֶת – הוּא אֵל נוֹקֵם.

<b>פָּרָשַׁת הַזְהָרַת הַגָּלוּת</b><br>אִם תּוֹלִיד בָּנִים וּנְכָדִים, וְתִהְיוּ וָתִיקִים בָּאָרֶץ, וּתְקַלְקְלוּ אֶת מַעֲשֵׂיכֶם, וְתַעֲשׂוּ פֶּסֶל שֶׁל כָּל צוּרָה שֶׁהִיא, וְתַעֲשׂוּ אֶת הָרַע בְּעֵינֵי ה' אֱלֹהֶיךָ, לְהַכְעִיס אוֹתוֹ.

אֲנִי מֵעִיד בָּכֶם הַיּוֹם אֶת הַשָּׁמַיִם וְאֶת הָאָרֶץ, שֶׁתֹּאבְדוּ מַהֵר מֵהָאָרֶץ שֶׁאַתֶּם עוֹבְרִים אֶת הַיַּרְדֵּן לְשָׁם לִכְבּוֹשׁ אוֹתָהּ, לֹא תִּתְקַיְּמוּ עָלֶיהָ זְמַן רָב, אֶלָּא תֻּשְׁמְדוּ.

ה' יְפַזֵּר אֶתְכֶם בֵּין הָעַמִּים וְתִשָּׁאֲרוּ מְעַט אֲנָשִׁים, בָּעַמִּים שֶׁה' יוֹלִיךְ אֶתְכֶם לְשָׁם.

וְתַעַבְדוּ שָׁם עוֹבְדֵי אֱלִילִים מַעֲשֵׂה יְדֵי אָדָם, עֲשׂוּיִים עֵץ וָאֶבֶן, שֶׁלֹּא רוֹאִים וְלֹא שׁוֹמְעִים וְלֹא אוֹכְלִים וְלֹא מְרִיחִים.

וּתְחַפְּשׂוּ מִשָּׁם אֶת הַדֶּרֶךְ לַה' אֱלֹהֶיךָ, וְתִמְצָא, כִּי תְּחַפֵּשׂ אוֹתוֹ בְּכָל לִבְּךָ וּבְכָל רְצוֹנְךָ.

כְּשֶׁיִּהְיוּ לְךָ צָרוֹת וְיִקְרוּ לְךָ כָּל הַדְּבָרִים הָאֵלֶּה, בְּאַחֲרִית הַיָּמִים, תָּשׁוּב אֶל ה' אֱלֹהֶיךָ וְתִשְׁמַע בְּקוֹלוֹ.

כִּי ה' אֱלֹהֶיךָ אֵל רַחוּם – הוּא לֹא יַעֲזוֹב אוֹתְךָ וְלֹא יַשְׁמִיד אוֹתְךָ, וְלֹא יִשְׁכַּח אֶת הַהֶסְכֵּם עִם אֲבוֹתֶיךָ שֶׁהוּא נִשְׁבַּע לָהֶם.

הֲרֵי, שְׁאַל נָא עַל הַיָּמִים הָרִאשׁוֹנִים שֶׁהָיוּ לְפָנֶיךָ – מֵהַיּוֹם שֶׁאֱלֹהִים בָּרָא אָדָם עַל הָאָרֶץ, וּמִקְצֵה הַשָּׁמַיִם וְעַד קְצֵה הַשָּׁמַיִם, הַאִם הָיָה כַּדָּבָר הַגָּדוֹל הַזֶּה, אוֹ הַאִם נִשְׁמַע כָּמוֹהוּ?

הַאִם עָם שָׁמַע קוֹל אֱלֹהִים מְדַבֵּר מִתּוֹךְ הָאֵשׁ כְּמוֹ שֶׁשָּׁמַעְתָּ אַתָּה, וְנִשְׁאַר חָי?

אוֹ הַאִם נִסָּה אֵיזֶה אֱלֹהִים לָבוֹא לָקַחַת לוֹ עַם מִתּוֹךְ עַם אַחֵר, בְּנִסִּים בְּסִימָנִים וּבְהוֹכָחוֹת וּבְמִלְחָמָה וּבְיָד חֲזָקָה וּבִזְרוֹעַ מוּנֶפֶת לְהַכּוֹת וּבְמַרְאוֹת גְּדוֹלִים, כְּכָל מַה שֶּׁה' אֱלֹהֵיכֶם עָשָׂה לָכֶם בְּמִצְרַיִם לְעֵינֶיךָ?

הוּא הֶרְאָה לְךָ אֶת כָּל זֹאת כְּדֵי שֶׁתֵּדַע שֶׁה' הוּא הָאֱלֹהִים – אֵין עוֹד מִלְּבַדּוֹ.

מֵהַשָּׁמַיִם הוּא הִשְׁמִיעַ לְךָ אֶת קוֹלוֹ כְּדֵי לְלַמֵּד אוֹתְךָ מוּסָר, וְעַל הָאָרֶץ הוּא הֶרְאָה לְךָ אֶת הָאֵשׁ הַגְּדוֹלָה שֶׁלּוֹ, וְאֶת דְּבָרָיו שָׁמַעְתָּ מִתּוֹךְ הָאֵשׁ.

וְכֵיוָן שֶׁאָהַב אֶת אֲבוֹתֶיךָ הוּא בָּחַר בְּצֶאֱצָאֵיהֶם שֶׁיִּהְיוּ הֶמְשֵׁכָם, וְהוֹצִיא אוֹתְךָ בִּרְצוֹנוֹ הַטּוֹב בְּכוֹחוֹ הַגָּדוֹל מִמִּצְרַיִם.

לְאַפְשֵׁר לְךָ לִכְבּוֹשׁ עַמִּים גְּדוֹלִים וַעֲצוּמִים מִמְּךָ, לַהֲבִיא אוֹתְךָ וְלָתֵת לְךָ אֶת אַרְצָם לְנַחֲלָה, כְּמוֹ שֶׁעָשָׂה הַיּוֹם – שֶׁכְּבַשְׁתֶּם אֶת סִיחוֹן וְעוֹג.

וְעָלֶיךָ לָדַעַת הַיּוֹם וּלְהַפְנִים בְּלִבְּךָ, שֶׁה' הוּא הָאֱלֹהִים בַּשָּׁמַיִם מִמַּעַל וְעַל הָאָרֶץ מִתַּחַת, וְאֵין עוֹד אֱלֹהִים.

הַקְפֵּד לְקַיֵּם אֶת חֻקָּיו וְאֶת מִצְווֹתָיו שֶׁאֲנִי מְצַוֶּה אוֹתְךָ הַיּוֹם, כְּדֵי שֶׁיִּיטַב לְךָ וּלְבָנֶיךָ אַחֲרֶיךָ, וּכְדֵי שֶׁתַּאֲרִיךְ יָמִים תָּמִיד עַל הָאֲדָמָה שֶׁה' אֱלֹהֶיךָ נוֹתֵן לְךָ.

<b>פָּרָשַׁת עֵבֶר הַיַּרְדֵּן</b><br>מֹשֶׁה הִבְדִּיל אָז שָׁלוֹשׁ עָרִים בְּעֵבֶר הַיַּרְדֵּן הַמִּזְרָחִי.

כְּדֵי שֶׁמִּי שֶׁהָרַג אֶת חֲבֵרוֹ בְּלִי כַּוָּנָה וְהוּא לֹא שׂוֹנֵא אוֹתוֹ מֵאֶתְמוֹל וְשִׁלְשׁוֹם יוּכַל לִבְרוֹחַ לְשָׁם – הוּא יִבְרַח לְאַחַת מֵהֶעָרִים הָאֵלֶּה וְיִשָּׁאֵר חַי.

לְשֵׁבֶט רְאוּבֵן אֶת הָעִיר בֶּצֶר בַּמִּדְבָּר בְּאֶרֶץ הַמִּישׁוֹר, לְשֵׁבֶט גָּד אֶת רָמוֹת בַּגִּלְעָד, וּלְשֵׁבֶט מְנַשֶּׁה אֶת גּוֹלָן בַּבָּשָׁן.

הַדְּבָרִים הָאֵלֶּה – זֹאת הַתּוֹרָה שֶׁמֹּשֶׁה שָׂם לִפְנֵי בְּנֵי יִשְׂרָאֵל.

אֵלֶּה הָאַזְהָרוֹת הַחֻקִּים וְהַמִּשְׁפָּטִים שֶׁמֹּשֶׁה דִּבֵּר עֲלֵיהֶם אֶל בְּנֵי יִשְׂרָאֵל כְּשֶׁיָּצְאוּ מִמִּצְרַיִם.

בְּעֵבֶר הַיַּרְדֵּן בָּעֵמֶק מוּל בֵּית-פְּעוֹר בְּאֶרֶץ סִיחוֹן מֶלֶךְ הָאֱמוֹרִי שֶׁיּוֹשֵׁב בְּחֶשְׁבּוֹן, שֶׁמֹּשֶׁה וּבְנֵי יִשְׂרָאֵל הֵבִיסוּ כְּשֶׁיָּצְאוּ מִמִּצְרַיִם.

הֵם כָּבְשׁוּ אֶת אַרְצוֹ וְאֶת אֶרֶץ עוֹג מֶלֶךְ הַבָּשָׁן – שְׁנֵי מַלְכֵי הָאֱמוֹרִי שֶׁבְּעֵבֶר הַיַּרְדֵּן הַמִּזְרָחִי.

מֵעֲרוֹעֵר שֶׁעַל שְׂפַת נַחַל אַרְנוֹן, וְעַד הַר שִׂיאוֹן הוּא הָחֶרְמוֹן.

וְכָל הַמִּישׁוֹר שֶׁבְּעֵבֶר הַיַּרְדֵּן בְּמִזְרָחוֹ, וְעַד יָם הַמֶּלַח, לְמַרְגְּלוֹת הַמַּפָּלִים שֶׁמֵּהָהָר.


Chapter 5

<b>פָּרָשַׁת מַעֲמַד הַר סִינַי</b><br>מֹשֶׁה קָרָא לְכָל יִשְׂרָאֵל וְאָמַר לָהֶם: שְׁמַע עַם יִשְׂרָאֵל אֶת הַחֻקִּים וְאֶת הַמִּשְׁפָּטִים שֶׁאֲנִי מְדַבֵּר בְּאָזְנֵיכֶם הַיּוֹם, וְתִלְמְדוּ אוֹתָם וְתַקְפִּידוּ לְקַיֵּם אוֹתָם. 
ה' אֱלֹהֵינוּ עָשָׂה אִתָּנוּ הֶסְכֵּם בְּחוֹרֵב. 
לֹא רַק עִם אֲבוֹתֵינוּ עָשָׂה ה' אֶת הַהֶסְכֵּם הַזֶּה, אֶלָּא גַּם אִתָּנוּ – אֲנַחְנוּ שֶׁנִּמְצָאִים פֹּה הַיּוֹם, כֻּלָּנוּ חַיִּים. 
ה' דִּבֵּר אִתְּכֶם פָּנִים אֶל פָּנִים בָּהָר מִתּוֹךְ הָאֵשׁ. 
אֲנִי עָמַדְתִּי בְּאוֹתוֹ זְמָן לְתַוֵּךְ בֵּין ה' וּבֵינֵיכֶם לְהַגִּיד לָכֶם אֶת דְּבַר ה', כִּי פְּחַדְתֶּם מֵהָאֵשׁ וְלֹא עֲלִיתֶם בָּהָר, וְהוּא אָמַר: 
אֲנִי ה' אֱלֹהֶיךָ שֶׁהוֹצֵאתִי אוֹתְךָ מֵאֶרֶץ מִצְרַיִם מִבֵּית עֲבָדִים,
לֹא יִהְיֶה לְךָ אֱלֹהִים אֲחֵרִים חוּץ מִמֶּנִּי. 
אַל תַּעֲשֶׂה לְךָ פֶּסֶל, אוֹ כָּל צוּרָה שֶׁל דָּבָר שֶׁבַּשָּׁמַיִם לְמַעְלָה וְשֶׁבָּאָרֶץ לְמַטָּה וְשֶׁבַּמַּיִם מִתַּחַת לְגוֹבַהּ הַיַּבָּשָׁה. 
אַל תִּשְׁתַּחֲוֶה לָהֶם וְאַל תַּעֲבוֹד אוֹתָם, כִּי אֲנִי ה' אֱלֹהֶיךָ אֵל נוֹקֵם, שֶׁזּוֹכֵר עֲווֹן שֶׁל אָבוֹת, וּמֵבִיא עוֹנֶשׁ עַל בָּנִים וְעַל נִינִים וְעַל בְּנֵי נִינִים, לְשׂוֹנְאַי. 
וְעוֹשֶׂה חֶסֶד לְאַלְפֵי דּוֹרוֹת, לְאוֹהֲבַי וּלְשׁוֹמְרֵי מִצְווֹתַי. 
אַל תַּזְכִּיר אֶת שֵׁם ה' אֱלֹהֶיךָ בִּשְׁבוּעָה לְחִנָּם, כִּי ה' לֹא יְוַתֵּר לְמִי שֶׁיִּשָּׁבַע בִּשְׁמוֹ לְחִנָּם. 
זְכוֹר אֶת יוֹם הַשַּׁבָּת לְקַדֵּשׁ אוֹתוֹ, כְּמוֹ שֶׁה' אֱלֹהֶיךָ צִוָּה אוֹתְךָ. 
שִׁשָּׁה יָמִים תַּעֲבוֹד וְתַעֲשֶׂה אֶת כָּל מְלַאכְתְּךָ. 
וְיוֹם הַשְּׁבִיעִי יִהְיֶה יוֹם שְׁבִיתָה עֲבוּר ה' אֱלֹהֶיךָ, אַל תַּעֲשֶׂה שׁוּם מְלָאכָה, אַתָּה, וּבִנְךָ וּבִתְּךָ, וְעַבְדְּךָ וְשִׁפְחָתְךָ, וְשׁוֹרְךָ וַחֲמוֹרְךָ וְכָל בְּהֵמוֹתֶיךָ, וְגֵרְךָ שֶׁבְּעָרֶיךָ, כְּדֵי שֶׁיָּנוּחוּ עַבְדְּךָ וְשִׁפְחָתְךָ כָּמוֹךָ. 
וּזְכוֹר שֶׁהָיִיתָ עֶבֶד בְּאֶרֶץ מִצְרַיִם, וַה' אֱלֹהֶיךָ הוֹצִיא אוֹתְךָ מִשָּׁם בְּיָד חֲזָקָה, וּבִזְרוֹעַ מוּנֶפֶת לְהַכּוֹת, לָכֵן ה' אֱלֹהֶיךָ צִוָּה אוֹתְךָ לַעֲשׂוֹת אֶת יוֹם הַשַּׁבָּת. 
כַּבֵּד אֶת אָבִיךָ וְאֶת אִמְּךָ כְּמוֹ שֶׁה' אֱלֹהֶיךָ צִוָּה אוֹתְךָ, כְּדֵי שֶׁיִּתְאָרְכוּ חַיֶּיךָ, וּכְדֵי שֶׁיִּהְיֶה לְךָ טוֹב עַל הָאֲדָמָה שֶׁה' אֱלֹהֶיךָ נוֹתֵן לְךָ. 
אַל תִּרְצַח, וְאַל תִּשְׁכַּב עִם אֵשֶׁת אִישׁ, וְאַל תִּגְנוֹב, וְאַל תָּעִיד נֶגֶד חֲבֵרְךָ עֵדוּת שֶׁקֶר. 
וְאַל תַּחְשׁוֹק בְּאֵשֶׁת חֲבֵרְךָ, וְאַל תִּתְאַוֶּה לְקַבֵּל אֶת בֵּית חֲבֵרְךָ, שָׂדֵהוּ, וְעַבְדּוֹ וְשִׁפְחָתוֹ, שׁוֹרוֹ וַחֲמוֹרוֹ, וְכָל הָרְכוּשׁ שֶׁל חֲבֵרְךָ. 
אֶת הַדְּבָרִים הָאֵלֶּה ה' דִּבֵּר אֶל כָּל קְהַלְכֶם בָּהָר מִתּוֹךְ הָאֵשׁ הֶעָנָן וְהָעֲרָפֶל, קוֹל גָּדוֹל שֶׁלֹּא הִמְשִׁיךְ אַחַר כָּךְ, וְהוּא כָּתַב אוֹתָם עַל שְׁנֵי לוּחוֹת אֲבָנִים וּמָסַר אוֹתָם אֵלַי. 
כְּשֶׁשְּׁמַעְתֶּם אֶת הַקּוֹל מִתּוֹךְ הַחוֹשֶׁךְ וְהָהָר בּוֹעֵר בָּאֵשׁ, נִגַּשְׁתֶּם אֵלַי כָּל רָאשֵׁי שִׁבְטֵיכֶם וְזִקְנֵיכֶם. 
וַאֲמַרְתֶּם, הֲרֵי ה' אֱלֹהֵינוּ הֶרְאָה לָנוּ אֶת כְּבוֹדוֹ וְאֶת גְּדֻלָּתוֹ, וְשָׁמַעְנוּ אֶת קוֹלוֹ מִתּוֹךְ הָאֵשׁ, הַיּוֹם הַזֶּה רָאִינוּ שֶׁאֶפְשָׁרִי שֶׁאֱלֹהִים יְדַבֵּר אֶל אָדָם וְהוּא יִחְיֶה. 
וְעַכְשָׁיו, לָמָּה שֶׁנָּמוּת – שֶׁתֹּאכַל אוֹתָנוּ הָאֵשׁ הַגְּדוֹלָה הַזֹּאת? אִם נַמְשִׁיךְ עוֹד לִשְׁמוֹעַ אֶת קוֹל ה' אֱלֹהֵינוּ, נָמוּת! 
כִּי מִי מִכָּל בָּשָׂר וָדָם שָׁמַע קוֹל אֱלֹהִים חַיִּים מְדַבֵּר מִתּוֹךְ הָאֵשׁ כָּמוֹנוּ וְנִשְׁאַר בַּחַיִּים?! 
גַּשׁ אַתָּה וּשְׁמַע אֶת כָּל מַה שֶּׁה' אֱלֹהֵינוּ יֹאמַר, וְאַתָּה תְּדַבֵּר אֵלֵינוּ אֶת כָּל מַה שֶּׁה' אֱלֹהֵינוּ יְדַבֵּר אֵלֶיךָ, וְנִשְׁמַע וְנַעֲשֶׂה. 
ה' שָׁמַע אֶת קוֹל דִּבְרֵיכֶם כְּשֶׁדִּבַּרְתֶּם אִיתִּי, וְאָמַר לִי ה': שָׁמַעְתִּי אֶת קוֹל דִּבְרֵי הָעָם הַזֶּה שֶׁדִּבְּרוּ אִתְּךָ, וְכָל הַדְּבָרִים שֶׁדִּבְּרוּ טוֹבִים. 
הַלְוַאי שֶׁרְצוֹנָם זֶה – לְכַבֵּד אוֹתִי וְלִשְׁמוֹר אֶת כָּל מִצְווֹתַי, יִשָּׁאֵר אֶצְלָם כָּל הַיָּמִים, כְּדֵי שֶׁיִּיטַב לָהֶם וְלִבְנֵיהֶם לְעוֹלָם. 
לֵךְ אֱמוֹר לָהֶם חִזְרוּ לָכֶם לְאָהֳלֵיכֶם. 
וְאַתָּה עֲמוֹד פֹּה אִתִּי, וְאוֹמַר לְךָ אֶת כָּל הַמִּצְווֹת וְהַחֻקִּים וְהַמִּשְׁפָּטִים שֶׁתְּלַמֵּד אוֹתָם, שֶׁיַּעֲשׂוּ אוֹתָם בָּאָרֶץ שֶׁאֲנִי נוֹתֵן לָהֶם לִכְבּוֹשׁ אוֹתָהּ. 
הַקְפִּידוּ לַעֲשׂוֹת כְּמוֹ שֶׁה' אֱלֹהֵיכֶם צִוָּה אֶתְכֶם, אַל תִּסְטוּ לְיָמִין אוֹ לִשְׂמֹאל. 
לְכוּ בְּכָל הַדֶּרֶךְ שֶׁה' אֱלֹהֵיכֶם צִוָּה אֶתְכֶם, כְּדֵי שֶׁתִּחְיוּ וְיִהְיֶה לָכֶם טוֹב, וְחַיֵּיכֶם יִתְאָרְכוּ בָּאָרֶץ שֶׁתִּכְבְּשׁוּ. 

Chapter 6

אֵלֶּה הַמִּצְווֹת הַחֻקִּים וְהַמִּשְׁפָּטִים שֶׁה' אֱלֹהֵיכֶם צִוָּה אוֹתִי לְלַמֵּד אֶתְכֶם שֶׁתְּקַיְּמוּ אוֹתָם בָּאָרֶץ שֶׁאַתֶּם עוֹבְרִים לְשָׁם לִכְבּוֹשׁ אוֹתָהּ.

כְּדֵי שֶׁתְּכַבֵּד אֶת ה' אֱלֹהֶיךָ וְתַקְפִּיד לְקַיֵּם אֶת כָּל חֻקָּיו וּמִצְווֹתָיו שֶׁאֲנִי מְצַוֶּה אוֹתְךָ, אַתָּה וּבִנְךָ וְנֶכְדְּךָ כָּל יְמֵי חַיֶּיךָ, וּכְדֵי שֶׁיִּתְאָרְכוּ יְמֵי חַיֶּיךָ.

שְׁמַע אוֹתָם, עַם יִשְׂרָאֵל, וְהַקְפֵּד לַעֲשׂוֹת אוֹתָם, כְּדֵי שֶׁיִּהְיֶה לְךָ טוֹב וְשֶׁתִּתְרַבּוּ מְאוֹד, כְּמוֹ שֶׁה' אֱלֹהֵי אֲבוֹתֶיךָ הִבְטִיחַ לְךָ – אֶרֶץ שׁוֹפַעַת חָלָב וּדְבָשׁ.

<b>פָּרָשַׁת שְׁמַע</b><br>שְׁמַע יִשְׂרָאֵל, ה' הוּא אֱלֹהֵינוּ, ה' הוּא הַיָּחִיד.

אֱהוֹב אֶת ה' אֱלֹהֶיךָ בְּכָל לִבְּךָ וּבְכָל רְצוֹנְךָ וּבְכָל רְכוּשְׁךָ.

הַדְּבָרִים הָאֵלֶּה שֶׁאֲנִי מְצַוֶּה אוֹתְךָ הַיּוֹם יִהְיוּ שְׁמוּרִים בְּלִבְּךָ.

שַׁנֵּן אוֹתָם לְבָנֶיךָ וְדַבֵּר בָּהֶם כְּשֶׁאַתָּה יוֹשֵׁב בְּבֵיתְךָ וּכְשֶׁאַתָּה הוֹלֵךְ בַּדֶּרֶךְ וּכְשֶׁאַתָּה שׁוֹכֵב וּכְשֶׁאַתָּה קָם.

קְשׁוֹר אוֹתָם לְסִימָן עַל יָדְךָ, וְיִהְיוּ תַּכְשִׁיט בֵּין עֵינֶיךָ.

כְּתוֹב אוֹתָם עַל מְזוּזוֹת בֵּיתְךָ, וּבִשְׁעָרֶיךָ.

<b>פָּרָשַׁת הַזְהָרַת עֲבוֹדָה זָרָה</b><br>כְּשֶׁה' אֱלֹהֶיךָ יָבִיא אוֹתְךָ לָאָרֶץ שֶׁהוּא נִשְׁבַּע לַאֲבוֹתֶיךָ לְאַבְרָהָם לְיִצְחָק וּלְיַעֲקֹב לָתֵת לְךָ – עָרִים גְּדוֹלוֹת וְטוֹבוֹת שֶׁלֹּא בָּנִיתָ.

וּבָתִּים מְלֵאִים כָּל טוּב שֶׁלֹּא מִלֵּאתָ וּבוֹרוֹת חֲצוּבִים שֶׁלֹּא חָצַבְתָּ, כְּרָמִים וְזֵיתִים שֶׁלֹּא נָטַעְתָּ, וְתֹאכַל וְתִשְׂבַּע.

הִזָּהֵר לְךָ שֶׁלֹּא תִּשְׁכַּח אֶת ה' שֶׁהוֹצִיא אוֹתְךָ מֵאֶרֶץ מִצְרַיִם מִבֵּית עֲבָדִים.

כַּבֵּד אֶת ה' אֱלֹהֶיךָ וְאוֹתוֹ תַּעֲבוֹד וְרַק בִּשְׁמוֹ תִּשָּׁבַע.

אַל תֵּלְכוּ אַחֲרֵי אֱלֹהִים אֲחֵרִים מֵאֱלֹהֵי הָעַמִּים שֶׁסְּבִיבוֹתֵיכֶם לַעֲבוֹד אוֹתָם.

כִּי ה' אֱלֹהֶיךָ שֶׁנִּמְצָא בְּתוֹכְךָ הוּא אֵל נוֹקֵם – שֶׁה' אֱלֹהֶיךָ לֹא יִכְעַס עָלֶיךָ וְיַשְׁמִיד אוֹתְךָ מֵעַל פְּנֵי הָאֲדָמָה.

אַל תְּנַסּוּ אֶת ה' אֱלֹהֵיכֶם כְּמוֹ שֶׁנִּסִּיתֶם בְּמַסָּה וּמְרִיבָה, שֶׁאֲמַרְתֶּם: "הַאִם יֵשׁ ה' בְּתוֹכֵנוּ אוֹ לֹא".

הַקְפִּידוּ לְקַיֵּם אֶת מִצְווֹת ה' אֱלֹהֵיכֶם וְאֶת אַזְהֲרוֹתָיו וְחֻקָּיו שֶׁצִּוָּה אוֹתְךָ.

עֲשֵׂה אֶת הַיָּשָׁר וְהַטּוֹב בְּעֵינֵי ה' כְּדֵי שֶׁיִּיטַב לְךָ, שֶׁתָּבוֹא וְתִכְבּוֹשׁ אֶת הָאָרֶץ הַטּוֹבָה שֶׁה' נִשְׁבַּע לַאֲבוֹתֶיךָ.

וְתַהֲדוֹף אֶת כָּל אוֹיְבֶיךָ מִפָּנֶיךָ כְּמוֹ שֶׁה' הִבְטִיחַ.

אִם בִּנְךָ יִשְׁאַל אוֹתְךָ בֶּעָתִיד: לְשֵׁם מָה הָאַזְהָרוֹת הַחֻקִּים וְהַמִּשְׁפָּטִים שֶׁה' אֱלֹהֵינוּ צִוָּה אֶתְכֶם?

אֱמוֹר לְבִנְךָ: הָיִינוּ עֲבָדִים לְפַרְעֹה בְּמִצְרַיִם, וְה' הוֹצִיא אוֹתָנוּ מִמִּצְרַיִם בְּיָד חֲזָקָה.

ה' עָשָׂה לְעֵינֵינוּ סִימָנִים וְהוֹכָחוֹת גְּדוֹלִים וְרָעִים בְּמִצְרַיִם – בְּפַרְעֹה וּבְכָל בֵּיתוֹ.

וְאוֹתָנוּ הוֹצִיא מִשָּׁם כְּדֵי לְהָבִיא אוֹתָנוּ לָתֵת לָנוּ אֶת הָאָרֶץ שֶׁנִּשְׁבַּע לַאֲבוֹתֵינוּ.

ה' צִוָּה אוֹתָנוּ לַעֲשׂוֹת אֶת כָּל הַחֻקִּים הָאֵלֶּה – לְכַבֵּד אֶת ה' אֱלֹהֵינוּ, כְּדֵי לְהֵטִיב לָנוּ כָּל הַיָּמִים, לְהַחֲיוֹת אוֹתָנוּ כְּמוֹ הַיּוֹם הַזֶּה.

וְתִהְיֶה לָנוּ זְכוּת בְּכָךְ שֶׁנַּקְפִּיד לְקַיֵּם אֶת כָּל הַמִּצְווֹת הָאֵלֶּה לִפְנֵי ה' אֱלֹהֵינוּ כְּמוֹ שֶׁהוּא צִוָּה אוֹתָנוּ.


Chapter 7

<b>פָּרָשַׁת הַזְהָרַת שִׁבְעַת הָעַמִּים</b><br>כְּשֶׁה' אֱלֹהֶיךָ יָבִיא אוֹתְךָ לָאָרֶץ שֶׁאַתָּה בָּא לְשָׁם לִכְבּוֹשׁ אוֹתָהּ, וִיגָרֵשׁ מִפָּנֶיךָ עַמִּים רַבִּים – אֶת הַחִתִּי הַגִּרְגָּשִׁי הָאֱמוֹרִי הַכְּנַעֲנִי הַפְּרִזִּי הַחִוִּי וְהַיְּבוּסִי, שִׁבְעָה עַמִּים גְּדוֹלִים וַחֲזָקִים מִמְּךָ.

וַה' אֱלֹהֶיךָ יִתֵּן אוֹתָם לְפָנֶיךָ וְתָבִיס אוֹתָם – הַשְׁמֵד אוֹתָם! אַל תַּעֲשֶׂה אִתָּם הֶסְכֵּם וְאַל תְּרַחֵם עֲלֵיהֶם.

אַל תִּתְחַתֵּן אִתָּם – אֶת בִּתְּךָ אַל תִּתֵּן לִבְנוֹ וְאֶת בִּתּוֹ אַל תִּקַּח לְבִנְךָ.

שֶׁלֹּא יָסִיט אֶת בִּנְךָ מִלָּלֶכֶת אַחֲרַי לַעֲבוֹד אוֹתִי, וְיַעַבְדוּ אֱלֹהִים אֲחֵרִים, וַה' יִכְעַס עֲלֵיכֶם וְיַשְׁמִיד אוֹתְךָ מַהֵר.

אֶלָּא כָּךְ תַּעֲשׂוּ לָהֶם: תְּנַתְּצוּ אֶת מִזְבְּחוֹתֵיהֶם וְתִשְׁבְּרוּ אֶת מַצֵּבוֹתֵיהֶם וְתִגְדְּעוּ אֶת הָעֵצִים שֶׁהֵם עוֹבְדִים וְתִשְׂרְפוּ בָּאֵשׁ אֶת פִּסְלֵיהֶם.

כִּי אַתָּה עַם קָדוֹשׁ לַה' אֱלֹהֶיךָ, בְּךָ ה' אֱלֹהֶיךָ בָּחַר מִכָּל הָעַמִּים שֶׁעַל פְּנֵי הָאֲדָמָה שֶׁתִּהְיֶה לוֹ הָעָם הֶחָבִיב.

ה' לֹא חָשַׁק בָּכֶם וּבָחַר בָּכֶם מִפְּנֵי שֶׁאַתֶּם מְרֻבִּים מִכָּל הָעַמִּים, שֶׁהֲרֵי אַתֶּם דַּוְקָא הַמְּעַטִּים מִכָּל הָעַמִּים.

אֶלָּא מִתּוֹךְ אַהֲבַת ה' אֶתְכֶם וּמֵהַקְפָּדָתוֹ לְקַיֵּם אֶת הַשְּׁבוּעָה שֶׁנִּשְׁבַּע לַאֲבוֹתֵיכֶם – ה' הוֹצִיא אֶתְכֶם בְּיָד חֲזָקָה וּפָדָה אוֹתְךָ מִבֵּית עֲבָדִים מִיַּד פַּרְעֹה מֶלֶךְ מִצְרַיִם.

דַּע שֶׁה' אֱלֹהֶיךָ הוּא הָאֵל הַשּׁוֹלֵט, הָאֵל הַנֶּאֱמָן – מְקַיֵּם הַבְטָחוֹת וַחֲסָדִים לְאוֹהֲבָיו וּלְשׁוֹמְרֵי מִצְווֹתָיו לְאֶלֶף דּוֹרוֹת.

וּמְשַׁלֵּם לְשׂוֹנְאָיו אֶת שְׂכָרוֹ הַמּוּעָט בְּחַיָּיו כְּדֵי לְהַאֲבִיד אוֹתוֹ מֵהָעוֹלָם הַבָּא, הוּא לֹא יִשְׁמוֹר לְשׂוֹנְאוֹ אֶת הַשָּׂכָר לָעוֹלָם הַבָּא, אֶלָּא יְשַׁלֵּם לוֹ בְּחַיָּיו.

הַקְפֵּד לְקַיֵּם אֶת הַמִּצְווֹת וְאֶת הַחֻקִּים וְאֶת הַמִּשְׁפָּטִים שֶׁאֲנִי מְצַוֶּה אוֹתְךָ הַיּוֹם לַעֲשׂוֹת אוֹתָם.

<b>פָּרָשַׁת הַבְּרָכוֹת</b><br>בְּעִקְבוֹת שֶׁתִּשְׁמְעוּ בְּקוֹל הַמִּשְׁפָּטִים הָאֵלֶּה וְתַקְפִּידוּ לַעֲשׂוֹת אוֹתָם, ה' אֱלֹהֶיךָ יְקַיֵּם לְךָ אֶת הַהֶסְכֵּם וְאֶת הַחֲסָדִים כְּפִי שֶׁנִּשְׁבַּע לַאֲבוֹתֶיךָ.

הוּא יֹאהַב אוֹתְךָ וִיבָרֵךְ וְיַרְבֶּה אוֹתְךָ, וְיָשִׂים בְּרָכָה בִּילָדֶיךָ, פֵּרוֹת אַדְמָתְךָ – הַתְּבוּאָה הַיַּיִן וְהַשֶּׁמֶן שֶׁלְּךָ, וְלָדוֹת שְׁוָרֶיךָ וְעֶדְרֵי צֹאנְךָ, עַל הָאֲדָמָה שֶׁנִּשְׁבַּע לַאֲבוֹתֶיךָ לָתֵת לְךָ.

תִּהְיֶה מְבוֹרָךְ יוֹתֵר מִכָּל הָעַמִּים, לֹא יִהְיֶה בְּךָ וּבִבְהֶמְתֶּךָ מִי שֶׁאֵינוֹ יָכוֹל לְהוֹלִיד אוֹ שֶׁאֵינָהּ יְכוֹלָה לָלֶדֶת.

ה' יָסִיר מִמְּךָ אֶת כָּל הַמַּחֲלוֹת, וְלֹא יָשִׂים בְּךָ אֶת כָּל מַחֲלוֹת מִצְרַיִם הָרָעוֹת שֶׁהִכַּרְתָּ, אֶלָּא יָשִׂים אוֹתָם בְּכָל שׂוֹנְאֶיךָ.

אַתָּה תִּכְבּוֹשׁ אֶת כָּל הָעַמִּים שֶׁה' אֱלֹהֶיךָ נוֹתֵן לְךָ, אַל תְּרַחֵם עֲלֵיהֶם, וְאַל תַּעֲבוֹד אֶת אֱלֹהֵיהֶם כִּי הֵם מַלְכּוֹדֶת עֲבוּרְךָ.

<b>פָּרָשַׁת הוֹרָשַׁת הַגּוֹיִם</b><br>אִם יַעֲלֶה עַל דַּעַתְךָ כָּךְ: הָעַמִּים הָאֵלֶּה רַבִּים יוֹתֵר מִמֶּנִּי, אֵיךְ אוּכַל לִכְבּוֹשׁ אוֹתָם?!

אַל תִּפְחַד מֵהֶם! זְכוֹר אֶת מַה שֶּׁה' אֱלֹהֶיךָ עָשָׂה לְפַרְעֹה וּלְכָל מִצְרַיִם –

אֶת הַנִּסִּים הַגְּדוֹלִים שֶׁעֵינֶיךָ רָאוּ, וְהַסִּימָנִים וְהַהוֹכָחוֹת, וְהַיָּד הַחֲזָקָה וְהַזְּרוֹעַ הַמּוּנֶפֶת לְהַכּוֹת, שֶׁה' אֱלֹהֶיךָ הוֹצִיא אוֹתְךָ בְּעֶזְרָתָם, כָּךְ ה' אֱלֹהֶיךָ יַעֲשֶׂה לְכָל הָעַמִּים שֶׁאַתָּה פּוֹחֵד מֵהֶם.

וְה' אֱלֹהֶיךָ יְשַׁסֶּה בָּהֶם גַּם אֶת הַצְּרָעוֹת, עַד שֶׁהַנִּשְׁאָרִים וְהַמִּסְתַּתְּרִים מִפָּנֶיךָ יֹאבְדוּ.

אַל תִּשָּׁבֵר מִפְּנֵיהֶם, כִּי ה' אֱלֹהֶיךָ אִתְּךָ, הוּא אֵל גָּדוֹל וְנוֹרָא.

ה' אֱלֹהֶיךָ יָסִיר אֶת הָעַמִּים הָאֵלֶּה מִפָּנֶיךָ מְעַט מְעַט, לֹא תּוּכַל לְהַשְׁמִיד אוֹתָם מַהֵר כְּדֵי שֶׁחַיַּת הַשָּׂדֶה לֹא תִּתְרַבֶּה אֶצְלְךָ כְּשֶׁהָאָרֶץ תִּהְיֶה רֵיקָה מִתּוֹשָׁבִים.

ה' אֱלֹהֶיךָ יִמְסוֹר אוֹתָם לְפָנֶיךָ, וִיבַלְבֵּל אוֹתָם בִּמְהוּמָה גְּדוֹלָה עַד שֶׁיֻּשְׁמְדוּ.

הוּא יִתֵּן אֶת מַלְכֵיהֶם בְּיָדְךָ, וְתַשְׁמִיד אֶת שְׁמָם מִתַּחַת לַשָּׁמַיִם, אִישׁ לֹא יַעֲמוֹד בְּפָנֶיךָ עַד שֶׁתַּשְׁמִיד אוֹתָם.

אֶת פִּסְלֵי אֱלֹהֵיהֶם תִּשְׂרְפוּ בָּאֵשׁ, אַל תַּחְשׁוֹק בַּכֶּסֶף וּבַזָּהָב שֶׁעֲלֵיהֶם לָקַחַת אוֹתוֹ לְעַצְמְךָ כְּדֵי שֶׁלֹּא תִּכָּשֵׁל בּוֹ, כִּי הוּא תּוֹעֲבַת ה' אֱלֹהֶיךָ.

וְאַל תָּבִיא אֱלִיל תּוֹעֵבָה לְבֵיתְךָ שֶׁלֹּא תִּתְחַיֵּב כְּלָיָה כָּמוֹהוּ, אֶלָּא תִּמְאַס אוֹתוֹ וְתִשְׂנָא אוֹתוֹ כִּי חוֹבָה לְהַשְׁמִידוֹ.


Chapter 8

<b>פָּרָשַׁת זְכִירַת הַשֵּׁם</b><br>הַקְפִּידוּ לְקַיֵּם אֶת כָּל הַמִּצְווֹת שֶׁאֲנִי מְצַוֶּה אֶתְכֶם הַיּוֹם, כְּדֵי שֶׁתִּחְיוּ וְתִתְרַבּוּ וְתָבוֹאוּ וְתִכְבְּשׁוּ אֶת הָאָרֶץ שֶׁה' נִשְׁבַּע לַאֲבוֹתֵיכֶם.

זְכוֹר אֶת כָּל הַדֶּרֶךְ שֶׁה' אֱלֹהֶיךָ הוֹלִיךְ אוֹתְךָ זֶה אַרְבָּעִים שָׁנָה בַּמִּדְבָּר, כְּדֵי לְהַכְנִיעַ אוֹתְךָ – לִבְחוֹן אוֹתְךָ לָדַעַת אֶת מַה שֶּׁבְּלִבְּךָ – אִם תִּשְׁמוֹר אֶת מִצְווֹתָיו אוֹ לֹא.

הוּא הִכְנִיעַ אוֹתְךָ וְהִרְעִיב אוֹתְךָ וְהֶאֱכִיל אוֹתְךָ אֶת הַמָּן שֶׁלֹּא הִכַּרְתָּ וַאֲבוֹתֶיךָ לֹא הִכִּירוּ, כְּדֵי לְהוֹדִיעַ לְךָ שֶׁהָאָדָם לֹא יִחְיֶה רַק עַל הַלֶּחֶם, אֶלָּא הָאָדָם יִחְיֶה עִם כָּל דָּבָר שֶׁה' יֹאמַר.

זֶה אַרְבָּעִים שָׁנָה שֶׁבְּגָדֶיךָ לֹא בָּלוּ עַד שֶׁנִּצְרַכְתָּ לְפָשְׁטָם מֵעָלֶיךָ, וְרַגְלְךָ לֹא הִתְנַפְּחָה.

דַּע בְּלִבְּךָ, שֶׁכְּמוֹ שֶׁאִישׁ מְיַסֵּר אֶת בְּנוֹ כָּךְ ה' אֱלֹהֶיךָ מְיַסֵּר אוֹתְךָ.

שְׁמוֹר אֶת מִצְווֹת ה' אֱלֹהֶיךָ – לָלֶכֶת בִּדְרָכָיו וּלְכַבֵּד אוֹתוֹ.

כִּי ה' אֱלֹהֶיךָ מֵבִיא אוֹתְךָ לְאֶרֶץ טוֹבָה – אֶרֶץ נַחֲלֵי מַיִם מַעֲיָנוֹת וּתְהוֹמוֹת, שֶׁנּוֹבְעִים בַּבִּקְעָה וּבָהָר.

אֶרֶץ חִטָּה וּשְׂעוֹרָה וְגֶפֶן וּתְאֵנָה וְרִמּוֹן, אֶרֶץ זֵיתֵי שֶׁמֶן, וּדְבַשׁ תְּמָרִים.

אֶרֶץ שֶׁלֹּא תֹּאכַל בָּהּ לֶחֶם בַּעֲנִיּוּת – לֹא יֶחְסַר לְךָ בָּהּ שׁוּם דָּבָר, אֶרֶץ שֶׁיֵּשׁ בַּאֲבָנֶיהָ בַּרְזֶל, וּמֵהָרֶיהָ תַּחְצוֹב נְחוֹשֶׁת.

אַתָּה תֹּאכַל וְתִשְׂבַּע, וּתְבָרֵךְ אֶת ה' אֱלֹהֶיךָ עַל הָאָרֶץ הַטּוֹבָה שֶׁנָּתַן לְךָ.

הִזָּהֵר לְךָ שֶׁלֹּא תִּשְׁכַּח אֶת ה' אֱלֹהֶיךָ, בְּכָךְ שֶׁלֹּא תִּשְׁמוֹר אֶת מִצְווֹתָיו וּמִשְׁפָּטָיו וְחֻקָּיו שֶׁאֲנִי מְצַוֶּה אוֹתְךָ הַיּוֹם.

שֶׁלֹּא תֹּאכַל וְתִשְׂבַּע וְתִבְנֶה בָּתִּים טוֹבִים וְתָגוּר בָּהֶם,

וּבְקָרְךָ וְצֹאנְךָ יִתְרַבּוּ, וְיִתְרַבֶּה לְךָ כֶּסֶף וְזָהָב, וְכָל מַה שֶּׁיֵּשׁ לְךָ יִתְרַבֶּה.

וְתִתְגָּאֶה בְּלִבְּךָ, וְתִשְׁכַּח אֶת ה' אֱלֹהֶיךָ שֶׁהוֹצִיא אוֹתְךָ מֵאֶרֶץ מִצְרַיִם מִבֵּית עֲבָדִים.

שֶׁהוֹלִיךְ אוֹתְךָ בַּמִּדְבָּר הַגָּדוֹל וְהַנּוֹרָא שֶׁיֵּשׁ בּוֹ נְחָשִׁים אַרְסִיִּים וְעַקְרַבִּים, וְצִמָּאוֹן – שֶׁאֵין בּוֹ מַיִם, שֶׁהוֹצִיא לְךָ מַיִם מֵהַסֶּלַע הַקָּשֶׁה.

שֶׁהֶאֱכִיל אוֹתְךָ בַּמִּדְבָּר מָן שֶׁלֹּא הִכִּירוּ אֲבוֹתֶיךָ, כְּדֵי לְהַכְנִיעַ אוֹתְךָ וּכְדֵי לִבְחוֹן אוֹתְךָ, כְּדֵי שֶׁיּוּכַל לְבַסּוֹף לְהֵיטִיב לְךָ.

שֶׁלֹּא תֹּאמַר לְעַצְמְךָ: כּוֹחִי וְעָצְמַת יָדִי עָשׂוּ לִי אֶת הָעוֹשֶׁר הַזֶּה.

אֶלָּא זְכוֹר אֶת ה' אֱלֹהֶיךָ, שֶׁהוּא שֶׁנּוֹתֵן לְךָ כֹּחַ לַעֲשׂוֹת עוֹשֶׁר, כְּדֵי לְקַיֵּים אֶת הַהֶסְכֵּם שֶׁנִשְׁבַּע לַאֲבוֹתֶיךָ, כְּמוֹ שֶׁהוּא מְקַיֵּם כַּיּוֹם.

אִם תִּשְׁכַּח אֶת ה' אֱלֹהֶיךָ, וְתֵלֵךְ אַחֲרֵי אֱלֹהִים אֲחֵרִים וְתַעֲבוֹד אוֹתָם וְתִשְׁתַּחֲוֶה לָהֶם, אֲנִי מֵעִיד בָּכֶם הַיּוֹם שֶׁתֹּאבְדוּ.

כְּמוֹ הָעַמִּים שֶׁה' מַשְׁמִיד מִפְּנֵיכֶם כָּךְ תֹּאבְדוּ, כְּתוֹצָאָה מִכָּךְ שֶׁלֹּא תִּשְׁמְעוּ בְּקוֹל ה' אֱלֹהֵיכֶם.


Chapter 9

<b>פָּרָשַׁת זְכִירַת הָחֲטָאִים</b><br>שְׁמַע יִשְׂרָאֵל, אַתָּה עוֹבֵר הַיּוֹם אֶת הַיַּרְדֵּן לָבוֹא לִכְבּוֹשׁ עַמִּים גְּדוֹלִים וַעֲצוּמִים יוֹתֵר מִמְּךָ, עָרִים גְּדוֹלוֹת וּמְבֻצָּרוֹת בְּחוֹמוֹת – כְּאִלּוּ עַד הַשָּׁמַיִם.

עַם גָּדוֹל וְגָבוֹהַּ – בְּנֵי עֲנָקִים, הֲרֵי אַתָּה יָדַעְתָּ וְאַתָּה שָׁמַעְתָּ – וְכִי מִי יָכוֹל לְהִתְיַצֵּב לִפְנֵי בְּנֵי עֲנָק!

דַּע הַיּוֹם, שֶׁה' אֱלֹהֶיךָ הוּא שֶׁעוֹבֵר לְפָנֶיךָ, כּוֹחוֹ – אֵשׁ שׂוֹרֶפֶת, הוּא יַשְׁמִיד אוֹתָם וְהוּא יַכְנִיעַ אוֹתָם לְפָנֶיךָ, כְּבוֹשׁ אוֹתָם וְאַבֵּד אוֹתָם מַהֵר, כְּמוֹ שֶׁה' אָמַר לְךָ.

כְּשֶׁה' אֱלֹהֶיךָ יַהֲדוֹף אוֹתָם מִלְּפָנֶיךָ אַל תַּחְשׁוֹב וְתֹאמַר: "גַּם בִּזְכוּת צִדְקָתִי ה' הֵבִיא אוֹתִי לִכְבּוֹשׁ אֶת הָאָרֶץ הַזֹּאת וְגַם בִּגְלַל רִשְׁעַת הָעַמִּים הָאֵלֶּה ה' מְגָרֵשׁ אוֹתָם מִלְּפָנֶיךָ".

לֹא בִּזְכוּת צִדְקָתְךָ וְיוֹשֶׁר לִבְּךָ אַתָּה בָּא לִכְבּוֹשׁ אֶת אַרְצָם, אֶלָּא רַק בִּגְלַל רִשְׁעַת הָעַמִּים הָאֵלֶּה ה' אֱלֹהֶיךָ מְגָרֵשׁ אוֹתָם מִלְּפָנֶיךָ, וּכְדֵי לְקַיֵּם אֶת מַה שֶּׁה' נִשְׁבַּע לַאֲבוֹתֶיךָ לְאַבְרָהָם לְיִצְחָק וּלְיַעֲקֹב.

דַּע שֶׁלֹּא בִּזְכוּת צִדְקָתְךָ ה' אֱלֹהֶיךָ נוֹתֵן לְךָ אֶת הָאָרֶץ הַטּוֹבָה הַזֹּאת לִכְבּוֹשׁ אוֹתָהּ, כִּי אַתָּה הֲרֵי עַם עַקְשָׁן וְסַרְבָן.

זְכוֹר אַל תִּשְׁכַּח אֶת זֶה שֶׁהִכְעַסְתָּ אֶת ה' אֱלֹהֶיךָ בַּמִּדְבָּר, מֵהַיּוֹם שֶׁיָּצָאתָ מֵאֶרֶץ מִצְרַיִם עַד שֶׁבָּאתֶם עַד הַמָּקוֹם הַזֶּה הֲיִיתֶם מְסָרְבִים לְדִבְרֵי ה'.

וּבְהַר חוֹרֵב הִכְעַסְתֶּם אֶת ה', וַה' כָּעַס עֲלֵיכֶם וְרָצָה לְהַשְׁמִיד אֶתְכֶם.

כְּשֶׁעָלִיתִי לָהָר לָקַחַת אֶת לוּחוֹת הָאֲבָנִים – לוּחוֹת הַהֶסְכֵּם שֶׁה' עָשָׂה אִתְּכֶם, יָשַׁבְתִּי בָּהָר אַרְבָּעִים יוֹם וְאַרְבָּעִים לַיְלָה, לֹא אָכַלְתִּי לֶחֶם וְלֹא שָׁתִיתִי מַיִם.

ה' נָתַן לִי אֶת שְׁנֵי לוּחוֹת הָאֲבָנִים כְּתוּבִים בְּאֶצְבַּע אֱלֹהִים, וַעֲלֵיהֶם כְּתוּבִים כָּל הַדְּבָרִים שֶׁה' דִּבֵּר אִתְּכֶם בָּהָר מִתּוֹךְ הָאֵשׁ בְּיוֹם הִתְכַּנְּסוּת הַקָּהָל.

בְּסוֹף אַרְבָּעִים יוֹם וְאַרְבָּעִים לַיְלָה, ה' נָתַן לִי אֶת שְׁנֵי לוּחוֹת הָאֲבָנִים – לוּחוֹת הַהֶסְכֵּם.

ה' אָמַר לִי: קוּם רֵד מִכָּאן מַהֵר, כִּי עַמְּךָ שֶׁהוֹצֵאתָ מִמִּצְרַיִם קִלְקֵל, הֵם סָטוּ מַהֵר מֵהַדֶּרֶךְ שֶׁצִּוִּיתִי אוֹתָם, עָשׂוּ לָהֶם פֶּסֶל מִמַּתֶּכֶת.

ה' אָמַר לִי: רָאִיתִי אֶת הָעָם הַזֶּה וְהִנֵּה הוּא עַם עַקְשָׁן וְסַרְבָן.

עֲזוֹב אוֹתִי וְאַשְׁמִיד אוֹתָם, וְאֶמְחוֹק אֶת שְׁמָם מִתַּחַת לַשָּׁמַיִם, וְאֶעֱשֶׂה מִמְּךָ עַם עָצוּם וְגָדוֹל יוֹתֵר מֵהֶם!

פָּנִיתִי וְיָרַדְתִּי מֵהָהָר, וְהָהָר בּוֹעֵר בָּאֵשׁ, וּשְׁנֵי לוּחוֹת הַהֶסְכֵּם עַל שְׁתֵּי יָדַי.

רָאִיתִי שֶׁהִנֵּה חֲטָאתֶם לַה' אֱלֹהֵיכֶם – עֲשִׂיתֶם לָכֶם עֵגֶל מִמַּתֶּכֶת, סְטִיתֶם מַהֵר מֵהַדֶּרֶךְ שֶׁה' צִוָּה אֶתְכֶם.

תָּפַשְׂתִּי בִּשְׁנֵי הַלּוּחוֹת וְהִשְׁלַכְתִּי אוֹתָם מֵעַל שְׁתֵּי יָדַי, וְשָׁבַרְתִּי אוֹתָם לְעֵינֵיכֶם.

הִשְׁתַּטַּחְתִּי לִפְנֵי ה' אַרְבָּעִים יוֹם וְאַרְבָּעִים לַיְלָה כְּמוֹ בַּפַּעַם הָרִאשׁוֹנָה, לֹא אָכַלְתִּי לֶחֶם וְלֹא שָׁתִיתִי מַיִם, וּבִקַּשְׁתִּי סְלִיחָה עַל כָּל הַחֵטְא שֶׁלָּכֶם שֶׁחֲטָאתֶם – לַעֲשׂוֹת אֶת הָרַע בְּעֵינֵי ה', לְהַכְעִיסוֹ.

כִּי חָשַׁשְׁתִּי מֵהַכַּעַס וְהָרוֹגֶז שֶׁה' כָּעַס עֲלֵיכֶם וְרָצָה לְהַשְׁמִיד אֶתְכֶם, ה' שָׁמַע אֵלַי גַּם בַּפַּעַם הַהִיא.

ה' כָּעַס מְאוֹד עַל אַהֲרֹן וְרָצָה לְהַשְׁמִיד אוֹתוֹ, הִתְפַּלַּלְתִּי בְּאוֹתוֹ זְמָן גַּם עַל אַהֲרֹן.

וְאֶת הַחֵטְא שֶׁלָּכֶם שֶׁעֲשִׂיתֶם – אֶת הָעֵגֶל, לָקַחְתִּי וְשָׂרַפְתִּי אוֹתוֹ בָּאֵשׁ, וְטָחַנְתִּי אוֹתוֹ הֵיטֵב, עַד שֶׁנִּהְיָה דַּק וְנַעֲשָׂה אַבְקָה, וְהִשְׁלַכְתִּי אֶת עֲפָרוֹ לַנַּחַל שֶׁיּוֹרֵד מֵהָהָר.

וּבְתַבְעֵרָה, וּבְמַסָּה וּמְרִיבָה, וּבְקִבְרוֹת הַתַּאֲוָה, הִכְעַסְתֶּם אֶת ה'.

וּכְשֶׁה' שָׁלַח אֶתְכֶם מִקָּדֵשׁ בַּרְנֵעַ וְאָמַר: עֲלוּ וְכִבְשׁוּ אֶת הָאָרֶץ שֶׁנָּתַתִּי לָכֶם, סֵרַבְתֶּם לְצִוּוּי ה' אֱלֹהֵיכֶם וְלֹא הֶאֱמַנְתֶּם לוֹ וְלֹא שְׁמַעְתֶּם בְּקוֹלוֹ.

הֲיִיתֶם מְסָרְבִים לְצִוּוּי ה' מֵהַיּוֹם שֶׁהִכַּרְתִּי אֶתְכֶם.

הִשְׁתַּטַּחְתִּי לִפְנֵי ה' בְּאוֹתָם אַרְבָּעִים יוֹם וְאַרְבָּעִים לַיְלָה שֶׁהִשְׁתַּטַּחְתִּי, כִּי ה' רָצָה לְהַשְׁמִיד אֶתְכֶם.

הִתְפַּלַּלְתִּי אֶל ה' וְאָמַרְתִּי: ה' אֱלֹהִים, אַל תַּהֲרוֹס אֶת עַמְּךָ וְנַחֲלָתְךָ שֶׁגָּאַלְתָּ בְּגַדְלוּתְךָ – שֶׁהוֹצֵאתָ מִמִּצְרַיִם בְּיָד חֲזָקָה.

זְכוֹר אֶת הַשְּׁבוּעָה שֶׁנִּשְׁבַּעְתָּ לְאַבְרָהָם יִצְחָק וְיַעֲקֹב עֲבָדֶיךָ, אַל תִּפְנֶה לְהַבִּיט עַל עַקְשָׁנוּת הָעָם הַזֶּה וְעַל רִשְׁעוּתוֹ וְעַל חֶטְאוֹ.

שֶׁלֹּא יֹאמְרוּ תּוֹשְׁבֵי הָאָרֶץ שֶׁהוֹצֵאתָ אוֹתָנוּ מִשָּׁם: ה' הוֹצִיא אוֹתָם לַמִּדְבָּר לַהֲרוֹג אוֹתָם, בִּגְלַל חוֹסֶר יְכוֹלְתּוֹ לְהָבִיא אוֹתָם לָאָרֶץ שֶׁהִבְטִיחַ לָהֶם וּבִגְלַל שִׂנְאָתוֹ אוֹתָם.

וַהֲרֵי הֵם עַמְּךָ וְנַחֲלָתְךָ שֶׁהוֹצֵאתָ בְּכוֹחֲךָ הַגָּדוֹל וּבִזְרוֹעֲךָ הַמּוּרֶמֶת בְּגַאֲוָה!


Chapter 10

<b>פָּרָשַׁת לִקְחֵי חֵטְא הָעֵגֶל</b><br>בַּזְּמַן הַהוּא ה' אָמַר אֵלַי: פְּסוֹל לְךָ שְׁנֵי לוּחוֹת אֲבָנִים כְּמוֹ הָרִאשׁוֹנִים, וַעֲלֵה אֵלַי לָהָר, וַעֲשֵׂה לְךָ אֲרוֹן עֵץ.

וְאֶכְתּוֹב עַל הַלּוּחוֹת אֶת הַדְּבָרִים שֶׁהָיוּ כְּתוּבִים עַל הַלּוּחוֹת הָרִאשׁוֹנִים שֶׁשָּׁבַרְתָּ, וְתָשִׁים אוֹתָם בָּאָרוֹן.

עָשִׂיתִי אֲרוֹן מֵעֲצֵי שִׁטָּה, וּפִסַּלְתִּי שְׁנֵי לוּחוֹת אֲבָנִים כְּמוֹ הָרִאשׁוֹנִים, וְעָלִיתִי לָהָר כְּשֶׁשְּׁנֵי הַלּוּחוֹת בְּיָדִי.

הוּא כָּתַב עַל הַלּוּחוֹת כְּמוֹ הַכְּתִיבָה הָרִאשׁוֹנָה – אֶת עֲשֶׂרֶת הַדִּבְּרוֹת שֶׁה' דִּבֵּר אֲלֵיכֶם בָּהָר מִתּוֹךְ הָאֵשׁ בְּיוֹם הִתְכַּנְּסוּת הַקָּהָל, וַה' נָתַן אוֹתָם לִי.

פָּנִיתִי וְיָרַדְתִּי מֵהָהָר, וְשַׂמְתִּי אֶת הַלּוּחוֹת בָּאָרוֹן שֶׁעָשִׂיתִי, וְהֵם הָיוּ שָׁם כְּמוֹ שֶׁה' צִוָּה אוֹתִי.

וּבְנֵי יִשְׂרָאֵל נָסְעוּ מִבְּאֵרוֹת בְּנֵי יַעֲקָן לְמוֹסֵרָה, שָׁם אַהֲרֹן מֵת וְנִקְבַּר שָׁם, וְאֶלְעָזָר בְּנוֹ כִּהֵן תַּחְתָּיו.

מִשָּׁם נָסְעוּ לְגֻדְגּוֹד, וּמִגֻּדְגּוֹד לְיׇטְבָת – אֶרֶץ נַחֲלֵי מַיִם.

בְּאוֹתוֹ הַזְּמָן – אַחֲרֵי חֵטְא הָעֵגֶל, ה' הִבְדִּיל אֶת שֵׁבֶט הַלֵּוִי שֶׁרַק הוּא יִשָּׂא אֶת אֲרוֹן בְּרִית ה' וְיַעֲמוֹד לִפְנֵי ה' לְשָׁרֵת אוֹתוֹ וִיבָרֵךְ בִּשְׁמוֹ כְּמוֹ שֶׁהֵם עוֹשִׂים עַד הַיּוֹם.

לָכֵן אֵין לְלֵוִי חֵלֶק וְנַחֲלָה עִם אֶחָיו, עֲבוֹדַת ה' הִיא נַחֲלָתוֹ כְּמוֹ שֶׁה' אֱלֹהֶיךָ דִּבֵּר לְגַבָּיו.

וַאֲנִי עָמַדְתִּי בָּהָר כְּמִסְפַּר הַיָּמִים הָרִאשׁוֹנִים – אַרְבָּעִים יוֹם וְאַרְבָּעִים לַיְלָה, ה' שָׁמַע אֵלַי גַּם בַּפַּעַם הַהִיא – ה' לֹא רָצָה לְהַשְׁמִיד אוֹתְךָ.

ה' אָמַר לִי: קוּם, לֵךְ הַנְהֵג אֶת הָעָם, וְיָבוֹאוּ וְיִכְבְּשׁוּ אֶת הָאָרֶץ שֶׁנִּשְׁבַּעְתִּי לַאֲבוֹתֵיהֶם לָתֵת לָהֶם.

<b>פָּרָשַׁת אַהֲבַת הַשֵּׁם</b><br>וְעַכְשָׁיו יִשְׂרָאֵל, מָה ה' אֱלֹהֶיךָ מְבַקֵּשׁ מִמְּךָ, רַק לְכַבֵּד אֶת ה' אֱלֹהֶיךָ לָלֶכֶת בְּכָל דְּרָכָיו וְלֶאֱהוֹב אוֹתוֹ וְלַעֲבוֹד אֶת ה' אֱלֹהֶיךָ בְּכָל לִבְּךָ וּבְכָל רְצוֹנְךָ,

לִשְׁמוֹר אֶת מִצְווֹת ה' וְאֶת חֻקָּיו שֶׁאֲנִי מְצַוֶּה אוֹתְךָ הַיּוֹם, וְכָל זֹאת כְּדֵי שֶׁיִּהְיֶה לְךָ טוֹב.

הֲרֵי לַה' אֱלֹהֶיךָ שַׁיָּכִים הַשָּׁמַיִם וּמַה שֶּׁמֵּעֲלֵיהֶם, הָאָרֶץ, וְכָל מַה שֶּׁבָּהּ!

אֲבָל רַק בַּאֲבוֹתֶיךָ ה' חָשַׁק לֶאֱהוֹב אוֹתָם, וּבָחַר בָּכֶם – בְּצֶאֱצָאֵיהֶם אַחֲרֵיהֶם מִתּוֹךְ כָּל הָעַמִּים, כְּמוֹ שֶׁאַתֶּם רוֹאִים כַּיּוֹם.

הָסִירוּ אֶת אֲטִימוּת לִבְּכֶם – וְאַל תִּתְעַקְּשׁוּ עוֹד.

כִּי ה' אֱלֹהֵיכֶם הוּא אֱלֹהֵי הָאֱלֹהִים וַאֲדוֹנֵי הָאֲדוֹנִים, הוּא הָאֵל הַגָּדוֹל הַגִּבּוֹר וְהַנּוֹרָא שֶׁלֹּא יִתֵּן עֲדִיפוּת שֶׁלֹּא כַּדִּין וְלֹא יִקַּח שׁוֹחַד.

הוּא עוֹשֶׂה מִשְׁפַּט צֶדֶק עֲבוּר יָתוֹם וְאַלְמָנָה, וְאוֹהֵב גֵּר לָתֵת לוֹ אוֹכֶל וּבְגָדִים.

אֶהֱבוּ אֶת הַגֵּר כִּי גַּם אַתֶּם הֱיִיתֶם תּוֹשָׁבִים זָרִים בְּאֶרֶץ מִצְרַיִם.

כַּבֵּד אֶת ה' אֱלֹהֶיךָ, אוֹתוֹ תַּעֲבוֹד, בּוֹ תִּדְבָּק, וְתִשָּׁבַע רַק בִּשְׁמוֹ.

הוּא מְקוֹר גַּאֲוַתְךָ וְהוּא אֱלֹהֶיךָ, שֶׁעָשָׂה לְךָ אֶת הַנִּפְלָאוֹת הַגְּדוֹלוֹת וְהַמַּפְחִידוֹת הָאֵלֶּה שֶׁעֵינֶיךָ רָאוּ.

שִׁבְעִים אֲנָשִׁים הָיוּ אֲבוֹתֶיךָ כְּשֶׁיָּרְדוּ לְמִצְרַיִם, וְעַכְשָׁיו ה' אֱלֹהֶיךָ עָשָׂה אֶתְכֶם רַבִּים כְּכוֹכְבֵי הַשָּׁמַיִם.


Chapter 11

אֱהוֹב אֶת ה' אֱלֹהֶיךָ, הַקְפֵּד לְקַיֵּם אֶת חֻקָּיו מִשְׁפָּטָיו וּמִצְווֹתָיו, תָּמִיד.

דְּעוּ וְהַפְנִימוּ הַיּוֹם, כִּי לֹא לְצֶאֱצָאֵיכֶם אֲנִי פּוֹנֶה – שֶׁלֹּא הִכִּירוּ וְשֶׁלֹּא רָאוּ אֶת מוּסַר הַהַשְׂכֵּל שֶׁה' אֱלֹהֵיכֶם לִמֵּד אֶתְכֶם, אֶת גְּדֻלָּתוֹ, אֶת יָדוֹ הַחֲזָקָה וּזְרוֹעוֹ שֶׁמּוּנֶפֶת לְהַכּוֹת.

וְאֶת סִימָנָיו, וְאֶת מַעֲשָׂיו שֶׁעָשָׂה בְּמִצְרַיִם לְפַרְעֹה מֶלֶךְ מִצְרַיִם וּלְכָל אַרְצוֹ.

וְאֶת מַה שֶּׁעָשָׂה לְחֵיל מִצְרַיִם – לְסוּסָיו וּלְרִכְבּוֹ, שֶׁהֵצִיף אֶת מֵי יַם סוּף עַל פְּנֵיהֶם, כְּשֶׁרָדְפוּ אַחֲרֵיכֶם, וְה' אִבֵּד אוֹתָם, וְהֵם לֹא חָזְרוּ לְעוֹצְמָתָם עַד הַיּוֹם הַזֶּה.

וְאֶת מַה שֶּׁעָשָׂה לָכֶם בַּמִּדְבָּר עַד שֶׁבָּאתֶם לַמָּקוֹם הַזֶּה.

וְאֶת מַה שֶּׁעָשָׂה לְדָתָן וְלַאֲבִירָם בְּנֵי אֱלִיאָב בֶּן רְאוּבֵן – שֶׁהָאָרֶץ פָּתְחָה אֶת פִּיהָ וּבָלְעָה אוֹתָם וְאֶת בָּתֵּיהֶם וְאֶת אָהֳלֵיהֶם וְאֶת כָּל הַנְּכָסִים שֶׁאִתָּם, בְּמֶרְכַּז כָּל יִשְׂרָאֵל.

אֶלָּא עֵינֵיכֶם הֵן שֶׁרָאוּ אֶת כָּל מַעֲשֵׂה ה' הַגָּדוֹל שֶׁעָשָׂה.

הַקְפִּידוּ לְקַיֵּם אֶת כָּל הַמִּצְווֹת שֶׁאֲנִי מְצַוֶּה אוֹתְךָ הַיּוֹם, כְּדֵי שֶׁתִּתְחַזְּקוּ וְתָבוֹאוּ וְתִכְבְּשׁוּ אֶת הָאָרֶץ שֶׁאַתֶּם עוֹבְרִים לְשָׁם לִכְבּוֹשׁ אוֹתָהּ.

וּכְדֵי שֶׁתִּתְקַיְּמוּ זְמַן רָב עַל הָאֲדָמָה שֶׁה' נִשְׁבַּע לַאֲבוֹתֵיכֶם לָתֵת לָהֶם וּלְצֶאֱצָאֵיהֶם – אֶרֶץ שׁוֹפַעַת חָלָב וּדְבָשׁ.

<b>פָּרָשַׁת שֶׁבַח הָאָרֶץ</b><br>כִּי הָאָרֶץ שֶׁאַתָּה בָּא לְשָׁם לִכְבּוֹשׁ אוֹתָהּ, הִיא לֹא כְּאֶרֶץ מִצְרַיִם שֶׁיְּצָאתֶם מִשָּׁם שֶׁהָיִיתָ זוֹרֵעַ אֶת זַרְעֲךָ וּמַשְׁקֶה בְּעַצְמְךָ כְּמוֹ שֶׁמַּשְׁקִים גַּן יָרָק.

הָאָרֶץ שֶׁאַתֶּם עוֹבְרִים לְשָׁם לִכְבּוֹשׁ אוֹתָהּ הִיא אֶרֶץ הָרִים וּבְקָעוֹת, הִיא תִּשְׁתֶּה מַיִם מִמְּטַר הַשָּׁמַיִם.

אֶרֶץ שֶׁה' אֱלֹהֶיךָ דּוֹרֵשׁ בִּשְׁלוֹמָהּ, עֵינֵי ה' אֱלֹהֶיךָ מַשְׁגִּיחוֹת וּמַבִּיטוֹת בָּהּ תָּמִיד, מִתְּחִלַּת הַשָּׁנָה וְעַד סוֹף הַשָּׁנָה.

<b>פָּרָשַׁת וְהָיָה אִם שָׁמֹעַ</b><br>אִם תִּשְׁמְעוּ לְמִצְווֹתַי שֶׁאֲנִי מְצַוֶּה אֶתְכֶם הַיּוֹם – לֶאֱהוֹב אֶת ה' אֱלֹהֵיכֶם, וְלַעֲבוֹד אוֹתוֹ בְּכָל לִבְּכֶם וּבְכָל רְצוֹנְכֶם,

אֶתֵּן אֶת הַגֶּשֶׁם בְּאַרְצְכֶם בִּזְמַנּוֹ מֵהַגֶּשֶׁם הָרִאשׁוֹן בַּחוֹרֶף וְעַד לָאַחֲרוֹן, וְתֶאֱסוֹף אֶת תְּבוּאָתְךָ וְיֵינְךָ וְשַׁמְנְךָ.

אֶתֵּן עֵשֶׂב בִּשְׂדוֹתֶיךָ לִבְהֶמְתְּךָ, וְתֹאכַל וְתִשְׂבַּע.

הִזָּהֲרוּ לָכֶם שֶׁלִּבְּכֶם לֹא יִתְפַּתֶּה, וְתִסְטוּ מֵהַדֶּרֶךְ הַנְּכוֹנָה וְתַעַבְדוּ אֱלֹהִים אֲחֵרִים וְתִשְׁתַּחֲווּ לָהֶם.

ה' יִכְעַס עֲלֵיכֶם, וְיַעֲצוֹר אֶת הַשָּׁמַיִם וְלֹא יֵרֵד גֶּשֶׁם, וְהָאֲדָמָה לֹא תִּתֵּן אֶת יְבוּלָהּ, וְתֹאבְדוּ בִּמְהִירוּת מֵעַל הָאָרֶץ הַטּוֹבָה שֶׁה' נוֹתֵן לָכֶם.

הַפְנִימוּ אֶת דְּבָרַי אֵלֶּה בְּלִבְּכֶם וּבִרְצוֹנְכֶם, קִשְׁרוּ אוֹתָם לְתֵעוּד עַל הַיַּד שֶׁלָּכֶם, וְיִהְיוּ לְתַכְשִׁיט בֵּין עֵינֵיכֶם.

לַמְּדוּ אוֹתָם אֶת בְּנֵיכֶם לְדַבֵּר בָּהֶם, כְּשֶׁאַתָּה יוֹשֵׁב בְּבֵיתְךָ וּכְשֶׁאַתָּה הוֹלֵךְ בַּדֶּרֶךְ, כְּשֶׁאַתָּה שׁוֹכֵב וּכְשֶׁאַתָּה קָם.

כְּתוֹב אוֹתָם עַל מְזוּזוֹת בֵּיתְךָ וּבִשְׁעָרֶיךָ.

כְּדֵי שֶׁחַיֵּיכֶם וְחַיֵּי בְּנֵיכֶם יִתְאָרְכוּ עַל הָאֲדָמָה שֶׁה' נִשְׁבַּע לַאֲבוֹתֵיכֶם לָתֵת לָהֶם, כְּמֶשֶׁךְ שְׁנוֹת הַשָּׁמַיִם מֵעַל הָאָרֶץ.

<b>פָּרָשַׁת הַיְּרֻשָּׁה הַשְּׁלֵמָה</b><br>כִּי אִם תַּקְפִּידוּ לְקַיֵּם אֶת כָּל הַמִּצְווֹת הָאֵלֶּה שֶׁאֲנִי מְצַוֶּה אֶתְכֶם לַעֲשׂוֹת אוֹתָן – לֶאֱהוֹב אֶת ה' אֱלֹהֵיכֶם לָלֶכֶת בְּכָל דְּרָכָיו וְלִדְבּוֹק בּוֹ.

ה' יְגָרֵשׁ אֶת כָּל הָעַמִּים הָאֵלֶּה מִלִּפְנֵיכֶם, וְתִכְבְּשׁוּ עַמִּים גְּדוֹלִים וַעֲצוּמִים יוֹתֵר מִכֶּם.

כָּל מָקוֹם שֶׁכַּף רַגְלְכֶם תִּדְרוֹךְ בּוֹ יִהְיֶה שֶׁלָּכֶם, גְּבוּלְכֶם יִהְיֶה מֵהַמִּדְבָּר וְהַלְּבָנוֹן וּמֵהַנָּהָר – נְהַר פְּרָת, וְעַד הַיָּם הַמַּעֲרָבִי.

אִישׁ לֹא יַעֲמוֹד בִּפְנֵיכֶם, ה' אֱלֹהֵיכֶם יַשְׁרֶה פַּחַד וְכָבוֹד מִכֶּם בְּכָל הָאָרֶץ שֶׁתִּדְרְכוּ בָּהּ כְּמוֹ שֶׁהִבְטִיחַ לָכֶם.

<b>פָּרָשַׁת הַבְּרָכָה וְהַקְּלָלָה</b><br>רְאֵה: אֲנִי נוֹתֵן לִפְנֵיכֶם הַיּוֹם בְּרָכָה וּקְלָלָה.

אֶת הַבְּרָכָה תְּקַבְּלוּ אִם תְּקַיְּמוּ אֶת מִצְווֹת ה' אֱלֹהֵיכֶם שֶׁאֲנִי מְצַוֶּה אֶתְכֶם הַיּוֹם.

וְאֶת הַקְּלָלָה תְּקַבְּלוּ אִם לֹא תְּקַיְּמוּ אֶת מִצְווֹת ה' אֱלֹהֵיכֶם וְתִסְטוּ מֵהַדֶּרֶךְ שֶׁאֲנִי מְצַוֶּה אֶתְכֶם הַיּוֹם, וְתֵלְכוּ אַחֲרֵי אֱלֹהִים אֲחֵרִים שֶׁלֹּא הִכַּרְתֶּם.

כְּשֶׁה' אֱלֹהֶיךָ יָבִיא אוֹתְךָ לָאָרֶץ שֶׁאַתָּה בָּא לְשָׁם לִכְבּוֹשׁ אוֹתָהּ, יֹאמְרוּ אֶת הַבְּרָכָה לְעֵבֶר הַר גְּרִיזִים וְאֶת הַקְּלָלָה יֹאמְרוּ לְעֵבֶר הַר עֵיבָל.

הָרִים אֵלֶּה הֵם מֵעֵבֶר לַיַּרְדֵּן אַחֲרֵי הַדֶּרֶךְ מַעֲרָבָה (כְּבִישׁ 57 מִגֶּשֶׁר אָדָם) שֶׁבְּאֶרֶץ הַכְּנַעֲנִים שֶׁגָּרִים בַּבִּקְעָה – מוּל הַגִּלְגָּל לְיַד אֵלוֹן מוֹרֶה.

הֲרֵי אַתֶּם עוֹבְרִים אֶת הַיַּרְדֵּן לָבוֹא לִכְבּוֹשׁ אֶת הָאָרֶץ שֶׁה' אֱלֹהֵיכֶם נוֹתֵן לָכֶם – כִּבְשׁוּ אוֹתָהּ וְהִתְיַשְּׁבוּ בָּהּ.

הַקְפִּידוּ לְקַיֵּם אֶת כָּל הַחֻקִּים וְאֶת הַמִּשְׁפָּטִים שֶׁאֲנִי נוֹתֵן לִפְנֵיכֶם הַיּוֹם.


Chapter 12

<b>פָּרָשַׁת אִבּוּד עֲבוֹדָה זָרָה וַהֲקָמַת הַמִּקְדָּשׁ</b><br>אֵלֶּה הַחֻקִּים וְהַמִּשְׁפָּטִים שֶׁתַּקְפִּידוּ לְקַיֵּם בָּאָרֶץ שֶׁה' אֱלֹהֵי אֲבוֹתֶיךָ נָתַן לְךָ לִכְבּוֹשׁ אוֹתָהּ, כָּל הַיָּמִים שֶׁאַתֶּם חַיִּים עַל הָאֲדָמָה.

הַשְׁמִידוּ אֶת כָּל הַמְּקוֹמוֹת שֶׁהָעַמִּים שֶׁאַתֶּם כּוֹבְשִׁים אוֹתָם עָבְדוּ שָׁם אֶת אֱלֹהֵיהֶם – עַל הֶהָרִים הַגְּבוֹהִים וְעַל הַגְּבָעוֹת וּמִתַּחַת לְכָל עֵץ רַעֲנָן.

תְּנַתְּצוּ אֶת מִזְבְּחוֹתֵיהֶם וְתִשְׁבְּרוּ אֶת מַצֵּבוֹתֵיהֶם, וְתִשְׂרְפוּ בָּאֵשׁ אֶת עֲצֵי הָאֲשֵׁרָה שֶׁלָּהֶם, וְתִגְדְּעוּ אֶת פִּסְלֵי אֱלֹהֵיהֶם, וְתִמְחוּ אֶת זִכְרָם מֵהַמָּקוֹם הַהוּא.

אַל תַּעֲשׂוּ כָּךְ לַה' אֱלֹהֵיכֶם.

אֶלָּא רַק בַּמָּקוֹם שֶׁה' אֱלֹהֵיכֶם יִבְחַר מִכָּל שִׁבְטֵיכֶם לְהַשְׁרוֹת שָׁם אֶת שְׁכִינָתוֹ – תִּתְאַמְּצוּ לְהָקִים אֶת מִשְׁכָּנוֹ וְתָבוֹאוּ לְשָׁם.

הֲבִיאוּ לְשָׁם אֶת עוֹלוֹתֵיכֶם וְזִבְחֵיכֶם וְאֶת מַעַשְׂרוֹתֵיכֶם וְאֶת תְּרוּמוֹתֵיכֶם וְנִדְרֵיכֶם וְנִדְבוֹתֵיכֶם וּבְכוֹרוֹת בְּקַרְכֶם וְצֹאנְכֶם.

וְתֹאכְלוּ אוֹתָם שָׁם – לִפְנֵי ה' אֱלֹהֵיכֶם, וְתִשְׂמְחוּ אַתֶּם וּמִשְׁפְּחוֹתֵיכֶם בְּכָל מַעֲשֵׂיכֶם שֶׁה' אֱלֹהֶיךָ בֵּרַךְ אוֹתְךָ בָּהֵם.

אַל תַּעֲשׂוּ כְּמוֹ כָּל מַה שֶּׁאֲנַחְנוּ עוֹשִׂים פֹּה הַיּוֹם – שֶׁכָּל אֶחָד עוֹשֶׂה אֶת הַיָּשָׁר בְּעֵינָיו.

כִּי עַד עַכְשָׁיו עֲדַיִן לֹא הִגַּעְתֶּם לַמְּנוּחָה וְלַנַּחֲלָה שֶׁה' אֱלֹהֶיךָ נוֹתֵן לְךָ.

עִבְרוּ אֶת הַיַּרְדֵּן וְהִתְיַשְּׁבוּ בָּאָרֶץ שֶׁה' אֱלֹהֵיכֶם מַנְחִיל אֶתְכֶם, וְהוּא יִתֵּן לָכֶם מְנוּחָה מִכָּל אוֹיְבֵיכֶם מִסָּבִיב וְתֵשְׁבוּ בְּבִטָּחוֹן.

וְהַמָּקוֹם שֶׁה' אֱלֹהֵיכֶם יִבְחַר בּוֹ לְהַשְׁרוֹת שָׁם אֶת שְׁכִינָתוֹ, לְשָׁם תָּבִיאוּ אֶת כָּל מַה שֶּׁאֲנִי מְצַוֶּה אֶתְכֶם – עוֹלוֹתֵיכֶם וְזִבְחֵיכֶם מַעַשְׂרוֹתֵיכֶם וּתְרוּמוֹתֵיכֶם, וְכָל נִדְרֵיכֶם שֶׁתִּדְּרוּ לַה' מֵהַמּוּבְחָר שֶׁבְּנִכְסֵיכֶם.

וְתִשְׂמְחוּ לִפְנֵי ה' אֱלֹהֵיכֶם בַּאֲכִילַת הַקָּרְבָּנוֹת, אַתֶּם וּבְנֵיכֶם וּבְנוֹתֵיכֶם וְעַבְדֵיכֶם וְשִׁפְחוֹתֵיכֶם, וְהַלֵּוִי שֶׁבְּעָרֵיכֶם כִּי אֵין לוֹ חֵלֶק וְנַחֲלָה אִתְּכֶם.

הִזָּהֵר לְךָ שֶׁלֹּא תַּעֲלֶה אֶת עוֹלוֹתֶיךָ בְּכָל מָקוֹם שֶׁתִּרְאֶה.

אֶלָּא רַק בַּמָּקוֹם שֶׁה' יִבְחַר – בְּנַחֲלַת אֶחָד מִשְּׁבָטֶיךָ, שָׁם תַּעֲלֶה עוֹלוֹתֶיךָ וְשָׁם תַּעֲשֶׂה אֶת כָּל מַה שֶּׁאֲנִי מְצַוֶּה אוֹתְךָ.

אֲבָל כְּשֶׁתִּתְאַוֶּה לֶאֱכוֹל בָּשָׂר שֶׁאֵינוֹ קָרְבָּן, תִּשְׁחַט וְתֹאכַל בְּכָל עָרֶיךָ, כְּבִרְכַּת ה' אֱלֹהֶיךָ שֶׁנָּתַן לְךָ, גַּם טָמֵא וְגַם טָהוֹר מֻתָּרִים לְאוֹכְלוֹ, כְּמוֹ שֶׁהֵם אוֹכְלִים אֶת הַצְּבִי וְהָאַיָּל.

רַק אֶת הַדָּם אַל תֹּאכְלוּ, אֶלָּא תִּשְׁפּוֹךְ אוֹתוֹ עַל הָאָרֶץ כְּמוֹ מַיִם.

אֵין לְךָ רְשׁוּת לֶאֱכוֹל בְּעָרֶיךָ אֶת הַמַּעֲשֵׂר שֶׁל הַתְּבוּאָה וְהַיַּיִן וְהַשֶּׁמֶן שֶׁלְּךָ, וְאֶת בְּכוֹרוֹת הַבָּקָר וְהַצֹּאן שֶׁלְּךָ, וְאֶת כָּל נְדָרֶיךָ שֶׁתִּדּוֹר, וְהַנְּדָבוֹת וְהַתְּרוּמוֹת שֶׁלְּךָ.

אֶלָּא תֹּאכַל אוֹתָם רַק לִפְנֵי ה' אֱלֹהֶיךָ – בַּמָּקוֹם שֶׁה' אֱלֹהֶיךָ יִבְחַר בּוֹ, אַתָּה וּבִנְךָ וּבִתְּךָ וְעַבְדְּךָ וְשִׁפְחָתְךָ וְהַלֵּוִי שֶׁבְּעָרֶיךָ, וְתִשְׂמַח לִפְנֵי ה' אֱלֹהֶיךָ בְּכָל מַעֲשֶׂיךָ.

הִזָּהֵר לְךָ שֶׁלֹּא תַּעֲזֹב אֶת הַלֵּוִי, כָּל יָמֶיךָ כְּשֶׁאַתָּה עַל אַדְמָתְךָ.

<b>פָּרָשַׁת בְּשַׂר תַּאֲוָה</b><br>כְּשֶׁה' אֱלֹהֶיךָ יַרְחִיב אֶת גְּבוּלְךָ כְּמוֹ שֶׁהִבְטִיחַ לְךָ, וְתִרְצֶה לֶאֱכוֹל בָּשָׂר כִּי תִּתְאַוֶּה לֶאֱכוֹל בָּשָׂר – מוּתָּר לְךָ לֶאֱכוֹל בָּשָׂר כְּכָל שֶׁתִּרְצֶה.

אִם הַמָּקוֹם שֶׁה' אֱלֹהֶיךָ יִבְחַר לְהַשְׁרוֹת שָׁם אֶת שְׁכִינָתוֹ יִהְיֶה רָחוֹק מִמְּךָ, תּוּכַל לִשְׁחוֹט מִבְּקָרְךָ וּמִצֹּאנְךָ שֶׁה' נָתַן לְךָ כְּמוֹ שֶׁצִּוִּיתִי אוֹתְךָ, וְתֹאכַל בְּעָרֶיךָ כְּכָל שֶׁתִּרְצֶה.

אֵין חוֹבָה לְהַקְרִיבָם, אֶלָּא, כְּמוֹ שֶׁאוֹכְלִים אֶת הַצְּבִי וְאֶת הָאַיָּל – כָּךְ תֹּאכַל גַּם אוֹתָם, הַטָּמֵא וְהַטָּהוֹר יְכוֹלִים לְאוֹכְלָם יַחַד.

רַק תִּתְחַזֵּק שֶׁלֹּא לֶאֱכוֹל אֶת הַדָּם כִּי הַדָּם הוּא הַנֶּפֶשׁ, וְאַל תֹּאכַל אֶת הַנֶּפֶשׁ עִם הַבָּשָׂר.

אַל תֹּאכַל אוֹתוֹ – שְׁפוֹךְ אוֹתוֹ לָאָרֶץ כְּמוֹ מַיִם.

אַל תֹּאכַל אוֹתוֹ – כְּדֵי שֶׁיִּיטַב לְךָ וּלְבָנֶיךָ אַחֲרֶיךָ כְּשֶׁתַּעֲשֶׂה אֶת הַיָּשָׁר בְּעֵינֵי ה'.

רַק אֶת הַקֳּדָשִׁים שֶׁיִּהְיוּ לְךָ וְאֶת הַנְּדָרִים שֶׁלְּךָ תִּקַּח אִתְּךָ וְתָבוֹא לַמָּקוֹם שֶׁה' יִבְחַר.

הַקְרֵב אֶת עוֹלוֹתֶיךָ הַבָּשָׂר וְהַדָּם עַל הַמִּזְבֵּחַ שֶׁל ה' אֱלֹהֶיךָ, וְהַדָּם שֶׁל הַזְּבָחִים שֶׁלְּךָ יִשָּׁפֵךְ עַל הַמִּזְבֵּחַ שֶׁל ה' אֱלֹהֶיךָ וְתֹאכַל אֶת הַבָּשָׂר.

הַקְפֵּד לְקַיֵּם אֶת כָּל הַדְּבָרִים הָאֵלֶּה שֶׁאֲנִי מְצַוֶּה אוֹתְךָ, כְּדֵי שֶׁיִּיטַב לְךָ וּלְבָנֶיךָ אַחֲרֶיךָ לְעוֹלָם, כְּשֶׁתַּעֲשֶׂה אֶת הַטּוֹב וְהַיָּשָׁר בְּעֵינֵי ה' אֱלֹהֶיךָ.

<b>פָּרָשַׁת חֻקּוֹת הַגּוֹיִם</b><br>כְּשֶׁה' אֱלֹהֶיךָ יַשְׁמִיד מִפָּנֶיךָ אֶת הָעַמִּים שֶׁאַתָּה בָּא לְשָׁם לִכְבּוֹשׁ אוֹתָם – תִּכְבּוֹשׁ אוֹתָם וְתִתְיַשֵּׁב בְּאַרְצָם.

הִזָּהֵר לְךָ שֶׁלֹּא תִּכָּשֵׁל וְתֵלֵךְ אַחֲרֵיהֶם אַחֲרֵי שֶׁיֻּשְׁמְדוּ מִפָּנֶיךָ, וְשֶׁלֹּא תַּחְקוֹר עַל אֱלֹהֵיהֶם וְתֹאמַר: אֵיךְ הָעַמִּים הָאֵלֶּה הָיוּ עוֹבְדִים אֶת אֱלֹהֵיהֶם? – אֶעֱשֶׂה כָּךְ גַּם אָנִי.

אַל תַּעֲשֶׂה לִפְנֵי ה' אֱלֹהֶיךָ כַּעֲבוֹדוֹתֵיהֶם, כִּי הֵם עָשׂוּ לֵאלֹהֵיהֶם אֶת כָּל תּוֹעֲבַת ה' שֶׁהוּא שָׂנֵא, הֲרֵי גַּם אֶת בְּנֵיהֶם וְאֶת בְּנוֹתֵיהֶם הֵם שׂוֹרְפִים בָּאֵשׁ לֵאלֹהֵיהֶם.


Chapter 13

כָּל הַדָּבָר שֶׁאֲנִי מְצַוֶּה אֶתְכֶם – הַקְפִּידוּ לְקַיֵּם אוֹתוֹ, אַל תּוֹסִיף עָלָיו וְאַל תַּחְסִיר מִמֶּנּוּ.

<b>פָּרָשַׁת נְבִיא הַשֶּׁקֶר</b><br>אִם יָקוּם אֶצְלְךָ נָבִיא אוֹ חוֹלֵם חֲלוֹם נְבוּאָה, וְיִתֵּן לְךָ סִימָן אוֹ נֵס לְהוֹכָחַת נְבוּאָתוֹ.

וְהַסִּימָן אוֹ הַנֵּס שֶׁהוּא דִּבֵּר אֵלֶיךָ יִתְקַיֵּם, וְהוּא יֹאמַר: נֵלֵךְ אַחֲרֵי אֱלֹהִים אֲחֵרִים שֶׁאֵינְךָ מַכִּיר וְנַעֲבוֹד אוֹתָם.

אַל תַּקְשִׁיב לְדִבְרֵי הַנָּבִיא הַהוּא אוֹ לְחוֹלֵם הַחֲלוֹם הַהוּא, כִּי ה' אֱלֹהֵיכֶם מְנַסֶּה אֶתְכֶם לָדַעַת אִם אַתֶּם אוֹהֲבִים אֶת ה' אֱלֹהֵיכֶם בְּכָל לִבְּכֶם וּבְכָל רְצוֹנְכֶם.

לְכוּ אַחֲרֵי ה' אֱלֹהֵיכֶם, כַּבְּדוּ אוֹתוֹ, שִׁמְרוּ אֶת מִצְווֹתָיו, שִׁמְעוּ בְּקוֹלוֹ, עִבְדוּ אוֹתוֹ, וְהִדָּמוּ לוֹ בִּתְכוּנוֹתָיו.

וְהַנָּבִיא הַהוּא אוֹ חוֹלֵם הַחֲלוֹם הַהוּא יוּמַת כִּי הֵסִית נֶגֶד ה' אֱלֹהֵיכֶם שֶׁהוֹצִיא אֶתְכֶם מֵאֶרֶץ מִצְרַיִם וּפָדָה אוֹתְךָ מִבֵּית עֲבָדִים – לְהָסִיט אוֹתְךָ מֵהַדֶּרֶךְ שֶׁה' אֱלֹהֶיךָ צִוָּה אוֹתְךָ לָלֶכֶת בָּהּ, וּתְבַעֵר מִתּוֹכְךָ אֶת הָרָע.

<b>פָּרָשַׁת מֵסִית וּמַדִּיחַ</b><br>אִם אָחִיךָ בֶּן אִמְּךָ אוֹ בִּנְךָ אוֹ בִּתְּךָ אוֹ אִשְׁתְּךָ שֶׁיְּשֵׁינָה בְּחֵיקְךָ אוֹ חֲבֵרְךָ שֶׁאָהוּב עָלֶיךָ כְּנַפְשְׁךָ, יָסִית אוֹתְךָ וְיֹאמַר בַּסֵּתֶר: נֵלֶךְ וְנַעֲבוֹד אֱלֹהִים אֲחֵרִים שֶׁלֹּא הִכַּרְתָּ אַתָּה וַאֲבוֹתֶיךָ.

מֵאֱלֹהֵי הָעַמִּים שֶׁסְּבִיבוֹתֵיכֶם הַקְּרוֹבִים אֵלֶיךָ אוֹ הָרְחוֹקִים מִמְּךָ, מִקְצֵה הָעוֹלָם וְעַד קְצֵה הָעוֹלָם.

אַל תַּסְכִּים לוֹ וְאַל תִּשְׁמַע בְּקוֹלוֹ, אַל תְּרַחֵם עָלָיו וְאַל תַּחְמוֹל וְאַל תָּגֵן עָלָיו.

אֶלָּא הֲרוֹג אוֹתוֹ – אַתָּה תּוֹשִׁיט אֶת יָדְךָ תְּחִלָּה לַהֲרוֹג אוֹתוֹ, וְכָל הָעָם אַחַר כָּךְ.

סְקוֹל אוֹתוֹ בָּאֲבָנִים שֶׁיָּמוּת כִּי הוּא נִסָּה לְהַסִּיט אוֹתְךָ מֵה' אֱלֹהֶיךָ שֶׁהוֹצִיא אוֹתְךָ מֵאֶרֶץ מִצְרַיִם מִבֵּית עֲבָדִים.

וְכָל יִשְׂרָאֵל יִשְׁמְעוּ וְיִפְחֲדוּ, וְלֹא יַעֲשׂוּ שׁוּב אֶת הַדָּבָר הָרָע הַזֶּה אֶצְלְךָ.

<b>פָּרָשַׁת עִיר הַנִּדַּחַת</b><br>אִם תִּשְׁמַע שֶׁבְּאַחַת עָרֶיךָ שֶׁה' אֱלֹהֶיךָ נוֹתֵן לְךָ לָגוּר שָׁם קָרָה כָּךְ:

יָצְאוּ מִתּוֹכְךָ אֲנָשִׁים בְּלִי עוֹל אֱלֹהִים, וְהִסִּיטוּ אֶת יוֹשְׁבֵי עִירָם וְאָמְרוּ: נֵלֵךְ וְנַעֲבוֹד אֱלֹהִים אֲחֵרִים שֶׁלֹּא הִכַּרְתֶּם.

וְתִדְרוֹשׁ וְתַחְקוֹר וּתְבָרֵר הֵיטֵב וְהִתְבָּרֵר שֶׁאֱמֶת וְנָכוֹן הַדָּבָר, נֶעֶשְׂתָה אֶצְלְךָ הַתּוֹעֵבָה הַזֹּאת.

הֲרוֹג אֶת יוֹשְׁבֵי הָעִיר הַהִיא בְּלַהַב הַחֶרֶב, הַשְׁמֵד אוֹתָהּ וְאֶת כָּל מַה שֶּׁבָּהּ וְאֶת הַבְּהֵמוֹת שֶׁלָּהּ בְּלַהַב הַחֶרֶב.

וְאֶת כָּל הַשָּׁלָל שֶׁלָּהּ תֶּאֱסוֹף אֶל תּוֹךְ הָרְחָבָה שֶׁלָּהּ, וְתִשְׂרוֹף בָּאֵשׁ אֶת הָעִיר וְאֶת כָּל הַשָּׁלָל שֶׁלָּהּ – הַכֹּל, לַה' אֱלֹהֶיךָ, וְהִיא תִּהְיֶה חֻרְבָּה לְעוֹלָם – לֹא תִּבָּנֶה עוֹד.

אַל תִּקַּח בְּיָדְךָ שׁוּם דָּבָר מֵהַשָּׁלָל הַמּוּחְרָם, כְּדֵי שֶׁה' כִּבְיָכוֹל יֵרָגַע מִכַּעֲסוֹ וְיִתְמַלֵּא עָלֶיךְ בְּרַחֲמִים וִירַחֵם עָלֶיךָ וְיַרְבֶּה אוֹתְךָ, כְּמוֹ שֶׁנִּשְׁבַּע לַאֲבוֹתֶיךָ.

כִּי תִּשְׁמַע בְּקוֹל ה' אֱלֹהֶיךָ לְהַקְפִּיד לְקַיֵּם אֶת כָּל הַמִּצְווֹת שֶׁלּוֹ שֶׁאֲנִי מְצַוֶּה אוֹתְךָ הַיּוֹם, לַעֲשׂוֹת רַק דְּבָרִים יְשָׁרִים בְּעֵינֵי ה' אֱלֹהֶיךָ.


Chapter 14

<b>פָּרָשַׁת גְּדִידָה וְקָרְחָה</b><br>אַתֶּם בָּנִים לַה' אֱלֹהֵיכֶם – אַל תִּשְׂרְטוּ אֶת עַצְמְכֶם וְאַל תַּעֲשׂוּ קָרַחַת בְּרֹאשְׁכֶם מֵעַל בֵּין עֵינֵיכֶם, מִתּוֹךְ עַצְבוּת עַל מֵת.

כִּי אַתָּה עַם קָדוֹשׁ לַה' אֱלֹהֶיךָ וּבְךָ בָּחַר ה' לִהְיוֹת לוֹ לְעַם חָבִיב, יוֹתֵר מִכָּל הָעַמִּים שֶׁעַל פְּנֵי הָאֲדָמָה.

<b>פָּרָשַׁת הַבְּהֵמָה הַטְּהוֹרָה</b><br>אַל תֹּאכַל שׁוּם תּוֹעֵבָה.

זֹאת הַבְּהֵמָה שֶׁתֹּאכְלוּ: שׁוֹר, טָלֶה שֶׁל כְּבָשִׂים, וּגְדִי עִזִּים.

אַיָּל וּצְבִי וְיַחְמוּר וְיָעֵל וּרְאֵם וְשׁוֹר בָּר וְגִ'ירָפָה.

וְכָל בְּהֵמָה שֶׁיֵּשׁ לָהּ פַּרְסָה שֶׁהִיא מְחוּלֶּקֶת לִשְׁתֵּי פְּרָסוֹת וְהִיא בְּהֵמָה מַעֲלַת גֵּרָה – אוֹתָהּ תֹּאכְלוּ.

רַק אֶת זֶה אַל תֹּאכְלוּ מִמַּעֲלֵי הַגֵּרָה וּמִמַּפְרִיסֵי הַפַּרְסָה הַשְּׁסוּעָה: אֶת הַגָּמָל וְאֶת הָאַרְנֶבֶת וְאֶת שְׁפַן הַסְּלָעִים כִּי הֵם מַעֲלֵי גֵּרָה וְאֵינָם מַפְרִיסִים פַּרְסָה – הֵם טְמֵאִים לָכֶם.

וְאֶת הַחֲזִיר, כִּי הוּא מַפְרִיס פַּרְסָה וְלֹא מַעֲלֵה גֵּרָה – הוּא טָמֵא לָכֶם, אַל תֹּאכְלוּ מִבְּשָׂרָם וְאַל תִּגְּעוּ בְּנִבְלָתָם כְּשֶׁאָסוּר לִהְיוֹת טָמֵא.

<b>פָּרָשַׁת הַדָּג הַטָּהוֹר</b><br>אֶת זֶה תֹּאכְלוּ מִכָּל מַה שֶּׁבַּמַּיִם: כָּל בַּעַל חַי שֶׁיֵּשׁ לוֹ סְנַפִּירִים וְקַשְׂקַשִּׂים תֹּאכְלוּ.

וְכָל שֶׁאֵין לוֹ סְנַפִּירִים וְקַשְׂקַשִּׂים – אַל תֹּאכְלוּ – הוּא טָמֵא לָכֶם.

<b>פָּרָשַׁת הָעוֹף הַטָּהוֹר</b><br>תֹּאכְלוּ כָּל צִפּוֹר טְהוֹרָה.

וְזֶה מַה שֶּׁלֹּא תֹּאכְלוּ מֵהַצִּפּוֹרִים: הַנֶּשֶׁר וְהַפֶּרֶס וְהָעָזְנִיָּה.

וְהָרָאָה וְהָאַיָּה, וְהַדַּיָּה לְמִינֶיהָ.

וְאֶת כָּל סוּגֵי הָעוֹרֵב לְמִינָיו.

וְאֶת בַּת הַיַּעֲנָה וְאֶת הַתַּחְמָס וְאֶת הַשָּׁחַף וְאֶת הַנֵּץ לְמִינָיו.

אֶת הַכּוֹס וְאֶת הַיַּנְשׁוּף וְהַתִּנְשֶׁמֶת.

וְהַקָּאָת וְאֶת הָרָחָמָה וְאֶת הַשַּׂקְנָאי.

וְהַחֲסִידָה וְהָאֲנָפָה לְמִינֶיהָ וְהַדּוּכִיפַת וְהָעֲטַלֵּף.

וְכָל שֶׁרֶץ מְעוֹפֵף הוּא טָמֵא לָכֶם – לֹא יֵאָכְלוּ.

כָּל עוֹף טָהוֹר תֹּאכְלוּ.

אַל תֹּאכְלוּ שׁוּם נְבֵלָה, תִּתֵּן אוֹתָהּ לְבֶן מִיעוּטִים שֶׁבְּעָרֶיךָ וְהוּא יֹאכַל אוֹתָהּ אוֹ שֶׁתִּמְכּוֹר אוֹתָהּ לְגוֹי, כִּי אַתָּה עַם קָדוֹשׁ לַה' אֱלֹהֶיךָ, אַל תְּבַשֵּׁל וְאַל תֹּאכַל בְּשַׂר בְּהֵמָה כְּשֵׁרָה בְּחָלָב בְּהֵמָה כְּשֵׁרָה.

<b>פָּרָשַׁת מַעֲשֵׁר שֵׁנִי</b><br>עַשֵּׂר אֶת כָּל הַתְּבוּאָה הַגְּדֵלָה מֵהַזְּרָעִים שֶׁאַתָּה מוֹצִיא לַשָּׂדֶה וְזוֹרֵעַ בְּכָל שָׁנָה וְשָׁנָה.

וְתֹאכַל לִפְנֵי ה' אֱלֹהֶיךָ – בַּמָּקוֹם שֶׁיִּבְחַר לְהַשְׁרוֹת שָׁם אֶת שְׁכִינָתוֹ, אֶת הַמַּעֲשֵׂר מֵהַתְּבוּאָה וְהַיַּיִן וְהַשֶּׁמֶן שֶׁלְּךָ וְאֶת בְּכוֹרוֹת בְּקָרְךָ וְצֹאנְךָ, כְּדֵי שֶׁתִּלְמַד לְכַבֵּד אֶת ה' אֱלֹהֶיךָ כָּל הַיָּמִים.

וְאִם הַדֶּרֶךְ אֲרֻכָּה מִדַּי עֲבוּרְךָ וְלֹא תּוּכַל לְהָבִיא אוֹתוֹ, כִּי הַמָּקוֹם שֶׁה' אֱלֹהֶיךָ יִבְחַר לְהַשְׁרוֹת אֶת שְׁכִינָתוֹ שָׁם יִהְיֶה רָחוֹק מִמְּךָ, כִּי ה' אֱלֹהֶיךָ יְבָרֵךְ אוֹתְךָ בְּאֶרֶץ גְּדוֹלָה –

תִּפְדֶּה אֶת הַמַּעֲשֵׂר בְּכֶסֶף, תִּצְרוֹר אֶת הַכֶּסֶף בְּיָדְךָ, וְתֵלֵךְ לַמָּקוֹם שֶׁה' אֱלֹהֶיךָ יִבְחַר בּוֹ.

וְתִקְנֶה בַּכֶּסֶף מִכָּל מַה שֶּׁתִּתְאַוֶּה אֵלָיו: בָּקָר, צֹאן, יַיִן, מַשְׁקֶה מְשַׁכֵּר, וְכָל מַה שֶּׁתִּרְצֶה, וְתֹאכַל שָׁם לִפְנֵי ה' אֱלֹהֶיךָ, וְתִשְׂמַח אַתָּה וּמִשְׁפַּחְתְּךָ.

וְהַלֵּוִי שֶׁבְּעָרֶיךָ – אַל תַּעֲזוֹב אוֹתוֹ, תֵּן לוֹ אֶת הַמַּעֲשֵׂר הַמַּגִּיעַ לוֹ כִּי אֵין לוֹ חֵלֶק וְנַחֲלָה בָּאֲדָמָה אִתְּךָ.

<b>פָּרָשַׁת מַעֲשֵׂר עָנִי</b><br>בְּסוֹף כָּל שָׁלוֹשׁ שָׁנִים תּוֹצִיא אֶת כָּל מַעַשְׂרוֹת תְּבוּאָתְךָ בַּשָּׁנָה הַהִיא, וְתָנִיחַ בְּעָרֶיךָ.

וְיָבוֹאוּ: הַלֵּוִי – כִּי אֵין לוֹ חֵלֶק וְנַחֲלָה בָּאָרֶץ אִתְּךָ, וְהַגֵּר וְהַיָּתוֹם וְהָאַלְמָנָה שֶׁבְּעָרֶיךָ, וְיֹאכְלוּ וְיִשְׂבְּעוּ, כְּדֵי שֶׁה' אֱלֹהֶיךָ יְבָרֵךְ אוֹתְךָ בְּכָל מַעֲשֵׂה יָדְךָ שֶׁתַּעֲשֶׂה.


Chapter 15

<b>פָּרָשַׁת שְׁמִטַּת כְּסָפִים</b><br>בְּסוֹף שֶׁבַע שָׁנִים תַּעֲשֶׂה שְׁמִטָּה.

וְזֶה דִּין הַשְּׁמִטָּה: כָּל בַּעַל חוֹב שֶׁתּוֹבֵעַ חוֹב מֵחֲבֵרוֹ, יְוַתֵּר עַל חוֹבוֹ וְלֹא יִתְבַּע אֶת חֲבֵרוֹ וְאֶת אָחִיו כִּי הֻכְרְזָה שְׁמִטָּה לַה'.

מֵהַנָּכְרִי תִּגְבֶּה, וּמֵהַחוֹב שֶׁחַיָּב לְךָ אָחִיךָ – סַלֵּק אֶת יָדְךָ.

בִּזְכוּת זֶה לֹא תִּהְיֶה בְּךָ עֲנִיּוּת, כִּי ה' יְבָרֵךְ אוֹתְךָ בָּאָרֶץ שֶׁה' אֱלֹהֶיךָ נוֹתֵן לְךָ לְנַחֲלָה לִכְבּוֹשׁ אוֹתָהּ –

רַק אִם תִּשְׁמַע בְּקוֹל ה' אֱלֹהֶיךָ לְהַקְפִּיד לְקַיֵּם אֶת כָּל הַמִּצְווֹת הָאֵלֶּה שֶׁאֲנִי מְצַוֶּה אוֹתְךָ הַיּוֹם.

כִּי ה' אֱלֹהֶיךָ בֵּרֵךְ אוֹתְךָ כְּמוֹ שֶׁהִבְטִיחַ לְךָ, אַתָּה תַּלְוֶה תְּמוּרַת מַשְׁכּוֹן לְאַנְשֵׁי עַמִּים רַבִּים וְלֹא תִּצְטָרֵךְ לִלְווֹת מֵהֶם, וְתִמְשׁוֹל בְּעַמִּים רַבִּים וְהֵם לֹא יִמְשְׁלוּ בְּךָ.

<b>פָּרָשַׁת הַצְּדָקָה</b><br>אִם אֶחָד מֵאַחֶיךָ שֶׁאֶצְלְךָ יִהְיֶה עָנִי בְּאַחַת הֶעָרִים שֶׁבְּאַרְצְךָ שֶׁה' אֱלֹהֶיךָ נוֹתֵן לְךָ, אַל תַּקְשִׁיחַ אֶת לִבְּךָ וְאַל תִּקְמוֹץ אֶת יָדְךָ מֵאָחִיךָ הֶעָנִי.

פְּתַח לוֹ אֶת יָדְךָ וְתַלְוֶה לוֹ כְּדֵי שֶׁיַּסְפִּיק לִצְרָכָיו הַחֲסֵרִים לוֹ.

הִזָּהֵר לְךָ שֶׁלֹּא יִהְיֶה בְּלִבְּךָ דְּבַר רִשְׁעוּת – שֶׁתִּתְקָרֵב הַשָּׁנָה הַשְּׁבִיעִית שְׁנַת הַשְּׁמִטָּה וְתִהְיֶה קַמְצָן כְּלַפֵּי אָחִיךָ הָאֶבְיוֹן וְלֹא תִּתֵּן לוֹ, הוּא יִתְפַּלֵּל אֶל ה' נֶגְדְּךָ וְיִהְיֶה בְּךָ חֵטְא.

אֶלָּא תֵּן לוֹ, וְאַל תַּרְגִּישׁ רַע בְּכָךְ שֶׁאַתָּה נוֹתֵן לוֹ, כִּי בִּזְכוּת הַדָּבָר הַזֶּה ה' אֱלֹהֶיךָ יְבָרֵךְ אוֹתְךָ בְּכָל מַעֲשֶׂיךָ וּבְכָל מַה שֶּׁתּוֹשִׁיט אֶת יָדְךָ לַעֲסוֹק בּוֹ.

כִּי לֹא יִפָּסְקוּ אֶבְיוֹנִים בָּאָרֶץ לָכֵן אֲנִי מְצַוֶּה אוֹתְךָ: פְּתַח אֶת יָדְךָ לְאָחִיךָ לְעָנִי וּלְאֶבְיוֹן שֶׁבְּאַרְצְךָ.

<b>פָּרָשַׁת הַהַעֲנָקָה לָעֶבֶד</b><br>אִם אָחִיךָ הָעִבְרִי אוֹ הָעִבְרִיָּה יִמָּכֵר לְךָ, הוּא יַעֲבוֹד עֲבוּרְךָ שֵׁשׁ שָׁנִים, וּבַשָּׁנָה הַשְּׁבִיעִית שַׁחְרֵר אוֹתוֹ לַחָפְשִׁי מֵעֲבוֹדָתְךָ.

וּכְשֶׁתְּשַׁחְרֵר אוֹתוֹ לַחָפְשִׁי מֵעֲבוֹדָתְךָ אַל תְּשַׁחְרֵר אוֹתוֹ בְּיָדַיִם רֵקוֹת.

תֵּן לוֹ מִצֹּאנְךָ, מִתְּבוּאַת הַגּוֹרֶן שֶׁלְּךָ וּמֵהַיַּיִן שֶׁבַּיֶּקֶב שֶׁלְּךָ, תִּתֵּן לוֹ מִמַּה שֶׁה' אֱלֹהֶיךָ בֵּרֵךְ אוֹתְךָ.

וּזְכוֹר שֶׁהָיִיתָ עֶבֶד בְּאֶרֶץ מִצְרַיִם וְה' אֱלֹהֶיךָ פָּדָה אוֹתְךָ, לָכֵן אֲנִי מְצַוֶּה אוֹתְךָ הַיּוֹם אֶת הַדָּבָר הַזֶּה.

וְאִם יֹאמַר לְךָ: לֹא אֵצֵא מִמְּךָ, כִּי הוּא אוֹהֵב אוֹתְךָ וְאֶת בֵּיתְךָ, כִּי טוֹב לוֹ אִתְּךָ.

קַח אֶת הַמַּרְצֵעַ וְתִדְקוֹר בְּאָזְנוֹ וּבַדֶּלֶת, וְהוּא יִהְיֶה לְךָ עֶבֶד לְעוֹלָם, וְגַם לְשִׁפְחָתְךָ תַּעֲשֶׂה כָּךְ – לְהַעֲנִיק לָהּ.

לֹא יִהְיֶה קָשֶׁה בְּעֵינֶיךָ כְּשֶׁתְּשַׁחְרֵר אוֹתוֹ לַחָפְשִׁי מֵאִתְּךָ, כִּי הוּא עָבַד אוֹתְךָ שֵׁשׁ שָׁנִים, שֶׁהֵם פִּי שְׁנַיִם מִתְּקוּפַת פּוֹעֵל רָגִיל, וַה' אֱלֹהֶיךָ יְבָרֵךְ אוֹתְךָ בְּכָל מַה שֶּׁתַּעֲשֶׂה.

<b>פָּרָשַׁת הַבְּכוֹר</b><br>תַּקְדִּישׁ לַה' אֱלֹהֶיךָ כָּל בְּכוֹר זָכָר שֶׁיִּוָּלֵד בִּבְקָרְךָ וּבְצֹאנְךָ, אַל תַּעֲבוֹד עִם בְּכוֹר שׁוֹרְךָ וְאַל תִּגְזוֹז אֶת בְּכוֹר צֹאנְךָ.

תֹּאכַל אֶת הַבְּכוֹרוֹת אַתָּה וּמִשְׁפַּחְתְּךָ בְּכָל שָׁנָה וְשָׁנָה לִפְנֵי ה' אֱלֹהֶיךָ בַּמָּקוֹם שֶׁה' יִבְחַר.

וְאִם יִהְיֶה בּוֹ מוּם – קִטֵּעַ אוֹ עִוֵּר, אוֹ כָּל מוּם רָע, אַל תַּקְרִיב אוֹתוֹ לַה' אֱלֹהֶיךָ.

אֶלָּא תֹּאכַל אוֹתוֹ בְּכָל עָרֶיךָ, הַטָּמֵא וְהַטָּהוֹר יַחַד כְּדִין הַצְּבִי וְהָאַיָּל.

רַק אַל תֹּאכַל אֶת דָּמוֹ, אֶלָּא שְׁפוֹךְ אוֹתוֹ לָאָרֶץ כְּמוֹ מַיִם.


Chapter 16

<b>פָּרָשַׁת הַפֶּסַח</b><br>זְכוֹר אֶת חוֹדֶשׁ הָאָבִיב וַעֲשֵׂה אָז פֶּסַח לַה' אֱלֹהֶיךָ, כִּי בְּחוֹדֶשׁ הָאָבִיב ה' אֱלֹהֶיךָ הוֹצִיא אוֹתְךָ מִמִּצְרַיִם בַּלַּיְלָה.

תִּשְׁחַט קָרְבַּן פֶּסַח לַה' אֱלֹהֶיךָ וְצֹאן וּבָקָר, בַּמָּקוֹם שֶׁה' יִבְחַר לְהַשְׁרוֹת אֶת שְׁכִינָתוֹ שָׁם.

אַל תֹּאכַל עִם קָרְבַּן הַפֶּסַח חָמֵץ, שִׁבְעָה יָמִים תֹּאכַל בְּנוֹסַף אֵלָיו מַצּוֹת – לֶחֶם עוֹנִי, כִּי יָצָאתָ בְּחִפָּזוֹן מֵאֶרֶץ מִצְרַיִם, כְּדֵי שֶׁתִּזְכּוֹר כָּל יְמֵי חַיֶּיךָ אֶת הַיּוֹם שֶׁיָּצָאתָ בּוֹ מֵאֶרֶץ מִצְרַיִם.

שִׁבְעָה יָמִים לֹא יֵרָאֶה בְּכָל הַשֶּׁטַח שֶׁלְּךָ בָּצֵק שֶׁלְּךָ שֶׁהֶחֱמִיץ, וּמֵהַבָּשָׂר שֶׁתִּשְׁחַט בַּיּוֹם הָרִאשׁוֹן בָּעֶרֶב לֹא יִשָּׁאֵר עַד לְמָחֳרָת בַּבּוֹקֶר.

אֵין לְךָ רְשׁוּת לִשְׁחוֹט אֶת הַפֶּסַח בְּכָל אַחַת מֵעָרֶיךָ שֶׁה' אֱלֹהֶיךָ נוֹתֵן לְךָ.

אֶלָּא רַק בַּמָּקוֹם שֶׁה' אֱלֹהֶיךָ יִבְחַר לְהַשְׁרוֹת שָׁם אֶת שְׁכִינָתוֹ תִּשְׁחַט שָׁם אֶת הַפֶּסַח בָּעֶרֶב – לִקְרַאת שְׁקִיעַת הַשֶּׁמֶשׁ שֶׁל עֶרֶב הַיּוֹם שֶׁיָּצָאתָ בּוֹ מִמִּצְרַיִם.

תִּצְלֶה וְתֹאכַל בַּמָּקוֹם שֶׁה' אֱלֹהֶיךָ יִבְחַר בּוֹ, וְתִפְנֶה בַּבּוֹקֶר וְתֵלֵךְ לְאוֹהָלֶיךָ.

שִׁשָּׁה יָמִים תֹּאכַל מַצּוֹת וּבַיּוֹם הַשְּׁבִיעִי תַּעֲשֶׁה אֲסֵיפָה לִפְנֵי ה' אֱלֹהֶיךָ, וְאַל תַּעֲשֶׂה מְלָאכָה.

<b>פָּרָשַׁת חַג הַשָּׁבוּעוֹת</b><br>תִּסְפּוֹר לְךָ שִׁבְעָה שָׁבוּעוֹת, תַּתְחִיל לִסְפּוֹר שִׁבְעָה שָׁבוּעוֹת מִתְּחִלַּת קְצִירַת הַשִּׁבּוֹלִים בַּמַּגָּל.

עֲשֵׂה לַה' אֱלֹהֶיךָ חַג שָׁבוּעוֹת, וַהֲבֵא קָרְבָּנוֹת כְּמִדַּת נְדִיבוּתְךָ שֶׁתִּתֵּן, כְּפִי שֶׁה' אֱלֹהֶיךָ יְבָרֵךְ אוֹתְךָ.

שְׂמַח לִפְנֵי ה' אֱלֹהֶיךָ – אַתָּה וּבִנְךָ וּבִתְּךָ וְעַבְדְּךָ וְשִׁפְחָתְךָ וְהַלֵּוִי שֶׁבְּעָרֶיךָ, וְהַגֵּר וְהַיָּתוֹם וְהָאַלְמָנָה שֶׁאֶצְלְךָ, בַּמָּקוֹם שֶׁה' אֱלֹהֶיךָ יִבְחַר לְהַשְׁרוֹת אֶת שְׁכִינָתוֹ שָׁם.

זְכוֹר שֶׁהָיִיתָ עֶבֶד בְּמִצְרַיִם, וְהַקְפֵּד לְקַיֵּם אֶת הַחֻקִּים הָאֵלֶּה.

<b>פָּרָשַׁת חַג הַסֻּכּוֹת</b><br>תַּעֲשֶׂה לְךָ אֶת חַג הַסֻּכּוֹת שִׁבְעָה יָמִים כְּשֶׁתֶּאֱסוֹף אֶת תְּבוּאַת הַגּוֹרֶן וְהַיֶּקֶב שֶׁלְּךָ.

שְׂמַח בְּחַגְּךָ אַתָּה וּבִנְךָ וּבִתְּךָ וְעַבְדְּךָ וְשִׁפְחָתְךָ, וְהַלֵּוִי וְהַגֵּר וְהַיָּתוֹם וְהָאַלְמָנָה שֶׁבְּעָרֶיךָ.

שִׁבְעָה יָמִים תַּחְגּוֹג לַה' אֱלֹהֶיךָ בַּמָּקוֹם שֶׁה' יִבְחַר, כִּי ה' אֱלֹהֶיךָ יְבָרֵךְ אוֹתְךָ בְּכָל תְּבוּאָתְךָ וּבְכָל מַעֲשֵׂה יָדֶיךָ, וְתִהְיֶה רַק שָׂמֵחַ.

שָׁלוֹשׁ פְּעָמִים בַּשָּׁנָה יֵרָאוּ כָּל הַזְּכָרִים שֶׁלָּכֶם לִפְנֵי ה' אֱלֹהֶיךָ בַּמָּקוֹם שֶׁיִּבְחַר – בְּחַג הַמַּצּוֹת וּבְחַג הַשָּׁבוּעוֹת וּבְחַג הַסֻּכּוֹת, וְלֹא יָבוֹאוּ לְהֵרָאוֹת לִפְנֵי ה' בְּיָדַיִם רֵקוֹת לְלֹא קָרְבָּן.

כָּל אֶחָד יִתֵּן כְּפִי שֶׁיִּתֵּן – כְּבִרְכַּת ה' אֱלֹהֶיךָ שֶׁנָּתַן לְךָ.

<b>פָּרָשַׁת הַשּׁוֹפְטִים</b><br>מַנֵּה שׁוֹפְטִים וְשׁוֹטְרִים לִשְׁבָטֶיךָ בְּכָל עָרֶיךָ שֶׁה' אֱלֹהֶיךָ נוֹתֵן לְךָ, וְהֵם יִשְׁפְּטוּ אֶת הָעָם בְּמִשְׁפַּט צֶדֶק.

אַל תְּעַוֵּת מִשְׁפָּט, אַל תִּתֵּן עֲדִיפוּת לְחָבֵר, וְאַל תִּקַּח שׁוֹחַד כִּי הַשּׁוֹחַד יְעַוֵּר עֵינֵי חֲכָמִים וִיסַלֵּף דְּבָרִים צוֹדְקִים.

תִּרְדּוֹף אַחַר הַצֶּדֶק כְּדֵי שֶׁתִּחְיֶה וְתִכְבּוֹשׁ אֶת הָאָרֶץ שֶׁה' אֱלֹהֶיךָ נוֹתֵן לְךָ.

<b>פָּרָשַׁת דֶּרֶךְ עֲבוֹדַת ה'</b><br>אַל תִּטַּע לְךָ אֲשֵׁרָה – שׁוּם מִין שֶׁל עֵץ, לְיַד מִזְבַּח ה' אֱלֹהֶיךָ שֶׁתַּעֲשֶׂה לְךָ.

וְאַל תִּזְקוֹף אֶבֶן לְצוֹרֶךְ עֲבוֹדָה לְאֵל – מַה שֶּׁה' אֱלֹהֶיךָ שׂוֹנֵא.


Chapter 17

אַל תִּשְׁחַט לַה' אֱלֹהֶיךָ שׁוֹר אוֹ שֶׂה שֶׁיֵּשׁ בּוֹ מוּם – כָּל דָּבָר רָע, כִּי זֶה תּוֹעֵבָה לַה' אֱלֹהֶיךָ.

<b>פָּרָשַׁת עֲבוֹדָה זָרָה</b><br>אִם יִמָּצֵא אֶצְלְךָ בְּאַחַת מֵעָרֶיךָ שֶׁה' אֱלֹהֶיךָ נוֹתֵן לְךָ, אִישׁ אוֹ אִשָּׁה שֶׁיַּעֲשֶׂה אֶת הָרַע בְּעֵינֵי ה' אֱלֹהֶיךָ לַעֲבוֹר עַל הַהֶסְכֵּם אִתּוֹ.

וְהָלַךְ וְעָבַד אֱלֹהִים אֲחֵרִים וְהִשְׁתַּחֲוָה לָהֶם –לַשֶּׁמֶשׁ אוֹ לַיָּרֵחַ אוֹ לְכָל גַּרְמֵי הַשָּׁמַיִם שֶׁצִּוִּיתִי לֹא לַעֲבוֹד אוֹתָם.

וְסִפְּרוּ לְךָ וְשָׁמָעְתָּ, וְחָקַרְתָּ הֵיטֵב וְהִנֵּה הַדָּבָר אֱמֶת וְנָכוֹן – הַתּוֹעֵבָה הַזֹּאת נֶעֶשְׂתָה בְּיִשְׂרָאֵל.

תּוֹצִיא לְבֵית הַדִּין אֶת הָאִישׁ הַהוּא אוֹ אֶת הָאִשָּׁה הַהִיא שֶׁעָשׂוּ אֶת הַדָּבָר הָרָע הַזֶּה, וְתִסְקוֹל אוֹתָם בָּאֲבָנִים וְיָמוּתוּ.

עַל פִּי שְׁנֵי עֵדִים אוֹ שְׁלוֹשָׁה עֵדִים יֵהָרֵג הַנִּדּוֹן לְמִיתָה, הוּא לֹא יֵהָרֵג עַל פִּי עֵד אֶחָד.

יַד הָעֵדִים תִּפְגַּע בּוֹ תְּחִלָּה לְהָרְגוֹ וְאַחַר כָּךְ יַד כָּל הָעָם, וּתְבַעֵר מִתּוֹכְךָ אֶת הָרָע.

<b>פָּרָשַׁת בֵּית דִּין הַגָּדוֹל</b><br>אִם יֵעָלֵם מִמְּךָ מַה הַדִּין בַּמִּשְׁפָּט, אִם לְהָמִית אוֹ לֹא, אוֹ אִם לְחַיֵּב מָמוֹן אוֹ לֹא, אוֹ בֵּין נֶגַע טָמֵא לְטָהוֹר, אוֹ שֶׁתִּפּוֹל מַחֲלוֹקֶת בְּבֵית דִּין בְּעִירְךָ, תָּקוּם וְתַעֲלֶה לַמָּקוֹם שֶׁה' אֱלֹהֶיךָ יִבְחַר בּוֹ.

תָּבוֹא לַכֹּהֲנִים הַלְוִיִּים וְלַשּׁוֹפֵט שֶׁיִּהְיֶה בַּיָּמִים הָהֵם, תִּשְׁאַל וְיַגִּידוּ לְךָ אֶת דְּבַר הַמִּשְׁפָּט.

תִּנְהַג עַל פִּי הַדָּבָר שֶׁיַּגִּידוּ לְךָ מֵהַמָּקוֹם הַהוּא שֶׁה' יִבְחַר, וְתַקְפִּיד לַעֲשׂוֹת כְּכָל מַה שֶּׁיּוֹרוּךָ.

עַל פִּי הַהוֹרָאָה שֶׁיּוֹרוּ לְךָ וּלְפִי הַמִּשְׁפָּט שֶׁיֹּאמְרוּ לְךָ – תַּעֲשֶׂה, אַל תָּסוּר מֵהַדָּבָר שֶׁיַּגִּידוּ לְךָ יָמִינָה אוֹ שְׂמֹאלָה.

וְהָאִישׁ שֶׁיַּעֲשֶׂה בְּרִשְׁעוּת וְלֹא יִשְׁמַע לַכֹּהֵן שֶׁעוֹמֵד שָׁם לְשָׁרֵת אֶת ה' אֱלֹהֶיךָ, אוֹ לַשּׁוֹפֵט – הָאִישׁ הַהוּא יָמוּת, וּתְבַעֵר אֶת הָרָע מִיִּשְׂרָאֵל.

וְכָל הָעָם יִשְׁמְעוּ וְיִפְחֲדוּ וְלֹא יַרְשִׁיעוּ עוֹד.

<b>פָּרָשַׁת הַמֶּלֶךְ</b><br>כְּשֶׁתָּבוֹא לָאָרֶץ שֶׁה' אֱלֹהֶיךָ נוֹתֵן לְךָ, וְתִכְבּוֹשׁ אוֹתָהּ וְתִתְיַשֵּׁב בָּהּ, וְתֹאמַר אַמְלִיךְ עָלַי מֶלֶךְ כְּכָל הָעַמִּים שֶׁסְּבִיבִי.

מַנֵּה עָלֶיךָ מֶלֶךְ שֶׁה' אֱלֹהֶיךָ יִבְחַר בּוֹ, תָּשִׂים עָלֶיךָ מֶלֶךְ מִתּוֹךְ אַחֶיךָ – אֵינְךָ רַשָּׁאי לְמַנּוֹת עָלֶיךָ אִישׁ זָר שֶׁאֵינוֹ אָחִיךָ.

רַק שֶׁלֹּא יַרְבֶּה לוֹ סוּסִים, כְּדֵי שֶׁלֹּא יַחֲזִיר אֶת הָעָם לְמִצְרַיִם כְּדֵי לְהַרְבּוֹת סוּסִים, וַה' אָמַר לָכֶם אַל תַּחְזְרוּ בַּדֶּרֶךְ הַזּוֹ שׁוּב.

וְלֹא יַרְבֶּה לוֹ נָשִׁים כְּדֵי שֶׁלֹּא יִתְפַּתֶּה לַעֲבוֹר עֲבֵרוֹת בִּגְלָלָן, וְלֹא יַרְבֶּה לוֹ מְאוֹד כֶּסֶף וְזָהָב.

וּכְשֶׁיֵּשֵׁב עַל כִּסֵּא מַמְלַכְתּוֹ יִכְתּוֹב לוֹ עוֹתֶק שֶׁל הַתּוֹרָה הַזֹּאת עַל סֵפֶר – מֵהַסֵּפֶר שֶׁלִּפְנֵי הַכֹּהֲנִים הַלְוִיִּים.

וְהַתּוֹרָה תִּהְיֶה אִתּוֹ וְהוּא יִקְרָא בַּסֵּפֶר כָּל יְמֵי חַיָּיו, כְּדֵי שֶׁיִּלְמַד לְכַבֵּד אֶת ה' אֱלֹהָיו וְיַקְפִּיד עַל כָּל דִּבְרֵי הַתּוֹרָה הַזֹּאת וְעַל הַחֻקִּים הָאֵלֶּה לַעֲשׂוֹת אוֹתָם.

כְּדֵי שֶׁלֹּא יִתְגָּאֶה בִּלְבָבוֹ עַל אֶחָיו וְשֶׁלֹּא יִסְטֶה מִקִּיּוּם הַמִּצְווֹת יָמִינָה אוֹ שְׂמֹאלָה, כְּדֵי שֶׁיַּאֲרִיךְ יָמִים עַל מַמְלַכְתּוֹ הוּא וּבָנָיו בְּתוֹךְ יִשְׂרָאֵל.


Chapter 18

<b>פָּרָשַׁת מַתְּנוֹת כְּהֻנָּה</b><br>לַכֹּהֲנִים הַלְוִיִּים וּלְכָל שֵׁבֶט לֵוִי לֹא יִהְיֶה חֵלֶק וְנַחֲלָה בָּאָרֶץ עִם יִשְׂרָאֵל, אֶלָּא הֵם יֹאכְלוּ מִקָּרְבְּנוֹת ה' וּמֵחֶלְקוֹ.

לֹא יִהְיֶה לְשֵׁבֶט לֵוִי נַחֲלָה שֶׁל קַרְקַע בְּתוֹךְ אֶחָיו, אֶלָּא ה' הוּא נַחֲלָתוֹ כְּמוֹ שֶׁצִּוָּה עָלָיו.

וְזֶה יִהְיֶה דִּין הַכֹּהֲנִים שֶׁיְּקַבְּלוּ מֵהָעָם – מֵאֵלֶּה שֶׁשּׁוֹחֲטִים שׁוֹר אוֹ שֶׂה: הַשּׁוֹחֵט יִתֵּן לַכֹּהֵן אֶת הַזְּרוֹעַ הַלְּחָיַיִם וְהַקֵּבָה.

תִּתֶּן לוֹ תְּחִלָּה מִתְּבוּאָתְךָ וְיֵינְךָ וְשַׁמְנְךָ, וְאֶת תְּחִלַּת גְּזִיזַת צֹאנְךָ.

כִּי ה' אֱלֹהֶיךָ בָּחַר בּוֹ מִכָּל שְׁבָטֶיךָ לַעֲמוֹד לְשָׁרֵת בְּשֵׁם ה' – הוּא וּבָנָיו, כָּל הַיָּמִים.

כְּשֶׁלֵּוִי יָבוֹא מֵאַחַת מֵעָרֶיךָ שֶׁבְּכָל יִשְׂרָאֵל שֶׁהוּא גָּר שָׁם לַמָּקוֹם שֶׁה' יִבְחַר – הוּא יָבוֹא כְּכָל שֶׁיַּחְפּוֹץ.

וְהוּא יְשָׁרֵת בְּשֵׁם ה' אֱלֹהָיו כְּכָל אֶחָיו הַלְוִיִּים שֶׁעוֹמְדִים שָׁם לִפְנֵי ה'.

הַכּוֹהֲנִים יִתְחַלְּקוּ בְּשָׁוֶה בַּאֲכִילַת הַקָּרְבָּנוֹת, חוּץ מִמַּה שֶּׁהַמִּשְׁפָּחוֹת מוֹכְרוֹת זוֹ לָזוֹ שֶׁיְּקַבְּלוּ אֶת חֶלְקָם בְּתוֹרָם.

כְּשֶׁתָּבוֹא לָאָרֶץ שֶׁה' אֱלֹהֶיךָ נוֹתֵן לְךָ, אַל תִּלְמַד לַעֲשׂוֹת כְּמוֹ הַתּוֹעֲבוֹת שֶׁל אוֹתָם עַמִּים.

לֹא יִהְיֶה בָּכֶם מִי שֶׁמַּעֲבִיר אֶת בְּנוֹ אוֹ בִּתּוֹ בָּאֵשׁ, מַגִּיד עֲתִידוֹת, אוֹחֵז עֵינַיִם, נוֹתֵן הַדְרָכוֹת עַל פִּי סִימָנִים, אוֹ מְכַשֵּׁף.

מְהַפְּנֵט נְחָשִׁים, מַעֲלֶה רוּחוֹת שֶׁל מֵתִים, מַגִּיד עֲתִידוֹת בְּכִשּׁוּף, אוֹ פּוֹנֶה אֶל מֵתִים.

כִּי כָּל עוֹשֵׂי הַדְּבָרִים הָאֵלֶּה הֵם תּוֹעֵבָה לַה', וּבִגְלַל הַתּוֹעֵבוֹת הָאֵלֶּה ה' אֱלֹהֶיךָ מַשְׁמִיד אוֹתָם מִלְּפָנֶיךָ.

הֱיֵה שָׁלֵם בֶּאֱמוּנָתְךָ בַּה' אֱלֹהֶיךָ.

כִּי הָעַמִּים הָאֵלֶּה שֶׁאַתָּה כּוֹבֵשׁ אוֹתָם שׁוֹמְעִים בְּקוֹל אוֹחֲזֵי עֵינַיִם וְמַגִּידֵי עֲתִידוֹת, וְאִלּוּ אַתָּה – לֹא כָּךְ נָתַן לְךָ ה' אֱלֹהֶיךָ.

אֶלָּא, ה' אֱלֹהֶיךָ יָקִים לְךָ נָבִיא מִתּוֹךְ אֲנָשֶׁיךָ מֵאַחֶיךָ – כָּמוֹנִי, אֵלָיו תִּשְׁמְעוּ.

כְּמוֹ שֶׁבִּקַּשְׁתָּ מֵה' אֱלֹהֶיךָ בְּחוֹרֵב בְּיוֹם הִתְכַּנְּסוּת הַקָּהָל: "לֹא אוֹסִיף לִשְׁמוֹעַ אֶת קוֹל ה' אֱלֹהַי וְלֹא אֶרְאֶה עוֹד אֶת הָאֵשׁ הַגְּדוֹלָה הַזֹּאת, וְלֹא אָמוּת".

וַה' אָמַר לִי: טוֹב עָשׂוּ בְּמַה שֶּׁאָמְרוּ.

לָכֵן אַעֲמִיד לָהֶם נָבִיא מִתּוֹךְ אֲחֵיהֶם – כָּמוֹךָ, וְאָשִׂים אֶת דְּבָרַי בְּפִיו וְהוּא יְדַבֵּר אֲלֵיהֶם אֶת כָּל מַה שֶּׁאֲצַוֶּה אוֹתוֹ.

וְהָאִישׁ שֶׁלֹּא יִשְׁמַע לִדְבָרַי שֶׁהַנָּבִיא יְדַבֵּר בִּשְׁמִי, אֲנִי אֶתְבַּע אֶת עָנְשׁוֹ.

אֲבָל הַנָּבִיא שֶׁיַּרְשִׁיע וִידַבֵּר בִּשְׁמִי דָּבָר שֶׁלֹּא צִוִּיתִי אוֹתוֹ לְדַבֵּר, אוֹ שֶׁיְּדַבֵּר בְּשֵׁם אֱלֹהִים אֲחֵרִים – הַנָּבִיא הַהוּא יָמוּת.

וְאִם תִּשְׁאַל אֶת עַצְמְךָ: אֵיךְ נְזַהֶה אֶת הַדָּבָר שֶׁה' לֹא אָמַר אוֹתוֹ?

דָּבָר שֶׁהַנָּבִיא יֹאמַר בְּשֵׁם ה' וְלֹא יִתְקַיֵּם וְלֹא יִקְרֶה – הוּא דָּבָר שֶׁלֹּא ה' אֲמָרוֹ, הַנָּבִיא אָמַר אוֹתוֹ בְּרִשְׁעוּת, אַל תִּפְחַד מִמֶּנּוּ לְהָרְגוֹ.


Chapter 19

<b>פָּרָשַׁת מַתְּנוֹת כְּהֻנָּה</b><br>כְּשֶׁה' אֱלֹהֶיךָ יַשְׁמִיד אֶת הָעַמִּים שֶׁהוּא נוֹתֵן לְךָ אֶת אַרְצָם וְתִכְבּוֹשׁ אוֹתָם וְתִתְיַשֵּׁב בְּעָרֵיהֶם וּבְבָתֵּיהֶם.

תַּבְדִּיל לְךָ שָׁלוֹשׁ עָרִים בְּתוֹךְ אַרְצְךָ שֶׁה' אֱלֹהֶיךָ נוֹתֵן לְךָ לִכְבּוֹשׁ אוֹתָהּ.

תָּכִין לְךָ דֶּרֶךְ נוֹחָה אֲלֵיהֶם, וּתְחַלֵּק אֶת שֶׁטַח אַרְצְךָ שֶׁה' אֱלֹהֶיךָ יַנְחִיל לְךָ לִשְׁלוֹשָׁה – עִיר לְכָל חֵלֶק, וְכָל רוֹצֵחַ יוּכַל לִבְרוֹחַ לְשָׁם.

וְזֶה דִּין הָרוֹצֵחַ שֶׁיִּבְרַח לְשָׁם וְיִחְיֶה, מִי שֶׁיַּכֶּה אֶת חֲבֵרוֹ בְּלִי כַּוָּנָה וְהוּא לֹא שׂוֹנֵא אוֹתוֹ מֵאֶתְמוֹל שִׁלְשׁוֹם.

וּמִי שֶׁיָּבוֹא עִם חֲבֵרוֹ לַיַּעַר לַחֲטוֹב עֵצִים וְתִשָּׁמֵט יָדוֹ שֶׁאוֹחֶזֶת בַּגַּרְזֶן לִכְרוֹת אֶת הָעֵץ, וְהַבַּרְזֶל יִשָּׁמֵט מֵהָעֵץ וְיִפּוֹל עַל חֲבֵרוֹ וְיָמוּת, הוּא יִבְרַח לְאַחַת הֶעָרִים הָאֵלֶּה וְיִחְיֶה.

כְּדֵי שֶׁלֹּא יִרְדּוֹף גּוֹאֵל הַדָּם אַחֲרֵי הָרוֹצֵחַ כְּשֶׁיִּרְתַּח בְּכַעֲסוֹ וְיַשִּׂיג אוֹתוֹ כְּשֶׁהַדֶּרֶךְ תִּהְיֶה אֲרוּכָּה, וְיַהֲרוֹג אוֹתוֹ; וְאֵין לוֹ דִּין מָוֶת, כִּי הוּא לֹא הָיָה שׂוֹנֵא אוֹתוֹ מֵאֶתְמוֹל וְשִׁלְשׁוֹם.

לָכֵן אֲנִי מְצַוֶּה אוֹתְךָ וְאוֹמֵר: תַּבְדִּיל לְךָ שָׁלוֹשׁ עָרִים.

וְאִם ה' אֱלֹהֶיךָ יַרְחִיב אֶת גְּבוּלְךָ כְּמוֹ שֶׁנִּשְׁבַּע לַאֲבוֹתֶיךָ, וְיִתֵּן לְךָ אֶת כָּל הָאָרֶץ שֶׁאָמַר שֶׁיִּתֵּן לַאֲבוֹתֶיךָ.

כְּשֶׁתַּקְפִּיד לְקַיֵּם אֶת כָּל הַמִּצְווֹת הָאֵלֶּה שֶׁאֲנִי מְצַוֶּה אוֹתְךָ הַיּוֹם – לֶאֱהוֹב אֶת ה' אֱלֹהֶיךָ וְלָלֶכֶת כָּל הַיָּמִים בִּדְרָכָיו, תּוֹסִיף לְךָ עוֹד שָׁלוֹשׁ עָרִים בְּנוֹסַף לַשָּׁלוֹשׁ הָאֵלֶּה.

וְכָךְ הָרוֹצֵחַ יַסְפִּיק לְהִמָּלֵט, וְלֹא יִשָּׁפֵךְ דָּם נָקִי בְּתוֹךְ אַרְצְךָ שֶׁה' אֱלֹהֶיךָ נוֹתֵן לְךָ לְנַחֲלָה וְתִתְחַיֵּב אָז עַל הָרֶצַח.

וְאִם יִהְיֶה אִישׁ שֶׁשּׂוֹנֵא אֶת חֲבֵרוֹ וְיֶאֱרוֹב לוֹ וְיָקוּם עָלָיו וְיַכֶּה אוֹתוֹ כְּדֵי לְהָרְגוֹ וְהוּא יָמוּת, וְהוּא יִבְרַח לְאַחַת מֵהֶעָרִים הָאֵלֶּה.

חַכְמֵי עִירוֹ יִשְׁלְחוּ שְׁלִיחִים שֶׁיִּקְחוּ אוֹתוֹ מִשָּׁם, וְיִמְסְרוּ אוֹתוֹ לִידֵי גּוֹאֵל הַדָּם, וְהוּא יוּמַת.

אַל תְּרַחֵם עָלָיו, תְּבַעֵר מִיִּשְׂרָאֵל אֶת רוֹצֵחַ הַחַף מִפֶּשַׁע, וְיִהְיֶה לְךָ טוֹב.

<b>פָּרָשַׁת הַסָּגַת גְּבוּל</b><br>אַל תָּזִיז לְאָחוֹר אֶת הַגְּבוּל שֶׁל חֲבֵרְךָ שֶׁמְּחַלְּקֵי הַנַּחֲלוֹת הָרִאשׁוֹנִים סִימְנוּ, בְּנַחֲלַתְכֶם שֶׁתִּנְחֲלוּ בָּאָרֶץ שֶׁה' אֱלֹהֶיךָ נוֹתֵן לְךָ לִכְבּוֹשׁ אוֹתָהּ.

<b>פָּרָשַׁת מִשְׁפַּט הָעֵדִים</b><br>עֵד יָחִיד לֹא יָבוֹא לְהָעִיד עַל אִישׁ עַל שׁוּם עָווֹן וְשׁוּם חֵטְא – בְּשׁוּם חֵטְא שֶׁיֶּחֱטָא, רַק עַל פִּי שְׁנֵי עֵדִים אוֹ עַל פִּי שְׁלוֹשָׁה עֵדִים יִתְקַיֵּם דָּבָר.

אִם עֵד רָשָׁע יָקוּם עַל אִישׁ לְהָעִיד נֶגְדּוֹ עֵדוּת.

שְׁנֵי הָאֲנָשִׁים שֶׁבֵּינֵיהֶם הָרִיב יַעַמְדוּ לִפְנֵי ה' – לִפְנֵי הַכֹּהֲנִים וְהַשּׁוֹפְטִים שֶׁיִּהְיוּ בְּאוֹתָם הַיָּמִים.

הַשּׁוֹפְטִים יַחְקְרוּ הֵיטֵב, וְהִנֵּה הָעֵד שַׁקְרָן – הוּא הֵעִיד שֶׁקֶר עַל אָחִיו.

תַּעֲשׂוּ לוֹ כְּמוֹ שֶׁהוּא תִּכְנֵן לַעֲשׂוֹת לְאָחִיו, וּתְסַלֵּק אֶת הָרָע מֵאֶצְלְךָ.

וְהַנִּשְׁאָרִים יִשְׁמְעוּ וְיִפְחֲדוּ, וְלֹא יוֹסִיפוּ לַעֲשׂוֹת אֶצְלְךָ עוֹד כְּמוֹ הַדָּבָר הָרָע הַזֶּה.

אַל תְּרַחֵם, תַּעֲנִישׁ נֶפֶשׁ עַל נֶפֶשׁ, עַיִן עַל עַיִן, שֵׁן עַל שֵׁן, יָד עַל יָד, רֶגֶל עַל רֶגֶל.


Chapter 20

<b>פָּרָשַׁת יְצִיאָה לַמִּלְחָמָה</b><br>כְּשֶׁתֵּצֵא לַמִּלְחָמָה מוּל אוֹיְבֶיךָ וְתִרְאֶה סוּסִים וּמֶרְכָּבוֹת – עַם גָּדוֹל מִמְּךָ, אַל תִּפְחַד מֵהֶם, כִּי ה' אֱלֹהֶיךָ שֶׁהֶעֱלָה אוֹתְךָ מֵאֶרֶץ מִצְרַיִם נִמְצָא אִתְּךָ.

וּכְשֶׁתִּגְּשׁוּ לַמִּלְחָמָה, הַכֹּהֵן יִגַּשׁ וִידַבֵּר אֶל הָעָם.

וְיֹאמַר לָהֶם: שְׁמַע יִשְׂרָאֵל, אַתֶּם מִתְקָרְבִים הַיּוֹם לַמִּלְחָמָה מוּל אוֹיְבֵיכֶם, אַל תִּהְיוּ פַּחְדָּנִים, אַל תִּפְחֲדוּ וְאַל תִּלָּחֲצוּ וְאַל תִּשָּׁבְרוּ מִפְּנֵיהֶם.

כִּי ה' אֱלֹהֵיכֶם הוּא שֶׁהוֹלֵךְ אִתְּכֶם לְהִלָּחֵם עֲבוּרְכֶם נֶגֶד אוֹיְבֵיכֶם וּלְהוֹשִׁיעַ אֶתְכֶם.

וְהַשּׁוֹטְרִים יְדַבְּרוּ אֶל הָעָם וְיֹאמְרוּ: מִי הָאִישׁ שֶׁבָּנָה בַּיִת חָדָשׁ וְלֹא הִתְחִיל לָגוּר בּוֹ – יֵלֵךְ וְיַחֲזוֹר לְבֵיתוֹ, שֶׁלֹּא יָמוּת בַּמִּלְחָמָה וְאִישׁ אַחֵר יָגוּר בּוֹ.

וּמִי הָאִישׁ שֶׁנָּטַע כֶּרֶם וְלֹא פָּדָה אוֹתוֹ בַּשָּׁנָה הָרְבִיעִית – יֵלֵךְ וְיַחֲזוֹר לְבֵיתוֹ שֶׁלֹּא יָמוּת בַּמִּלְחָמָה וְאִישׁ אַחֵר יִפְדֶּה אוֹתוֹ.

וּמִי הָאִישׁ שֶׁקִּדֵּשׁ אִשָּׁה וְלֹא נָשָׂא אוֹתָהּ – יֵלֵךְ וְיַחֲזוֹר לְבֵיתוֹ, שֶׁלֹּא יָמוּת בַּמִּלְחָמָה וְאִישׁ אַחֵר יִשָּׂא אוֹתָהּ.

וְהַשּׁוֹטְרִים יַמְשִׁיכוּ לְדַבֵּר אֶל הָעָם וְיֹאמְרוּ: מִי הָאִישׁ שֶׁפּוֹחֵד וְרָגִישׁ – יֵלֵךְ וְיָשׁוּב לְבֵיתוֹ, וְלֹא יַמִּיס אֶת הַלֵּב שֶׁל אֶחָיו כְּמוֹ לִבּוֹ.

וּכְשֶׁיִּגְמְרוּ הַשּׁוֹטְרִים לְדַבֵּר אֶל הָעָם יְמַנּוּ מְפַקְּדִים בְּרָאשׁוּת הָעָם.

<b>פָּרָשַׁת הַמִּלְחָמָה</b><br>כְּשֶׁתִּגַּשׁ אֶל עִיר לְהִלָּחֵם בָּהּ, קְרָא לָהּ לְשָׁלוֹם.

אִם הִיא תָּשִׁיב לְךָ בְּשָׁלוֹם וְתִפְתַּח לְךָ אֶת שְׁעָרֶיהָ, כָּל הָעָם שֶׁנִּמְצָא בָּהּ יִהְיוּ מְשֻׁעְבָּדִים לְךָ וְיַעַבְדוּ עֲבוּרְךָ.

וְאִם הִיא לֹא תַּשְׁלִים אִתְּךָ וְתַעֲשֶׂה אִתְּךָ מִלְחָמָה, תַּעֲשֶׂה עָלֶיהָ מָצוֹר.

וַה' אֱלֹהֶיךָ יִתֵּן אוֹתָהּ בְּיָדְךָ, וְתַכֶּה אֶת כָּל הַזְּכָרִים שֶׁבָּהּ בְּלַהַב הַחֶרֶב.

תִּקַּח לְךָ רַק אֶת הַנָּשִׁים הַיְּלָדִים וְהַבְּהֵמוֹת וְאֶת כָּל מַה שֶּׁיִּהְיֶה בָּעִיר – כָּל שְׁלָלָהּ, וְתִשְׁתַּמֵּשׁ בַּשָּׁלָל שֶׁל אוֹיְבֶיךָ שֶׁה' אֱלֹהֶיךָ נָתַן לְךָ.

כָּךְ תַּעֲשֶׂה לְכָל הֶעָרִים שֶׁרְחוֹקוֹת מִמְּךָ מְאוֹד שֶׁאֵינָן מֵעָרֵי הָעַמִּים הָאֵלֶּה.

אֲבָל מֵעָרֵי הָעַמִּים הָאֵלֶּה שֶׁה' אֱלֹהֶיךָ נוֹתֵן לְךָ נַחֲלָה אַל תַּשְׁאִיר בַּחַיִּים שׁוּם אִישׁ.

תַּשְׁמִיד אוֹתָם, אֶת הַחִתִּי וְהָאֱמוֹרִי הַכְּנַעֲנִי וְהַפְּרִזִּי הַחִוִּי וְהַיְּבוּסִי, כְּמוֹ שֶׁה' אֱלֹהֶיךָ צִוָּה אוֹתְךָ.

כְּדֵי שֶׁלֹּא יְלַמְּדוּ אֶתְכֶם לַעֲשׂוֹת כְּכָל הַתּוֹעֵבוֹת שֶׁלָּהֶם שֶׁעָשׂוּ לֵאלֹהֵיהֶם, וְתֶחֶטְאוּ לַה' אֱלֹהֵיכֶם.

כְּשֶׁתַּעֲשֶׂה מָצוֹר עַל עִיר יָמִים רַבִּים לְהִלָּחֵם עָלֶיהָ לִכְבּוֹשׁ אוֹתָהּ, אַל תַּשְׁחִית אֶת הָעֵצִים שֶׁלָּהּ לְהַכּוֹת בָּהֶם בְּגַרְזֶן, תֹּאכַל מֵהֶם וְאַל תִּכְרוֹת אוֹתָם, וְכִי עֵץ הַשָּׂדֶה הוּא כְּמוֹ אָדָם שֶׁמִּסְתַּתֵּר מִפָּנֶיךָ בַּמָּצוֹר?!

רַק עֵץ שֶׁתֵּדַע שֶׁהוּא אֵינוֹ עֵץ מַאֲכָל – אוֹתוֹ תַּשְׁחִית וְתִכְרוֹת, וְתִבְנֶה מָצוֹר עַל הָעִיר שֶׁעוֹשָׂה אִתְּךָ מִלְחָמָה עַד שֶׁהִיא תִּפּוֹל בְּיָדְךָ.


Chapter 21

<b>פָּרָשַׁת עֶגְלָה עֲרוּפָה</b><br>אִם יִמָּצֵא הָרוּג נוֹפֵל בַּשָּׂדֶה בָּאֲדָמָה שֶׁה' אֱלֹהֶיךָ נוֹתֵן לְךָ לִכְבּוֹשׁ אוֹתָהּ, וְלֹא יָדוּעַ מִי הִכָּה אוֹתוֹ לָמָוֶת.

זְקֵנֶיךָ וְשׁוֹפְטֶיךָ יֵצְאוּ וְיִמְדְּדוּ אֶל הֶעָרִים שֶׁנִּמְצָאוֹת סָבִיב לֶחָלָל.

הָעִיר הַקְּרוֹבָה לֶחָלָל – זִקְנֵי אוֹתָהּ הָעִיר יִקְחוּ עֶגְלָה שֶׁל בָּקָר שֶׁלֹּא עָבְדוּ אִתָּהּ – שֶׁלֹּא מָשְׁכָה בְּעוֹל.

זִקְנֵי הָעִיר הַהִיא יוֹרִידוּ אֶת הָעֶגְלָה אֶל שְׂפַת נַחַל שֶׁאַדְמָתוֹ קָשָׁה – שֶׁאֵין מְעַבְּדִים אוֹתוֹ וְאֵינוֹ נִזְרַע, וְיַעַרְפוּ שָׁם אֶת הָעֶגְלָה בַּנַּחַל.

וְהַכֹּהֲנִים בְּנֵי לֵוִי יִגְּשׁוּ, כִּי בָּהֶם ה' אֱלֹהֶיךָ בָּחַר לְשָׁרֵת אוֹתוֹ וּלְבָרֵךְ בְּשֵׁם ה', וְעַל פִּיהֶם יָדוּנוּ כָּל מִשְׁפָּט וְכָל נֶגַע צָרַעַת.

וְכָל זִקְנֵי הָעִיר הַהִיא הַקְּרוֹבִים לֶחָלָל, יִרְחֲצוּ אֶת יְדֵיהֶם מֵעַל הָעֶגְלָה הָעֲרוּפָה, בַּנַּחַל.

וְיַעֲנוּ וְיֹאמְרוּ: יָדֵינוּ לֹא שָׁפְכוּ אֶת הַדָּם הַזֶּה וְעֵינֵינוּ לֹא רָאוּ מִי עָשָׂה אֶת זֶה.

ה', כַּפֵּר לְעַמְּךָ יִשְׂרָאֵל שֶׁפָּדִיתָ מִמִּצְרַיִם, וְאַל תְּחַיֵּב אֶת עַמְּךָ יִשְׂרָאֵל כְּרוֹצְחֵי חַף מִפֶּשַׁע, וְאָז יִתְכַּפֵּר לָהֶם עַל הָרֶצַח.

וְאַתָּה תְּבַעֵר אֶת רוֹצֵחַ הַחַף מִפֶּשַׁע מִתּוֹכְךָ, כִּי עָלֶיךָ לַעֲשׂוֹת אֶת מַה שֶּׁיָּשָׁר בְּעֵינֵי ה'.

<b>פָּרָשַׁת אֵשֶׁת יְפַת תּוֹאַר</b><br>אִם תֵּצֵא לַמִּלְחָמָה עַל אוֹיְבֶיךָ וַה' אֱלֹהֶיךָ יִתֵּן אוֹתָם בְּיָדְךָ וְתִלְכּוֹד מֵהֶם שְׁבוּיִים.

וְתִרְאֶה בַּשֶּׁבִי אִשָּׁה יְפַת תּוֹאַר וְתַחֲשׁוֹק בָּהּ, תִּקַּח אוֹתָהּ לְךָ לְאִשָּׁה.

תָּבִיא אוֹתָהּ לְתוֹךְ בֵּיתְךָ וְהִיא תְּגַלֵּחַ אֶת רֹאשָׁהּ וְתִקְצוֹץ אֶת צִפָּרְנֶיהָ.

הִיא תִּפְשׁוֹט מֵעָלֶיהָ אֶת הַבְּגָדִים שֶׁנִּשְׁבְּתָה בָּהֶם וְתָגוּר בְּבֵיתְךָ, וְתִבְכֶּה עַל אָבִיהָ וְעַל אִמָּהּ חוֹדֶשׁ יָמִים, וְאַחַר כָּךְ תָּבוֹא אֵלֶיהָ וְתִשְׁכַּב אִתָּהּ וְהִיא תִּהְיֶה לְךָ לְאִשָּׁה.

וְאִם לֹא תַּחְפּוֹץ בָּהּ תְּשַׁחְרֵר אוֹתָהּ לְנַפְשָׁהּ וְאַל תִּמְכּוֹר אוֹתָהּ תְּמוּרַת כֶּסֶף, אַל תִּסְחוֹר בָּהּ כִּי הִשְׁפַּלְתָּ אוֹתָהּ.

<b>פָּרָשַׁת הַבְּכוֹר</b><br>אִם תִּהְיֶינָה לְאִישׁ שְׁתֵּי נָשִׁים הָאַחַת אֲהוּבָה וְהָאַחַת שְׂנוּאָה, וְהֵן יֵלְדוּ לוֹ בָּנִים – הָאֲהוּבָה וְהַשְּׂנוּאָה, וְהַבֵּן הַבְּכוֹר יִהְיֶה שֶׁל הַשְּׂנוּאָה.

בַּיּוֹם שֶׁיַּנְחִיל לְבָנָיו אֶת הָרְכוּשׁ שֶׁלּוֹ, הוּא לֹא יוּכַל לְהַעֲדִיף אֶת הַבֵּן שֶׁל הָאֲהוּבָה עַל פְּנֵי הַבֵּן שֶׁל הַשְּׂנוּאָה שֶׁהוּא הַבְּכוֹר.

אֶלָּא יַכִּיר בִּזְכוּתוֹ שֶׁל הַבְּכוֹר בֶּן הַשְּׂנוּאָה וְיִתֵּן לוֹ פִּי שְׁנַיִם מִכָּל מַה שֶּׁיֵּשׁ לוֹ, כִּי הוּא הָרִאשׁוֹן שֶׁנּוֹלַד מִכּוֹחוֹ – לוֹ דִּין הַבְּכוֹרָה.

<b>פָּרָשַׁת בֵּן סוֹרֵר וּמוֹרֶה</b><br>אִם יִהְיֶה לְאִישׁ בֵּן לֹא מְמֻשְׁמָע וּמוֹרֵד – שֶׁאֵינוֹ שׁוֹמֵעַ בְּקוֹל אָבִיו וּבְקוֹל אִמּוֹ, וְהֵם יְיַסְּרוּ אוֹתוֹ וְהוּא לֹא יִשְׁמַע אֲלֵיהֶם.

אָבִיו וְאִמּוֹ יִתְפְּשׂוּ אוֹתוֹ וְיוֹצִיאוּ אוֹתוֹ אֶל זִקְנֵי עִירוֹ וּלְבֵית הַדִּין שֶׁל עִיר מְגוּרָיו.

וְיֹאמְרוּ לְזִקְנֵי עִירוֹ: בְּנֵנוּ זֶה אֵינוֹ מְמֻשְׁמָע וּמוֹרֵד, אֵינוֹ שׁוֹמֵעַ בְּקוֹלֵנוּ, זוֹלֵל וּמִשְׁתַּכֵּר.

כָּל אַנְשֵׁי עִירוֹ יִרְגְּמוּ אוֹתוֹ בַּאֲבָנִים וְהוּא יָמוּת, וּתְבַעֵר אֶת הָרָע מִתּוֹכְךָ, וְכָל יִשְׂרָאֵל יִשְׁמְעוּ וְיִפְחֲדוּ.

<b>פָּרָשַׁת הֲלָנַת הַתָּלוּי</b><br>וְאִם אִישׁ יִתְחַיֵּב בְּמָוֶת וְיוּמַת, תִּתְלֶה אוֹתוֹ עַל עֵץ.

אַל תַּשְׁאִיר אֶת נִבְלָתוֹ בַּלַּיְלָה עַל הָעֵץ, אֶלָּא קְבוֹר אוֹתוֹ בְּאוֹתוֹ יוֹם, כִּי אָדָם תָּלוּי הוּא זִלְזוּל בֵּאלֹהִים, וְאַל תְּטַמֵּא אֶת אַדְמָתְךָ שֶׁה' אֱלֹהֶיךָ נוֹתֵן לְךָ לְנַחֲלָה.


Chapter 22

<b>פָּרָשַׁת הֲשָׁבַת אֲבֵדָה, וּטְעִינָה</b><br>אִם תִּרְאֶה אֶת שׁוֹר אָחִיךָ אוֹ אֶת הַשֶּׂה שֶׁלּוֹ תּוֹעִים בַּדֶּרֶךְ, אַל תִּתְעַלֵּם מֵהֶם, אֶלָּא תַּחֲזִיר אוֹתָם לְאָחִיךָ.

וְאִם אָחִיךָ אֵינוֹ קָרוֹב אֵלֶיךָ אוֹ שֶׁאֵינְךָ מַכִּיר אוֹתוֹ, תַּאֲסוֹף אוֹתוֹ לְתוֹךְ בֵּיתְךָ וְיִהְיֶה אִתְּךָ עַד שֶׁאָחִיךָ יִדְרוֹשׁ אוֹתוֹ וְתַחֲזִיר לוֹ אוֹתוֹ.

וְכָךְ תַּעֲשֶׂה לַחֲמוֹרוֹ וְכָךְ תַּעֲשֶׂה לְבִגְדּוֹ וְכָךְ תַּעֲשֶׂה לְכָל אֲבֵדָה שֶׁל אָחִיךָ שֶׁתֹּאבַד מִמֶּנּוּ וְתִמְצָא אוֹתָהּ – אֵינְךָ רַשַּׁאי לְהִתְעַלֵּם.

אִם תִּרְאֶה חֲמוֹר שֶׁל אָחִיךָ אוֹ שׁוֹרוֹ נוֹפְלִים בַּדֶּרֶךְ אַל תִּתְעַלֵּם מֵהֶם, אֶלָּא הֲקֵם אוֹתָם אִתּוֹ.

<b>פָּרָשַׁת לֹא יִלְבַּשׁ</b><br>לֹא יִהְיֶה בֶּגֶד שֶׁל גֶּבֶר עַל אִשָּׁה וְלֹא יִלְבַּשׁ גֶּבֶר שִׂמְלַת אִשָּׁה, כִּי הָעוֹשִׂים אֶת כָּל הַדְּבָרִים הָאֵלֶּה הֵם תּוֹעֵבָה לַה' אֱלֹהֶיךָ.

אִם יִזְדַּמֵּן לְפָנֶיךָ קֵן שֶׁל צִפּוֹר בַּדֶּרֶךְ אוֹ עַל עֵץ כָּלְשֶׁהוּ אוֹ עַל הָאָרֶץ וּבוֹ אֶפְרוֹחִים אוֹ בֵּיצִים, וְהָאֵם רוֹבֶצֶת עַל הָאֶפְרוֹחִים אוֹ עַל הַבֵּיצִים, אַל תִּקַּח אֶת הָאֵם עִם הַבָּנִים.

אֶלָּא גָּרֵשׁ אֶת הָאֵם וְאָז תִּקַּח לְךָ אֶת הַבָּנִים כְּדֵי שֶׁיִּיטַב לְךָ וְתַאֲרִיךְ יָמִים.

<b>פָּרָשַׁת מַעֲקֶה</b><br>אִם תִּבְנֶה בַּיִת חָדָשׁ תַּעֲשֶׂה לַגַּג שֶׁלְּךָ מַעֲקֶה וְאַל תַּעֲמִיד בְּבֵיתְךָ סַכָּנַת מָוֶת כִּי עָלוּל לִפּוֹל מִמֶּנּוּ אָדָם.

<b>פָּרָשַׁת כִּלְאַיִם</b><br>אַל תִּזְרַע בְּכַרְמְךָ כַּמָּה מִינִים מְעֻרְבָּבִים כְּדֵי שֶׁגִּדּוּלֵי הַזֶּרַע שֶׁתִּזְרַע וּתְבוּאַת הַכֶּרֶם לֹא יֵאָסְרוּ.

אַל תַּחֲרוֹשׁ בְּשׁוֹר וּבַחֲמוֹר בְּיַחַד.

אַל תִּלְבַּשׁ שַׁעַטְנֵז, כְּלוֹמַר צֶמֶר וּפִשְׁתָּן מְחֻבָּרִים יַחַד.

תַּעֲשֶׂה לְךָ צִיצִיּוֹת קְלוּעוֹת עַל אַרְבַּע כַּנְפוֹת בִּגְדְּךָ שֶׁתַּלְבִּישׁ בּוֹ.

<b>פָּרָשַׁת מוֹצִיא שֵׁם רָע</b><br>אִם אִישׁ יְקַדֵּשׁ אִשָּׁה וְיִשְׁכַּב אִתָּהּ וְיִשְׂנָא אוֹתָהּ.

וְיַעֲלִיל עָלֶיהָ עֲלִילוֹת שָׁוְא וְיוֹצִיא עָלֶיהָ שֵׁם רָע, וְיֹאמַר: נָשָׂאתִי אֶת הָאִשָּׁה הַזֹּאת וְנִגַּשְׁתִּי אֵלֶיהָ וְלֹא מָצָאתִי שֶׁהָיָה לָהּ דַּם בְּתוּלִים.

אֲבִי הַנַּעֲרָה וְאִמָּהּ יִקְחוּ אֶת דַּם הַבְּתוּלִים שֶׁל הַנַּעֲרָה וְיוֹצִיאוּ לְבֵית הַדִּין אֶל זִקְנֵי הָעִיר.

וַאֲבִי הַנַּעֲרָה יֹאמַר לַזְּקֵנִים: נָתַתִּי אֶת בִּתִּי לָאִישׁ הַזֶּה לְאִשָּׁה וְהוּא שׂוֹנֵא אוֹתָהּ.

וְהוּא הֶעֱלִיל עָלֶיהָ עֲלִילוֹת וְאָמַר: לֹא מָצָאתִי לְבִתְּךָ דַּם בְּתוּלִים. וְהִנֵּה דַּם הַבְּתוּלִים שֶׁל בִּתִּי! וְיִפְרְשׂוּ אֶת הַשִּׂמְלָה שֶׁלָּהּ לִפְנֵי זִקְנֵי הָעִיר.

זִקְנֵי הָעִיר הַהִיא יִקְחוּ אֶת הָאִישׁ וִייַסְּרוּ אוֹתוֹ.

וְיַעֲנִישׁוּ אוֹתוֹ לְשַׁלֵּם כֶּסֶף בְּמִשְׁקַל מֵאָה שְׁקָלִים (1.41 קִילוֹ) וְיִתְּנוּ לַאֲבִי הַנַּעֲרָה כִּי הוּא הוֹצִיא שֵׁם רָע עַל בְּתוּלָה בְּיִשְׂרָאֵל, וְאִם הִיא תִּרְצֶה הִיא תִּהְיֶה לוֹ לְאִשָּׁה – הוּא לֹא יוּכַל לְגָרֵשׁ אוֹתָהּ בְּכָל חַיָּיו.

<b>פָּרָשׁוֹת הַזְּנוּת</b><br>וְאִם הַדָּבָר הַזֶּה הָיָה אֱמֶת וְלֹא נִמְצְאוּ דְּמֵי בְּתוּלִים לַנַּעֲרָה.

יוֹצִיאוּ אֶת הַנַּעֲרָה אֶל פֶּתַח בֵּית אָבִיהָ, וְאַנְשֵׁי עִירָהּ יִסְקְלוּ אוֹתָהּ בָּאֲבָנִים וְהִיא תָּמוּת, כִּי עָשְׂתָה מַעֲשֶׂה חֶרְפָּה בְּיִשְׂרָאֵל – לִזְנוֹת בִּהְיוֹתָהּ בְּבֵית אָבִיהָ, וּתְבַעֵר אֶת הָרָע מִתּוֹכְךָ.

אִם יִמָּצֵא אִישׁ שׁוֹכֵב עִם אִשָּׁה נְשׂוּאָה, שְׁנֵיהֶם יָמוּתוּ, גַּם הָאִישׁ הַשּׁוֹכֵב עִם הָאִשָּׁה וְגַם הָאִשָּׁה, וּתְבַעֵר אֶת הָרָע מִיִּשְׂרָאֵל.

אִם תִּהְיֶה נַעֲרָה בְּתוּלָה מְקֻדֶּשֶׁת לְאִישׁ, וְיִמְצָא אוֹתָהּ אִישׁ בָּעִיר וְיִשְׁכַּב אִתָּהּ.

תּוֹצִיאוּ אֶת שְׁנֵיהֶם לְבֵית הַדִּין שֶׁל הָעִיר הַהִיא וְתִסְקְלוּ אוֹתָם בָּאֲבָנִים וְהֵם יָמוּתוּ – אֶת הַנַּעֲרָה מִפְּנֵי שֶׁלֹּא צָעֲקָה בָּעִיר, וְאֶת הָאִישׁ – מִפְּנֵי שֶׁהִשְׁפִּיל אֶת הָאִשָּׁה שֶׁל חֲבֵרוֹ, וּתְבַעֵר אֶת הָרָע מִתּוֹכְךָ.

וְאִם הָאִישׁ יִמְצָא אֶת הַנַּעֲרָה הַמְּקֻדֶּשֶׁת בַּשָּׂדֶה, וְהָאִישׁ יִתְפּוֹשׂ אוֹתָהּ וְיִשְׁכַּב אִתָּהּ – רַק הָאִישׁ שֶׁשָּׁכַב אִתָּהּ יָמוּת.

וְלַנַּעֲרָה אַל תַּעֲשֶׂה דָּבָר – אֵין לַנַּעֲרָה חֵטְא שֶׁל עוֹנֶשׁ מָוֶת, כִּי הַדָּבָר הַזֶּה הוּא כְּמוֹ שֶׁאִישׁ יָקוּם עַל חֲבֵרוֹ וְיִרְצַח אוֹתוֹ.

כִּי הוּא מָצָא אוֹתָהּ בַּשָּׂדֶה – הַנַּעֲרָה הַמְּקֻדֶּשֶׁת צָעֲקָה וְלֹא הָיָה לָהּ מוֹשִׁיעַ.

אִם אִישׁ יִמְצָא נַעֲרָה בְּתוּלָה שֶׁלֹּא הִתְקַדְּשָׁה עֲדַיִן, וְיִתְפּוֹס אוֹתָהּ וְיִשְׁכַּב אִתָּהּ, וְהֵם יִתְגַּלּוּ.

הָאִישׁ שֶׁשָּׁכַב אִתָּהּ יִתֵּן לָאָב שֶׁל הַנַּעֲרָה כֶּסֶף בְּמִשְׁקַל חֲמִשִּׁים שְׁקָלִים (705 גְּרָם), וְאִם הִיא תִּרְצֶה הִיא תִּהְיֶה לוֹ לְאִשָּׁה מִפְּנֵי שֶׁהוּא הִשְׁפִּיל אוֹתָהּ, הוּא לֹא יוּכַל לְגָרֵשׁ אוֹתָהּ בְּכָל חַיָּיו.


Chapter 23

<b>פָּרָשַׁת אִסּוּרֵי בִּיאָה</b><br>שׁוּם אִישׁ לֹא יִשָּׂא אֶת אֵשֶׁת אָבִיו וְלֹא יְגַלֶּה וִיבַזֶּה בְּכָךְ אֶת צְנִיעוּתוֹ שֶׁל אָבִיו.

מִי שֶׁהוּא פָּצוּעַ וּמָעוּךְ בְּבֵיצָיו אוֹ שֶׁנִּכְרַת לוֹ אֵבַר שְׁפִיכַת הַשֶּׁתֶן לֹא יִשָּׂא אִשָּׁה מֵעַם יִשְׂרָאֵל – קְהַל ה'.

מִי שֶׁנּוֹלַד בְּאִסּוּר עֶרְוָה לֹא יָבוֹא לְהִנָּשֵׂא עִם קְהַל ה', גַּם אֶחָד מִצֶּאֱצָאָיו אֲפִלּוּ עַד דּוֹר עֲשִׂירִי לֹא יִתְחַתֵּן עִם קְהַל ה'.

עַמּוֹנִי אוֹ מוֹאָבִי לֹא יָבוֹא לְהִתְחַתֵּן עִם קְהַל ה', גַּם אֶחָד מִצֶּאֱצָאֵיהֶם אֲפִלּוּ עַד דּוֹר עֲשִׂירִי לֹא יִתְחַתְּנוּ עִם קְהַל ה' לְעוֹלָם.

עַמּוֹן – מִפְּנֵי שֶׁלֹּא יָצְאוּ לִקְרַאתְכֶם עִם לֶחֶם וּמַיִם בַּדֶּרֶךְ בְּצֵאתְכֶם מִמִּצְרַיִם, וּמוֹאָב – מִפְּנֵי שֶׁשָּׂכַר נֶגְדְּךָ אֶת בִּלְעָם בֶּן בְּעוֹר מִפְּתוֹר אֲרַם נַהֲרַיִם לְקַלֵּל אוֹתְךָ.

וַה' אֱלֹהֶיךָ לֹא הִסְכִּים לִשְׁמוֹעַ לְבִלְעָם, ה' אֱלֹהֶיךָ הָפַךְ לְךָ אֶת הַקְּלָלָה לִבְרָכָה, כִּי ה' אֱלֹהֶיךָ אָהַב אוֹתְךָ.

אַל תַּעֲשֶׂה דָּבָר לִשְׁלוֹמָם וְטוֹבָתָם בְּכָל חַיֶּיךָ לְעוֹלָם.

אַל תִּשְׂנָא וּתְתַעֵב אֱדוֹמִי כִּי הוּא אָחִיךָ, אַל תְּתַעֵב מִצְרִי כִּי גַּרְתָּ בְּאַרְצוֹ.

לִבְנֵי הַדּוֹר הַשְּׁלִישִׁי שֶׁיִּוָּלְדוּ לָהֶם מֻתָּר לְהִתְחַתֵּן עִם קְהַל ה'.

<b>פָּרָשַׁת הַמַּחֲנֶה</b><br>אִם תֵּצֵא בְּמַחֲנֶה צְבָאִי מוּל אוֹיְבֶיךָ תִּזָּהֵר מִכָּל דָּבָר רָע:

אִם יִהְיֶה אֶצְלְךָ אִישׁ שֶׁלֹּא יִהְיֶה טָהוֹר בִּגְלַל קֶרִי בַּלַּיְלָה, הוּא יֵצֵא אֶל מִחוּץ לַמַּחֲנֶה וְלֹא יִכָּנֵס לְתוֹךְ הַמַּחֲנֶה.

לִפְנוֹת עֶרֶב הוּא יִטְבּוֹל בְּמַיִם, וּבִשְׁקִיעַת הַשֶּׁמֶשׁ יוּכַל לָבוֹא לְתוֹךְ הַמַּחֲנֶה.

יִהְיֶה לְךָ מָקוֹם מִחוּץ לַמַּחֲנֶה וְתֵצֵא לְשָׁם לַחוּץ.

וְיִהְיֶה לְךָ יָתֵד, בְּנוֹסָף לִכְלֵי הַנֶּשֶׁק, וּכְשֶׁתֵּשֵׁב מִחוּץ לַמַּחֲנֶה לַעֲשׂוֹת צְרָכֶיךָ תַּחְפּוֹר בָּהּ וְתָשׁוּב וּתְכַסֶּה אֶת צוֹאָתְךָ.

כִּי ה' אֱלֹהֶיךָ מִתְהַלֵּךְ בְּתוֹךְ הַמַּחֲנֶה שֶׁלְּךָ לְהַצִּיל אוֹתְךָ וְלִמְסוֹר בְּיָדְךָ אֶת אוֹיְבֶיךָ, לָכֵן הַמַּחֲנֶה שֶׁלְּךָ יִהְיֶה קָדוֹשׁ, וְהוּא לֹא יִרְאֶה בְּךָ דָּבָר מְגֻנֶּה וְיַעֲזוֹב אוֹתְךָ.

<b>פָּרָשַׁת מַסְגִּיר עֶבֶד</b><br>אַל תַּסְגִּיר אֶל אֲדוֹנוֹ עֶבֶד מֵעַם אַחֵר שֶׁיִּנָּצֵל מֵאֲדוֹנוֹ וְיִבְרַח אֵלֶיךָ לָאָרֶץ.

אֶלָּא הוּא יָגוּר אֶצְלְךָ בַּמָּקוֹם שֶׁיִּבְחַר בְּאַחַת מֵעָרֶיךָ בַּמָּקוֹם שֶׁטּוֹב לוֹ, אַל תְּצַעֵר אוֹתוֹ.

<b>פָּרָשַׁת קָדֵשׁ וְאֶתְנַן</b><br>לֹא תִּהְיֶה זוֹנָה מִבְּנוֹת יִשְׂרָאֵל וְלֹא יִהְיֶה זוֹנֶה מִבְּנֵי יִשְׂרָאֵל.

אַל תַּקְרִיב לְבֵית ה' אֱלֹהֶיךָ כְּתַשְׁלוּם עֲבוּר כָּל נֶדֶר בְּהֵמָה שֶׁנִּתְּנָה כְּתַשְׁלוּם לְזוֹנָה אוֹ שֶׁהֻחְלְפָה תְּמוּרַת כֶּלֶב, כִּי שְׁנֵיהֶם תּוֹעֵבָה בְּעֵינֵי ה' אֱלֹהֶיךָ.

<b>פָּרָשַׁת הַנֶּשֶׁךְ</b><br>אַל תַּלְוֶה בְּרִבִּית לְאָחִיךָ, בֵּין רִבִּית שֶׁל כֶּסֶף, בֵּין רִבִּית שֶׁל אוֹכֶל, אוֹ רִבִּית שֶׁל כָּל דָּבָר שֶׁיִּגָּבֶה יוֹתֵר מֵהַחוֹב.

לְנָכְרִי תּוּכַל לְהַלְווֹת בְּרִבִּית וּלְאָחִיךָ אַל תַּלְוֶה בְּרִבִּית, כְּדֵי שֶׁה' אֱלֹהֶיךָ יְבָרֵךְ אוֹתְךָ בְּכָל מַה שֶּׁתַּעֲשֶׂה בָּאָרֶץ שֶׁאַתָּה בָּא לְשָׁם לִכְבּוֹשׁ אוֹתָהּ.

<b>פָּרָשַׁת נְדָרִים</b><br>אִם תִּדּוֹר נֶדֶר לַה' אֱלֹהֶיךָ אַל תִּתְעַכֵּב מִלְּשַׁלֵּם אוֹתוֹ, כִּי ה' אֱלֹהֶיךָ יִדְרוֹשׁ אוֹתוֹ מִמְּךָ וְיִהְיֶה בְּךָ חֵטְא.

וְאִם לֹא תִּדּוֹר לֹא יִהְיֶה בְּךָ חֵטְא.

הַקְפֵּד לְקַיֵּם אֶת מַה שֶׁיּוֹצֵא מִשְּׂפָתֶיךָ – כְּמוֹ שֶׁנָּדַרְתָּ נְדָבָה לַה' אֱלֹהֶיךָ, שֶׁדִּבַּרְתָּ בְּפִיךָ.

<b>פָּרָשַׁת פּוֹעֵל</b><br>אִם תָּבוֹא לִהְיוֹת פּוֹעֵל בְּכֶרֶם חֲבֵרְךָ, אֱכוֹל עֲנָבִים כִּרְצוֹנְךָ עַד שֶׁתִּשְׂבַּע, אַךְ אַל תָּשִׂים בְּתִיקְךָ.

אִם תָּבוֹא כְּפוֹעֵל לַעֲבוֹד בִּתְבוּאָה שֶׁל חֲבֵרְךָ, קְטוֹף שִׁבּוֹלִים בְּיָדְךָ וְתֹאכַל שָׁם, וְאַל תָּנִיף מַגָּל עַל שִׁבּוֹלֵי חֲבֵרְךָ כְּדֵי לָקַחַת.


Chapter 24

<b>פָּרָשַׁת גְּרוּשָׁה</b><br>אִם אִישׁ יִשָּׂא אִשָּׁה וְיִהְיֶה בַּעֲלָהּ, אִם הִיא לֹא תִּמְצָא חֵן בְּעֵינָיו כִּי הוּא יִרְאֶה בָּהּ דָּבָר מְגֻנֶּה, הוּא יִכְתּוֹב לָהּ מִכְתַּב גֵּרוּשִׁין, יִתֵּן בְּיָדָהּ, וְיוֹצִיא אוֹתָהּ מִבֵּיתוֹ.

הִיא תֵּצֵא מִבֵּיתוֹ וְתֵלֵךְ וְתִנָּשֵׂא לְאִישׁ אַחֵר.

אִם הָאִישׁ הָאַחֲרוֹן יִשְׂנָא אוֹתָהּ וְיִכְתּוֹב לָהּ מִכְתַּב גֵּרוּשִׁין וְיִתֵּן בְּיָדָהּ וְיוֹצִיא אוֹתָהּ מִבֵּיתוֹ, אוֹ אִם יָמוּת הָאִישׁ הָאַחֲרוֹן שֶׁלָּקַח אוֹתָהּ לוֹ לְאִשָּׁה.

בַּעְלָהּ הָרִאשׁוֹן שֶׁגֵּרֵשׁ אוֹתָהּ לֹא יוּכַל לָשֵׂאת אוֹתָהּ שׁוּב שֶׁתִּהְיֶה לוֹ לְאִשָּׁה אַחֲרֵי שֶׁטִּמְּאוּ אוֹתָהּ, כִּי זֶה תּוֹעֵבָה לִפְנֵי ה', וְאַל תַּכְתִּים בְּחֵטְא אֶת הָאָרֶץ שֶׁה' אֱלֹהֶיךָ נוֹתֵן לְךָ לְנַחֲלָה.

<b>פָּרָשַׁת אִסּוּרֵי צַעַר</b><br>כְּשֶׁאִישׁ יִשָּׂא אִשָּׁה חֲדָשָׁה, הוּא לֹא יֵצֵא לַצָּבָא כְּדֵי שֶׁלֹּא יִקְרֶה לוֹ שׁוּם דָּבָר, אֶלָּא יִהְיֶה פָּנוּי לְבֵיתוֹ שָׁנָה אַחַת וִישַׂמֵּחַ אֶת אִשְׁתּוֹ שֶׁנָּשָׂא.

אָדָם לֹא יְמַשְׁכֵּן רֵחַיִם אוֹ אֶת חֶלְקָם הָעֶלְיוֹן, כִּי בְּכָךְ הוּא מְמַשְׁכֵּן אֶת נֶפֶשׁ הַלֹּוֶה – בָּרָעָב.

אִם יִתָּפֵשׂ אִישׁ שֶׁגָּנַב אָדָם מֵאֶחָיו מִבְּנֵי יִשְׂרָאֵל וְסָחַר בּוֹ וְמָכַר אוֹתוֹ, הַגַּנָּב הַהוּא יָמוּת, וּתְבַעֵר אֶת הָרָע מִתּוֹכְךָ.

<b>פָּרָשַׁת הַצָּרַעַת</b><br>הִזָּהֵר בְּנֶגַע הַצָּרַעַת לְהַקְפִּיד מְאוֹד וְלַעֲשׂוֹת –אֶת כָּל מַה שֶּׁיּוֹרוּ לָכֶם הַכֹּהֲנִים הַלְוִיִּים כְּמוֹ שֶׁצִּוִּיתִי אוֹתָם, הַקְפִּידוּ לְקַיֵּם.

זְכוֹר אֶת הַצָּרַעַת שֶׁה' אֱלֹהֶיךָ עָשָׂה לְמִרְיָם בִּגְלַל חֲשָׁד שָׁוְא, בַּדֶּרֶךְ בְּצֵאתְכֶם מִמִּצְרַיִם.

<b>פָּרָשַׁת הַמַּשְׁכּוֹן</b><br>אִם תִּגְבֶּה מֵחֲבֵרְךָ חוֹב כָּלְשֶׁהוּ, אַל תָּבוֹא לְבֵיתוֹ לִגְבּוֹת מַשְׁכּוֹן.

תַּעֲמוֹד בַּחוּץ, וְהָאִישׁ שֶׁאַתָּה גּוֹבֶה מִמֶּנּוּ יוֹצִיא אֵלֶיךָ אֶת הַמַּשְׁכּוֹן הַחוּצָה.

וְאִם הוּא אִישׁ עָנִי אַל תִּשְׁכַּב לִישׁוֹן כְּשֶׁמַּשְׁכּוֹנוֹ אֶצְלְךָ.

הַחֲזֵר לוֹ אֶת הַמַּשְׁכּוֹן בִּשְׁקִיעַת הַשֶּׁמֶשׁ, וְהוּא יִישַׁן עִם שְׂמִיכָתוֹ וִיבָרֵךְ אוֹתְךָ, וּלְךָ תִּהְיֶה זְכוּת לִפְנֵי ה' אֱלֹהֶיךָ.

<b>פָּרָשַׁת בְּיוֹמוֹ תִתֵּן שְׂכָרוֹ</b><br>אַל תִּגְזוֹל שָׂכִיר עָנִי וְאֶבְיוֹן מֵאַחֶיךָ אוֹ מִגֵּרְךָ שֶׁבְּאַרְצְךָ בְּעָרֶיךָ.

תִּתֵּן לוֹ אֶת שְׂכָרוֹ בְּיוֹם עֲבוֹדָתוֹ, שֶׁלֹּא תִּשְׁקַע הַשֶּׁמֶשׁ לִפְנֵי כֵן, כִּי הוּא עָנִי וְנַפְשׁוֹ מִשְׁתּוֹקֶקֶת לִשְׂכָרוֹ, וְכָךְ לֹא יִתְפַּלֵּל לַה' עַל הַצַּעַר שֶׁגָּרַמְתָּ לוֹ וְיִהְיֶה בְּךָ חֵטְא.

<b>פָּרָשַׁת רַחֲמֵי יָתוֹם וְאַלְמָנָה</b><br>אָבוֹת לֹא יוּמְתוּ בִּגְלַל חֵטְא בְּנֵיהֶם, וּבָנִים לֹא יוּמְתוּ בִּגְלַל חֵטְא אֲבוֹתָם, אָדָם יוּמַת רַק בְּחֶטְאוֹ.

אַל תְּעַוֵּת פְּסַק דִּין שֶׁל מִשְׁפַּט גֵּר אוֹ יָתוֹם, וְאַל תִּקַּח לְמַשְׁכּוֹן בֶּגֶד שֶׁל אַלְמָנָה.

זְכוֹר שֶׂהָיִיתָ עֶבֶד בְּמִצְרַיִם וַה' אֱלֹהֶיךָ פָּדָה אוֹתְךָ מִשָּׁם, לָכֵן אֲנִי מְצַוֶּה אוֹתְךָ לַעֲשׂוֹת אֶת הַדָּבָר הַזֶּה.

אִם תִּקְצוֹר אֶת קְצִירְךָ בְּשָׂדְךָ וְתִשְׁכַּח אֲלֻמָּה בַּשָּׂדֶה אַל תַּחֲזוֹר לָקַחַת אוֹתָהּ, אֶלָּא הִיא תִּהְיֶה לַגֵּר לַיָּתוֹם וְלָאַלְמָנָה, כְּדֵי שֶׁה' אֱלֹהֶיךָ יְבָרֵךְ אוֹתְךָ בְּכָל מַעֲשֵׂה יָדֶיךָ.

כְּשֶׁתַּחְבּוֹט בְּעֵץ הַזַּיִת שֶׁלְּךָ לְהַפִּיל אֶת פֵּרוֹתָיו, אַל תִּקַּח אֶת הַזֵּתִים הַגְּדֵלִים בַּחֵלֶק הָעֶלְיוֹן, הֵם יִהְיוּ לַגֵּר לַיָּתוֹם וְלָאַלְמָנָה.

כְּשֶׁתִּבְצוֹר אֶת כַּרְמְךָ אַל תִּבְצוֹר אֶשְׁכּוֹלוֹת דַּקִּים, הֵם יִהְיוּ לַגֵּר לַיָּתוֹם וְלָאַלְמָנָה.

זְכוֹר שֶׁהָיִיתָ עֶבֶד בְּאֶרֶץ מִצְרַיִם לָכֵן אֲנִי מְצַוֶּה אוֹתְךָ לַעֲשׂוֹת אֶת הַדָּבָר הַזֶּה.


Chapter 25

<b>פָּרָשַׁת מַלְקוֹת</b><br>אִם יִהְיֶה רִיב בֵּין אֲנָשִׁים הֵם יִגְּשׁוּ לַמִּשְׁפָּט וְיִשְׁפְּטוּ אוֹתָם, וְיַצְדִּיקוּ אֶת הַצַּדִּיק וְיַרְשִׁיעוּ אֶת הָרָשָׁע.

אִם הָרָשָׁע יִתְחַיֵּב מַלְקוֹת, הַשּׁוֹפֵט יַפִּילוֹ וְיַכֶּה אוֹתוֹ לְפָנָיו בְּמִסְפַּר הַמַּלְקוֹת שֶׁיִּתְחַיֵּב בָּהֵן כְּפִי רִשְׁעָתוֹ.

הוּא יַכֶּה אוֹתוֹ אַרְבָּעִים מַכּוֹת וְלֹא יוֹסִיף, שֶׁלֹּא יוֹסִיף לְהַכּוֹתוֹ הַכָּאָה רַבָּה יוֹתֵר מִזֶּה וְאָחִיךָ יִתְבַּזֶּה לְעֵינֶיךָ.

אַל תַּחְסוֹם פֶּה שֶׁל שׁוֹר בִּזְמָן שֶׁדָּשׁ תְּבוּאָה כְּדֵי שֶׁלֹּא יֹאכַל.

<b>פָּרָשַׁת יִבּוּם</b><br>אִם אַחִים יָגוּרוּ יַחַד וְאֶחָד מֵהֶם יָמוּת וְאֵין לוֹ בֵּן, אֵשֶׁת הַמֵּת לֹא תִּנָּשֵׂא לְאִישׁ מִחוּץ לַמִּשְׁפָּחָה, אֲחִי בַּעֲלָהּ יָבוֹא אֵלֶיהָ וְיִקַּח אוֹתָהּ לוֹ לְאִשָּׁה וִייַבֵּם אוֹתָהּ.

הַבְּכוֹר שֶׁתֵּלֵד יָקוּם בִּמְקוֹם אָחִיו הַמֵּת וְכָךְ שְׁמוֹ לֹא יִמָּחֶה מִיִּשְׂרָאֵל.

וְאִם הָאִישׁ לֹא יִרְצֶה לָשֵׂאת אֶת גִּיסָתוֹ, גִּיסָתוֹ תַּעֲלֶה לְבֵית הַדִּין לַזְּקֵנִים, וְתֹאמַר: גִּיסִי מְסָרֵב לְהָקִים לְאָחִיו שֵׁם בְּעַם יִשְׂרָאֵל – הוּא לֹא הִסְכִּים לְיַבֵּם אוֹתִי.

זִקְנֵי עִירוֹ יִקְרְאוּ לוֹ וִידַבְּרוּ אֵלָיו, הוּא יַעֲמוֹד וְיֹאמַר: אֵינֶנִּי רוֹצֶה לָשֵׂאת אוֹתָהּ.

גִּיסָתוֹ תִּגַּשׁ אֵלָיו לְעֵינֵי הַזְּקֵנִים, תַּחֲלוֹץ אֶת נַעֲלוֹ מֵעַל רַגְלוֹ, תִּירַק לְפָנָיו לְבַיְּשׁוֹ, וְתַעֲנֶה וְתֹאמַר: כָּכָה יֵעָשֶׂה לָאִישׁ שֶׁלֹּא יִבְנֶה אֶת בֵּית אָחִיו.

וִיכַנּוּ בְּיִשְׂרָאֵל אֶת שְׁמוֹ: מִשְׁפַּחַת חֲלוּץ הַנַּעַל.

<b>פָּרָשַׁת הַבּוֹשֶׁת</b><br>אִם אֲנָשִׁים יֵאָבְקוּ אֶחָד בַּשֵּׁנִי, וְאֵשֶׁת אֶחָד מֵהֶם תִּגַּשׁ לְהַצִּיל אֶת בַּעֲלָהּ מִיַּד מַכֵּהוּ וְתִשְׁלַח אֶת יָדָהּ וְתַחֲזִיק בְּאֵבַר הַבּוּשָׁה שֶׁלּוֹ – בְּבֵצָיו.

קְצוֹץ אֶת כַּף יָדָהּ אוֹ שֶׁהִיא תְּשַׁלֵּם אֶת פִּדְיוֹנָהּ, אַל תְּרַחֵם.

<b>פָּרָשַׁת מִדּוֹת וּמִשְׁקוֹלוֹת</b><br>לֹא יִהְיֶה לְךָ בְּכִיסְךָ שְׁתֵּי מִשְׁקוֹלוֹת שׁוֹנוֹת – גְּדוֹלָה וּקְטַנָּה, כְּדֵי לְרַמּוֹת.

לֹא יִהְיֶה לְךָ בְּבֵיתְךָ שְׁתֵּי מִדּוֹת שׁוֹנוֹת לִמְדִידַת נֶפַח – גְּדוֹלָה וּקְטַנָּה, כְּדֵי לְרַמּוֹת.

אֶלָּא מִשְׁקוֹלֶת שְׁלֵמָה שֶׁל צֶדֶק יִהְיֶה לְךָ, מִדָּה שְׁלֵמָה שֶׁל צֶדֶק יִהְיֶה לְךָ, וּבִשְׂכַר זֶה יְמֵי חַיֶּיךָ יִתְאָרְכוּ עַל הָאֲדָמָה שֶׁה' אֱלֹהֶיךָ נוֹתֵן לְךָ.

כִּי כָּל מִי שֶׁעוֹשֶׂה רַמָּאוּיוֹת כָּאֵלֶּה הוּא תּוֹעֵבָה בְּעֵינֵי ה' אֱלֹהֶיךָ – כָּל מִי שֶׁעוֹשֶׂה עָוֶל.

<b>פָּרָשַׁת עֲמָלֵק</b><br>זְכוֹר אֶת מַה שֶּׁעֲמָלֵק עָשָׂה לְךָ בַּדֶּרֶךְ כְּשֶׁיְּצָאתֶם מִמִּצְרַיִם.

שֶׁפָּגַשׁ אוֹתְךָ בַּדֶּרֶךְ וְהָרַג בָּאַחֲרוֹנִים שֶׁבְּךָ – אֶת כָּל הַחַלָּשִׁים שֶׁמְּאַחֲרִים אַחֲרֶיךָ, וְאַתָּה הָיִיתָ עָיֵף וְיָגֵעַ, וְהוּא לֹא פָּחַד מֵאֱלֹהִים.

כְּשֶׁה' אֱלֹהֶיךָ יִתֵּן לְךָ מְנוּחָה מִכָּל אוֹיְבֶיךָ מִסָּבִיב בָּאָרֶץ שֶׁה' אֱלֹהֶיךָ נוֹתֵן לְךָ נַחֲלָה לִכְבּוֹשׁ אוֹתָהּ – תַּשְׁמִיד כָּל זֵכֶר שֶׁל עֲמָלֵק מִתַּחַת לַשָּׁמַיִם, אַל תִּשְׁכָּח!


Chapter 26

<b>פָּרָשַׁת הַבִּכּוּרִים</b><br>כְּשֶׁתָּבוֹא לָאָרֶץ שֶׁה' אֱלֹהֶיךָ נוֹתֵן לְךָ לִירוּשָׁה וְתִכְבּוֹשׁ אוֹתָהּ וְתִתְיַשֵּׁב בָּהּ.

תִּקַּח מֵהָרִאשׁוֹנִים בְּכָל פֵּרוֹת הָאֲדָמָה שֶׁתָּבִיא מֵאַרְצְךָ שֶׁה' אֱלֹהֶיךָ נוֹתֵן לְךָ וְתָשִׂים בַּסַּל, וְתֵלֵךְ לַמָּקוֹם שֶׁה' אֱלֹהֶיךָ יִבְחַר לְהַשְׁרוֹת שָׁם אֶת שְׁכִינָתוֹ.

תָּבוֹא לַכֹּהֵן שֶׁיִּהְיֶה בְּאוֹתָם הַיָּמִים וְתֹאמַר לוֹ: אֲנִי מַכְרִיז הַיּוֹם לִפְנֵי ה' אֱלֹהֶיךָ שֶׁבָּאתִי לָאָרֶץ שֶׁה' נִשְׁבַּע לַאֲבוֹתֵינוּ לָתֵת לָנוּ.

הַכֹּהֵן יִקַּח מִיָּדְךָ אֶת הַסָּל וְיַנִּיחוֹ לִפְנֵי הַמִּזְבֵּחַ שֶׁל ה' אֱלֹהֶיךָ.

תַּכְרִיז וְתֹאמַר לִפְנֵי ה' אֱלֹהֶיךָ: לָבָן הָאֲרַמִּי רָצָה לְהַשְׁמִיד אֶת יַעֲקֹב אָבִינוּ, וְיַעֲקֹב יָרַד לְמִצְרַיִם וְגָר שָׁם עִם מִשְׁפָּחָה קְטַנָּה, וְנַעֲשָׂה שָׁם עָם גָּדוֹל עָצוּם וּמְרֻבֶּה.

הַמִּצְרִים הֵרֵעוּ לָנוּ וְהִשְׁפִּילוּ אוֹתָנוּ וְנָתְנוּ לָנוּ עֲבוֹדָה קָשָׁה.

צָעַקְנוּ אֶל ה' אֱלֹהֵי אֲבוֹתֵינוּ, ה' שָׁמַע אֶת קוֹלֵנוּ וְרָאָה אֶת הַשְׁפָּלָתֵינוּ וְאֶת עֲמָלֵנוּ וְאֶת לַחֲצֵנוּ.

ה' הוֹצִיא אוֹתָנוּ מִמִּצְרַיִם בְּיָד חֲזָקָה, בִּזְרוֹעַ מוּנֶפֶת לְהַכּוֹת, בְּהַפְחָדוֹת גְּדוֹלוֹת, בְּסִימָנִים לְכוֹחוֹ, וּבְנִסִּים.

וְהֵבִיא אוֹתָנוּ לַמָּקוֹם הַזֶּה וְנָתַן לָנוּ אֶת הָאָרֶץ הַזֹּאת – אֶרֶץ שׁוֹפַעַת חָלָב וּדְבָשׁ.

וְעַכְשָׁיו ה', הִנֵּה הֵבֵאתִי אֶת הָרִאשׁוֹנִים בְּפֵרוֹת הָאֲדָמָה שֶׁנָּתַתָּה לִי. תַּנִּיחַ אוֹתוֹ לִפְנֵי ה' אֱלֹהֶיךָ וְתִשְׁתַּחֲוֶה לִפְנֵי ה' אֱלֹהֶיךָ.

וְתִשְׂמַח בְּכָל הַטּוֹב שֶׁה' אֱלֹהֶיךָ נָתַן לְךָ וּלְמִשְׁפַּחְתְּךָ, אַתָּה עִם הַלֵּוִי וְעִם הַגֵּר שֶׁאֶצְלְךָ.

<b>פָּרָשַׁת וִדּוּי מַעַשְׂרוֹת</b><br>כְּשֶׁתַּשְׁלִים לְעַשֵּׂר אֶת כָּל הַמַּעַשְׂרוֹת שֶׁל תְּבוּאָתְךָ בַּשָּׁנָה הַשְּׁלִישִׁית שֶׁהִיא שְׁנַת מַעֲשֵׂר עָנִי, וְתִתֵּן לַלֵּוִי לַגֵּר לַיָּתוֹם וְלָאַלְמָנָה, וְיֹאכְלוּ בְּעָרֶיךָ וְיִשְׂבְּעוּ –

תַּכְרִיז לִפְנֵי ה' אֱלֹהֶיךָ: הִפְרַשְׁתִּי אֶת הַקּוֹדֶשׁ מֵהַבַּיִת וְגַם נָתַתִּי אוֹתוֹ לַלֵּוִי לַגֵּר לַיָּתוֹם וְלָאַלְמָנָה כְּכָל הַצִּוּוּי שֶׁצִּוִּיתָ אוֹתִי, לֹא עָבַרְתִּי עַל מִצְווֹתֶיךָ וְלֹא שָׁכַחְתִּי.

לֹא אָכַלְתִּי מִמֶּנּוּ בִּשְׁעַת צַעֲרִי בְּיוֹם מוֹת קְרוֹבִי וְלֹא הִפְרַשְׁתִּי אוֹתוֹ בִּהְיוֹתִי טָמֵא וְלֹא נָתַתִּי מִמֶּנּוּ לְצָרְכֵי מֵת, שָׁמַעְתִּי בְּקוֹל ה' אֱלֹהַי עָשִׂיתִי כְּכָל מַה שֶּׁצִּוִּיתָ אוֹתִי.

הַבֵּט מִמְּקוֹם מִשְׁכַּן קָדְשְׁךָ – מֵהַשָּׁמַיִם, וּבָרֵךְ אֶת עַמְּךָ – אֶת יִשְׂרָאֵל, וְאֶת הָאֲדָמָה שֶׁנָּתַתָּה לָנוּ, כְּמוֹ שֶׁנִּשְׁבַּעְתָּ לַאֲבוֹתֵינוּ – אֶרֶץ שׁוֹפַעַת חָלָב וּדְבָשׁ.

<b>פָּרָשַׁת קִדּוּשׁ עַם סְגֻלָּה</b><br>הַיּוֹם הַזֶּה ה' אֱלֹהֶיךָ מְצַוֶּה אוֹתְךָ לַעֲשׂוֹת אֶת הַחֻקִּים הָאֵלֶּה וְאֶת הַמִּשְׁפָּטִים, הַקְפֵּד וַעֲשֵׂה אוֹתָם בְּכָל לִבְּךָ וּבְכָל רְצוֹנְךָ.

הִכְתַּרְתָּ הַיּוֹם אֶת ה' שֶׁיִּהְיֶה לְךָ לֵאלֹהִים – לָלֶכֶת בִּדְרָכָיו לְהַקְפִּיד לְקַיֵּם אֶת חֻקָּיו מִצְווֹתָיו וּמִשְׁפָּטָיו וְלִשְׁמוֹעַ בְּקוֹלוֹ.

וַה' הִכְתִּיר אוֹתְךָ הַיּוֹם שֶׁתִּהְיֶה עֲבוּרוֹ הָעָם הַמְּיוּחָד וְהַמְּקוֹרָב אֵלָיו כְּמוֹ שֶׁהִבְטִיחַ לְךָ – הָעָם שֶׁיִּשְׁמוֹר אֶת כָּל מִצְווֹתָיו.

וְהוּא שָׂם אוֹתְךָ עֶלְיוֹן עַל כָּל הָעַמִּים שֶׁעָשָׂה, שֶׁיְּהַלְלוּ אוֹתְךָ וְתִתְפַּרְסֵם לְתִפְאֶרֶת, וְשֶׁתִּהְיֶה עַם קָדוֹשׁ לַה' אֱלֹהֶיךָ כְּמוֹ שֶׁדִּבֵּר.


Chapter 27

<b>פָּרָשַׁת מִזְבַּח הַר עֵיבָל</b><br>מֹשֶׁה וְזִקְנֵי יִשְׂרָאֵל צִוּוּ אֶת הָעָם וְאָמְרוּ: הַקְפִּידוּ עַל כָּל הַמִּצְווֹת שֶׁאֲנִי מְצַוֶּה אֶתְכֶם הַיּוֹם.

בַּיּוֹם שֶׁתַּעַבְרוּ אֶת הַיַּרְדֵּן לָאָרֶץ שֶׁה' אֱלֹהֶיךָ נוֹתֵן לְךָ, תַּעֲמִיד אֲבָנִים גְּדוֹלוֹת וּתְסַיֵּד אוֹתָם בְּסִיד.

וְתִכְתוֹב עֲלֵיהֶן אֶת כָּל דִּבְרֵי הַתּוֹרָה הַזֹּאת כְּשֶׁתַּעֲבוֹר לָאָרֶץ, כְּדֵי שֶׁתָּבוֹא לָאָרֶץ שֶׁה' אֱלֹהֶיךָ נוֹתֵן לְךָ – אֶרֶץ שׁוֹפַעַת חָלָב וּדְבַשׁ, כְּמוֹ שֶׁה' אֱלֹהֵי אֲבוֹתֶיךָ דִּבֵּר אֵלֶיךָ.

כְּשֶׁתַּעַבְרוּ אֶת הַיַּרְדֵּן, תַּעֲמִידוּ בְּהַר עֵיבָל אֶת הָאֲבָנִים הָאֵלֶּה שֶׁאֲנִי מְצַוֶּה אֶתְכֶם הַיּוֹם, וּתְסַיֵּד אוֹתָם בְּסִיד.

וְתִבְנֶה שָׁם מִזְבֵּחַ לַה' אֱלֹהֶיךָ – מִזְבַּח אֲבָנִים, אַל תָּנִיף עֲלֵיהֶם בַּרְזֶל.

תִּבְנֶה אֶת מִזְבַּח ה' אֱלֹהֶיךָ מֵאֲבָנִים שְׁלֵמוֹת, וְתַקְרִיב עָלָיו עוֹלוֹת לַה' אֱלֹהֶיךָ.

תִּשְׁחַט שְׁלָמִים וְתֹאכַל שָׁם, וְתִשְׂמַח לִפְנֵי ה' אֱלֹהֶיךָ.

תִּכְתוֹב עַל הָאֲבָנִים אֶת כָּל דִּבְרֵי הַתּוֹרָה הַזֹּאת מְבוֹאָרִים הֵיטֵב.

מֹשֶׁה וְהַכֹּהֲנִים הַלְוִיִּים דִּבְּרוּ אֶל כָּל יִשְׂרָאֵל וְאָמְרוּ: יִשְׂרָאֵל, הַקְשֵׁב וּשְׁמַע! הַיּוֹם הַזֶּה נַעֲשֵׂיתָ עָם לַה' אֱלֹהֶיךָ.

שְׁמַע בְּקוֹל ה' אֱלֹהֶיךָ וַעֲשֵׂה אֶת מִצְווֹתָיו וְאֶת חֻקָּיו שֶׁאֲנִי מְצַוֶּה אוֹתְךָ הַיּוֹם.

מֹשֶׁה צִוָּה אֶת הָעָם בְּאוֹתוֹ יוֹם וְאָמַר:

אֵלֶּה הַשְּׁבָטִים שֶׁיַּעַמְדוּ לִשְׁמוֹעַ אֶת בִּרְכַּת הָעָם עַל הַר גְּרִיזִים כְּשֶׁתַּעַבְרוּ אֶת הַיַּרְדֵּן: שִׁמְעוֹן וְלֵוִי וִיהוּדָה וְיִשָּׂשכָר וְיוֹסֵף וּבִנְיָמִין.

וְאֵלֶּה יַעַמְדוּ לִשְׁמוֹעַ אֶת הַקְּלָלָה בְּהַר עֵיבָל: רְאוּבֵן גָּד וְאָשֵׁר וּזְבוּלוּן דָּן וְנַפְתָּלִי.

וְהַלְוִיִּים יַכְרִיזוּ וְיֹאמְרוּ אֶל כָּל אַנְשֵׁי יִשְׂרָאֵל בְּקוֹל רָם:

אָרוּר הָאִישׁ שֶׁיַּעֲשֶׂה תּוֹעֵבָה בְּעֵינֵי ה' – פֶּסֶל אוֹ דְּמוּת יְצוּקָה מַעֲשֵׂה יְדֵי אֻמָּן, וְיָשִׂים אוֹתוֹ בַּסֵּתֶר, וְיַעֲנוּ כָּל הָעָם וְיֹאמְרוּ: אָמֵן.

אָרוּר מְבַזֶּה אָבִיו וְאִמּוֹ, וְיֹאמַר כָּל הָעָם: אָמֵן.

אָרוּר מִי שֶׁמֵּזִיז לְאָחוֹר אֶת גְּבוּל הָאֲחֻזָּה שֶׁל חֲבֵרוֹ, וְיֹאמַר כָּל הָעָם: אָמֵן.

אָרוּר מַטְעֶה עִוֵּר בַּדֶּרֶךְ, וְיֹאמַר כָּל הָעָם: אָמֵן.

אָרוּר מְעַוֵּת פְּסַק דִּין שֶׁל מִשְׁפַּט גֵּר יָתוֹם וְאַלְמָנָה, וְיֹאמַר כָּל הָעָם: אָמֵן.

אָרוּר שׁוֹכֵב עִם אֵשֶׁת אָבִיו כִּי הוּא גִּלָּה וּבִזָּה בְּכָךְ אֶת צְנִיעוּתוֹ שֶׁל אָבִיו, וְיֹאמַר כָּל הָעָם: אָמֵן.

אָרוּר שׁוֹכֵב עִם כָּל בְּהֵמָה, וְיֹאמַר כָּל הָעָם: אָמֵן.

אָרוּר שׁוֹכֵב עִם אֲחוֹתוֹ – בַּת אָבִיו אוֹ בַּת אִמּוֹ, וְיֹאמַר כָּל הָעָם: אָמֵן.

אָרוּר שׁוֹכֵב עִם חֲמוֹתוֹ, וְיֹאמַר כָּל הָעָם: אָמֵן.

אָרוּר מִי שֶׁמַּכֵּה אֶת חֲבֵרוֹ בַּסֵּתֶר, וְיֹאמַר כָּל הָעָם: אָמֵן.

אָרוּר מִי שֶׁלּוֹקֵחַ שׁוֹחַד כְּדֵי לַהֲרוֹג חַף מִפֶּשַׁע, וְיֹאמַר כָּל הָעָם: אָמֵן.

אָרוּר מִי שֶׁלֹּא יְקַיֵּם אֶת דִּבְרֵי הַתּוֹרָה הַזֹּאת וְיַעֲשֶׂה אוֹתָם, וְיֹאמַר כָּל הָעָם: אָמֵן.


Chapter 28

<b>פָּרָשַׁת הַבְּרָכוֹת</b><br>אִם תִּשְׁמַע בְּקוֹל ה' אֱלֹהֶיךָ וְתַקְפִּיד לְקַיֵּם אֶת כָּל מִצְווֹתָיו שֶׁאֲנִי מְצַוֶּה אוֹתְךָ הַיּוֹם, ה' אֱלֹהֶיךָ יַעֲשֶׂה שֶׁתִּהְיֶה עֶלְיוֹן מֵעַל כָּל עַמֵּי הָעוֹלָם.

כָּל הַבְּרָכוֹת הָאֵלֶּה יָבוֹאוּ עָלֶיךָ וְיַגִּיעוּ אֵלֶיךָ כִּי תִּשְׁמַע בְּקוֹל ה' אֱלֹהֶיךָ.

בָּרוּךְ אַתָּה בָּעִיר וּבָרוּךְ אַתָּה בַּשָּׂדֶה.

בְּרוּכִים יְלִידֵי בִּטְנְךָ וּפֵרוֹת אַדְמָתְךָ וּוְלָדוֹת בֶּהֱמוֹתֶיךָ – וְלָדוֹת שְׁוָרֶיךָ וְעֶדְרֵי צֹאנְךָ.

בָּרוּךְ תִּהְיֶה בְּפֵרוֹת הַסַּל שֶׁלְּךָ וּבַבָּצֵק שֶׁלְּךָ.

בָּרוּךְ אַתָּה בִּכְנִיסָתְךָ וּבָרוּךְ אַתָּה בְּצֵאתְךָ.

ה' יַעֲשֶׂה שֶׁאוֹיְבֶיךָ הָעוֹמְדִים נֶגְדְּךָ יֻבְסוּ לְפָנֶיךָ, הֵם יֵצְאוּ אֵלֶיךָ בְּדֶרֶךְ אַחַת, וְיִבְרְחוּ וְיִתְפַּזְּרוּ מִלְּפָנֶיךָ בְּשִׁבְעָה דְּרָכִים.

ה' יְצַוֶּה אֶת הַבְּרָכָה שֶׁתִּהְיֶה אִתְּךָ בַּאֲסָמֶיךָ וּבְכָל מַעֲשֵׂי יָדֶךָ, וִיבָרֵךְ אוֹתְךָ בָּאָרֶץ שֶׁה' אֱלֹהֶיךָ נוֹתֵן לְךָ.

ה' יַעֲשֶׂה אוֹתְךָ לָעָם הַקָּדוֹשׁ שֶׁלּוֹ כְּמוֹ שֶׁנִּשְׁבַּע לְךָ, כִּי תִּשְׁמוֹר אֶת מִצְווֹת ה' אֱלֹהֶיךָ וְתֵלֵךְ בִּדְרָכָיו.

כָּל עַמֵּי הָעוֹלָם יִרְאוּ שֶׁשֵּׁם ה' נִקְרָא עָלֶיךָ, וִיכַבְּדוּ אוֹתְךָ.

ה' יוֹסִיף לְךָ טוֹבָה – בִּילָדֶיךָ בִּוְלָדוֹת בֶּהֱמוֹתֶיךָ וּבְפֵרוֹת אַדְמָתְךָ, עַל הָאֲדָמָה שֶׁה' נִשְׁבַּע לַאֲבוֹתֶיךָ לָתֵת לְךָ.

ה' יִפְתַּח לְךָ אֶת הַמַּחְסָן שֶׁל טוּבוֹ – אֶת הַשָּׁמַיִם, כְּדֵי לְהוֹרִיד אֶת הַגֶּשֶׁם לְאַרְצְךָ בִּזְמַנּוֹ, וּלְבָרֵךְ אֶת כָּל מַעֲשֵׂה יָדְךָ, תַּלְוֶה לְעַמִּים רַבִּים וְאַתָּה לֹא תִּזְדַּקֵּק לְהַלְוָאָה.

ה' יַעֲשֶׂה שֶׁתִּהְיֶה שׁוֹלֵט וְלֹא נִשְׁלָט, וְתִהְיֶה רַק לְמַעְלָה בַּחֲשִׁיבוּת וְלֹא תִּהְיֶה לְמַטָּה, כִּי אַתָּה תְּצַיֵּת לְמִצְווֹת ה' אֱלֹהֶיךָ שֶׁאֲנִי מְצַוֶּה אוֹתְךָ הַיּוֹם לְהַקְפִּיד לְקַיֵּם,

וְלֹא תָּסוּר מִכָּל הַדְּבָרִים שֶׁאֲנִי מְצַוֶּה אֶתְכֶם הַיּוֹם לְיָמִין אוֹ לִשְׂמֹאל לָלֶכֶת אַחֲרֵי אֱלֹהִים אֲחֵרִים לַעֲבוֹד אוֹתָם.

<b>פָּרָשַׁת הַקְּלָלוֹת</b><br>וְאִם לֹא תִּשְׁמַע בְּקוֹל ה' אֱלֹהֶיךָ לְהַקְפִּיד לְקַיֵּם אֶת כָּל הַמִּצְווֹת וְהַחֻקִּים שֶׁלּוֹ שֶׁאֲנִי מְצַוֶּה אוֹתְךָ הַיּוֹם, כָּל הַקְּלָלוֹת הָאֵלֶּה יָבוֹאוּ עָלֶיךָ וְיַגִּיעוּ אֵלֶיךָ.

אָרוּר אַתָּה בָּעִיר, וְאָרוּר אַתָּה בַּשָּׂדֶה.

אָרוּר תִּהְיֶה בְּפֵרוֹת סַלְּךָ וּבַבָּצֵק שֶׁלְּךָ.

אָרוּרִים יְלִידֵי בִּטְנְךָ וּפֵרוֹת אַדְמָתְךָ, וְלָדוֹת שְׁוָרֶיךָ וְעֶדְרֵי צֹאנְךָ.

אָרוּר אַתָּה בִכְנִיסָתְךָ, וְאָרוּר אַתָּה בְּצֵאתְךָ.

ה' יִשְׁלַח עָלֶיךָ אֶת הַקְּלָלָה אֶת הַבֶּהָלָה וְאֶת הַגְּעָרָה בְּכָל מַעֲשֵׂי יָדְךָ שֶׁתַּעֲשֶׂה, עַד שֶׁתֻּשְׁמַד וְעַד שֶׁתֹּאבַד מַהֵר, בִּגְלַל מַעֲשֶׂיךָ הָרָעִים – שֶׁעֲזַבְתָּ אוֹתִי.

ה' יַדְבִּיק אוֹתְךָ בְּדֶבֶר עַד שֶׁיַּשְׁמִיד אוֹתְךָ מֵעַל הָאֲדָמָה שֶׁאַתָּה בָּא לְשָׁם לִכְבּוֹשׁ אוֹתָהּ.

ה' יַכֶּה אוֹתְךָ בְּמַחֲלַת הַשַּׁחֶפֶת וְהַקַּדַּחַת וְהַדַּלֶּקֶת וּבְחוֹם גָּבוֹהַּ וּבְמִלְחָמָה וּבְיִבּוּשׁ וּבְרִקְבוֹן הַתְּבוּאָה, וְצָרוֹת אֵלֶּה יִרְדְּפוּ אוֹתְךָ עַד שֶׁתֻּשְׁמַד.

הַשָּׁמַיִם מֵעַל רֹאשְׁךָ יִהְיוּ יְבֵשִׁים מִגֶּשֶׁם כִּנְחוֹשֶׁת, וְהָאָרֶץ תַּחְתֶּיךָ תִּהְיֶה יְבֵשָׁה כְּבַרְזֶל.

ה' יַהֲפוֹךְ אֶת מְטַר אַרְצְךָ לְאָבָק וְעָפָר שֶׁיֵּרֵד עָלֶיךָ מֵהַשָּׁמַיִם עַד שֶׁתֻּשְׁמַד.

ה' יַעֲשֶׂה שֶׁתּוּבַס לִפְנֵי אוֹיְבֶיךָ, תֵּצֵא אֵלָיו בְּדֶרֶךְ אַחַת וְתִבְרַח מִפָּנָיו וְתִתְפַּזֵּר מִפָּנָיו בְּשִׁבְעָה דְּרָכִים, תִּהְיֶה דֻּגְמָה לִזְוָעָה לְכָל מַמְלְכוֹת הָעוֹלָם.

נִבְלָתְךָ תִּהְיֶה לְמַאֲכָל לְכָל עוֹפוֹת הַשָּׁמַיִם וּלְבֶהֱמוֹת הָאָרֶץ, וְאֵין מִי שֶׁיַּפְחִיד וִיגָרֵשׁ אוֹתָם.

ה' יַכֶּה אוֹתְךָ בִּשְׁחִין מִצְרַיִם וּבְמַחֲלַת הַטְּחוֹרִים וּבַאֲבַעְבּוּעוֹת וּבְגָרֶדֶת, שֶׁלֹּא תּוּכַל לְהִתְרַפֵּא.

ה' יַכֶּה אוֹתְךָ בְּשִׁגָּעוֹן בְּעִוָּרוֹן וּבְהֶלֶם.

תִּהְיֶה מְמַשֵּׁשׁ בַּצָּהֳרַיִם כְּמוֹ שֶׁהָעִוֵּר מְמַשֵּׁשׁ בְּלִי לִרְאוֹת, וְלֹא תַּצְלִיחַ בִּדְרָכֶיךָ, וְתִהְיֶה כָּל הַזְּמָן רַק עָשׁוּק וְגָזוּל וְאֵין מוֹשִׁיעַ.

תְּאָרֵס אִשָּׁה וְאִישׁ אַחֵר יִשְׁכַּב אִתָּהּ, תִּבְנֶה בַּיִת וְלֹא תֵּשֵׁב בּוֹ, תִּטַּע כֶּרֶם וְלֹא תִּפְדֶּה אוֹתוֹ בַּשָּׁנָה הָרְבִיעִית כְּדֵי לֶאֱכוֹל מִמֶּנּוּ.

שׁוֹרְךָ שָׁחוּט לְעֵינֶיךָ וְלֹא תֹּאכַל מִמֶּנּוּ, חֲמוֹרְךָ גָּזוּל מִלְּפָנֶיךָ וְהוּא לֹא יַחֲזוֹר אֵלֶיךָ, צֹאנְךָ נָתוּן לְאוֹיְבֶיךָ וְאֵין לְךָ מוֹשִׁיעַ.

בָּנֶיךָ וּבְנוֹתֶיךָ שְׁבוּיִים אֵצֶל עַם אַחֵר, וְעֵינֶיךָ רוֹאוֹת וּמְצַפּוֹת אֲלֵיהֶם כָּל הַיּוֹם וְאֵין בְּכוֹחֲךָ לְהַצִּילָם.

עַם שֶׁלֹּא הִכַּרְתָּ יֹאכַל אֶת פְּרִי אַדְמָתְךָ וְאֶת כָּל מַה שֶּׁטָּרַחְתָּ לְהַרְוִיח, וְתִהְיֶה רַק עָשׁוּק וְשָׁבוּר כָּל הַיָּמִים.

תִּהְיֶה מְשֻׁגָּע מִמַּרְאֵה עֵינֶיךָ שֶׁתִּרְאֶה.

ה' יַכֶּה אוֹתְךָ בִּשְׁחִין רָע עַל הַבִּרְכַּיִם וְעַל הַשּׁוֹקַיִם שֶׁלֹּא תּוּכַל לְהִתְרַפֵּא, מִכַּף רַגְלְךָ וְעַד קָדְקָדְךָ.

ה' יוֹלִיךְ אוֹתְךָ וְאֶת מַלְכְּךָ שֶׁתָּקִים עָלֶיךָ אֶל עַם שֶׁלֹּא הִכַּרְתָּ אַתָּה וַאֲבוֹתֶיךָ, וְתַעֲבוֹד שָׁם עוֹבְדֵי אֱלֹהִים אֲחֵרִים שֶׁעֲשׂוּיִים מֵעֵץ וְאֶבֶן.

וְתִהְיֶה לִפְלִיאָה לְדוּגְמָה וּלְשִׂיחָה בְּכָל הָעַמִּים שֶׁה' יוֹבִיל אוֹתְךָ לְשָׁם.

הַשָּׂדֶה תַּצְמִיחַ הַרְבֵּה תְּבוּאָה, וְאַתָּה תֶּאֱסוֹף מְעַט כִּי הָאַרְבֶּה יְחַסֵּל אוֹתָהּ.

תִּטַּע כְּרָמִים וְתַעֲבוֹד, וְלֹא תִּשְׁתֶּה וְלֹא תֶּאֱגוֹר יַיִן כִּי הַתּוֹלַעַת תֹּאכַל אוֹתוֹ.

יִהְיוּ לְךָ זֵיתִים בְּכָל גְּבוּלְךָ, וְלֹא תִּמְרַח שֶׁמֶן עַל גּוּפְךָ כִּי זֵיתֵיךָ יִנְשְׁרוּ.

תּוֹלִיד בָּנִים וּבָנוֹת, וְהֵם לֹא יִהְיוּ שֶׁלְּךָ כִּי יֵלְכוּ בַּשֶּׁבִי.

הַחֲגָבִים יְכַלּוּ אֶת כָּל עֵצֶיךָ וּפֵרוֹת אַדְמָתְךָ.

הַגּוֹי שֶׁגָּר בְּאַרְצְךָ יַעֲלֶה עָלֶיךָ מַעְלָה מַעְלָה בַּחֲשִׁיבוּת, וְאַתָּה תֵּרֵד מַטָּה מַטָּה.

הוּא יַלְוֶה לְךָ וְאַתָּה לֹא תַּלְוֶה לוֹ, הוּא יִהְיֶה הַשּׁוֹלֵט וְאַתָּה תִּהְיֶה הַנִּשְׁלָט.

וְיָבוֹאוּ עָלֶיךָ כָּל הַקְּלָלוֹת הָאֵלֶּה וְיִרְדְּפוּ אַחֲרֶיךָ וְיַשִּׂיגוּ אוֹתְךָ עַד שֶׁתֻּשְׁמַד, כִּי לֹא שָׁמַעְתָּ בְּקוֹל ה' אֱלֹהֶיךָ לִשְׁמוֹר אֶת הַמִּצְווֹת וְהַחֻקִּים שֶׁלּוֹ שֶׁצִּוָּה אוֹתְךָ.

וְהֵם יִהְיוּ בְּךָ וּבְצֶאֱצָאֶיךָ עַד עוֹלָם לְסִימָן וּלְהוֹכָחָה,

כְּעוֹנֶשׁ עַל כָּךְ שֶׁלֹּא עָבַדְתָּ אֶת ה' אֱלֹהֶיךָ בְּשִׂמְחָה וּבְטוּב לֵב כְּשֶׁהָיָה לְךָ הַרְבֵּה מֵהַכֹּל.

תִּהְיֶה מְשֻׁעְבָּד לְאוֹיְבֶיךָ שֶׁה' יָבִיא עָלֶיךָ, בְּרָעָב וּבְצָמָא וּבְמַחְסוֹר בִּבְגָדִים וּבְחוֹסֶר כֹּל, וְיִתֵּן עוֹל בַּרְזֶל עַל צַוָּארְךָ עַד שֶׁיַּשְׁמִיד אוֹתְךָ.

ה' יַעֲלֶה עָלֶיךָ עַם מִמֶּרְחָק מִקְצֵה הָעוֹלָם בִּמְהִירוּת כְּמוֹ שֶׁנֶּשֶׁר עָף, עַם שֶׁלֹּא תָּבִין אֶת שְׂפָתוֹ.

עַם חָצוּף, שֶׁלֹּא יְכַבֵּד זָקֵן וְלֹא יְרַחֵם עַל נַעַר.

וְהוּא יֹאכַל אֶת וְלָדוֹת בֶּהֱמוֹתֶיךָ וּפֵרוֹת אַדְמָתְךָ עַד שֶׁתֻּשְׁמַד – שֶׁלֹּא יַשְׁאִיר לְךָ תְּבוּאָה יַיִן וְשֶׁמֶן, וְלָדוֹת שְׁוָרֶיךָ וְעֶדְרֵי צֹאנְךָ, עַד שֶׁיַּשְׁמִיד אוֹתְךָ.

הוּא יַעֲשֶׂה עָלֶיךָ מָצוֹר בְּכָל עָרֶיךָ בְּכָל אַרְצְךָ עַד לִנְפִילַת חוֹמוֹתֶיךָ הַגְּבוֹהוֹת וְהַבְּצוּרוֹת שֶׁאַתָּה בּוֹטֵחַ בָּהֵן, הוּא יַעֲשֶׂה עָלֶיךָ מָצוֹר בְּכָל עָרֶיךָ בְּכָל אַרְצְךָ שֶׁה' אֱלֹהֶיךָ נָתַן לְךָ.

וְתֹאכַל אֶת פֵּרוֹת בִּטְנְךָ – בְּשַׂר הַבָּנִים וְהַבָּנוֹת שֶׁלְּךָ שֶׁה' אֱלֹהֶיךָ נָתַן לְךָ – תֹּאכַל אוֹתָם בְּמָצוֹר וּבִמְצוּקָה שֶׁאוֹיִבְךָ יָצִיק לְךָ.

הָאִישׁ הָרַךְ בְּיוֹתֵר שֶׁאֶצְלְךָ וְהַמְּפֻנָּק מְאוֹד, יִתְאַכְזֵר מִלָּתֵת לְאָחִיו וּלְאִשְׁתּוֹ הַיְּשֵׁנָה בְּחֵיקוֹ וְלִשְׁאָר בָּנָיו שֶׁנִּשְׁאֲרוּ,

מִלָּתֵת לְאֶחָד מֵהֶם מִבְּשַׂר בָּנָיו שֶׁיֹּאכַל, כִּי לֹא נִשְׁאַר לוֹ כְּלוּם, בְּמָצוֹר וּבִמְצוּקָה שֶׁאוֹיִבְךָ יָצִיק לְךָ בְּכָל עָרֶיךָ.

הָרַכָּה בְּיוֹתֵר שֶׁאֶצְלְךָ וְהַמְּפֻנֶּקֶת – שֶׁלֹּא נִסְּתָה לְהָנִיחַ אֶת כַּף רַגְלָהּ יְחֵפָה עַל הָאָרֶץ מֵרוֹב פִּנּוּק וְרַכּוּת, תִּתְקַמְצֵן מִלָּתֵת לְבַעֲלָהּ שֶׁיָּשֵׁן בְּחֵיקָהּ וְלִבְנָהּ וּלְבִתָּהּ,

וּלְתִנּוֹקָהּ הַיּוֹצֵא מִבֵּין רַגְלֶיהָ וּלְבָנֶיהָ שֶׁתֵּלֵד, אֶלָּא תֹּאכַל אוֹתָם בַּסֵּתֶר מֵחוֹסֶר כֹּל, בְּמָצוֹר וּבִמְצוּקָה שֶׁאוֹיִבְךָ יָצִיק לְךָ בְּעָרֶיךָ.

אִם לֹא תַּקְפִּיד לְקַיֵּם אֶת כָּל דִּבְרֵי הַתּוֹרָה הַזֹּאת הַכְּתוּבִים בַּסֵּפֶר הַזֶּה, לְכַבֵּד אֶת הַשֵּׁם הַנִּכְבָּד וְהַנּוֹרָא הַזֶּה – אֶת שְׁמוֹ שֶׁל ה' אֱלֹהֶיךָ.

ה' יְחַזֵּק מְאוֹד אֶת הַמַּכּוֹת בְּךָ וּבִילָדֶיךָ – מַכּוֹת גְּדוֹלוֹת וּמְמוּשָּׁכוֹת וּמַחֲלוֹת רָעוֹת וּמְמוּשָּׁכוֹת.

וְיָבִיא עָלֶיךָ שׁוּב אֶת כָּל מַכּוֹת מִצְרַיִם שֶׁפָּחַדְתָּ מִפְּנֵיהֶם, וְיִדְבְּקוּ בְּךָ.

גַּם כָּל מַחֲלָה וְכָל מַכָּה שֶׁלֹּא כְּתוּבִים בְּסֵפֶר הַתּוֹרָה הַזֹּאת, ה' יָבִיא אוֹתָם עָלֶיךָ עַד שֶׁתֻּשְׁמַד.

וְתִשָּׁאֲרוּ אֲנָשִׁים מְעַטִּים, בִּמְקוֹם שֶׁהֲיִיתֶם רַבִּים כְּכוֹכְבֵי הַשָּׁמַיִם, כִּי לֹא שָׁמַעְתָּ בְּקוֹל ה' אֱלֹהֶיךָ.

כְּמוֹ שֶׁה' שָׂמַח לְהֵיטִיב לָכֶם וּלְהַרְבּוֹת אֶתְכֶם, כָּךְ ה' יְשַׂמֵּחַ אֶת אוֹיְבֵיכֶם לְחַסֵּל אֶתְכֶם וּלְהַשְׁמִיד אֶתְכֶם, וְתֵעָקְרוּ מֵעַל הָאֲדָמָה שֶׁאַתָּה בָּא לְשָׁם לִכְבּוֹשׁ אוֹתָהּ.

ה' יְפַזֵּר אוֹתְךָ בְּכָל הָעַמִּים מִקְצֵה הָעוֹלָם וְעַד קְצֵה הָעוֹלָם, וְתַעֲבוֹד שָׁם עוֹבְדֵי אֱלֹהִים אֲחֵרִים עֲשׂוּיִים מֵעֵץ וְאֶבֶן שֶׁלֹּא הִכַּרְתָּ אַתָּה וַאֲבוֹתֶיךָ.

וּבָעַמִּים הָהֵם לֹא יִהְיֶה לְךָ מַרְגּוֹעַ וְלֹא תִּהְיֶה מְנוּחָה לְכַף רַגְלְךָ, ה' יִתֵּן לְךָ שָׁם עַצְבָּנוּת וְצִפִּיָּה וְאַכְזָבָה.

יְמֵי חַיֶּיךָ יִהְיוּ מוּטָּלִים בְּסָפֵק, תִּפְחַד בַּלַּיְלָה וּבַיּוֹם וְלֹא יִהְיֶה לְךָ בִּטָּחוֹן בְּהֶמְשֵׁךְ חַיֶּיךָ.

בַּבּוֹקֶר תֹּאמַר הַלְוַאי שֶׁכְּבָר יַגִּיע עֶרֶב וּבָעֶרֶב תֹּאמַר הַלְוַאי שֶׁכְּבָר יַגִּיע בּוֹקֶר, מִפַּחַד לִבְּךָ שֶׁתִּפְחָד וּמִמַּרְאֵה עֵינֶיךָ שֶׁתִּרְאֶה.

ה' יַחֲזִיר אוֹתְךָ לְמִצְרַיִם בָּאֳנִיּוֹת, בַּדֶּרֶךְ שֶׁאָמַרְתִּי לְךָ שֶׁלֹּא תִּרְאֶה אוֹתָהּ עוֹד שׁוּב, וְתַצִּיעוּ אֶת עַצְמְכֶם שָׁם לִמְכִירָה לַעֲבָדִים וְלִשְׁפָחוֹת לְאוֹיְבֶיךָ וְאֵין קוֹנֶה.

אֵלֶּה דִּבְרֵי הַבְּרִית שֶׁה' צִוָּה אֶת מֹשֶׁה לִכְרוֹת עִם בְּנֵי יִשְׂרָאֵל בְּאֶרֶץ מוֹאָב, בְּנוֹסָף לַבְּרִית שֶׁכָּרַת אִתָּם בְּחוֹרֵב.


Chapter 29

<b>פָּרָשַׁת הַזְהָרַת הַבְּרִית</b><br>מֹשֶׁה קָרָא לְכָל יִשְׂרָאֵל וְאָמַר לָהֶם: אַתֶּם רְאִיתֶם אֶת כָּל מַה שֶּׁה' עָשָׂה לְעֵינֵיכֶם בְּאֶרֶץ מִצְרַיִם לְפַרְעֹה וּלְכָל עֲבָדָיו וּלְכָל אַרְצוֹ.

הַנִּסִּים הַגְּדוֹלִים שֶׁעֵינֶיךָ רָאוּ, הַסִּימָנִים וְהַהוֹכָחוֹת הַגְּדוֹלִים הָהֵם.

וַה' לֹא נָתַן לָכֶם לֵב לָדַעַת וְעֵינַיִם לִרְאוֹת וְאָזְנַיִם לִשְׁמוֹעַ לְהַכִּיר בְּגַדְלוּת ה' עַד לַיּוֹם הַזֶּה.

הוֹלַכְתִּי אֶתְכֶם אַרְבָּעִים שָׁנָה בַּמִּדְבָּר, בִּגְדֵיכֶם שֶׁעֲלֵיכֶם לֹא בָּלוּ וְנַעַלְךָ שֶׁעַל רַגְלְךָ לֹא בָּלְתָה.

לֹא אֲכַלְתֶּם לֶחֶם וְלֹא שְׁתִיתֶם יַיִן וּמַשְׁקֶה מְשַׁכֵּר, כְּדֵי שֶׁתֵּדְעוּ שֶׁאֲנִי ה' אֱלֹהֵיכֶם.

בָּאתֶם לַמָּקוֹם הַזֶּה, וְסִיחוֹן מֶלֶךְ חֶשְׁבּוֹן וְעוֹג מֶלֶךְ הַבָּשָׁן יָצְאוּ לִקְרָאתֵנוּ לַמִּלְחָמָה וְהִכִּינוּ אוֹתָם.

לָקַחְנוּ אֶת אַרְצָם, וְנָתַנּוּ אוֹתָהּ לְנַחֲלָה לָרְאוּבֵנִי וְלַגָּדִי וְלַחֲצִי שֵׁבֶט מְנַשֶּׁה.

הַקְפִּידוּ עַל דִּבְרֵי הַבְּרִית הַזֹּאת וַעֲשׂוּ אוֹתָם, כְּדֵי שֶׁתַּצְלִיחוּ בְּכָל מַה שֶּׁתַּעֲשׂוּ.

<b>פָּרָשַׁת כְּרִיתַת הַבְּרִית</b><br>אַתֶּם עוֹמְדִים הַיּוֹם כֻּלְּכֶם לִפְנֵי ה' אֱלֹהֵיכֶם – מַנְהִיגֵי שִׁבְטֵיכֶם זִקְנֵיכֶם וְשׁוֹטְרֵיכֶם, וְכָל אַנְשֵׁי יִשְׂרָאֵל.

יַלְדֵיכֶם, נְשֵׁיכֶם, וְהַגֵּרִים שֶׁאִתְּכֶם בְּתוֹךְ מַחֲנֵיכֶם – מֵחוֹטֵב עֵצֶיךָ עַד שׁוֹאֵב מֵימֶיךָ.

כְּדֵי לַעֲשׂוֹת הֶסְכֵּם וּשְׁבוּעָה עִם ה' אֱלֹהֶיךָ, שֶׁה' אֱלֹהֶיךָ עוֹשֶׂה אִתְּךָ הַיּוֹם.

כְּדֵי לַעֲשׂוֹת הַיּוֹם שֶׁאַתָּה תִּהְיֶה עַמּוֹ וְהוּא יִהְיֶה הָאֱלֹהִים שֶׁלְּךָ כְּמוֹ שֶׁהִבְטִיחַ לְךָ, וּכְמוֹ שֶׁנִּשְׁבַּע לַאֲבוֹתֶיךָ לְאַבְרָהָם לְיִצְחָק וּלְיַעֲקֹב.

וְלֹא אִתְּכֶם בִּלְבַד אֲנִי עוֹשֶׂה אֶת הַהֶסְכֵּם הַזֶּה וְאֶת הַשְּׁבוּעָה הַזֹּאת.

אֶלָּא, גַּם עִם מִי שֶׁנִּמְצָא פֹּה – שֶׁעוֹמֵד אִתָּנוּ הַיּוֹם לִפְנֵי ה' אֱלֹהֵינוּ, וְגַם עִם צֶאֱצָאֵיכֶם – כָּל מִי שֶׁאֵינֶנּוּ פֹּה אִתָּנוּ הַיּוֹם.

כִּי אַתֶּם יְדַעְתֶּם אֶת כָּל מַה שֶּׁהָיָה כְּשֶׁגַּרְנוּ בְּאֶרֶץ מִצְרַיִם, וּכְשֶׁעָבַרְנוּ בְּתוֹךְ הָעַמִּים שֶׁעֲבַרְתֶּם בְּתוֹכָם.

וּרְאִיתֶם אֶת פִּסְלֵיהֶם הַמְּשֻׁקָּצִים וְהַמְּאוּסִים שֶׁיֵּשׁ לָהֶם, שֶׁעֲשׁוּיִים מֵעֵץ וָאֶבֶן אוֹ כֶּסֶף וְזָהָב.

שֶׁמָּא יֵשׁ בָּכֶם אִישׁ אוֹ אִשָּׁה אוֹ מִשְׁפָּחָה אוֹ שֵׁבֶט שֶׁבְּלִבּוֹ הוּא פּוֹנֶה הַיּוֹם מִלַּעֲבוֹד אֶת ה' אֱלֹהֵינוּ לָלֶכֶת לַעֲבוֹד אֶת אֱלֹהֵי הָעַמִּים הָהֵם, שֶׁמָּא יֵשׁ בָּכֶם אִישׁ שֶׁ'מַּצְמִיחַ' חֲטָאִים כְּמוֹ אֶרֶס וְעֵשֶׂב מָר.

וּכְשֶׁיִּשְׁמַע אֶת דִּבְרֵי הַקְּלָלָה הַזֹּאת יְבָרֵךְ אֶת עַצְמוֹ בְּלִבּוֹ וְיֹאמַר: "יִהְיֶה לִי טוֹב כְּשֶׁאֶתְנַהֵג כְּמוֹ שֶׁיֵּרָאֶה לִי", כְּדֵי לְהוֹסִיף עַל חֲטָאֵי הַתַּאֲווֹת גַּם מְרִידָה לְהַכְעִיס אֶת ה'.

ה' לֹא יִרְצֶה לִסְלוֹחַ לוֹ, ה' יִכְעַס אָז וְרָגְזוֹ יִפְגַּע בָּאִישׁ הַהוּא וְיִדְבְּקוּ בּוֹ כָּל הַקְּלָלוֹת שֶׁכְּתוּבוֹת בַּסֵּפֶר הַזֶּה, וַה' יִמְחוֹק אֶת זִכְרוֹ מִתַּחַת לַשָּׁמַיִם.

ה' יַבְדִּיל אוֹתוֹ לְרָעָה מִכָּל שִׁבְטֵי יִשְׂרָאֵל כְּכָל הַקְּלָלוֹת שֶׁבַּהֶסְכֵּם שֶׁכְּתוּבוֹת בְּסֵפֶר הַתּוֹרָה הַזֶּה.

וְיֹאמְרוּ הַדּוֹר הָאַחֲרוֹן – בְּנֵיכֶם שֶׁיָּבוֹאוּ אַחֲרֵיכֶם, וְהַנָּכְרִי שֶׁיָּבוֹא מֵאֶרֶץ רְחוֹקָה, כְּשֶׁיִּרְאוּ אֶת מַכּוֹת הָאָרֶץ הַהִיא וְאֶת מַחֲלוֹתֶיהָ שֶׁה' יָשִׂים בָּהּ:

גָּפְרִית וּמֶלַח – שְׂרֵפָה בְּכָל אַרְצָהּ – לֹא תִּזָּרַע וְלֹא תַּצְמִיחַ וְלֹא יַעֲלֶה בָּהּ שׁוּם עֵשֶׂב, כְּמַהְפֵּכַת סְדוֹם וַעֲמוֹרָה אַדְמָה וּצְבוֹיִם שֶׁה' הָפַךְ בְּרָגְזוֹ וּבְכַעֲסוֹ.

וְכָל הָעַמִּים יֹאמְרוּ: לָמָּה ה' עָשָׂה כָּךְ לָאָרֶץ הַזֹּאת, מָה הַכַּעַס הַגָּדוֹל הַזֶּה?

וְיֹאמְרוּ: עַל שֶׁעָזְבוּ אֶת הַהֶסְכֵּם עִם ה' אֱלֹהֵי אֲבוֹתֵיהֶם, שֶׁעָשָׂה אִתָּם כְּשֶׁהוֹצִיא אוֹתָם מֵאֶרֶץ מִצְרַיִם.

וְהָלְכוּ וְעָבְדוּ אֱלֹהִים אֲחֵרִים וְהִשְׁתַּחֲווּ לָהֶם – אֱלֹהִים שֶׁלֹּא יָדוּעַ בָּהֶם שׁוּם כֹּחַ, וְה' לֹא חִלֵּק אוֹתָם לָהֶם לַעֲבוֹד אוֹתָם.

ה' כָּעַס עַל הָאָרֶץ הַהִיא וְהֶחְלִיט לְהָבִיא עָלֶיהָ אֶת כָּל הַקְּלָלוֹת שֶׁכְּתוּבוֹת בַּסֵּפֶר הַזֶּה.

וַה' הִגְלָה אוֹתָם מֵעַל אַדְמָתָם בְּרוֹגֶז וּבְכַעַס וּבְקֶצֶף גָּדוֹל, וְהִשְׁלִיךְ אוֹתָם לְאֶרֶץ אַחֶרֶת כְּמוֹ הַמַּצָּב הַיּוֹם.

הָעֲווֹנוֹת הַנִּסְתָּרִים מְסוּרִים לַה' אֱלֹהֵינוּ לְהַעֲנִישׁ עֲלֵיהֶם, וְהַגְּלוּיִים נְתוּנִים לָנוּ וּלְבָנֵינוּ עַד עוֹלָם לָדוּן אֶת הַחוֹטְאִים, כְּדֵי לְקַיֵּם אֶת כָּל דִּבְרֵי הַתּוֹרָה הַזֹּאת.


Chapter 30

<b>פָּרָשַׁת הַתְּשׁוּבָה</b><br>כְּשֶׁיָּבוֹאוּ עָלֶיךָ כָּל הַדְּבָרִים הָאֵלֶּה – הַבְּרָכָה וְהַקְּלָלָה שֶׁאָמַרְתִּי לְפָנֶיךָ, תַּפְנִים אֶת הַדְּבָרִים, כְּשֶׁתִּהְיֶה בֵּין כָּל הָעַמִּים שֶׁה' אֱלֹהֶיךָ הִגְלָה אוֹתְךָ לְשָׁם.

תַּחֲזוֹר בִּתְשׁוּבָה אֶל ה' אֱלֹהֶיךָ וְתִשְׁמַע בְּקוֹלוֹ, וְתַעֲשֶׂה אֶת כָּל מַה שֶּׁאֲנִי מְצַוֶּה אוֹתְךָ הַיּוֹם, אַתָּה וּבָנֶיךָ, בְּכָל לִבְּךָ וּבְכָל רְצוֹנְךָ.

וַה' אֱלֹהֶיךָ יַחֲזִיר אוֹתְךָ חֲזָרָה לָאָרֶץ, וִירַחֵם עָלֶיךָ, וְיָשׁוּב וְיֶאֱסוֹף אוֹתְךָ מִכָּל הָעַמִּים שֶׁה' אֱלֹהֶיךָ פִּזֵּר אוֹתְךָ שָׁם.

אִם אַחַד הַגּוֹלִים יִהְיֶה בִּקְצֵה הָעוֹלָם, גַּם מִשָּׁם ה' אֱלֹהֶיךָ יֶאֱסוֹף אוֹתְךָ וּמִשָּׁם יִקַּח אוֹתְךָ.

ה' אֱלֹהֶיךָ יָבִיא אוֹתְךָ לָאָרֶץ שֶׁאֲבוֹתֶיךָ יָרְשׁוּ וְתִכְבּוֹשׁ אוֹתָהּ, וְיֵיטִיב לְךָ, וְיַרְבֶּה אוֹתְךָ יוֹתֵר מֵאֲבוֹתֶיךָ.

ה' אֱלֹהֶיךָ יָסִיר אֶת הָאֲטִימוּת מִלִּבְּךָ וּמִלֵּב צֶאֱצָאֶיךָ, שֶׁתֹּאהַב אֶת ה' אֱלֹהֶיךָ בְּכָל לִבְּךָ וּבְכָל רְצוֹנְךָ, לְמַעַן חַיֶּיךָ.

ה' אֱלֹהֶיךָ יָבִיא אֶת כָּל הַקְּלָלוֹת הָאֵלֶּה עַל אוֹיְבֶיךָ וְעַל שׂוֹנְאֶיךָ שֶׁרָדְפוּ אוֹתְךָ.

וְאַתָּה תַּחֲזוֹר בִּתְשׁוּבָה וְתִשְׁמַע בְּקוֹל ה' וְתַעֲשֶׂה אֶת כָּל מִצְווֹתָיו שֶׁאֲנִי מְצַוֶּה אוֹתְךָ הַיּוֹם.

ה' אֱלֹהֶיךָ יוֹסִיף לְךָ טוֹבָה בְּכָל מַעֲשֶׂיךָ – בִּילָדֶיךָ, וּבִוְלָדוֹת בְּהֵמוֹתֶיךָ, וּבִיבוּל אַדְמָתְךָ, כִּי ה' יָשׁוּב לִשְׂמוֹחַ בְּךָ שֶׁיִּהְיֶה לְךָ טוֹב, כְּמוֹ שֶׁשָּׂמַח אֵצֶל אֲבוֹתֶיךָ.

כִּי תִּשְׁמַע בְּקוֹל ה' אֱלֹהֶיךָ לִשְׁמוֹר אֶת מִצְווֹתָיו וְאֶת חֻקָּיו שֶׁכְּתוּבִים בְּסֵפֶר הַתּוֹרָה הַזֶּה, כִּי תָּשׁוּב אֶל ה' אֱלֹהֶיךָ בְּכָל לִבְּךָ וּבְכָל רְצוֹנְךָ.

כִּי הַצִּוּוּי הַזֶּה שֶׁאֲנִי מְצַוֶּה אוֹתְךָ הַיּוֹם הוּא לֹא פִּלְאִי לְמַעְלָה מִיְּכָלְתְּךָ, וְהוּא לֹא רָחוֹק.

הוּא לֹא בַּשָּׁמַיִם שֶׁתּוּכְלוּ לִטְעוֹן: מִי יַעֲלֶה לָנוּ לַשָּׁמַיִם וְיִקַּח אוֹתוֹ עֲבוּרֵנוּ וְיַשְׁמִיעַ לָנוּ אוֹתוֹ וְנַעֲשֶׂה אוֹתוֹ.

וְהוּא לֹא מֵעֵבֶר לַיָּם שֶׁתֹּאמְרוּ: מִי יַעֲבוֹר לָנוּ אֶל מֵעֵבֶר לַיָּם וְיִקַּח אוֹתוֹ עֲבוּרֵנוּ וְיַשְׁמִיעַ לָנוּ אוֹתוֹ וְנַעֲשֶׂה אוֹתוֹ.

אֶלָּא הַדָּבָר קָרוֹב אֵלֶיךָ מְאוֹד – בְּפִיךָ וּבְלִבְּךָ לַעֲשׂוֹתוֹ.

<b>פָּרָשַׁת הַבְּחִירָה הַחָפְשִׁית</b><br>רְאֵה, נָתַתִּי לְפָנֶיךָ הַיּוֹם אֶת הַחַיִּים וְאֶת הַטּוֹב וְאֶת הַמָּוֶת וְאֶת הָרָע –

שֶׁאֲנִי מְצַוֶּה אוֹתְךָ הַיּוֹם לֶאֱהוֹב אֶת ה' אֱלֹהֶיךָ, לָלֶכֶת בִּדְרָכָיו וְלִשְׁמוֹר אֶת מִצְווֹתָיו וְחֻקָּיו וּמִשְׁפָּטָיו, וְתִחְיֶה וְתִתְרַבֶּה וַה' אֱלֹהֶיךָ יְבָרֵךְ אוֹתְךָ בָּאָרֶץ שֶׁאַתָּה בָּא לְשָׁם לִכְבּוֹשׁ אוֹתָהּ.

וְאִם לֹא תִּרְצֶה, וְלֹא תִּשְׁמַע בְּקוֹלִי, וְתִסְטֶה וְתִשְׁתַּחֲוֶה לֵאלֹהִים אֲחֵרִים וְתַעֲבוֹד אוֹתָם.

אֲנִי אוֹמֵר לָכֶם הַיּוֹם שֶׁתֹּאבְדוּ, לֹא תִּתְקַיְּמוּ זְמַן רָב עַל הָאֲדָמָה שֶׁאַתָּה עוֹבֵר אֶת הַיַּרְדֵּן לָבוֹא לְשָׁם לִכְבּוֹשׁ אוֹתָהּ.

אֲנִי מֵעִיד בָּכֶם הַיּוֹם אֶת הַשָּׁמַיִם וְאֶת הָאָרֶץ: נָתַתִּי לְפָנֶיךָ אֶת הַחַיִּים וְהַמָּוֶת – הַבְּרָכָה וְהַקְּלָלָה, בְּחַר בַּחַיִּים כְּדֵי שֶׁתִּחְיוּ אַתָּה וְצֶאֱצָאֶיךָ.

אֱהוֹב אֶת ה' אֱלֹהֶיךָ, שְׁמַע בְּקוֹלוֹ וְהִדָּבֵק בּוֹ, כִּי הוּא מַטְּרַת חַיֶּיךָ וְרִבּוּי שְׁנוֹתֶיךָ, וְכָךְ תִּתְיַשֵּׁב עַל הָאֲדָמָה שֶׁה' נִשְׁבַּע לַאֲבוֹתֶיךָ לְאַבְרָהָם לְיִצְחָק וּלְיַעֲקֹב לָתֵת לָהֶם.


Chapter 31

<b>פָּרָשַׁת צַוָּאַת מֹשֶׁה</b><br>מֹשֶׁה הָלַךְ וְדִבֵּר אֶת הַדְּבָרִים הָאֵלֶּה אֶל כָּל יִשְׂרָאֵל.

אָמַר לָהֶם: אֲנִי הַיּוֹם בֶּן מֵאָה וְעֶשְׂרִים שָׁנָה לֹא אוּכַל עוֹד לְהַנְהִיגְכֶם בַּיְּצִיאָה לַמִּלְחָמָה וּבַחֲזָרָה, וַה' אָמַר אֵלַי: אַתָּה לֹא תַּעֲבוֹר אֶת הַיַּרְדֵּן הַזֶּה.

הֲרֵי ה' אֱלֹהֶיךָ הוּא זֶה שֶׁמַּנְהִיג אֶתְכֶם, הוּא יַשְׁמִיד אֶת הָעַמִּים הָאֵלֶּה מִלְּפָנֶיךָ וְתִכְבּוֹשׁ אוֹתָם, וִיהוֹשֻׁעַ הוּא שֶׁיַּנְהִיג אֶתְכֶם בִּמְקוֹמִי כְּמוֹ שֶׁה' דִּבֵּר.

ה' יַעֲשֶׂה לָהֶם כְּמוֹ שֶׁעָשָׂה לְסִיחוֹן וּלְעוֹג מַלְכֵי הָאֱמוֹרִי וּלְאַרְצָם, שֶׁהִשְׁמִיד אוֹתָם.

ה' נָתַן אוֹתָם בְּיֶדְכֶם – עֲשׂוּ לָהֶם כְּכָל הַמִּצְוָה שֶׁצִּוִּיתִי אֶתְכֶם.

חִזְקוּ וְאִמְצוּ אַל תִּפְחֲדוּ וְאַל תִּשָּׁבְרוּ מִפְּנֵיהֶם כִּי ה' אֱלֹהֶיךָ הוּא הַהוֹלֵךְ אִתְּךָ, הוּא לֹא יַעֲזוֹב וְלֹא יִנְטוֹשׁ אוֹתְךָ.

מֹשֶׁה קָרָא לִיהוֹשֻׁעַ וְאָמַר לוֹ לְעֵינֵי כָּל יִשְׂרָאֵל: חֲזַק וֶאֱמָץ! כִּי אַתָּה תָּבוֹא עִם הָעָם הַזֶּה לָאָרֶץ שֶׁה' נִשְׁבַּע לַאֲבוֹתֵיהֶם לָתֵת לָהֶם וְאַתָּה תַּנְחִיל לָהֶם אוֹתָהּ.

וַה' הוּא הַמַּנְהִיג אוֹתְךָ, הוּא יִהְיֶה אִתְּךָ, הוּא לֹא יַעֲזוֹב וְלֹא יִנְטוֹשׁ אוֹתְךָ, אַל תְּפַחֵד וְאַל תִּשָּׁבֵר.

<b>פָּרָשַׁת מִצְוַת הַקְהֵל</b><br>מֹשֶׁה כָּתַב אֶת הַתּוֹרָה הַזֹּאת, וּנָתַן אוֹתָהּ לַכֹּהֲנִים בְּנֵי לֵוִי שֶׁנּוֹשְׂאִים אֶת אֲרוֹן בְּרִית ה', וּלְכָל זִקְנֵי יִשְׂרָאֵל.

מֹשֶׁה צִוָּה אוֹתָם וְאָמַר: בְּסוֹף שֶׁבַע שָׁנִים בִּזְמַן שְׁנַת הַשְּׁמִטָּה בְּחַג הַסֻּכּוֹת,

כְּשֶׁכָּל יִשְׂרָאֵל יָבוֹאוּ לְהֵרָאוֹת לִפְנֵי ה' אֱלֹהֶיךָ בַּמָּקוֹם שֶׁיִּבְחַר, תִּקְרָא אֶת הַתּוֹרָה הַזֹּאת מוּל כָּל יִשְׂרָאֵל בְּאָזְנֵיהֶם.

הַקְהֵל אֶת הָעָם – הָאֲנָשִׁים וְהַנָּשִׁים וְהַיְּלָדִים וְהַגֵּרִים שֶׁבְּעָרֶיךָ, כְּדֵי שֶׁיִּשְׁמְעוּ וּכְדֵי שֶׁיִּלְמְדוּ וִיכַבְּדוּ אֶת ה' אֱלֹהֵיכֶם, וְיַקְפִּידוּ לְקַיֵּם אֶת כָּל דִּבְרֵי הַתּוֹרָה הַזֹּאת.

וּבְנֵיהֶם שֶׁלֹּא יָדְעוּ, יִשְׁמְעוּ וְיִלְמְדוּ לְכַבֵּד אֶת ה' אֱלֹהֵיכֶם, כָּל הַיָּמִים שֶׁאַתֶּם חַיִּים עַל הָאֲדָמָה שֶׁאַתֶּם עוֹבְרִים אֶת הַיַּרְדֵּן לְשָׁם לִכְבּוֹשׁ אוֹתָהּ.

<b>פָּרָשַׁת נְבוּאַת הַגָּלוּת</b><br>ה' אָמַר לְמֹשֶׁה: הֲרֵי זְמַן מוֹתְךָ מִתְקָרֵב, קְרָא לִיהוֹשֻׁעַ וְתִתְיַצְּבוּ בְּאוֹהֶל הַהִתְכַּנְּסוּת וַאֲצַוֶּה אוֹתוֹ, מֹשֶׁה וִיהוֹשֻׁעַ הָלְכוּ וְהִתְיַצְּבוּ בְּאוֹהֶל הַהִתְכַּנְּסוּת.

כְּבוֹד ה' הִתְגַּלָּה בָּאוֹהֶל בְּעַמּוּד עָנָן, וְעַמּוּד הֶעָנָן עָמַד מֵעַל פֶּתַח הָאוֹהֶל.

ה' אָמַר לְמֹשֶׁה: הִנֵּה אַתָּה מֵת וּמִצְטָרֵף לַאֲבוֹתֶיךָ, וְהָעָם הַזֶּה יָקוּם וְיִטְעֶה אַחֲרֵי אֱלִילֵי גּוֹיֵי הָאָרֶץ שֶׁהוּא בָּא לְשָׁם בְּתוֹכָם, וְהוּא יַעֲזוֹב אוֹתִי וְיָפֵר אֶת הַהֶסְכֵּם שֶׁלִּי שֶׁעָשִׂיתִי אִתּוֹ.

וְאֶכְעַס עָלָיו בְּאוֹתוֹ זְמָן וְאֶעֱזוֹב אוֹתָם וְאַסְתִּיר אֶת פָּנַי מֵהֶם וְהַגּוֹיִם יִכְבְּשׁוּ אוֹתָם, וְיִקְרוּ לוֹ רָעוֹת רַבּוֹת וְצָרוֹת, וְהוּא יֹאמַר בְּאוֹתוֹ זְמָן: הֲרֵי בִּגְלַל שֶׁאֱלֹהַי אֵינוֹ שׁוֹכֵן בְּתוֹכִי קָרוּ לִי הָרָעוֹת הָאֵלֶּה.

וַאֲנִי אַסְתִּיר אֶת פָּנַי בְּאוֹתוֹ זְמָן, בִּגְלַל כָּל הָרָעָה שֶׁעָשָׂה, שֶׁפָּנָה אֶל אֱלֹהִים אֲחֵרִים.

וְעַכְשָׁיו, כִּתְבוּ לָכֶם אֶת הַשִּׁירָה הַזֹּאת, וְלַמֵּד אוֹתָהּ אֶת בְּנֵי יִשְׂרָאֵל – שִׂים אוֹתָהּ בְּפִיהֶם, כְּדֵי שֶׁהַשִּׁירָה הַזֹּאת תְּשַׁמֵּשׁ לִי כְּעֵד שֶׁיָּעִיד בִּפְנֵי בְּנֵי יִשְׂרָאֵל.

כְּשֶׁאֲבִיא אוֹתוֹ לָאֲדָמָה שֶׁנִּשְׁבַּעְתִּי לַאֲבוֹתָיו – אֶרֶץ שׁוֹפַעַת חָלָב וּדְבַשׁ, וְיֹאכַל וְיִשְׂבַּע וְיִתְפַּנֵּק, וְיִפְנֶה אֶל אֱלֹהִים אֲחֵרִים וְיַעַבְדוּ אוֹתָם, וְיַרְגִּיזוּ אוֹתִי, וְיָפֵרוּ אֶת הַהֶסְכֵּם אִתִּי.

כְּשֶׁיִּקְרוּ לוֹ רָעוֹת רַבּוֹת וְצָרוֹת, תַּעֲנֶה אָז הַשִּׁירָה הַזֹּאת לְפָנָיו וְתָעִיד שֶׁהִזְהַרְתִּי אוֹתָם, שֶׁכֵּן הִיא לֹא תִּשָּׁכַח מִפִּי צֶאֱצָאָיו; כִּי יָדַעְתִּי אֶת יִצְרוֹ הָרַע וְאֶת מַה שֶּׁהוּא עוֹשֶׂה כְּבָר הַיּוֹם – לִפְנֵי שֶׁהֱבֵאתִי אוֹתוֹ לָאָרֶץ שֶׁנִּשְׁבַּעְתִּי.

מֹשֶׁה כָּתַב אֶת הַשִּׁירָה הַזֹּאת בַּיּוֹם הַהוּא, וְלִמֵּד אוֹתָהּ אֶת בְּנֵי יִשְׂרָאֵל.

הוּא צִוָּה אֶת יְהוֹשֻׁעַ בִּן נוּן, וְאָמַר: חֲזַק וֶאֱמָץ! כִּי אַתָּה תָּבִיא אֶת בְּנֵי יִשְׂרָאֵל לָאָרֶץ שֶׁנִּשְׁבַּעְתִּי לָהֶם וַאֲנִי אֶהְיֶה אִתְּךָ.

כְּשֶׁמֹּשֶׁה גָּמַר לִכְתּוֹב אֶת דִּבְרֵי הַתּוֹרָה הַזֹּאת עַל סֵפֶר עַד סוֹפָם,

מֹשֶׁה צִוָּה אֶת הַלְוִיִּים נוֹשְׂאֵי אֲרוֹן בְּרִית ה' וְאָמַר:

קְחוּ אֶת סֵפֶר הַתּוֹרָה הַזֶּה וְשִׂימוּ אוֹתוֹ בְּצַד אֲרוֹן בְּרִית ה' אֱלֹהֵיכֶם, וְיִהְיֶה שָׁם אֶצְלְכֶם לְעֵד שֶׁהִזְהַרְתִּי אֶתְכֶם.

כִּי אֲנִי יָדַעְתִּי אֶת סַרְבָנוּתְכֶם וְאֶת עַקְשָׁנוּתְכֶם, הֲרֵי גַּם הַיּוֹם כְּשֶׁאֲנִי עֲדַיִן חַי אִתְּכֶם הֲיִיתֶם מוֹרְדִים בְּצִוּוּי ה', וְכָל שֶׁכֵּן שֶׁיִּהְיֶה כָּךְ אַחֲרֵי מוֹתִי.

אִסְפוּ אֵלַי אֶת כָּל זִקְנֵי שִׁבְטֵיכֶם וְשׁוֹטְרֵיכֶם, וַאֲדַבֵּר בְּאָזְנֵיהֶם אֶת הַדְּבָרִים הָאֵלֶּה, וְאַתְרֶה בָּהֶם בִּפְנֵי הָעֵדִים – הַשָּׁמַיִם וְהָאָרֶץ.

כִּי יָדַעְתִּי שֶׁאַחֲרֵי מוֹתִי תַּשְׁחִיתוּ וְתִסְטוּ מֵהַדֶּרֶךְ שֶׁצִּוִּיתִי אֶתְכֶם, וְהָרָעָה שֶׁאָמַרְתִּי תִּקְרֶה לָכֶם לְאַחַר זְמָן, כְּשֶׁתַּעֲשׂוּ אֶת הָרַע בְּעֵינֵי ה' לְהַכְעִיס אוֹתוֹ בְּמַעֲשֵׂה יְדֵיכֶם.

מֹשֶׁה דִּבֵּר בְּאָזְנֵי כָּל קְהַל יִשְׂרָאֵל אֶת דִּבְרֵי הַשִּׁירָה הַזֹּאת עַד סוֹפָם.


Chapter 32

<b>פָּרָשַׁת שִׁירַת הַאֲזִינוּ</b><br>הַאֲזִינוּ הַשָּׁמַיִם וַאֲדַבֵּר, וְהָאָרֶץ תִּשְׁמַע אֶת דִּבְרֵי פִּי.

דְּבַר הַמּוּסָר שֶׁלִּי יִנְטוֹף כְּמוֹ מָטָר מַרְוֶה, אִמְרָתִי תִּנְזוֹל כְּמוֹ הַטַּל, כְּמוֹ טִפּוֹת זְעִירוֹת עַל דֶּשֶׁא, וּכְטִפּוֹת גְּדוֹלוֹת עַל עֵשֶׂב.

כְּשֶׁאֶקְרָא בְּשֵׁם ה', תְּנוּ גְּדֻלָּה לֵאלֹהֵינוּ.

הָאֵל הֶחָזָק פְּעֻלּוֹתָיו צוֹדְקוֹת כִּי כָּל דְּרָכָיו הֵם בְּיוֹשֶׁר, הוּא אֵל נֶאֱמָן וְאֵין בְּמַעֲשָׂיו עָוֶל, הוּא צַדִּיק וְיָשָׁר.

וְכִי עַם יִשְׂרָאֵל מַפְרִיעַ בַּעֲווֹנוֹ לַה'? לֹא! אֵין זֶה אֶלָּא הַמּוּם שֶׁל בָּנָיו – דּוֹר עַקְשָׁן וּמִתְחַכֵּם.

לָמָּה אַתֶּם גּוֹמְלִים כָּךְ לַה', עַם כְּפוּי טוֹבָה וְלֹא חָכָם?! הֲרֵי הוּא אָבִיךָ וְאַתָּה שֶׁלּוֹ, הוּא עָשָׂה אוֹתְךָ וּבִסֵּס אוֹתְךָ!

זְכוֹר אֶת הַיָּמִים שֶׁהָיוּ מֵאָז וּמֵעוֹלָם, הִתְבּוֹנְנוּ בַּשָּׁנִים שֶׁל כָּל הַדּוֹרוֹת, שְׁאַל אֶת אָבִיךָ וְהוּא יַגִּיד לְךָ, שְׁאַל אֶת זְקֵנֶיךָ וְהֵם יֹאמְרוּ לְךָ.

בִּזְמַן שֶׁהָאֵל הָעֶלְיוֹן חִלֵּק נַחֲלוֹת לַגּוֹיִם, כְּשֶׁהִפְרִיד בֵּין עַמֵּי בְּנֵי אָדָם, הוּא הִצִּיב אֶת שִׁבְעִים גְּבוּלוֹת הָעַמִּים כְּמִסְפַּר בְּנֵי יִשְׂרָאֵל.

כִּי הַחֵלֶק שֶׁל ה' זֶה עַמּוֹ, יַעֲקֹב הוּא כְּמוֹ חֶבֶל הָאָרֶץ שֶׁל נַחֲלָתוֹ.

הוּא מָצָא אוֹתוֹ בְּאֶרֶץ מִדְבָּר, בְּמָקוֹם שֶׁל יְלָלוֹת תַּנִּים וּמִדְבַּר שְׁמָמָה, הוּא עָמַד סְבִיבוֹ בַּמִּדְבָּר לְהָגֵן עָלָיו, נָתַן בּוֹ בִּינָה, וְשָׁמַר אוֹתוֹ כְּמוֹ אֶת הָאִישׁוֹן שֶׁל עֵינוֹ.

כְּמוֹ נֶשֶׁר שֶׁמֵּעִיר אֶת קִנּוֹ בַּעֲדִינוּת, מְרַחֵף עַל גּוֹזָלָיו לִשְׁמוֹר עֲלֵיהֶם, פּוֹרֵשׂ אֶת כְּנָפָיו וְלוֹקֵחַ אוֹתָם וְנוֹשֵׂא אוֹתָם עַל כְּנָפָיו.

כָּךְ ה' לְבַדּוֹ מוֹבִיל אוֹתוֹ, וְאֵין אִתּוֹ אֵל אַחֵר.

ה' הוֹשִׁיב אוֹתוֹ בְּאֶרֶץ חֲשׁוּבָה, וְהוּא אָכַל יְבוּלֵי שָׂדֶה, הֵנִיק אוֹתוֹ דְּבַשׁ מִסֶּלַע, וְשֶׁמֶן מִסֶּלַע קָשֶׁה.

חֶמְאָה מִבָּקָר וְחָלָב מִצֹּאן, עִם שׁוּמַן כְּבָשִׂים וְאֵילִים מֵהַבָּשָׁן וּתְיָשִׁים, עִם חִטָּה שְׁמֵנָה, וּמֵהַמִּיץ שֶׁל הָעֲנָבִים שָׁתָה יַיִן.

יִשְׂרָאֵל הִשְׁמִין וּבָעַט, הִשְׁמַנְתָּ, נַעֲשֵׂיתָ עָבֶה, וְהִתְכַּסִּיתָ בְּשׁוּמָן, הוּא נָטַשׁ אֶת הָאֱלֹהִים שֶׁבָּרָא אוֹתוֹ, וּבִזָּה אֶת הָאֵל הֶחָזָק שֶׁמַּצִּילוֹ.

הִרְגִּיזוּ אוֹתוֹ בַּעֲבוֹדַת אֵלִים זָרִים – הִכְעִיסוּ אוֹתוֹ בְּתוֹעֵבוֹת.

שָׁחֲטוּ קָרְבָּנוֹת לַשֵּׁדִים – שֶׁאֵינָם אֵל, לְאֵלִים שֶׁלֹּא הִכִּירוּ מֵעוֹלָם, חֲדָשִׁים שֶׁבָּאוּ לָאַחֲרוֹנָה, אֲבוֹתֵיכֶם לֹא הִתְעַסְּקוּ בָּהֶם.

עָזַבְתָּ אֶת הָאֵל הֶחָזָק שֶׁיָּלַד אוֹתְךָ, שָׁכַחְתָּ אֶת הָאֵל שֶׁעָשָׂה אוֹתְךָ.

ה' רָאָה וְכָעַס מִמַּה שֶּׁהִכְעִיסוּהוּ בָּנָיו וּבְנוֹתָיו.

אָמַר: אַסְתִּיר אֶת פָּנַי מֵהֶם, אֲנִי צוֹפֶה מַה יִּהְיֶה עֲתִידָם, כִּי הֵם דּוֹר הֲפַכְפָּךְ – בָּנִים שֶׁאֵין בָּהֶם אֵמוּן.

הֵם הִרְגִּיזוּ אוֹתִי בֶּאֱלִיל שֶׁאֵין בּוֹ כֹּחַ – הִכְעִיסוּ אוֹתִי בְּהַבְלֵיהֶם, לָכֵן אֲנִי אַרְגִּיז אוֹתָם בְּשֵׁבֶט שֶׁאֵינוֹ עָם – אַכְעִיס אוֹתָם בְּעַם רַע.

כִּי מִכַּעֲסִי בָּעֲרָה אֵשׁ וְדָלְקָה עַד עוֹמֶק הַתְּהוֹם, הִשְׁמִידָה אֶרֶץ וִיבוּלָהּ וְשָׂרְפָה יְסוֹדוֹת הָרִים.

אוֹסִיף עֲלֵיהֶם רָעוֹת, אִירָה בָּהֶם אֶת כָּל חִצַּי.

הֵם יִהְיוּ מֻכֵּי רָעָב וְחוֹלִים בְּחוֹם גָּבוֹהַּ וּמָוֶת מַר, וַאֲשַׁסֶּה בָּהֶם שֵׁן שֶׁל חַיּוֹת רָעוֹת עִם אֶרֶס שֶׁל זוֹחֲלֵי עָפָר.

מִחוּץ לָעִיר תִּהְיֶה מִלְחָמָה שֶׁתַּהֲרוֹג אֶת בְּנֵיהֶם, וּבַחֲדָרִים הַפְּנִימִיִּים תִּהְיֶה אֵימָה, יָמוּתוּ גַּם בָּחוּר וְגַם בְּתוּלָה, יוֹנֵק עִם אִישׁ זָקֵן.

אָמַרְתִּי: אַשְׁמִיד אוֹתָם בְּרָגְזִי! לֹא אַשְׁאִיר מֵהֶם זֵכֶר בֵּין הָאֲנָשִׁים.

כָּךְ הָיִיתִי עוֹשֶׂה אִם לֹא הָיִיתִי חוֹשֵׁש שֶׁהָאוֹיֵב יַכְעִיס אוֹתִי, שֶׁמָּא יִתְגָּאוּ צוֹרְרֵיהֶם – שֶׁמָּא יֹאמְרוּ: יָדֵינוּ חֲזָקָה, וְלֹא ה' עָשָׂה אֶת כָּל זֶה.

כִּי הָאוֹיְבִים הֵם עַם חֲסַר חָכְמָה, וְאֵין בָּהֶם תְּבוּנָה.

אִלּוּ הָיוּ חֲכָמִים הָיוּ יוֹדְעִים זֹאת, הָיוּ מְבִינִים שֶׁאִם יֶחֶטְאוּ יִקְרֶה כָּךְ גַּם לָהֶם בְּסוֹפָם.

אֵיךְ יִתָּכֵן שֶׁאֶחָד מֵהֶם רוֹדֵף אֶלֶף וּשְׁנַיִם מַבְרִיחִים עֲשֶׂרֶת אֲלָפִים, אִם לֹא שֶׁהָאֵל הֶחָזָק שֶׁל יִשְׂרָאֵל מָכַר אוֹתָם, וַה' הִסְגִּיר אוֹתָם?!

הֲרֵי אֱלִילָם אֵינוֹ כְּמוֹ הָאֵל הֶחָזָק שֶׁלָּנוּ, וּבְכָל זֹאת אוֹיְבֵינוּ עוֹשִׂים בָּנוּ שְׁפָטִים.

אֲבָל לְבַסּוֹף הַגֶּפֶן שֶׁלָּהֶם תֵּעָנֵשׁ כְּמוֹ גֶּפֶן סְדוֹם וּשְׂדוֹת עֲמוֹרָה, עִנְּבֵיהֶם יִהְיוּ כְּעִנְּבֵי הָעֵשֶׂב הַמָּר, יִהְיוּ לָהֶם אֶשְׁכּוֹלוֹת מָרִים.

יֵינָם יִהְיֶה כְּמוֹ אֶרֶס נְחָשִׁים, וּכְרַעַל פֶּתֶן אַכְזָר.

הֲרֵי זֶה שָׁמוּר אֶצְלִי, נָעוּל בַּמַּחְסָנִים שֶׁלִּי –

הַנְּקָמָה וְהַתַּגְמוּל מוּכָנִים אֶצְלִי לַזְּמַן שֶׁרַגְלָם תִּתְמוֹטֵט, שֶׁכֵּן קָרוֹב יוֹם שְׁבִירָתָם, וַאֲמַהֵר אֶת הֶעָתִיד לָבוֹא עֲלֵיהֶם.

כְּשֶׁה' יָדוּן אֶת עַמּוֹ וְיִתְחָרֵט מִלְּהַעֲנִישׁ אֶת עֲבָדָיו, כְּשֶׁיִּרְאֶה שֶׁעָזְבָה אוֹתָם הַיָּד הַמְּסַיַּעַת וְאֵין בָּהֶם נֶעֱזָר וְנִתְמָךְ.

ה' יֹאמַר: אֵיפֹה אֱלִילֵיהֶם? – אֱלִילָם הֶחָזָק שֶׁבָּטְחוּ בּוֹ?!

אֱלִילֵיהֶם הָאוֹכְלִים אֶת חֵלֶב זִבְחֵיהֶם וְשׁוֹתִים אֶת הַיַּיִן שֶׁשָּׁפְכוּ לָהֶם? שֶׁיָּקוּמוּ וְיַעַזְרוּ לָכֶם! שֶׁיִּהְיוּ לָכֶם לְמִסְתּוֹר מֵאוֹיֵב!

רְאוּ עַכְשָׁיו שֶׁאֲנִי אֲנִי הוּא, וְאֵין אֱלֹהִים אֲחֵרִים יַחַד אִתִּי! רַק אֲנִי אָמִית וַאֲחַיֶּה, אֲנִי מָחַצְתִּי וַאֲנִי אֲרַפֵּא, וְאֵין מִי שֶׁיָּכוֹל לְהַצִּיל מִיָּדִי.

כְּשֶׁאָרִים אֶל הַשָּׁמַיִם אֶת יָדִי, וְאֶשָּׁבַע בִּשְׁמִי – 'חַי אֲנִי לְעוֹלָם' שֶׁכָּךְ אֶעֱשֶׂה:

אַשְׁחִיז אֶת חַרְבִּי הַמַּבְרִיקָה וְיָדִי תֹּאחַז בְּמִדַּת הַדִּין, אָשִׁיב נְקָמָה לְצוֹרְרַי וַאֲשַׁלֵּם לְשׂוֹנְאַי.

אַרְוֶה אֶת חִצַּי בְּדָם עַד שֶׁיִּשְׁתַּכְּרוּ, וְחַרְבִּי תֹּאכַל בָּשָׂר, מִדַּם הֲרוּגִים וּשְׁבוּיִים, וּמֵהָרָאשִׁים הַשְּׁסוּעִים שֶׁל הָאוֹיֵב.

שַׁבְּחוּ גּוֹיִם אֶת עַמּוֹ, כִּי ה' יִנְקוֹם אֶת דַּם עֲבָדָיו, וְיָשִׁיב נְקָמָה לְצוֹרְרָיו וְהוּא יְכַפֵּר עַל אַדְמָתוֹ וְעַמּוֹ.

<b>פָּרָשַׁת הַצִּוּוּי עַל הַשִּׁירָה</b><br>מֹשֶׁה בָּא, וְדִבֵּר אֶת כָּל דִּבְרֵי הַשִּׁירָה הַזֹּאת בְּאָזְנֵי הָעָם, הוּא וְהוֹשֵׁעַ בִּן נוּן.

מֹשֶׁה גָּמַר לְדַבֵּר אֶת כָּל הַדְּבָרִים הָאֵלֶּה אֶל כָּל יִשְׂרָאֵל.

וְאָמַר לָהֶם: שִׂימוּ לִבְּכֶם לְכָל הַדְּבָרִים שֶׁאֲנִי מַזְהִיר אֶתְכֶם הַיּוֹם, כְּדֵי שֶׁתְּצַוּוּ אוֹתָם אֶת בְּנֵיכֶם, לְהַקְפִּיד לְקַיֵּם אֶת כָּל דִּבְרֵי הַתּוֹרָה הַזֹּאת.

כִּי הוּא לֹא דָּבָר רֵיק מִתּוֹכֶן עֲבוּרְכֶם, אֶלָּא הוּא חַיֵּיכֶם, וּבִזְכוּת הַדָּבָר הַזֶּה תִּתְקַיְּמוּ זְמַן רָב עַל הָאֲדָמָה שֶׁאַתֶּם עוֹבְרִים אֶת הַיַּרְדֵּן לְשָׁם לִכְבּוֹשׁ אוֹתָהּ.

<b>פָּרָשַׁת צִוּוּי הָעֲלִיָּה לְהַר נְבוֹ</b><br>ה' דִּבֵּר אֶל מֹשֶׁה בַּיּוֹם הַזֶּה עַצְמוֹ וְאָמַר:

עֲלֵה עַל הַר הַמַּעֲבָר הַזֶּה – הַר נְבוֹ שֶׁבְּאֶרֶץ מוֹאָב שֶׁמּוּל יְרִיחוֹ, וּרְאֵה אֶת אֶרֶץ כְּנַעַן שֶׁאֲנִי נוֹתֵן לִבְנֵי יִשְׂרָאֵל לַאֲחֻזָּה.

וּמוּת בָּהָר שֶׁאַתָּה עוֹלֶה לְשָׁם וְנִשְׁמָתְךָ תֵּאָסֵף אֶל מְקוֹם הַנְּשָׁמוֹת, כְּמוֹ שֶׁאַהֲרֹן אָחִיךָ מֵת בְּהוֹר-הָהָר וְנִשְׁמָתוֹ נֶאֶסְפָה אֶל מְקוֹם הַנְּשָׁמוֹת.

עַל זֶה שֶׁמְּעַלְתֶּם בִּי בְּכָךְ שֶׁלֹּא קִדַּשְׁתֶּם אֶת שְׁמִי בְּתוֹךְ בְּנֵי יִשְׂרָאֵל בְּפָרָשַׁת מֵי מְרִיבָה בְּקָדֵשׁ בְּמִדְבַּר צִין.

תַּעֲמוֹד רַק מִמּוּל וְתִרְאֶה אֶת הָאָרֶץ, וְלֹא תָּבוֹא לְשָׁם – לָאָרֶץ שֶׁאֲנִי נוֹתֵן לִבְנֵי יִשְׂרָאֵל.


Chapter 33

<b>פָּרָשַׁת בִּרְכַּת מֹשֶׁה</b><br>וְזֹאת הַבְּרָכָה שֶׁמֹּשֶׁה אִישׁ הָאֱלֹהִים בֵּרֵךְ אֶת בְּנֵי יִשְׂרָאֵל לִפְנֵי מוֹתוֹ.

הוּא אָמַר: ה' בָּא מִסִּינַי בְּמַתַּן תּוֹרָה, וְהֵאִיר לְיִשְׂרָאֵל מִשֵּׂעִיר וְהוֹפִיעַ מֵהַר פָּארָן הַקְּרוֹבִים לְסִינַי, וּבָא מְלֻוֶּה בְּרִבְבוֹת מַלְאֲכֵי קוֹדֶשׁ, כְּשֶׁבִּימִינוֹ דַּת הַתּוֹרָה כְּתוּבָה בְּאֵשׁ לְיִשְׂרָאֵל.

ה' גַּם חִבֵּב אֶת הַשְּׁבָטִים – לָקַח בְּיָדוֹ אֶת כָּל יִשְׂרָאֵל קְדוֹשָׁיו, הֵם הֻכְנְסוּ תַּחַת כַּנְפֵי הַשְּׁכִינָה – מְרוֹמָמִים עַל יְדֵי דִּבּוּרָיו.

מֹשֶׁה צִוָּה לָנוּ אֶת הַתּוֹרָה, יְרֻשָּׁה לִקְהִלַּת יַעֲקֹב.

מֹשֶׁה הָיָה מֶלֶךְ בְּיִשְׂרָאֵל, כְּשֶׁהִתְאַסְּפוּ רָאשֵׁי הָעָם, שִׁבְטֵי יִשְׂרָאֵל נִשְׁמְעוּ לוֹ יַחַד.

יְחִי רְאוּבֵן וְלֹא יָמוּת בְּצֵאתוֹ לַקְּרָב רִאשׁוֹן לִפְנֵי הַמַּחֲנֶה, וַאֲנָשָׁיו יָשׁוּבוּ מֵהַקְּרָב בַּמִּסְפָּר שֶׁיָּצְאוּ.

וְזֹאת לִיהוּדָה – אָמַר: שְׁמַע ה' אֶת קוֹל תְּפִלַּת יְהוּדָה בְּצֵאתוֹ לַקְּרָב וְתַחֲזִיר אוֹתוֹ בְּשָׁלוֹם לְעַמּוֹ, הוּא יַצְלִיחַ מְאֹד בְּמַעֲשָׂיו, וְתַעֲזוֹר לוֹ מִצּוֹרְרָיו.

וְעַל לֵוִי אָמַר: ה', אֶת הָאֲבָנִים הַמְּאִירוֹת שֶׁעוֹנוֹת לִשְׁאֵלוֹת נָתַתָּ לְאַהֲרֹן – הָאִישׁ הַצַּדִּיק שֶׁלְּךָ, נִסִּיתָ אוֹתוֹ בְּנִסָּיוֹן וּבָחַנְתָּ אוֹתוֹ בָּאֵרוּעַ שֶׁל מֵי מְרִיבָה.

כְּשֶׁצָּרִיךְ הָיָה לְהַעֲנִישׁ וְלַהֲרוֹג בְּחֵטְא הָעֵגֶל – שֵׁבֶט לֵוִי הִתְיַחֵס לְאָבִיו וְאִמּוֹ כְּאִלּוּ לֹא רָאָה אוֹתָם מֵעוֹלָם וְלֹא הִכִּיר אֶת אֶחָיו וְלֹא יָדַע מִי הֵם בָּנָיו, כִּי הֵם הִקְפִּידוּ עַל מִצְווֹתֶיךָ וְהֵם יְקַיְּמוּ אֶת הַהֶסְכֵּם אִתְּךָ.

הֵם יְלַמְּדוּ אֶת מִצְווֹתֶיךָ לְיַעֲקֹב וְאֶת תּוֹרָתְךָ לְיִשְׂרָאֵל, הֵם יָשִׂימוּ בַּמִּקְדָּשׁ קְטוֹרֶת בְּאַפְּךָ וְקָרְבָּן עַל מִזְבַּחֲךָ.

בָּרֵךְ ה' אֶת נְכָסָיו, וְאֶת מַעֲשֵׂה יָדָיו תְּקַבֵּל בְּרָצוֹן, מְחַץ אֶת הַמָּתְנַיִם שֶׁל הַקָּמִים לְהִלָּחֵם בּוֹ וְשֶׁל שׂוֹנְאָיו, שֶׁלֹּא יָקוּמוּ מֵהַתְּבוּסָה.

עַל בִּנְיָמִין אָמַר שֶׁהוּא אָהוּב לַה', הוּא יִשְׁכּוֹן בְּאַרְצוֹ בְּבִטָּחוֹן בַּה', ה' מָגֵן עָלָיו כָּל הַיּוֹם, וּבֵית מִקְדָּשׁוֹ שׁוֹכֵן בֵּין הָרָיו.

וּלְיוֹסֵף אָמַר: אַרְצוֹ מְבוֹרֶכֶת בְּבִרְכַּת ה' – בְּפֵירוֹת מְתוּקִים שֶׁמּוּשְׁקִים מִטַּל הַשָּׁמַיִם וּמִמַּעְיְנוֹת הַתְּהוֹם שֶׁמִּתַּחַת לָאָרֶץ.

וּבְפֵירוֹת מְתוּקִים מֵהַשְׁפַּעַת הַשֶּׁמֶשׁ, וּבְפֵירוֹת מְתוּקִים מֵהַשְׁפַּעַת הַיָּרֵחַ.

וּבְהָרִים שֶׁפֵּירוֹתֵיהֶם מַקְדִּימִים לְהַבְשִׁיל רִאשׁוֹנִים, וּבִגְבָעוֹת שֶׁמַּצְמִיחוֹת תָּמִיד פֵּירוֹת מְתוּקִים.

וּמִטּוּב אֶרֶץ וּמְלוֹאָהּ מֵרְצוֹן ה' שֶׁנִּגְלָה אֵלַי בַּסְּנֶה, תָּבוֹא בְּרָכָה זוֹ לְרֹאשׁ יוֹסֵף – לַקָּדְקוֹד שֶׁל הַמְּרוֹמָם שֶׁבְּאֶחָיו.

הוּא כְּמוֹ שׁוֹר בְּכוֹר חָזָק בַּעַל יוֹפִי וְהָדָר, וְקַרְנָיו הֵם קַרְנֵי רְאֵם בָּהֶם יְנַגֵּחַ יַחַד אֶת עַמֵּי אוֹיְבָיו עַד סוֹף הָאָרֶץ, וְהֵם רִבְבוֹת לוֹחֲמֵי אֶפְרַיִם וְאַלְפֵי לוֹחֲמֵי מְנַשֶּׁה.

וְלִזְבוּלוּן אָמַר: שְׂמַח זְבוּלוּן בְּצֵאתְךָ לַקְּרָב וּלְמִסְחָר, וְיִשָּׂשכָר בְּשִׁבְתְּךָ בְּאוֹהָלֶיךָ.

אַנְשֵׁי זְבוּלוּן יִקְרְאוּ לָעַמִּים לְהַר הַבַּיִת, שָׁם יַקְרִיבוּ זִבְחֵי אֱמֶת, כִּי הֵם יִינְקוּ שֶׁפַע מֵהַיַּמִּים, וְאוֹצָרוֹת שֶׁמֻּחְבָּאִים וּטְמוּנִים בַּחוֹל.

וּלְגָד אָמַר: בָּרוּךְ ה' שֶׁמַּרְחִיב אֶת גְּבוּלוֹ שֶׁל גָּד, הוּא שׁוֹכֵן בְּבִטָּחוֹן כְּאַרְיֵה וְיִטְרוֹף אֶת אוֹיְבָיו – זְרוֹעַ עִם הָרֹאשׁ.

הוּא בָּחַר לְעַצְמוֹ אֶת הַחֵלֶק הָרִאשׁוֹן שֶׁנִּכְבַּשׁ, שֶׁשָּׁם חֶלְקַת הַקֶּבֶר שֶׁבָּהּ טָמוּן מֹשֶׁה מוֹסֵר הַתּוֹרָה, הוּא יֵצֵא בְּרֹאשׁ הָעָם וּבְכָךְ יְקַיֵּם אֶת הַבְטָחָתוֹ לַה' וְאֶת הִתְחַיְּבוּתוֹ לְיִשְׂרָאֵל.

וּלְדָן אָמַר: דָּן גּוּר אַרְיֵה יְזַנֵּק מֵהַבָּשָׁן.

וּלְנַפְתָּלִי אָמַר: נַפְתָּלִי שָׂבֵעַ וּמְרוּצֶה וּמָלֵא בְּבִרְכַּת ה', הוּא יִירַשׁ אֶת הַכִּנֶּרֶת וְאֶת הָעֵמֶק שֶׁלִּדְרוֹמָהּ.

וּלְאָשֵׁר אָמַר: אָשֵׁר מְבוֹרָךְ בְּבָנָיו, יִהְיֶה רָצוּי לְאֶחָיו וְלֹא יְקַנְּאוּ בּוֹ, וְהוּא טוֹבֵל אֶת רַגְלוֹ בְּשֶׁמֶן בְּתַפְנוּקֵי מְלָכִים.

מַנְעוּלֵי שְׁעָרֶיךָ חֲזָקִים כְּבַרְזֶל וּנְחוֹשֶׁת, וְכִימֵי צְעִירוּתְךָ כָּךְ יִהְיוּ יְמֵי זִקְנוּתְךָ.

אֵין כֵּאלֹהֵי יִשְׂרָאֵל, הָרוֹכֵב בַּשָּׁמַיִם הוּא שֶׁעוֹזֵר לְךָ, וּכְבוֹדוֹ בַּשְּׁחָקִים.

אֱלֹהִים שֶׁהָיָה מֵאָז וּמִקֶּדֶם הוּא מַחֲסֶה לָהֶם מִלְמַעְלָה, וּזְרוֹעוֹתָיו מִתַּחַת שׁוֹמְרוֹת לְעוֹלָם, הוּא גֵּרֵשׁ מִפָּנֶיךָ אוֹיֵב וְאָמַר לְהַשְׁמִידוֹ.

יִשְׂרָאֵל שָׁכַן בְּבִטָּחוֹן לְלֹא אוֹיְבִים – כְּמוֹ שֶׁבֵּרְכָם יַעֲקֹב, הֵם יַגִּיעוּ לְאֶרֶץ מְגַדֶּלֶת דָּגָן וְיַיִן, גַּם הַשָּׁמַיִם יִנְטְפוּ עָלָיו טַל.

אַשְׁרֶיךָ יִשְׂרָאֵל מִי כָּמוֹךָ! עַם שֶׁה' מוֹשִׁיעוֹ, הוּא מָגֵן עָלֶיךָ וְעוֹזֵר לְךָ וּבוֹ אַתָּה מִתְגָּאֶה בְּנִצְחוֹנוֹתֶיךָ, הַגּוֹיִם יַכְחִישׁוּ שֶׁהֵם הָיוּ אוֹיְבֶיךָ כְּדֵי לְהַחְנִיף לְךָ, וְאַתָּה תִּדְרוֹךְ עַל בָּמוֹתֵיהֶם.


Chapter 34

<b>פָּרָשַׁת הָעֲלִיָּה לְהַר נְבוֹ</b><br>מֹשֶׁה עָלָה מֵעַרְבוֹת מוֹאָב לְהַר נְבוֹ – לְרֹאשׁ הַפִּסְגָּה הַפּוֹנֶה לְמוּל יְרִיחוֹ, ה' הֶרְאָה לוֹ אֶת כָּל הָאָרֶץ – אֶת הַגִּלְעָד עַד הַבַּנְיָס.

וְאֶת כָּל נַפְתָּלִי וְאֶת אֶרֶץ אֶפְרַיִם וּמְנַשֶּׁה וְאֶת כָּל אֶרֶץ יְהוּדָה עַד הַיָּם הַמַּעֲרָבִי.

וְאֶת הַנֶּגֶב וְאֶת בִּקְעַת הַיַּרְדֵּן בִּקְעַת יְרִיחוֹ עִיר הַתְּמָרִים, עַד צוֹעַר.

ה' אָמַר לוֹ: זֹאת הָאָרֶץ שֶׁנִּשְׁבַּעְתִּי לְאַבְרָהָם לְיִצְחָק וּלְיַעֲקֹב: "אֶתֵּן אוֹתָהּ לְצֶאֱצָאֶיךָ!", הֶרְאֵיתִי לְךָ אוֹתָהּ בְּעֵינֶיךָ, וְלֹא תַּעֲבוֹר לְשָׁם.

מֹשֶׁה עֶבֶד ה' מֵת שָׁם בְּאֶרֶץ מוֹאָב עַל פִּי גְּזֵירַת ה'.

ה' קָבַר אוֹתוֹ בָּעֵמֶק בְּאֶרֶץ מוֹאָב מוּל בֵּית פְּעוֹר, וְאַף אִישׁ לֹא יָדַע אֶת מְקוֹם קְבוּרָתוֹ עַד הַיּוֹם הַזֶּה.

וּמֹשֶׁה הָיָה בֶּן מֵאָה וְעֶשְׂרִים שָׁנָה בְּמוֹתוֹ, וְלַמְרוֹת זֹאת עֵינָיו לֹא נֶחְלְשׁוּ וְלַחוּת נְעוּרָיו לֹא הִסְתַּלְּקָה.

בְּנֵי יִשְׂרָאֵל בָּכוּ עַל מֹשֶׁה בְּעַרְבוֹת מוֹאָב שְׁלוֹשִׁים יוֹם, וְהִסְתַּיְּמוּ יְמֵי הַבֶּכִי שֶׁל הָאֵבֶל עַל מֹשֶׁה.

וִיהוֹשֻׁעַ בִּן נוּן מָלֵא רוּחַ חָכְמָה כִּי מֹשֶׁה סָמַךְ עָלָיו אֶת יָדָיו, בְּנֵי יִשְׂרָאֵל שָׁמְעוּ בְּקוֹלוֹ וְעָשׂוּ כְּמוֹ שֶׁה' צִוָּה אֶת מֹשֶׁה.

וְלֹא קָם בְּיִשְׂרָאֵל עוֹד נָבִיא כְּמוֹ מֹשֶׁה ­– שֶׁה' נִפְגַּשׁ אִתּוֹ פָּנִים אֶל פָּנִים.

וְשֶׁעָשָׂה אֶת כָּל סִימָנֵי הַהוֹכָחָה לְכוֹחוֹ וְאֶת כָּל הַנִּסִּים שֶׁה' שָׁלַח אוֹתוֹ לַעֲשׂוֹת בְּאֶרֶץ מִצְרַיִם לְפַרְעֹה וּלְכָל עֲבָדָיו וּלְכָל אַרְצוֹ.

וְכָל מַעֲשֵׂי הַיָּד הַחֲזָקָה וְכָל הַדְּבָרִים הַמְּעוֹרְרִים הַעֲרָצָה, כְּמוֹ שֶׁמֹּשֶׁה עָשָׂה לְעֵינֵי כָּל יִשְׂרָאֵל.
