Exodus
שמות
Miqra Mevoar, trans. and edited by David Kokhav, Jerusalem 2020
https://he.wikisource.org/wiki/%D7%9E%D7%A7%D7%A8%D7%90_%D7%9E%D7%91%D7%95%D7%90%D7%A8

שמות



Chapter 1

<b>פָּרָשַׁת שְׁמוֹת הַבָּאִים</b><br>וְאֵלֶּה שְׁמוֹת בְּנֵי יִשְׂרָאֵל שֶׁבָּאוּ לְמִצְרַיִם עִם יַעֲקֹב, הֵם בָּאוּ כָּל אֶחָד עִם מִשְׁפַּחְתּוֹ:

רְאוּבֵן שִׁמְעוֹן לֵוִי וִיהוּדָה.

יִשָּׂשכָר זְבוּלוּן וּבִנְיָמִין.

דָּן וְנַפְתָּלִי גָּד וְאָשֵׁר.

מִסְפַּר כָּל הָאֲנָשִׁים צֶאֱצָאֵי יַעֲקֹב הָיָה שִׁבְעִים, יַחַד עִם יוֹסֵף שֶׁהָיָה בְּמִצְרַיִם.

יוֹסֵף וְכָל אֶחָיו וְכָל אוֹתוֹ הַדּוֹר מֵתוּ.

וּבְנֵי יִשְׂרָאֵל הוֹלִידוּ צֶאֱצָאִים רַבִּים וְהִתְרַבּוּ וְהִתְחַזְּקוּ מְאוֹד מְאוֹד, הָאָרֶץ הִתְמַלְּאָה מֵהֶם.

<b>פָּרָשַׁת הַגְּזֵרוֹת</b><br>מָלַךְ בְּמִצְרַיִם מֶלֶךְ חָדָשׁ שֶׁלֹּא הִכִּיר אֶת יוֹסֵף.

וְאָמַר לְעַמּוֹ: הִנֵּה עַם בְּנֵי יִשְׂרָאֵל גָּדוֹל וְחָזָק יוֹתֵר מֵאִתָּנוּ.

בּוֹאוּ נִפְעַל נֶגְדּוֹ בְּחָכְמָה כְּדֵי שֶׁלֹּא יִתְרַבֶּה, וְאָז אִם תִּהְיֶה מִלְחָמָה הוּא יִצְטָרֵף אֶל שׂוֹנְאֵינוּ וְיִלָּחֵם בָּנוּ וְיַעֲלֶה מֵהָאָרֶץ.

מִצְרַיִם מִנּוּ עָלָיו שׁוֹטְרִים שֶׁיַּעֲבִידוּ אוֹתוֹ כְּדֵי לְהַשְׁפִּיל אוֹתוֹ בְּשִׁעְבּוּד, הוּא בָּנָה עָרִים שֶׁל מַחְסַנִּים לְפַרְעֹה, אֶת פִּתוֹם וְאֶת רַעַמְסֵס.

וּכְכָל שֶׁהִשְׁפִּילוּ אוֹתוֹ כָּךְ הִתְרַבָּה וְכָךְ הִתְפַּשֵּׁט, וְנִמְאַס לַמִּצְרִים בִּגְלַל בְּנֵי יִשְׂרָאֵל.

מִצְרַיִם הֶעֱבִידוּ אֶת בְּנֵי יִשְׂרָאֵל בַּעֲבוֹדָה קָשָׁה וְשׁוֹבֶרֶת.

הֵם מֵרְרוּ אֶת חַיֵּיהֶם בַּעֲבוֹדָה קָשָׁה בְּמֶלֶט וּבִלְבֵנִים וּבְכָל מִינֵי עֲבוֹדָה בַּשָּׂדֶה – בְּכָל עֲבוֹדוֹתֵיהֶם שֶׁעָבְדוּ בָּהֶם עֲבוֹדָה קָשָׁה וְשׁוֹבֶרֶת.

מֶלֶךְ מִצְרַיִם אָמַר לַמְיַלְּדוֹת הָעִבְרִיּוֹת שֶׁשֵּׁם הָאַחַת שִׁפְרָה וְשֵׁם הַשְּׁנִיָּה פּוּעָה.

הוּא אָמַר: כְּשֶׁאַתֶּן מְיַלְּדוֹת אֶת הַנָּשִׁים הָעִבְרִיּוֹת רְאוּ עַל מְקוֹם מוֹשַׁב הַיּוֹלֶדֶת, אִם הוּא בֵּן – הִרְגוּ אוֹתוֹ, וְאִם הִיא בַּת – תִּחְיֶה.

הַמְיַלְּדוֹת כִּבְּדוּ אֶת הָאֱלֹהִים וְלֹא עָשׂוּ כְּמוֹ שֶׁמֶּלֶךְ מִצְרַיִם דִּבֵּר אִתָּן, וְהֵן הִשְׁאִירוּ אֶת הַיְּלָדִים בַּחַיִּים.

מֶלֶךְ מִצְרַיִם קָרָא לַמְיַלְּדוֹת וְאָמַר לָהֶן: מַדּוּעַ עֲשִׂיתֶן אֶת הַדָּבָר הַזֶּה וְהִשְׁאַרְתֶּן אֶת הַיְּלָדִים בַּחַיִּים?

אָמְרוּ הַמְיַלְּדוֹת לְפַרְעֹה: כִּי הַנָּשִׁים הָעִבְרִיּוֹת אֵינָן כַּמִּצְרִיּוֹת, הֵן מַכִּירוֹת אֶת מִקְצוֹעַ הַמְיַלְּדוֹת, הֵן יוֹלְדוֹת לִפְנֵי שֶׁתָּבוֹא אֲלֵהֶן הַמְיַלֶּדֶת.

אֱלֹהִים הֵטִיב לַמְיַלְּדוֹת, וְהָעָם הִתְרַבּוּ וְהִתְחַזְּקוּ מְאוֹד.

כֵּיוָן שֶׁהַמְיַלְּדוֹת כִּבְּדוּ אֶת הָאֱלֹהִים הוּא נָתַן לָהֶן בָּנִים מְכֻבָּדִים.

פַּרְעֹה צִוָּה לְכָל עַמּוֹ וְאָמַר: כָּל בֵּן שֶׁנּוֹלָד תַּשְׁלִיכוּ אוֹתוֹ לַיְאוֹר, וְכָל בַּת תְּחַיּוּ!


Chapter 2

<b>פָּרָשַׁת לֵידַת מֹשֶׁה</b><br>הָלַךְ אִישׁ מִמִּשְׁפַּחַת לֵוִי וְנָשָׂא לְאִשָּׁה אֶת הַבַּת שֶׁל לֵוִי.

הָאִשָּׁה נִכְנְסָה לְהֵרָיוֹן וְיָלְדָה בֵּן, הִיא רָאֲתָה שֶׁהוּא בָּרִיא וְהֶחְבִּיאָה אוֹתוֹ שְׁלוֹשָׁה חֳדָשִׁים.

הִיא לֹא יָכְלָה לְהַחְבִּיא אוֹתוֹ עוֹד, לָקְחָה לוֹ אַרְגָּז מִנְּצָרִים, צִפְּתָה אוֹתוֹ בְּחֵמָר וּבְזֶפֶת, וְשָׂמָה בּוֹ אֶת הַיֶּלֶד, וְהִנִּיחָה אוֹתוֹ בֵּין צִמְחֵי הַסּוּף שֶׁעַל שְׂפַת הַיְּאוֹר.

אֲחוֹתוֹ נֶעֶמְדָה מֵרָחוֹק כְּדֵי לָדַעַת מַה יִּקְרֶה לוֹ.

בַּת פַּרְעֹה יָרְדָה לִרְחוֹץ בַּיְּאוֹר וְנַעֲרוֹתֶיהָ הוֹלְכוֹת לְיַד הַיְּאוֹר, הִיא רָאֲתָה אֶת הָאַרְגָּז בֵּין צִמְחֵי הַסּוּף, וְשָׁלְחָה אֶת שִׁפְחָתָהּ וְלָקְחָה אוֹתוֹ.

הִיא פָּתְחָה וְרָאֲתָה אֶת הַיֶּלֶד וְהִנֵּה תִּינוֹק בּוֹכֶה, הִיא רִחֲמָה עָלָיו וְאָמְרָה: הוּא מִיַּלְדֵי הָעִבְרִים!

אֲחוֹתוֹ אָמְרָה לְבַת פַּרְעֹה: הַאִם אֵלֵךְ וְאֶקְרָא לְאִשָּׁה מֵנִיקָה מֵהָעִבְרִיּוֹת שֶׁתֵּינִיק בִּשְׁבִילֵךְ אֶת הַיֶּלֶד?

אָמְרָה לָהּ בַּת פַּרְעֹה לְכִי! הַנַּעֲרָה הָלְכָה וְקָרְאָה לְאֵם הַיֶּלֶד.

אָמְרָה לָהּ בַּת פַּרְעֹה הוֹבִילִי אֶת הַיֶּלֶד הַזֶּה וְתָנִיקִי אוֹתוֹ עֲבוּרִי, וַאֲנִי אֶתֵּן לָךְ אֶת שְׂכָרֵךְ! הָאִשָּׁה לָקְחָה אֶת הַיֶּלֶד וְהֵנִיקָה אוֹתוֹ.

הַיֶּלֶד גָּדַל וְהִיא הֵבִיאָה אוֹתוֹ לְבַת פַּרְעֹה, וְהוּא הָיָה לָהּ כְּמוֹ בֵּן; הִיא קָרְאָה אֶת שְׁמוֹ מֹשֶׁה, וְאָמְרָה: כִּי מָשַׁכְתִּי אוֹתוֹ מֵהַמַּיִם.

<b>פָּרָשַׁת מַעֲשֵׂי מֹשֶׁה</b><br>בַּיָּמִים הָהֵם מֹשֶׁה גָּדַל וְיָצָא אֶל אֶחָיו וְרָאָה בְּסִבְלָם, הוּא רָאָה אִישׁ מִצְרִי מַכֶּה אִישׁ עִבְרִי מֵאֶחָיו.

הוּא הִבִּיט לְכָאן וּלְכָאן וְרָאָה שֶׁאֵין אִישׁ, הוּא הָרַג אֶת הַמִּצְרִי וְקָבַר אוֹתוֹ בַּחוֹל.

הוּא יָצָא בַּיּוֹם הַשֵּׁנִי וְהִנֵּה שְׁנֵי אֲנָשִׁים עִבְרִים רָבִים, הוּא אָמַר לָרָשָׁע: לָמָּה אַתָּה מַכֶּה אֶת חֲבֵרְךָ!

אָמַר לוֹ: מִי מִנָּה אוֹתְךָ לְשַׂר וְשׁוֹפֵט עָלֵינוּ, הַאִם אַתָּה חוֹשֵׁב לַהֲרוֹג אוֹתִי כְּמוֹ שֶׁהָרַגְתָּ אֶת הַמִּצְרִי?! מֹשֶׁה פָּחַד וְאָמַר: אָכֵן הַדָּבָר הִתְפַּרְסֵם!

פַּרְעֹה שָׁמַע אֶת הַדָּבָר הַזֶּה וְרָצָה לַהֲרוֹג אֶת מֹשֶׁה, מֹשֶׁה בָּרַח מִפַּרְעֹה וְהִתְיַשֵּׁב בְּאֶרֶץ מִדְיָן וְיָשַׁב עַל יַד הַבְּאֵר.

לַכּוֹמֶר שֶׁל מִדְיָן הָיוּ שֶׁבַע בָּנוֹת, הֵן בָּאוּ, שָׁאֲבוּ, וּמִלְּאוּ אֶת הַשְּׁקָתוֹת כְּדֵי לְהַשְׁקוֹת אֶת צֹאן אֲבִיהֶן.

בָּאוּ הָרוֹעִים וְגֵרְשׁוּ אוֹתָן, מֹשֶׁה קָם וְהוֹשִׁיעַ אוֹתָן וְהִשְׁקָה אֶת צֹאנָן.

הֵן בָּאוּ לִרְעוּאֵל אֲבִיהֶן, אָמַר לָהֵן: מַדּוּעַ מִהַרְתֶּן לָבוֹא הַיּוֹם?

אָמְרוּ לוֹ: אִישׁ מִצְרִי הִצִּיל אוֹתָנוּ מֵהָרוֹעִים וְגַם שָׁאַב לָנוּ וְהִשְׁקָה אֶת הַצֹּאן.

הוּא אָמַר לִבְנוֹתָיו: וְהֵיכָן הוּא? לָמָּה עֲזַבְתֶּן אֶת הָאִישׁ? קִרְאוּ לוֹ וְיֹאכַל סְעוּדָה!

מֹשֶׁה הִסְכִּים לָגוּר עִם הָאִישׁ, וְהוּא נָתַן אֶת צִפּוֹרָה בִּתּוֹ לְמֹשֶׁה.

הִיא יָלְדָה בֵּן וְהוּא קָרָא אֶת שְׁמוֹ גֵּרְשׁוֹם, כִּי אָמַר: הָיִיתִי גֵּר שָׁם – בְּאֶרֶץ זָרָה.

<b>פָּרָשַׁת זַעֲקַת יִשְׂרָאֵל</b><br>בַּיָּמִים הָרַבִּים הָהֵם מֶלֶךְ מִצְרַיִם מֵת, וּבְנֵי יִשְׂרָאֵל נֶאֶנְחוּ מֵהָעֲבוֹדָה וְזָעֲקוּ, וּתְפִלָּתָם לְהַצָּלָה מֵהָעֲבוֹדָה עָלְתָה אֶל הָאֱלֹהִים.

אֱלֹהִים שָׁמַע אֶת צַעֲקָתָם, וֶאֱלֹהִים זָכַר אֶת הַהֶסְכֵּם שֶׁעָשָׂה עִם אַבְרָהָם עִם יִצְחָק וְעִם יַעֲקֹב.

אֱלֹהִים רָאָה אֶת מַצָּבָם שֶׁל בְּנֵי יִשְׂרָאֵל, אֱלֹהִים הֵבִין וְהִשְׁתַּתֵּף בְּצַעֲרָם.


Chapter 3

<b>פָּרָשַׁת הַסְּנֶה</b><br>וּמֹשֶׁה הָיָה רוֹעֶה אֶת צֹאן יִתְרוֹ חוֹתְנוֹ הַכּוֹמֶר שֶׁל מִדְיָן, הוּא הוֹבִיל אֶת הַצֹּאן לְעֵבֶר הַמִּדְבָּר, וּבָא אֶל הַר הָאֱלֹהִים – לְחוֹרֵב.

מַלְאַךְ ה' נִרְאָה אֵלָיו בְּלֶהָבַת אֵשׁ מִתּוֹךְ הַסְּנֶה, הוּא רָאָה וְהִנֵּה הַסְּנֶה בּוֹעֵר בָּאֵשׁ וְהַסְּנֶה לֹא נִשְׂרָף.

מֹשֶׁה אָמַר: אֶסְטֶה מִדַּרְכִּי וְאֶרְאֶה אֶת הַמַּרְאֶה הַגָּדוֹל הַזֶּה, לָמָּה הַסְּנֶה לֹא בּוֹעֵר.

ה' רָאָה שֶׁהוּא סָטָה כְּדֵי לִרְאוֹת, אֱלֹהִים קָרָא לוֹ מִתּוֹךְ הַסְּנֶה וְאָמַר: מֹשֶׁה מֹשֶׁה! הוּא אָמַר: הִנֵּה אֲנִי.

אָמַר: אַל תִּגַּשׁ לְכָאן! חֲלוֹץ אֶת נְעָלֶיךָ מֵעַל רַגְלֶיךָ כִּי הַמָּקוֹם שֶׁאַתָּה עוֹמֵד עָלָיו הוּא אַדְמַת קוֹדֶשׁ.

וְאָמַר: אֲנִי אֱלֹהֵי אָבִיךָ אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, מֹשֶׁה הִסְתִּיר אֶת פָּנָיו כִּי פָּחַד לְהַבִּיט אֶל הִתְגַּלּוּת כְּבוֹד הָאֱלֹהִים.

ה' אָמַר: רָאִיתִי אֶת הַשְׁפָּלַת עַמִּי שֶׁבְּמִצְרַיִם, וְשָׁמַעְתִּי אֶת צַעֲקָתָם שֶׁצָּעֲקוּ בִּגְלַל מַעֲבִידֵיהֶם הֲרֵי אֲנִי יוֹדֵעַ אֶת כְּאֵבֵיהֶם.

וְהֶחֱלַטְתִּי לָרֶדֶת לְהַצִּיל אוֹתוֹ מֵהַמִּצְרִים וּלְהַעֲלוֹת אוֹתוֹ מֵהָאָרֶץ הַהִיא לְאֶרֶץ טוֹבָה וּרְחָבָה, לְאֶרֶץ שׁוֹפַעַת חָלָב וּדְבָשׁ, אֶל מְקוֹם הַכְּנַעֲנִי הַחִתִּי הָאֱמוֹרִי הַפְּרִזִּי הַחִוִּי וְהַיְּבוּסִי.

וְעַכְשָׁיו, הִנֵּה צַעֲקַת בְּנֵי יִשְׂרָאֵל בָּאָה אֵלַי וְגַם רָאִיתִי אֶת הַלַּחַץ שֶׁמִּצְרַיִם לוֹחֲצִים אוֹתָם.

וְעַכְשָׁיו לֵךְ וְאֶשְׁלַח אוֹתְךָ אֶל פַּרְעֹה וְהוֹצֵא אֶת עַמִּי בְּנֵי יִשְׂרָאֵל מִמִּצְרַיִם.

מֹשֶׁה אָמַר לָאֱלֹהִים: מִי אֲנִי שֶׁאֵלֵךְ אֶל פַּרְעֹה?! וְכִי אַצְלִיחַ לְהוֹצִיא אֶת בְּנֵי יִשְׂרָאֵל מִמִּצְרַיִם?!

אָמַר: אַתָּה תַּצְלִיחַ כִּי אֶהְיֶה אִתְּךָ, וְזֶה הַסִּימָן שֶׁלְךָ - שֶׁאֲנִי שֶׁשָּׁלַחְתִּי אוֹתְךָ! כְּשֶׁתּוֹצִיא אֶת הָעָם מִמִּצְרַיִם תַּעַבְדוּ אֶת הָאֱלֹהִים עַל הָהָר הַזֶּה.

מֹשֶׁה אָמַר לָאֱלֹהִים: הִנֵּה אֲנִי בָּא לִבְנֵי יִשְׂרָאֵל וְאוֹמַר לָהֶם אֱלֹהֵי אֲבוֹתֵיכֶם שָׁלַח אוֹתִי אֲלֵיכֶם, יֹאמְרוּ לִי: בְּאֵיזֶה שֵׁם הוּא הִתְגַּלָּה אֵלֶיךָ? מָה אוֹמַר לָהֶם?

אָמַר אֱלֹהִים לְמֹשֶׁה: שְׁמִי 'אֶהְיֶה' כִּי אֶהְיֶה תָּמִיד, וְאָמַר: כָּךְ תֹּאמַר לִבְנֵי יִשְׂרָאֵל: 'אֶהְיֶה' שָׁלַח אוֹתִי אֲלֵיכֶם!

אֱלֹהִים אָמַר עוֹד לְמֹשֶׁה: כָּךְ תֹּאמַר לִבְנֵי יִשְׂרָאֵל: ה' אֱלֹהֵי אֲבוֹתֵיכֶם אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב שָׁלַח אוֹתִי אֲלֵיכֶם, זֶה יִהְיֶה שְׁמִי לְעוֹלָם, וּבַשֵּׁם הַזֶּה יַזְכִּירוּ אוֹתִי בְּכָל דּוֹר וָדוֹר.

לֵךְ וֶאֱסוֹף אֶת חַכְמֵי יִשְׂרָאֵל וְתֹאמַר לָהֶם: ה' אֱלֹהֵי אֲבוֹתֵיכֶם – אֱלֹהֵי אַבְרָהָם יִצְחָק וְיַעֲקֹב, הִתְגַּלָּה אֵלַי וְאָמַר: אֲנִי זוֹכֵר אֶתְכֶם וְרוֹאֶה מַה עוֹשִׂים לָכֶם בְּמִצְרַיִם.

וְאָמַרְתִּי: אַעֲלֶה אֶתְכֶם מֵהַשִּׁפְלוּת בְּמִצְרַיִם אֶל אֶרֶץ הַכְּנַעֲנִי הַחִתִּי הָאֱמוֹרִי הַפְּרִזִּי הַחִוִּי וְהַיְּבוּסִי, אֶל אֶרֶץ שׁוֹפַעַת חָלָב וּדְבָשׁ.

הֵם יְקַבְּלוּ אֶת דְּבָרֶיךָ, וְתָבוֹא אַתָּה וְחַכְמֵי יִשְׂרָאֵל לְמֶלֶךְ מִצְרַיִם, וְתֹאמְרוּ לוֹ: ה' אֱלֹהֵי הָעִבְרִים הִתְגַּלָּה אֵלֵינוּ, וְעַכְשָׁיו נֵלֶךְ בְּבַקָּשָׁה לְדֶרֶךְ שֶׁל שְׁלוֹשָׁה יָמִים בַּמִּדְבָּר, וְנַקְרִיב קָרְבָּנוֹת לַה' אֱלֹהֵינוּ.

וַאֲנִי יוֹדֵעַ שֶׁמֶּלֶךְ מִצְרַיִם לֹא יִתֵּן לָכֶם לָלֶכֶת, הוּא לֹא יִתֵּן לַמְרוֹת שֶׁאַכֶּה אוֹתוֹ בְּיָד חֲזָקָה.

אוֹשִׁיט אֶת יָדִי וְאַכֶּה אֶת מִצְרַיִם בְּכֹל הַמַּכּוֹת הַמֻּפְלָאוֹת שֶׁאֶעֱשֶׂה אֶצְלוֹ, וְרַק אַחֲרֵי כֵן הוּא יְשַׁחְרֵר אֶתְכֶם.

אֶעֱשֶׂה שֶׁהָעָם הַזֶּה יִמְצָא חֵן בְּעֵינֵי מִצְרַיִם, וּכְשֶׁתֵּלְכוּ לֹא תֵּלְכוּ רֵקִים מֵרְכוּשׁ.

כָּל אִשָּׁה תְּבַקֵּשׁ מִשְּׁכֶנְתָּהּ וּמִמִּי שֶׁגָּרָה לְיַד בֵּיתָהּ כְּלֵי כֶּסֶף וּכְלֵי זָהָב וּבְגָדִים וְתָשִׂימוּ עַל בְּנֵיכֶם וְעַל בְּנוֹתֵיכֶם, וְתַצִּילוּ מִמִּצְרַיִם אֶת שְׂכַר שִׁעְבֻּדְכֶם.


Chapter 4

מֹשֶׁה עָנָה וְאָמַר: וַהֲרֵי לֹא יַאֲמִינוּ לִי וְלֹא יִשְׁמְעוּ בְּקוֹלִי אֶלָּא יֹאמְרוּ: ה' לֹא הִתְגַּלָּה אֵלֶיךָ.

ה' אָמַר לוֹ: מַה זֶּה בְּיָדְךָ? אָמַר: מַקֵּל.

אָמַר: הַשְׁלֵךְ אוֹתוֹ לָאָרֶץ! הוּא הִשְׁלִיךְ אוֹתוֹ לָאָרֶץ, וְהוּא נֶהֱפַךְ לְנָחָשׁ, מֹשֶׁה בָּרַח מִמֶּנּוּ.

אָמַר ה' לְמֹשֶׁה: הוֹשֵׁט אֶת יָדְךָ וְהַחֲזֵק בִּזְנָבוֹ! הוּא הוֹשִׁיט אֶת יָדוֹ וְהֶחֱזִיק בּוֹ, וְהוּא נֶהֱפַךְ לְמַקֵּל בְּיָדוֹ.

עֲשֵׂה כָּךְ כְּדֵי שֶׁיַּאֲמִינוּ שֶׁה' אֱלֹהֵי אֲבוֹתֵיהֶם הִתְגַּלָּה אֵלֶיךָ, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב!

ה' אָמַר לוֹ עוֹד: הַכְנֵס אֶת יָדְךָ תַּחַת זְרוֹעֲךָ, הוּא הִכְנִיס אֶת יָדוֹ תַּחַת זְרוֹעוֹ, הוּא הוֹצִיא אוֹתָהּ וְהִנֵּה יָדוֹ מְצוֹרַעַת כַּשֶּׁלֶג.

אָמַר: הָשֵׁב אֶת יָדְךָ אֶל תַּחַת זְרוֹעֲךָ, הוּא הֵשִׁיב אֶת יָדוֹ אֶל תַּחַת זְרוֹעוֹ, וְהוֹצִיא אוֹתָהּ וְהִיא חָזְרָה לִהְיוֹת כִּבְשָׂרוֹ הַבָּרִיא.

אִם לֹא יַאֲמִינוּ לְךָ וְלֹא יְקַבְּלוּ אֶת הַסִּימָן הָרִאשׁוֹן – יַאֲמִינוּ בִּגְלַל הַסִּימָן הָאַחֵר.

וְאִם לֹא יַאֲמִינוּ גַּם לִשְׁנֵי הַסִּימָנִים הָאֵלֶּה וְלֹא יִשְׁמְעוּ לְקוֹלְךָ, תִּקַּח מִמֵּימֵי הַיְּאוֹר וְתִשְׁפּוֹךְ לַיַּבָּשָׁה וְהַמַּיִם שֶׁתִּקַּח מֵהַיְּאוֹר יֵהָפְכוּ לְדָם בַּיַּבָּשָׁה.

מֹשֶׁה אָמַר לַה': בְּבַקָּשָׁה ה', אֲנִי לֹא אִישׁ דִּבּוּרִים גַּם מֵאֶתְמוֹל גַּם מִשִּׁלְשׁוֹם גַּם מֵאָז שֶׁדִּבַּרְתָּ עִם עַבְדְּךָ, כִּי אֲנִי מְגַמְגֵּם וְקָשֶׁה לִי לְדַבֵּר.

ה' אָמַר לוֹ: מִי שָׂם פֶּה לָאָדָם? אוֹ מִי בָּרָא אִלֵּם אוֹ חֵרֵשׁ אוֹ רוֹאֶה אוֹ עִוֵּר? הֲרֵי רַק אֲנִי – ה'!

וְעַכְשָׁיו לֵךְ, וַאֲנִי אֶהְיֶה עִם פִּיךָ וְאַדְרִיךְ אוֹתְךָ מַה לְּדַבֵּר.

אָמַר: בְּבַקָּשָׁה ה', שְׁלַח בְּבַקָּשָׁה אָדָם אַחֵר שֶׁתּוּכַל לִשְׁלוֹחַ.

ה' כָּעַס עַל מֹשֶׁה וְאָמַר: הֲרֵי אַהֲרֹן אָחִיךָ הַלֵּוִי יָדַעְתִּי שֶׁהוּא מֵטִיב לְדַבֵּר וְגַם הִנֵּה הוּא יוֹצֵא לִקְרָאתְךָ, וְהוּא יִרְאֶה אוֹתְךָ וְיִשְׂמַח בְּלִבּוֹ.

דַּבֵּר אֵלָיו וֶאֱמוֹר לוֹ אֶת הַדְּבָרִים שֶׁיֹּאמַר, וַאֲנִי אֶעֱזוֹר לְפִיךָ וּלְפִיו וְאַדְרִיךְ אֶתְכֶם מַה לַּעֲשׂוֹת.

הוּא יְדַבֵּר עֲבוּרְךָ אֶל הָעָם, הוּא יִהְיֶה לְךָ לְפֶה וְאַתָּה תִּהְיֶה לוֹ לִמְפַקֵּד.

וְאֶת הַמַּקֵּל הַזֶּה תִּקַּח בְּיָדְךָ, שֶׁתַּעֲשֶׂה בּוֹ אֶת הַסִּימָנִים.

<b>פָּרָשַׁת הַיְּצִיאָה מִמִּדְיָן</b><br>מֹשֶׁה הָלַךְ וְחָזַר לְיִתְרוֹ חוֹתְנוֹ, וְאָמַר לוֹ: אֵלֶךְ בְּבַקָּשָׁה וְאֶחֱזוֹר אֶל אַחַי שֶׁבְּמִצְרַיִם וְאֶרְאֶה אִם הֵם עוֹד חַיִּים, אָמַר יִתְרוֹ לְמֹשֶׁה: לֵךְ לְשָׁלוֹם!

ה' אָמַר לְמֹשֶׁה בְּמִדְיָן: לֵךְ חֲזוֹר לְמִצְרַיִם, כִּי מֵתוּ כָּל הָאֲנָשִׁים שֶׁרוֹצִים לַהֲרוֹג אוֹתְךָ.

מֹשֶׁה לָקַח אֶת אִשְׁתּוֹ וְאֶת בָּנָיו וְהִרְכִּיב אוֹתָם עַל הַחֲמוֹר וְחָזַר לְאֶרֶץ מִצְרַיִם, מֹשֶׁה לָקַח אֶת מַקֵּל הָאֱלֹהִים בְּיָדוֹ.

ה' אָמַר לְמֹשֶׁה: כְּשֶׁאַתָּה חוֹזֵר לְמִצְרַיִם, שִׁים לֵב, אֶת כָּל הַנִּסִּים שֶׁנָּתַתִּי לְךָ לַעֲשׂוֹת – עֲשֵׂה אוֹתָם לִפְנֵי פַּרְעֹה, וַאֲנִי אַקְשִׁיחַ אֶת לִבּוֹ וְהוּא לֹא יְשַׁחְרֵר אֶת הָעָם.

תֹּאמַר לְפַרְעֹה – כָּךְ אָמַר ה': בְּנִי בְּכוֹרִי – יִשְׂרָאֵל.

אָמַרְתִּי לְךָ שַׁחְרֵר אֶת בְּנִי שֶׁיַּעֲבוֹד אוֹתִי! וְסֵרַבְתָּ לְשַׁחְרֵר אוֹתוֹ – הִנֵּה אֲנִי הוֹרֵג אֶת בִּנְךָ בְּכוֹרְךָ.

בַּדֶּרֶךְ בַּחֲנִיַּת הַלַּיְלָה ה' פָּגַשׁ אוֹתוֹ וְרָצָה לַהֲרוֹג אוֹתוֹ.

צִפּוֹרָה לָקְחָה אֶבֶן צוֹר, וְחָתְכָה אֶת עָרְלַת בְּנָהּ וְהִנִּיחָה אוֹתָהּ לְרַגְלֵי מֹשֶׁה, וְאָמְרָה: אַתָּה בַּעֲלִי בְּסַכָּנַת מָוֶת.

ה' הֵנִיחַ לוֹ וְלֹא הֲרָגוֹ, אָז אָמְרָה: אַתָּה בַּעַל שֶׁהִתְחַיֵּב בְּמָוֶת בִּגְלַל בְּרִית הַמִּילָה.

<b>פָּרָשַׁת הַשִּׁיבָה לְמִצְרַיִם</b><br>ה' אָמַר לְאַהֲרֹן לֵךְ לִקְרַאת מֹשֶׁה לַמִּדְבָּר, הוּא הָלַךְ וּפָגַשׁ אוֹתוֹ בְּהַר הָאֱלֹהִים, וְהוּא נָשַׁק לוֹ.

מֹשֶׁה סִפֵּר לְאַהֲרֹן אֶת כָּל הַדְּבָרִים שֶׁה' שָׁלַח אוֹתוֹ לוֹמַר וְאֶת כָּל הַסִּימָנִים שֶׁהוּא צִוָּה אוֹתוֹ לַעֲשׂוֹת.

מֹשֶׁה וְאַהֲרֹן הָלְכוּ וְאָסְפוּ אֶת כָּל זִקְנֵי בְּנֵי יִשְׂרָאֵל.

אַהֲרֹן דִּבֵּר אֶת כָּל הַדְּבָרִים שֶׁה' דִּבֵּר אֶל מֹשֶׁה, וּמֹשֶׁה עָשָׂה אֶת הַסִּימָנִים לְעֵינֵי הָעָם.

הָעָם הֶאֱמִין, וְשָׁמְעוּ שֶׁה' זָכַר אֶת בְּנֵי יִשְׂרָאֵל וְשֶׁהוּא רָאָה אֶת הַשְׁפָּלָתָם, הֵם קָדוּ וְהִשְׁתַּחֲווּ.


Chapter 5

וְאַחַר כָּךְ מֹשֶׁה וְאַהֲרֹן בָּאוּ וְאָמְרוּ לְפַרְעֹה: כָּךְ אָמַר ה' אֱלֹהֵי יִשְׂרָאֵל: שַׁחְרֵר אֶת עַמִּי שֶׁיַּחְגְּגוּ לִי בַּמִּדְבָּר.

פַּרְעֹה אָמַר: מִי הוּא ה' שֶׁאֶשְׁמַע בְּקוֹלוֹ לְשַׁחְרֵר אֶת יִשְׂרָאֵל?! אֵינֶנִּי מַכִּיר אֶת ה' וְגַם אֶת יִשְׂרָאֵל לֹא אֲשַׁחְרֵר!

אָמְרוּ לוֹ: אֱלֹהֵי הָעִבְרִים הִתְגַּלָּה אֱלֵינוּ, נֵלֶךְ בְּבַקָּשָׁה לְדֶרֶךְ שֶׁל שְׁלוֹשָׁה יָמִים בַּמִּדְבָּר וְנַקְרִיב לַה' אֱלֹהֵינוּ, שֶׁלֹּא יַהֲרוֹג אוֹתָנוּ בְּדֶבֶר אוֹ בְּמִלְחָמָה.

אָמַר לָהֶם מֶלֶךְ מִצְרַיִם: מֹשֶׁה וְאַהֲרֹן, לָמָּה אַתֶּם מַפְרִיעִים לָעָם מִמַּעֲשָׂיו? לְכוּ לַעֲבוֹדַתְכֶם!

פַּרְעֹה אָמַר: הֲרֵי תּוֹשְׁבֵי הָאָרֶץ רַבִּים עַכְשָׁיו, וְכִי תְּבַטְּלוּ אוֹתָם מֵעֲבוֹדָתָם?!

פַּרְעֹה צִוָּה בַּיּוֹם הַהוּא אֶת הַשּׁוֹטְרִים הַמִּצְרִים שֶׁמְּשַׁעְבְּדִים אֶת הָעָם, וְאֶת הַשּׁוֹטְרִים מִבְּנֵי יִשְׂרָאֵל, וְאָמַר:

אַל תּוֹסִיפוּ לָתֵת קַשׁ לָעָם לְיַצֵּר מִמֶּנּוּ אֶת הַלְּבֵנִים כְּמוֹ אֶתְמוֹל וְשִׁלְשׁוֹם, הֵם בְּעַצְמָם יֵלְכוּ וְיַאַסְפוּ לְעַצְמָם קַשׁ.

וְאֶת מִסְפַּר הַלְּבֵנִים שֶׁעָשׂוּ אֶתְמוֹל וְשִׁלְשׁוֹם תָּשִׂימוּ עֲלֵיהֶם לְחוֹבָה, אַל תַּמְעִיטוּ מִמֶּנּוּ, כִּי הֵם בַּטְלָנִים לָכֵן הֵם צוֹעֲקִים: נֵלֵךְ נַקְרִיב קָרְבָּנוֹת לֵאלֹהֵינוּ.

וְכָךְ תִּקְשֶׁה הָעֲבוֹדָה לָאֲנָשִׁים וְהֵם יַעַסְקוּ בָּהּ וְלֹא יְנַסּוּ לְהִנָּצֵל בְּאֶמְצָעוּת דְּבָרִים בְּטֵלִים.

הַשּׁוֹטְרִים הַמִּצְרִים שֶׁמְּשַׁעְבְּדִים אֶת הָעָם וְהַשּׁוֹטְרִים מִבְּנֵי יִשְׂרָאֵל יָצְאוּ וְאָמְרוּ לָעָם – כָּךְ אָמַר פַּרְעֹה: אֵינֶנִּי נוֹתֵן לָכֶם קַשׁ.

אַתֶּם לְכוּ קְחוּ לָכֶם קַשׁ מִמָּקוֹם שֶׁתִּמְצְאוּ כִּי לֹא מִתְמַעֵט שׁוּם דָּבָר מֵחוֹבַת עֲבוֹדַתְכֶם.

הָעָם הִתְפַּזֵּר בְּכָל אֶרֶץ מִצְרַיִם לֶאֱסוֹף קַשׁ בִּמְקוֹם הַקַּשׁ שֶׁהָיָה נִתַּן לָהֶם.

וְהַשּׁוֹטְרִים הַמִּצְרִים מְאִיצִים בָּהֶם וְאוֹמְרִים: הַשְׁלִימוּ אֶת מַעֲשֵׂיכֶם כְּמוֹ שֶׁעֲשִׂיתֶם בְּכָל יוֹם בַּזְּמַן שֶׁקִּבַּלְתֶּם אֶת הַקַּשׁ!

הַשּׁוֹטְרִים מִבְּנֵי יִשְׂרָאֵל שֶׁשּׁוֹטְרֵי פַּרְעֹה מִנּוּ עַל בְּנֵי יִשְׂרָאֵל הֻכּוּ, בַּטַּעֲנָה: לָמָּה גַּם אֶתְמוֹל וְגַם הַיּוֹם לֹא הִשְׁלַמְתֶּם אֶת חוֹבַתְכֶם לְיַצֵּר לְבֵנִים כְּמוֹ שִׁלְשׁוֹם?!

הַשּׁוֹטְרִים מִבְּנֵי יִשְׂרָאֵל בָּאוּ וְצָעֲקוּ אֶל פַּרְעֹה וְאָמְרוּ: לָמָּה אַתָּה עוֹשֶׂה כָּכָה לַעֲבָדֶיךָ?

לֹא נוֹתְנִים לַעֲבָדֶיךָ קַשׁ, וְאוֹמְרִים לָנוּ: עֲשׂוּ לְבֵנִים, וְהִנֵּה אָנוּ עֲבָדֶיךָ מֻכִּים, וְעַמְּךָ נֶחְשָׁבִים חוֹטְאִים!

אָמַר לָהֶם: אַתֶּם בַּטְלָנִים – בַּטְלָנִים! לָכֵן אַתֶּם אוֹמְרִים: נֵלֵךְ וְנַקְרִיב קָרְבָּנוֹת לַה'!

וְעַכְשָׂיו, לְכוּ עִבְדוּ, וְלֹא יִנָּתֵן לָכֶם קַשׁ, וּתְסַפְּקוּ אֶת כַּמּוּת הַלְּבֵנִים.

שׁוֹטְרֵי בְּנֵי יִשְׂרָאֵל רָאוּ אֶת עַצְמָם בְּמַצָּבָם הָרָע – שֶׁנֶּאֱמַר לָהֶם: אַל תַּמְעִיטוּ מִלְּיַצֵּר אֶת מִכְסַת הַלְּבֵנִים הַיּוֹמִית.

וְהֵם פָּגְשׁוּ אֶת מֹשֶׁה וְאֶת אַהֲרֹן עוֹמְדִים לִקְרָאתָם כְּשֶׁיָּצְאוּ מִפַּרְעֹה.

הֵם אָמְרוּ לָהֶם: ה' יִרְאֶה אֶת מַעֲשֵׂיכֶם וְיַעֲנִישׁ אֶתְכֶם עַל שֶׁהִסְרַחְתֶּם אֶת רֵיחֵנוּ בְּעֵינֵי פַּרְעֹה וּבְעֵינֵי עֲבָדָיו, כְּאִלּוּ לָתֵת לָהֶם חֶרֶב לַהֲרוֹג אוֹתָנוּ.

מֹשֶׁה חָזַר לְדַבֵּר אֶל ה' וְאָמַר: ה', לָמָה הֵרַעְתָּ לָעָם הַזֶּה, לָמָּה שָׁלַחְתָּ אוֹתִי?

וּמֵאָז שֶׁבָּאתִי לְפַרְעֹה לְדַבֵּר בְּשִׁמְךָ נִהְיָה יוֹתֵר רַע לָעָם הַזֶּה, וְלֹא הִצַּלְתָּ אֶת עַמְּךָ.


Chapter 6

אָמַר ה' לְמֹשֶׁה: עַכְשָׁיו תִּרְאֶה אֶת מַה שֶּׁאֶעֱשֶׂה לְפַרְעֹה, שֶׁבִּגְלַל יָד חֲזָקָה שֶׁתַּכֶּה בּוֹ הוּא יְשַׁחְרֵר אוֹתָם – בִּגְלַל יָד חֲזָקָה הוּא יְגָרֵשׁ אוֹתָם מֵאַרְצוֹ.

<b>פָּרָשַׁת לְשׁוֹנוֹת הַגְּאֻלָּה</b><br>אֱלֹהִים דִּבֵּר עִם מֹשֶׁה וְאָמַר לוֹ: אֲנִי ה'.

אֲנִי הִתְגַּלֵיתִי לְאַבְרָהָם לְיִצְחָק וּלְיַעֲקֹב בַּשֵּׁם אֵל-שַׁדַּי כְּלוֹמַר בַּעַל הַכֹּחַ לְקַיֵּם אֶת הַבְטָחוֹתָיו, אֲבָל לֹא הוֹדַעְתִּי לָהֶם אֶת שְׁמִי הָעִקָּרִי: יהוה – מְהַוֶּה אֶת הָעוֹלָם וּמְשַׁנֶּה אוֹתוֹ.

וְגַם עָשִׂיתִי אִתָּם הֶסְכֵּם שֶׁאֶתֵּן לָהֶם אֶת אֶרֶץ כְּנַעַן – אֶת הָאָרֶץ שֶׁגָּרוּ בָּהּ כְּתוֹשָׁבִים זְמַנִּיִּים.

וְגַם שָׁמַעְתִּי אֶת הַזְּעָקוֹת שֶׁל בְּנֵי יִשְׂרָאֵל שֶׁמִּצְרַיִם מַעֲבִידִים אוֹתָם, וְזָכַרְתִּי אֶת הַהֶסְכֵּם.

לָכֵן אֱמוֹר לִבְנֵי יִשְׂרָאֵל: אֲנִי ה', אוֹצִיא אֶתְכֶם מֵהַסֵּבֶל שֶׁל מִצְרַיִם, וְאַצִּיל אֶתְכֶם מִלַּעֲבוֹד אוֹתָם, וְאֶגְאַל אֶתְכֶם בִּזְרוֹעַ מוּנֶפֶת לְהַכּוֹת, וּבְעוֹנָשִׁים קָשִׁים.

אֶקַּח אֶתְכֶם לִי לְעָם וְאֶהְיֶה לָכֶם לֵאלֹהִים שֶׁתַּעַבְדוּ אוֹתִי, וְתֵדְעוּ שֶׁאֲנִי ה' אֱלֹהֵיכֶם שֶׁמּוֹצִיא אֶתְכֶם מֵהַסֵּבֶל שֶׁל מִצְרַיִם.

וְאָבִיא אֶתְכֶם לָאָרֶץ שֶׁנִּשְׁבַּעְתִּי לָתֵת לְאַבְרָהָם לְיִצְחָק וּלְיַעֲקֹב, וְאֶתֵּן אוֹתָהּ לָכֶם לִירוּשָׁה – אֲנִי ה' אֲקַיֵּם זֹאת!

מֹשֶׁה סִפֵּר דְּבָרִים אֵלֶּה לִבְנֵי יִשְׂרָאֵל, וְהֵם לֹא הִקְשִׁיבוּ לְמֹשֶׁה בִּגְלַל קוֹצֶר רוּחַ וַעֲבוֹדָה קָשָׁה.

ה' דִּבֵּר אֶל מֹשֶׁה וְאָמַר:

בֹּא דַּבֵּר אֶל פַּרְעֹה מֶלֶךְ מִצְרַיִם שֶׁיְּשַׁחְרֵר אֶת בְּנֵי יִשְׂרָאֵל מֵאַרְצוֹ.

מֹשֶׁה דִּבֵּר לִפְנֵי ה' וְאָמַר: הֲרֵי אֲפִלּוּ בְּנֵי יִשְׂרָאֵל לֹא שָׁמְעוּ אֵלַי, וְאֵיךְ פַּרְעֹה יַקְשִׁיב לִי, וַהֲרֵי אֲנִי קְשֵׁה דִּבּוּר!

ה' דִּבֵּר אֶל מֹשֶׁה וְאֶל אַהֲרֹן וְצִוָּה אוֹתָם לְדַבֵּר אֶל בְּנֵי יִשְׂרָאֵל וְאֶל פַּרְעֹה מֶלֶךְ מִצְרַיִם, כְּדֵי לְהוֹצִיא אֶת בְּנֵי יִשְׂרָאֵל מֵאֶרֶץ מִצְרַיִם.

<b>פָּרָשַׁת רָאשֵׁי הָאָבוֹת</b><br>אֵלֶּה רָאשֵׁי מִשְׁפְּחוֹת בְּנֵי יִשְׂרָאֵל: בְּנֵי רְאוּבֵן בְּכוֹר יִשְׂרָאֵל: חֲנוֹךְ, פַּלּוּא, חֶצְרוֹן, וְכַרְמִי, אֵלֶּה מִשְׁפְּחוֹת רְאוּבֵן.

וּבְנֵי שִׁמְעוֹן: יְמוּאֵל, יָמִין, אֹהַד, יָכִין, צוֹחַר, וְשָׁאוּל בֶּן הַכְּנַעֲנִית, אֵלֶּה מִשְׁפְּחוֹת שִׁמְעוֹן.

וְאֵלֶּה שְׁמוֹת בְּנֵי לֵוִי כְּסֵדֶר לֵידָתָם: גֵּרְשׁוֹן, קְהָת, וּמְרָרִי, וּמִסְפַּר שְׁנוֹת חַיֵּי לֵוִי – מֵאָה שְׁלוֹשִׁים וְשֶׁבַע שָׁנִים.

מִשְׁפְּחוֹת בְּנֵי גֵּרְשׁוֹן: לִבְנִי וְשִׁמְעִי.

וּבְנֵי קְהָת: עַמְרָם, יִצְהָר, חֶבְרוֹן, וְעֻזִּיאֵל, וּמִסְפַּר שְׁנוֹת חַיֵּי קְהָת – מֵאָה שְׁלוֹשִׁים וְשָׁלוֹשׁ שָׁנִים.

וּבְנֵי מְרָרִי: מַחְלִי וּמוּשִׁי, אֵלֶּה מִשְׁפְּחוֹת הַלֵּוִי כְּסֵדֶר לֵידָתָם.

עַמְרָם נָשָׂא לְאִשָּׁה אֶת יוֹכֶבֶד דּוֹדָתוֹ, וְהִיא יָלְדָה לוֹ אֶת אַהֲרֹן וְאֶת מֹשֶׁה, וּמִסְפַּר שְׁנוֹת חַיֵּי עַמְרָם – מֵאָה וּשְׁלוֹשִׁים וְשֶׁבַע שָׁנִים.

וּבְנֵי יִצְהָר: קוֹרַח, נֶפֶג, וְזִכְרִי.

וּבְנֵי עֻזִּיאֵל: מִישָׁאֵל, אֶלְצָפָן, וְסִתְרִי.

אַהֲרֹן נָשָׂא לְאִשָּׁה אֶת אֱלִישֶׁבַע בַּת עַמִּינָדָב אֲחוֹתוֹ שֶׁל נַחְשׁוֹן, וְהִיא יָלְדָה לוֹ אֶת נָדָב אֲבִיהוּא אֶלְעָזָר וְאִיתָמָר.

וּבְנֵי קוֹרַח: אַסִּיר אֶלְקָנָה וַאֲבִיאָסָף, אֵלֶּה מִשְׁפְּחוֹת קוֹרַח.

וְאֶלְעָזָר בֶּן אַהֲרֹן נָשָׂא לוֹ לְאִשָּׁה אֶת אַחַת מִבְּנוֹת פּוּטִיאֵל וְהִיא יָלְדָה לוֹ אֶת פִּינְחָס, אֵלֶּה רָאשֵׁי אֲבוֹת מִשְׁפְּחוֹת הַלְּוִיִים.

הֵם אַהֲרֹן וּמֹשֶׁה שֶׁה' אָמַר לָהֶם הוֹצִיאוּ מֵאֶרֶץ מִצְרַיִם אֶת בְּנֵי יִשְׂרָאֵל וְכָל קְהִלּוֹתֵיהֶם.

הֵם אֵלֶּה שֶׁמְּדַבְּרִים אֶל פַּרְעֹה מֶלֶךְ מִצְרַיִם לְהוֹצִיא אֶת בְּנֵי יִשְׂרָאֵל מִמִּצְרַיִם, הֵם מֹשֶׁה וְאַהֲרֹן.

וְכָךְ הָיָה בַּיּוֹם שֶׁה' דִּבֵּר אֶל מֹשֶׁה בְּאֶרֶץ מִצְרַיִם:

ה' דִּבֵּר אֶל מֹשֶׁה וְאָמַר: אֲנִי ה', דַּבֵּר אֶל פַּרְעֹה מֶלֶךְ מִצְרַיִם אֶת כָּל מַה שֶּׁאֲנִי מְדַבֵּר אֵלֶיךָ.

מֹשֶׁה אָמַר לִפְנֵי ה': הֲרֵי אֲנִי מִתְקַשֶּׁה בְּדִבּוּר, וְאֵיךְ יִשְׁמַע אֵלַי פַּרְעֹה?!


Chapter 7

<b>פָּרָשַׁת שְׁלִיחַת מֹשֶׁה וְאַהֲרֹן</b><br>ה' אָמַר לְמֹשֶׁה: רְאֵה מִנִּיתִי אוֹתְךָ שֶׁתִּהְיֶה שׁוֹפֵט מַעֲנִישׁ לְפַרְעֹה, וְאַהֲרֹן אָחִיךָ יִהְיֶה הַדּוֹבֵר שֶׁלְּךָ.

אַתָּה תְּדַבֵּר אֶת כָּל מַה שֶּׁאֲצַוֶּה אוֹתְךָ, וְאַהֲרֹן אָחִיךָ יְדַבֵּר אֶל פַּרְעֹה, וְהוּא יְשַׁחְרֵר אֶת בְּנֵי יִשְׂרָאֵל מֵאַרְצוֹ.

וַאֲנִי אַקְשִׁיחַ אֶת לֵב פַּרְעֹה, וְאֶעֱשֶׂה סִימָנִים רַבִּים לְכוֹחִי וְנִסִּים רַבִּים בְּאֶרֶץ מִצְרַיִם.

וּפַרְעֹה לֹא יִשְׁמַע לָכֶם, וְאַכֶּה אֶת מִצְרַיִם, וְאוֹצִיא אֶת קְהִלּוֹתַי אֶת עַמִּי בְּנֵי יִשְׂרָאֵל מֵאֶרֶץ מִצְרַיִם עַל יְדֵי עוֹנָשִׁים גְּדוֹלִים לַמִּצְרִים.

מִצְרַיִם יֵדְעוּ שֶׁאֲנִי ה' כְּשֶׁאָרִים אֶת יָדִי עַל מִצְרַיִם לְהַכּוֹת אוֹתָם, וְאוֹצִיא אֶת בְּנֵי יִשְׂרָאֵל מִתּוֹכָם.

מֹשֶׁה וְאַהֲרֹן בִּצְּעוּ – כְּמוֹ שֶׁה' צִוָּה אוֹתָם כָּךְ הֵם עָשׂוּ.

מֹשֶׁה הָיָה בֶּן שְׁמוֹנִים שָׁנָה וְאַהֲרֹן בֶּן שְׁמוֹנִים וְשָׁלוֹשׁ שָׁנִים כְּשֶׁהֵם דִּבְּרוּ אֶל פַּרְעֹה.

ה' אָמַר לְמֹשֶׁה וּלְאַהֲרֹן:

כְּשֶׁפַּרְעֹה יְדַבֵּר אֲלֵכֶם וְיֹאמַר: עֲשׂוּ נֵס לְסִימָן שֶׁאַתֶּם שְׁלִיחֵי ה', תֹּאמַר לְאַהֲרֹן: קַח אֶת הַמַקֵּל שֶׁלְּךָ וּזְרוֹק לִפְנֵי פַּרְעֹה וְהוּא יֵהָפֵךְ לְתַנִּין.

מֹשֶׁה וְאַהֲרֹן בָּאוּ לְפַרְעֹה וְעָשׂוּ כָּךְ – כְּמוֹ שֶׁה' צִוָּה, אַהֲרֹן זָרַק אֶת מַקְלוֹ לִפְנֵי פַּרְעֹה וְלִפְנֵי עֲבָדָיו וְהוּא נֶהְפַּךְ לְתַנִּין.

גַּם פַּרְעֹה קָרָא לַחֲכָמִים וְלַמְכַשְּׁפִים, וְגַם הֵם – מְכַשְּׁפֵי מִצְרַיִם, עָשׂוּ כָּךְ בִּכְשָׁפֵיהֶם.

הֵם הִשְׁלִיכוּ כָּל אֶחָד אֶת מַקְלוֹ וְהֵם הָפְכוּ לְתַנִּינִים, וּמַקְלוֹ שֶׁל אַהֲרֹן בָּלַע אֶת מַקְּלוֹתֵיהֶם.

פַּרְעֹה הִתְעַקֵּשׁ וְלֹא שָׁמַע לָהֶם, כְּמוֹ שֶׁה' דִּבֵּר.

<b>פָּרָשַׁת מַכַּת הַדָּם</b><br>ה' אָמַר לְמֹשֶׁה: פַּרְעֹה עַקְשָׁן וּמְסָרֵב לְשַׁחְרֵר אֶת הָעָם.

לֵךְ לְפַרְעֹה בַּבּוֹקֶר הִנֵּה הוּא יוֹצֵא לַמַּיִם, תַּעֲמוֹד לִקְרָאתוֹ עַל שְׂפַת הַיְּאוֹר וְתִקַּח בְּיָדְךָ אֶת הַמַּקֵּל שֶׁנֶּהְפַּךְ לְנָחָשׁ.

וֶאֱמוֹר לוֹ: ה' אֱלֹהֵי הָעִבְרִים שָׁלַח אוֹתִי אֵלֶיךָ לוֹמַר לְךָ: שַׁחְרֵר אֶת עַמִּי וְיַעַבְדוּ לְפָנַי בַּמִּדְבָּר, וְלֹא שָׁמַעְתָּ בְּקוֹלִי עַד עַכְשָׁיו.

כָּךְ אָמַר ה': כָּךְ תֵּדַע שֶׁאֲנִי ה' – הִנֵּה אֲנִי מַכֶּה בַּמַּקֵּל שֶׁבְּיָדִי עַל הַמַּיִם שֶׁבַּיְאוֹר וְהֵם יֵהָפְכוּ לְדָם.

וְהַדָּגִים שֶׁבַּיְאוֹר יָמוּתוּ וְהַיְּאוֹר יַסְרִיחַ, וּמִצְרַיִם יִתְעַיְּפוּ מִנִּסְיוֹנוֹתֵיהֶם לִשְׁתּוֹת מַיִם מֵהַיְּאוֹר.

ה' אָמַר לְמֹשֶׁה: אֱמוֹר לְאַהֲרֹן – קַח אֶת הַמַקֵּל שֶׁלְּךָ וְהָנֵף אֶת יָדְךָ עַל מֵימֵי מִצְרַיִם, עַל נַהֲרוֹתֵיהֶם עַל עֲרוּצֵי הַיְּאוֹר וְעַל אַגְמֵיהֶם וְעַל כָּל מַאֲגָרֵי הַמַּיִם שֶׁלָּהֶם, וְהֵם יֵהָפְכוּ לְדָם, וְיִהְיֶה דָּם בְּכָל אֶרֶץ מִצְרַיִם וּבִכְלֵי הָעֵץ וְהָאֶבֶן שֶׁמְּלֵאִים מַיִם.

מֹשֶׁה וְאַהֲרֹן עָשׂוּ כָּךְ כְּמוֹ שֶׁה' צִוָּה, אַהֲרֹן הֵנִיף אֶת יָדוֹ עִם הַמַּקֵּל, וְהִכָּה בַּמַּיִם שֶׁבַּיְאוֹר לְעֵינֵי פַּרְעֹה וּלְעֵינֵי עֲבָדָיו, וְכָל הַמַּיִם שֶׁבַּיְאוֹר נֶהֶפְכוּ לְדָם.

וְהַדָּגִים שֶׁבַּיְאוֹר מֵתוּ, וְהַיְּאוֹר הִסְרִיחַ וְהַמִּצְרַיִם לֹא יָכְלוּ לִשְׁתּוֹת מַיִם מֵהַיְּאוֹר, הַדָּם הָיָה בְּכָל אֶרֶץ מִצְרַיִם.

גַּם מְכַשְּׁפֵי מִצְרַיִם עָשׂוּ כָּךְ בִּכְשָׁפֵיהֶם, וּפַרְעֹה הִתְעַקֵּשׁ וְלֹא שָׁמַע לָהֶם, כְּמוֹ שֶׁה' דִּבֵּר.

פַּרְעֹה הִתְעַלֵּם וּבָא לְבֵיתוֹ וְלֹא הִתְיַחֵס גַּם לְזֶה.

כָּל מִצְרַיִם חָפְרוּ בִּסְבִיבוֹת הַיְּאוֹר כְּדֵי לִמְצֹא מַיִם לִשְׁתּוֹת, כִּי הֵם לֹא יָכְלוּ לִשְׁתּוֹת מִמֵּימֵי הַיְּאוֹר.

עָבְרוּ שִׁבְעָה יָמִים אַחֲרֵי שֶׁה' הִכָּה אֶת הַיְּאוֹר.

<b>פָּרָשַׁת מַכַּת צְפַרְדֵּעַ</b><br>וַה' אָמַר לְמֹשֶׁה: בֹּא לְפַרְעֹה וֶאֱמוֹר לוֹ – כָּךְ אָמַר ה': שַׁחְרֵר אֶת עַמִּי וְהֵם יַעַבְדוּ לְפָנַי.

וְאִם אַתָּה מְסָרֵב לְשַׁחְרֵר, הִנֵּה אֲנִי מַכֶּה אֶת כָּל הַשֶּׁטַח שֶׁלְּךָ בִּצְפַרְדְּעִים.

הַיְּאוֹר יִשְׁרוֹץ צְפַרְדְּעִים, וְהֵם יַעֲלוּ וְיָבוֹאוּ בְּבֵיתְךָ וּבַחֲדַר הַשֵּׁנָה שֶׁלְּךָ וְעַל מִטָּתְךָ וּבְבֵית עֲבָדֶיךָ וּבְעַמְּךָ וּבְתַנּוּרֶיךָ וּבַבָּצֵק שֶׁלְּךָ.

וּבְךָ וּבְעַמְּךָ וּבְכָל עֲבָדֶיךָ יַעֲלוּ הַצְפַרְדְּעִים.


Chapter 8

ה' אָמַר לְמֹשֶׁה: אֱמוֹר לְאַהֲרֹן הָנֵף אֶת יָדְךָ עִם הַמַּקֵּל שֶׁלְּךָ עַל הַנְּהָרוֹת עַל עֲרוּצֵי הַיְּאוֹר וְעַל הָאֲגַמִּים, וְהַעֲלֵה אֶת הַצְפַרְדְּעִים עַל אֶרֶץ מִצְרַיִם.

אַהֲרֹן הֵנִיף אֶת יָדוֹ עַל מֵימֵי מִצְרַיִם, וְהַצְּפַרְדֵּעִים עָלוּ וְכִסּוּ אֶת אֶרֶץ מִצְרַיִם.

כָּךְ עָשׂוּ גַּם הַמְּכַשְּׁפִים בִּכְשָׁפֵיהֶם, וְהֵם הֶעֱלוּ צְפַרְדְּעִים עַל אֶרֶץ מִצְרַיִם.

פַּרְעֹה קָרָא לְמֹשֶׁה וּלְאַהֲרֹן וְאָמַר: הִתְפַּלְּלוּ אֶל ה' וְיָסִיר אֶת הַצְפַרְדְּעִים מִמֶּנִּי וּמֵעַמִּי וַאֲשַׁחְרֵר אֶת הָעָם וְהֵם יִשְׁחֲטוּ קָרְבָּנוֹת לַה'.

מֹשֶׁה אָמַר לְפַרְעֹה: הִתְכַּבֵּד, וּבַקֵּשׁ מִמֶּנִּי – לְמָתַי אֶתְפַּלֵּל בִּשְׁבִילְךָ וּבִשְׁבִיל עֲבָדֶיךָ וְעַמְּךָ לְהַשְׁמִיד אֶת הַצְפַרְדְּעִים מִמְּךָ וּמִבָּתֶּיךָ, שֶׁיִּשָּׁאֲרוּ רַק בַּיְאוֹר?

אָמַר: לְמָחָר, אָמַר: כִּדְבָרְךָ! כְּדֵי שֶׁתֵּדַע שֶׁאֵין כַּה' אֱלֹהֵינוּ.

הַצְפַרְדְּעִים יָסוּרוּ מִמְּךָ וּמִבָּתֶּיךָ וּמֵעֲבָדֶיךָ וּמֵעַמְּךָ, וְיִשָּׁאֲרוּ רַק בַּיְאוֹר.

מֹשֶׁה וְאַהֲרֹן יָצְאוּ מֵאֵצֶל פַּרְעֹה, וּמֹשֶׁה זָעַק בִּתְפִלָּה אֶל ה' עַל עִנְיַן הַצְפַרְדְּעִים שֶׁהוּא שָׂם לְפַרְעֹה.

ה' עָשָׂה כִּדְבַר מֹשֶׁה, וְהַצְפַרְדְּעִים מֵתוּ מֵהַבָּתִּים מֵהַחֲצֵרוֹת וּמֵהַשָּׂדוֹת.

אָסְפוּ אוֹתָם עֲרֵמוֹת עֲרֵמוֹת, וְהָאָרֶץ הִסְרִיחָה.

פַּרְעֹה רָאָה שִֶׁהָיְתָה הֲקָלָה, וְהוּא הִתְעַקֵּשׁ וְלֹא שָׁמַע לָהֶם – כְּמוֹ שֶׁה' דִּבֵּר.

<b>פָּרָשַׁת מַכַּת הַכִּנִּים</b><br>ה' אָמַר לְמֹשֶׁה: אֱמוֹר לְאַהֲרֹן – הָנֵף אֶת הַמַּקֵּל שֶׁלְּךָ וְהַכֵּה אֶת עֲפַר הָאָרֶץ, וְהוּא יֵהָפֵךְ לְכִנִּים בְּכָל אֶרֶץ מִצְרַיִם.

הֵם עָשׂוּ כָּךְ, אַהֲרֹן הֵנִיף אֶת יָדוֹ עִם מַקְלוֹ, וְהִכָּה אֶת עֲפַר הָאָרֶץ, וְהָיְתָה מַכַּת הַכִּנִּים בָּאָדָם וּבַבְּהֵמָה, כָּל עֲפַר הָאָרֶץ הָפַךְ לְכִנִּים בְּכָל אֶרֶץ מִצְרַיִם.

כָּךְ עָשׂוּ גַּם הַמְּכַשְּׁפִים בִּכְשָׁפֵיהֶם כְּדֵי לַעֲשׂוֹת כִּנִּים – וְלֹא הִצְלִיחוּ, מַכַּת הַכִּנִּים הָיְתָה בָּאָדָם וּבַבְּהֵמָה.

הַמְּכַשְּׁפִים אָמְרוּ לְפַרְעֹה: אֶצְבַּע אֱלֹהִים הִיא! פַּרְעֹה הִתְעַקֵּשׁ וְלֹא שָׁמַע בְּקוֹלָם – כְּמוֹ שֶׁה' דִּבֵּר.

<b>פָּרָשַׁת מַכַּת הֶעָרוֹב</b><br>ה' אָמַר לְמֹשֶׁה: הַשְׁכֵּם בַּבּוֹקֶר וְהִתְיַצֵּב לִפְנֵי פַּרְעֹה, הִנֵּה הוּא יוֹצֵא לַמַּיִם, וֶאֱמוֹר לוֹ: כָּךְ אָמַר ה': שַׁחְרֵר אֶת עַמִּי וְיַעַבְדוּ לְפָנַי.

כִּי אִם אֵינְךָ מְשַׁחְרֵר אֶת עַמִּי, הִנֵּה אֲנִי שׁוֹלֵחַ בְּךָ וּבַעֲבָדֶיךָ וּבְעַמְּךָ וּבְבָתֶּיךָ תַּעֲרוֹבֶת שֶׁל חַיּוֹת רָעוֹת, וּבָתֵּי מִצְרַיִם יִתְמַלְּאוּ בְּתַעֲרוֹבֶת הַחַיּוֹת, וְגַם הָאֲדָמָה שֶׁהֵם עָלֶיהָ תִּתְמַלֵּא.

בְּאוֹתוֹ יוֹם אַבְדִּיל אֶת אֶרֶץ גּוֹשֶׁן שֶׁעַמִּי נִמְצָא עָלֶיהָ שֶׁלֹּא תִּהְיֶה שָׁם תַּעֲרוֹבֶת הַחַיּוֹת, כְּדֵי שֶׁתֵּדַע שֶׁאֲנִי ה' שׁוֹלֵט בְּתוֹךְ הָאָרֶץ.

וְאֶעֱשֶׂה רֶוַח וְהַצָּלָה בֵּין עַמִּי לְבֵין עַמְּךָ, מָחָר יִהְיֶה הַסִּימָן הַזֶּה.

ה' עָשָׂה כָּךְ, וְתַעֲרוֹבֶת גְּדוֹלָה שֶׁל חַיּוֹת הִגִּיעָה לְבֵית פַּרְעֹה וּלְבֵית עֲבָדָיו, וּבְכָל אֶרֶץ מִצְרַיִם הָאָרֶץ נֶהֶרְסָה בִּגְלַל תַּעֲרוֹבֶת הַחַיּוֹת.

פַּרְעֹה קָרָא לְמֹשֶׁה וּלְאַהֲרֹן וְאָמַר: לְכוּ וְתִשְׁחֲטוּ לֵאלֹהֵיכֶם בָּאָרֶץ.

אָמַר מֹשֶׁה: לֹא נָכוֹן לַעֲשׂוֹת כָּךְ, כִּי אֲנַחְנוּ נִשְׁחַט לַה' אֱלֹהֵינוּ כְּבָשִׂים וְהֵם עֲבוֹדָה זָרָה לְמִצְרַיִם, הֲרֵי כְּשֶׁנִּשְׁחַט אֶת הָעֲבוֹדָה הַזָּרָה שֶׁל מִצְרַיִם מוּל עֵינֵיהֶם – וְכִי לֹא יִסְקְלוּ אוֹתָנוּ?!

נֵלֵךְ בַּמִּדְבָּר דֶּרֶךְ שֶׁל שְׁלוֹשָׁה יָמִים, וְנִשְׁחַט לַה' אֱלֹהֵינוּ כְּמוֹ שֶׁיֹּאמַר לָנוּ.

פַּרְעֹה אָמַר: אֲנִי אֲשַׁחְרֵר אֶתְכֶם וְתִשְׁחֲטוּ לַה' אֱלֹהֵיכֶם בַּמִּדְבָּר, רַק אַל תֵּלְכוּ רָחוֹק; הִתְפַּלְּלוּ עָלַי!

מֹשֶׁה אָמַר: הִנֵּה אֲנִי יוֹצֵא מִמְּךָ, וְאֶתְפַּלֵּל אֶל ה', וְתַעֲרוֹבֶת הַחַיּוֹת תִּסְתַּלֵּק מָחָר מִפַּרְעֹה וּמֵעֲבָדָיו וּמֵעַמּוֹ; רַק שֶׁפַּרְעֹה לֹא יַמְשִׁיךְ לִצְחוֹק עָלֵינוּ – שֶׁלֹּא לְשַׁחְרֵר אֶת הָעָם לִשְׁחוֹט לַה'.

מֹשֶׁה יָצָא מִלִּפְנֵי פַּרְעֹה וְהִתְפַּלֵּל אֶל ה'.

ה' עָשָׂה כְּדִבְרֵי מֹשֶׁה וְתַעֲרוֹבֶת הַחַיּוֹת הִסְתַּלְּקָה מִפַּרְעֹה וּמֵעֲבָדָיו וּמֵעַמּוֹ, לֹא נִשְׁאַר אַף אֶחָד.

פַּרְעֹה הִתְעַקֵּשׁ גַּם בַּפַּעַם הַזֹּאת וְלֹא שִׁחְרֵר אֶת הָעָם.


Chapter 9

<b>פָּרָשַׁת מַכַּת הַדֶּבֶר</b><br>ה' אָמַר לְמֹשֶׁה בֹּא לְפַרְעֹה וְדַבֵּר אֵלָיו: כָּךְ אָמַר ה' אֱלֹהֵי הָעִבְרִים: שַׁחְרֵר אֶת עַמִּי וְהֵם יַעַבְדוּ לְפָנַי.

כִּי אִם אַתָּה מְסָרֵב לְשַׁחְרֵר וְאַתָּה עֲדַיִן מַחֲזִיק בָּהֶם.

הַמַּכָּה שֶׁל ה' תִּהְיֶה עַל בֶּהֱמוֹתֶיךָ שֶׁבַּשָּׂדֶה – הַסּוּסִים, הַחֲמוֹרִים, הַגְּמַלִּים, הַבָּקָר, וְהַצֹּאן – בְּדֶבֶר כָּבֵד מְאוֹד.

ה' יַבְדִּיל בֵּין בְּהֵמוֹת יִשְׂרָאֵל וּבֵין בְּהֵמוֹת מִצְרַיִם, וּמִכָּל הַשַּׁיָּךְ לִבְנֵי יִשְׂרָאֵל – שׁוּם דָּבָר לֹא יָמוּת.

ה' קָבַע זְמָן וְאָמַר: מָחָר ה' יַעֲשֶׂה בָּאָרֶץ אֶת הַדָּבָר הַזֶּה.

לְמָחֳרָת ה' עָשָׂה אֶת הַדָּבָר הַזֶּה וְכָל הַבְּהֵמוֹת שֶׁל מִצְרַיִם מֵתוּ, וּמֵהַבְּהֵמוֹת שֶׁל בְּנֵי יִשְׂרָאֵל לֹא מֵת אַף אֶחָד.

פַּרְעֹה שָׁלַח לִבְדּוֹק וְהִנֵּה לֹא מֵת מֵהַבְּהֵמוֹת שֶׁל יִשְׂרָאֵל אַף אֶחָד, פַּרְעֹה הִתְעַקֵּשׁ, וְלֹא שִׁחְרֵר אֶת הָעָם.

<b>פָּרָשַׁת מַכַּת הַשְּׁחִין</b><br>ה' אָמַר לְמֹשֶׁה וּלְאַהֲרֹן: קְחוּ לָכֶם מְלֹא חָפְנֵיכֶם פִּיחַ כִּבְשָׁן וּמֹשֶׁה יִזְרוֹק אוֹתוֹ לַשָּׁמַיִם לְעֵינֵי פַּרְעֹה.

הוּא יֵהָפֵךְ לְאָבָק וְיִתְפַּזֵּר עַל כָּל אֶרֶץ מִצְרַיִם, וְהוּא יֵהָפֵךְ לִפְרִיחָה שֶׁל שְׁחִין אֲבַעְבּוּעוֹת עַל הָאָדָם וְעַל הַבְּהֵמָה בְּכָל אֶרֶץ מִצְרַיִם.

הֵם לָקְחוּ אֶת פִּיחַ הַכִּבְשָׁן וְעָמְדוּ לִפְנֵי פַּרְעֹה וּמֹשֶׁה זָרַק אוֹתוֹ לַשָּׁמַיִם, וְהָיְתָה פְּרִיחָה שֶׁל שְׁחִין אֲבַעְבּוּעוֹת בִּבְנֵי הָאָדָם וּבַבְּהֵמוֹת.

וְהַמְּכַשְּׁפִים לֹא יָכְלוּ לַעֲמוֹד לִפְנֵי מֹשֶׁה בִּגְלַל הַשְּׁחִין, כִּי הַשְּׁחִין הָיָה גַּם בַּמְּכַשְּׁפִים וּבְכָל הַמִּצְרִים.

ה' הִקְשִׁיחַ אֶת לֵב פַּרְעֹה וְלֹא שָׁמַע אֲלֵהֶם, כְּמוֹ שֶׁה' דִּבֵּר אֶל מֹשֶׁה.

<b>פָּרָשַׁת מַכַּת הַבָּרָד</b><br>ה' אָמַר לְמֹשֶׁה: הַשְׁכֵּם בַּבּוֹקֶר וַעֲמוֹד לִפְנֵי פַּרְעֹה וֶאֱמוֹר לוֹ: כָּךְ אָמַר ה' אֱלֹהֵי הָעִבְרִים – שַׁחְרֵר אֶת עַמִּי וְהֵם יַעַבְדוּ לְפָנַי.

כִּי בַּפַּעַם הַזֹּאת אֲנִי שׁוֹלֵחַ מַכָּה שֶׁכּוֹלֶלֶת אֶת כָּל סוּגֵי מַכּוֹתַי אֶל לִבְּךָ וּבַעֲבָדֶיךָ וּבְעַמְּךָ, כְּדֵי שֶׁתֵּדַע שֶׁאֵין כָּמוֹנִי בְּכָל הָאָרֶץ.

הֲרֵי עַכְשָׁיו אֲנִי יָכוֹל לְהוֹשִׁיט אֶת יָדִי וּלְהַכּוֹת אוֹתְךָ וְאֶת עַמְּךָ בַּדֶּבֶר וְתֵעָלֵם מֵהָאָרֶץ.

וְאוּלָם בִּשְׁבִיל זֶה הִשְׁאַרְתִּי אוֹתְךָ בַּחַיִּים – כְּדֵי לְהַרְאוֹת לְךָ אֶת כּוֹחִי, וּכְדֵי לְסַפֵּר אֶת שְׁמִי בְּכָל הָאָרֶץ.

אַתָּה עֲדַיִן מְשַׁעְבֵּד אֶת עַמִּי וְאֵינְךָ מְשַׁחְרְרָם,

הִנֵּה אֲנִי מַמְטִיר בְּשָׁעָה זוֹ מָחָר בָּרָד חָזָק מְאוֹד שֶׁלֹּא הָיָה כָּמוֹהוּ בְּמִצְרַיִם מֵהַיּוֹם שֶׁנּוֹסְדָה וְעַד עַכְשָׁיו.

וְעַכְשָׁיו שְׁלַח וְהַכְנֵס אֶת בֶּהֱמוֹתֶיךָ וְאֶת כָּל מַה שֶּׁשַּׁיָּךְ לְךָ שֶׁנִּמְצָא בַּשָּׂדֶה, כָּל הָאָדָם וְהַבְּהֵמָה שֶׁיִּהְיוּ בַּשָּׂדֶה וְלֹא יִכָּנְסוּ הַבַּיְתָה – הַבָּרָד יֵרֶד עֲלֵהֶם וְהֵם יָמוּתוּ.

מִי שֶׁפָּחַד מִדְּבַר ה' מֵעַבְדֵי פַּרְעֹה, הִבְרִיחַ אֶת עֲבָדָיו וְאֶת בֶּהֱמוֹתָיו אֶל הַבָּתִּים.

וּמִי שֶׁלֹּא שָׂם לִבּוֹ אֶל דְּבַר ה' הִשְׁאִיר אֶת עֲבָדָיו וְאֶת בֶּהֱמוֹתָיו בַּשָּׂדֶה.

ה' אָמַר לְמֹשֶׁה: הָנֵף אֶת יָדְךָ אֶל הַשָּׁמַיִם וְיִהְיֶה בָּרָד בְּכָל אֶרֶץ מִצְרַיִם, עַל הָאָדָם וְעַל הַבְּהֵמָה וְעַל כָּל עֵשֶׂב הַשָּׂדֶה בְּאֶרֶץ מִצְרַיִם.

מֹשֶׁה הֵנִיף אֶת מַקְלוֹ אֶל הַשָּׁמַיִם, וַה' עָשָׂה קוֹלוֹת וּבָרָד, וְאֵשׁ הָלְכָה לָאָרֶץ, וַה' הִמְטִיר בָּרָד עַל אֶרֶץ מִצְרַיִם.

הָיָה בָּרָד, וְאֵשׁ נִדְלֶקֶת בְּתוֹךְ הַבָּרָד, בָּרָד כָּבֵד מְאוֹד שֶׁלֹּא הָיָה כָּמוֹהוּ בְּכָל אֶרֶץ מִצְרַיִם מֵאָז שֶׁהָיְתָה עָם.

הַבָּרָד הִכָּה בְּכָל אֶרֶץ מִצְרַיִם אֶת כָּל מַה שֶּׁבַּשָּׂדֶה מֵאָדָם וְעַד בְּהֵמָה, וְאֶת כָּל הָעֲשָׂבִים בַּשָּׂדֶה הַבָּרָד הִכָּה, וְשָׁבַר אֶת כָּל הָעֵצִים בַּשָּׂדֶה.

רַק בְּאֶרֶץ גּוֹשֶׁן שֶׁשָּׁם בְּנֵי יִשְׂרָאֵל לֹא הָיָה בָּרָד.

פַּרְעֹה שָׁלַח וְקָרָא לְמֹשֶׁה וּלְאַהֲרֹן וְאָמַר לָהֶם: הַפַּעַם אֲנִי מוֹדֶה שֶׁחָטָאתִי, ה' הוּא הַצַּדִּיק וַאֲנִי וְעַמִּי הָרְשָׁעִים.

הִתְפַּלְּלוּ אֶל ה' שֶׁהָיוּ מַסְפִּיק קוֹלוֹת אֱלֹהִים וּבָרָד, וַאֲשַׁחְרֵר אֶתְכֶם וְלֹא תַּמְשִׁיכוּ לְהִתְעַכֵּב.

מֹשֶׁה אָמַר אֵלָיו: כְּשֶׁאֵצֵא מֵהָעִיר אָרִים אֶת יָדַי בִּתְפִלָּה אֶל ה', הַקּוֹלוֹת יִפָּסְקוּ וְלֹא יִהְיֶה עוֹד הַבָּרָד כְּדֵי שֶׁתֵּדַע שֶׁהָאָרֶץ שַׁיֶּכֶת לַה'.

וַאֲנִי יוֹדֵעַ שֶׁאַתָּה וַעֲבָדֶיךָ עֲדַיִן אֵינְכֶם מְפַחֲדִים מִפְּנֵי ה' אֱלֹהִים.

הַפִּשְׁתָּן וְהַשְּׂעוֹרָה נֶהֶרְסוּ בַּבָּרָד, כִּי הַשְּׂעוֹרָה כְּבָר הִתְחִילָה לִצְמוֹחַ וְלַפִּשְׁתָּן יֵשׁ גִּבְעוֹלִים קָשִׁים וּשְׁבִירִים.

וְהַחִטָּה וְהַכֻּסֶּמֶת לֹא נֶהֶרְסוּ כִּי הֵן גְּדֵלוֹת מְאוּחָר.

מֹשֶׁה יָצָא מִלִּפְנֵי פַּרְעֹה וּמֵהָעִיר וּפָרַשׂ אֶת יָדָיו אֶל ה' בִּתְפִלָּה, הַקּוֹלוֹת וְהַבָּרָד נִפְסְקוּ וְלֹא נִשְׁפַּךְ עוֹד גֶּשֶׁם לָאָרֶץ.

פַּרְעֹה רָאָה שֶׁהַגֶּשֶׁם וְהַבָּרָד וְהַקּוֹלוֹת נִפְסְקוּ וְהוּא הוֹסִיף לַחֲטוֹא, וְהוּא וַעֲבָדָיו הִתְעַקְּשׁוּ.

פַּרְעֹה הִתְעַקֵּשׁ וְלֹא שִׁחְרֵר אֶת בְּנֵי יִשְׂרָאֵל, כְּמוֹ שֶׁה' אָמַר עַל יְדֵי מֹשֶׁה.


Chapter 10

<b>פָּרָשַׁת מַכַּת הָאַרְבֶּה</b><br>ה' אָמַר לְמֹשֶׁה: בֹּא אֶל פַּרְעֹה כִּי אֲנִי הִקְשַׁחְתִּי אֶת לִבּוֹ וְאֶת לֵב עֲבָדָיו כְּדֵי שֶׁאֶעֱשֶׂה בָּהֶם אֶת הַסִּימָנִים הָאֵלֶּה לְכוֹחִי.

וּכְדֵי שֶׁתְּסַפֵּר לְבִנְךָ וְנֶכְדְךָ אֵיךְ הִתְעַלַּלְתִּי בְּמִצְרַיִם וְעַל הַסִּימָנִים לְכוֹחִי שֶׁהֶרְאֵתִי בְּכָךְ שֶׁהִכֵּיתִי אוֹתָם, וְתֵדְעוּ שֶׁאֲנִי ה'.

מֹשֶׁה וְאַהֲרֹן בָּאוּ לְפַרְעֹה וְאָמְרוּ לוֹ: כָּךְ אָמַר ה' אֱלֹהֵי הָעִבְרִים: עַד מָתַי אַתָּה מְסָרֵב לְהִכָּנַע בְּפָנַי? שַׁחְרֵר אֶת עַמִּי וְיַעַבְדוּ לְפָנַי.

כִּי אִם אַתָּה מְסָרֵב לְשַׁחְרֵר אֶת עַמִּי הִנֵּה אֲנִי מֵבִיא מָחָר חֲגָבִים בְּאַרְצְךָ.

הֵם יְכַסּוּ אֶת מַרְאֶה הָאָרֶץ עַד שֶׁלֹּא יוּכַל אָדָם לִרְאוֹת אֶת הָאָרֶץ, וְהֵם יֹאכְלוּ אֶת מַה שֶּׁנִּשְׁאַר לָכֶם מֵהַבָּרָד, וְיֹאכְלוּ אֶת כָּל הָעֵצִים שֶׁצּוֹמְחִים לָכֶם בַּשָּׂדֶה.

וְיִתְמַלְּאוּ בָּתֶּיךָ וּבָתֵּי כָּל עֲבָדֶיךָ וּבָתֵּי כָּל מִצְרַיִם בְּאוֹפֶן שֶׁלֹּא רָאוּ אֲבוֹתֶיךָ וַאֲבוֹת אֲבוֹתֶיךָ מִיּוֹם שֶׁהָיוּ עַל הָאֲדָמָה עַד הַיּוֹם הַזֶּה, מֹשֶׁה פָּנָה וְיָצָא מֵעִם פַּרְעֹה.

עַבְדֵי פַּרְעֹה אָמְרוּ אֵלָיו: עַד מָתַי הָאִישׁ הַזֶּה יִהְיֶה לָנוּ לְמִכְשׁוֹל?! שַׁחְרֵר אֶת הָאֲנָשִׁים וְיַעַבְדוּ לִפְנֵי ה' אֱלֹהֵיהֶם! וְכִי עֲדַיִן אֵינְךָ יוֹדֵעַ שֶׁמִּצְרַיִם אָבְדָה?!

הֶחֱזִירוּ אֶת מֹשֶׁה וְאֶת אַהֲרֹן אֶל פַּרְעֹה, וְהוּא אָמַר לָהֶם: לְכוּ עִבְדוּ אֶת ה' אֱלֹהֵיכֶם, מִי וָמִי הַהוֹלְכִים?

אָמַר מֹשֶׁה: נֵלֵךְ עִם נְעָרֵינוּ וּזְקֵנֵינוּ, נֵלֵךְ עִם בָּנֵינוּ וּבְנוֹתֵנוּ, עִם צֹאנֵנוּ וּבְקָרֵנוּ, כִּי יֵשׁ לָנוּ חַג לַה'.

אָמַר לָהֶם: לוּ יִהְיֶה כָּךְ וַה' יַעֲזוֹר לָכֶם כְּשֶׁאֲשַׁחְרֵר אֶתְכֶם וְאֶת יַלְדֵיכֶם, בָּרוּר שֶׁאַתֶּם זוֹמְמִים רָעָה – לִבְרוֹחַ!

לֹא כָּךְ, לְכוּ נָא רַק הַגְּבָרִים וְעִבְדוּ אֶת ה', הֲרֵי רַק אֶת הָעֲבוֹדָה אַתֶּם רוֹצִים לַעֲשׂוֹת! פַּרְעֹה גֵּרֵשׁ אוֹתָם מִלְּפָנָיו.

ה' אָמַר לְמֹשֶׁה: הָנֵף אֶת יָדְךָ עַל אֶרֶץ מִצְרַיִם לְהָבִיא חֲגָבִים וְיַעֲלוּ עַל אֶרֶץ מִצְרַיִם וְיֹאכְלוּ אֶת כָּל הָעֵשֶׂב בָּאָרֶץ – אֶת כָּל מַה שֶּׁהַבָּרָד הִשְׁאִיר.

מֹשֶׁה הֵנִיף אֶת מַקְלוֹ עַל אֶרֶץ מִצְרַיִם וַה' הִנְהִיג רוּחַ מִזְרָחִית בָּאָרֶץ כָּל הַיּוֹם הַהוּא וְכָל הַלַּיְלָה, הַבּוֹקֶר הִגִּיעַ וְהָרוּחַ הַמִּזְרָחִית הֵרִימָה אֶת הַחֲגָבִים.

הָחֲגָבִים עָלוּ עַל כָּל אֶרֶץ מִצְרַיִם וְנָחוּ בְּכָל שֶׁטַח מִצְרַיִם, לַהֲקָה גְּדוֹלָה מְאוֹד, לְפָנֶיהָ לֹא הָיָה כָּךְ – כַּמּוּת חֲגָבִים כָּזוֹ, וְאַחֲרֶיהָ לֹא יִהְיֶה כָּךְ.

הֵם כִּסּוּ אֶת מַרְאֶה כָּל הָאָרֶץ וְנַעֲשָׂה חוֹשֶׁךְ בָּאָרֶץ, הֵם אָכְלוּ אֶת כָּל הָעֵשֶׂב וְאֶת כָּל הַפֵּרוֹת שֶׁהִשְׁאִיר הַבָּרָד, לֹא נִשְׁאַר שׁוּם דָּבָר יָרוֹק בָּעֵצִים וּבְעִשְׂבֵי הַשָּׂדֶה בְּכָל אֶרֶץ מִצְרַיִם.

פַּרְעֹה מִהֵר לִקְרֹא לְמֹשֶׁה וּלְאַהֲרֹן, וְאָמַר: חָטָאתִי לַה' אֱלֹהֵיכֶם וְלָכֶם.

וְעַכְשָׁיו סְלַח בְּבַקָּשָׁה עַל חַטָּאתִי, רַק הַפַּעַם, וְהִתְפַּלְּלוּ לַה' אֱלֹהֵיכֶם, שֶׁיָּסִיר מֵעָלַי רַק אֶת הַמָּוֶת הַזֶּה.

מֹשֶׁה יָצָא מִלִּפְנֵי פַּרְעֹה וְהִתְפַּלֵּל אֶל ה'.

ה' הָפַךְ אֶת כִּוּוּן הָרוּחַ לְרוּחַ מַעֲרָבִית חֲזָקָה מְאוֹד, הִיא לָקְחָה אֶת הָחֲגָבִים וְתָקְעָה אוֹתָם בְּיַם סוּף, וְלֹא נִשְׁאַר חָגָב אֶחָד בְּכָל שֶׁטַח מִצְרַיִם.

ה' הִקְשִׁיחַ אֶת לֵב פַּרְעֹה וְהוּא לֹא שִׁחְרֵר אֶת בְּנֵי יִשְׂרָאֵל.

<b>פָּרָשַׁת מַכַּת הַחוֹשֶׁךְ</b><br>ה' אָמַר לְמֹשֶׁה: הָנֵף אֶת יָדְךָ אֶל הַשָּׁמַיִם וְיִהְיֶה חוֹשֶׁךְ עַל אֶרֶץ מִצְרַיִם, וְהַחוֹשֶׁךְ שֶׁל הַלַּיְלָה יִמָּשֵׁךְ אֶל הַיּוֹם.

מֹשֶׁה הֵנִיף אֶת יָדוֹ אֶל הַשָּׁמַיִם, וְהָיָה חוֹשֶׁךְ אֲפֵלָה בְּכָל אֶרֶץ מִצְרַיִם שְׁלוֹשָׁה יָמִים.

לֹא רָאוּ אֶחָד אֶת הַשֵּׁנִי וְאַף אֶחָד לֹא זָז מִמְּקוֹמוֹ שְׁלוֹשָׁה יָמִים, וּלְכָל בְּנֵי יִשְׂרָאֵל הָיָה אוֹר בִּמְקוֹם מְגוּרֵיהֶם.

פַּרְעֹה קָרָא לְמֹשֶׁה וְאָמַר: לְכוּ עִבְדוּ אֶת ה', רַק צֹאנְכֶם וּבְקַרְכֶם יִשָּׁאֵר כָּאן, אֲבָל גַּם יַלְדֵיכֶם יֵלְכוּ אִתְּכֶם.

אָמַר מֹשֶׁה: לְהֵפֶךְ! גַּם אַתָּה תִּתֵּן לָנוּ זְבָחִים וְעוֹלוֹת וְנַקְרִיב לַה' אֱלֹהֵינוּ.

וְגַם בֶּהֱמוֹתֵינוּ יֵלְכוּ אִתָּנוּ, לֹא תִּשָּׁאֵר אֲפִלּוּ פַּרְסָה שֶׁל בְּהֵמָה, כִּי מֵהֶם נִקַּח לַעֲבוֹד אֶת ה' אֱלֹהֵינוּ, כִּי אֲנַחְנוּ לֹא נֵדַע בְּמַה נַּעֲבוֹד אֶת ה' עַד שֶׁנַּגִּיעַ לְשָׁם.

ה' הִקְשִׁיחַ אֶת לֵב פַּרְעֹה וְהוּא לֹא הִסְכִּים לְשַׁחְרֵר אוֹתָם.

פַּרְעֹה אָמַר לוֹ: לֵךְ מִמֶּנִּי! הִזָּהֵר לְךָ וְאַל תָּבוֹא עוֹד לִפְגּוֹשׁ אוֹתִי, כִּי בַּיּוֹם שֶׁתָּבוֹא לִפְגּוֹשׁ אוֹתִי תָּמוּת.

אָמַר מֹשֶׁה: אֱמֶת דִּבַּרְתָּ, לֹא אוֹסִיף עוֹד לָבוֹא לִפְגּוֹשׁ אוֹתְךָ.


Chapter 11

<b>פָּרָשַׁת אַזְהָרַת מַכַּת בְּכוֹרוֹת</b><br>ה' אָמַר לְמֹשֶׁה: עוֹד מַכָּה אַחַת אָבִיא עַל פַּרְעֹה וְעַל מִצְרַיִם אַחֲרֵי כֵן הוּא יְשַׁחְרֵר אֶתְכֶם מִכָּאן, וּכְשֶׁיְּשַׁחְרֵר אֶתְכֶם הוּא יְגָרֵשׁ אֶתְכֶם מִכָּאן סוֹפִית.

דַּבֵּר בְּבַקָּשָׁה בְּאָזְנֵי הָעָם וִיבַקְּשׁוּ כָּל אֶחָד מֵחֲבֵרוֹ וְכָל אִשָּׁה מֵחֲבֶרְתָּהּ כְּלֵי כֶּסֶף וּכְלֵי זָהָב.

ה' עָשָׂה שֶׁהָעָם מָצָא חֵן בְּעֵינֵי מִצְרַיִם, גַּם הָאִישׁ מֹשֶׁה חָשׁוּב מְאוֹד בְּאֶרֶץ מִצְרַיִם בְּעֵינֵי עַבְדֵי פַּרְעֹה וּבְעֵינֵי הָעָם.

מֹשֶׁה אָמַר: כָּךְ אָמַר ה' כְּשֶׁיַּגִּיעַ חֲצוֹת הַלַּיְלָה אֵצֵא לְתוֹךְ מִצְרַיִם.

וְכָל בְּכוֹר בְּאֶרֶץ מִצְרַיִם יָמוּת, מִבְּכוֹר פַּרְעֹה שֶׁאָמוּר לָרֶשֶׁת אוֹתוֹ וְלָשֶׁבֶת עַל כִּסְאוֹ עַד בְּכוֹר הַשִּׁפְחָה שֶׁעוֹמֵד מֵאֲחוֹרֵי הָרֵחַיִם לִטְחוֹן, וְכָל בְּכוֹר בְּהֵמָה.

תִּהְיֶה צְעָקָה גְּדוֹלָה בְּכָל אֶרֶץ מִצְרַיִם שֶׁכְּמוֹתָהּ לֹא הָיְתָה וּכְמוֹתָהּ לֹא תִּהְיֶה עוֹד.

וְאֵצֶל כָּל בְּנֵי יִשְׂרָאֵל אֲפִלּוּ כֶּלֶב לֹא יִנְבַּח – לֹא אִישׁ יִצְרַח וְלֹא בְּהֵמָה, כְּדֵי שֶׁתֵּדְעוּ שֶׁה' מַבְדִּיל בֵּין מִצְרַיִם וּבֵין יִשְׂרָאֵל.

וְיֵרְדוּ כָּל עֲבָדֶיךָ אֵלֶּה אֵלַי וְיִשְׁתַּחֲווּ לִי לוֹמַר לִי: צֵא אַתָּה וְכָל הָעָם הַמִּתְלַוִּים אֵלֶיךָ, וְאַחֲרֵי כֵן אֵצֵא! וְהוּא יָצָא מֵאֵצֶל פַּרְעֹה בְּכַעַס.

ה' אָמַר לְמֹשֶׁה: פַּרְעֹה לֹא יִשְׁמַע אֲלֵיכֶם כְּדֵי שֶׁאוּכַל לְהַרְבּוֹת אֶת הוֹכָחוֹתַי לְכוֹחִי בְּאֶרֶץ מִצְרַיִם.

וּמֹשֶׁה וְאַהֲרֹן עָשׂוּ אֶת כָּל הַנִּסִּים הָאֵלֶּה לִפְנֵי פַּרְעֹה, וַה' הִקְשִׁיחַ אֶת לֵב פַּרְעֹה וְהוּא לֹא שִׁחְרֵר אֶת בְּנֵי יִשְׂרָאֵל מֵאַרְצוֹ.


Chapter 12

<b>פָּרָשַׁת הַחוֹדֶשׁ</b><br>ה' אָמַר לְמֹשֶׁה וּלְאַהֲרֹן בְּאֶרֶץ מִצְרַיִם:

הַחוֹדֶשׁ הַזֶּה יִהְיֶה לָכֶם רֹאשׁ הַחֳדָשִׁים – הוּא הַחוֹדֶשׁ הָרִאשׁוֹן שֶׁלָּכֶם לְחָדְשֵׁי הַשָּׁנָה.

דַּבְּרוּ אֶל כָּל הַצִּבּוּר שֶׁל יִשְׂרָאֵל וְאִמְרוּ: בָּעֲשִׂירִי לַחוֹדֶשׁ הַזֶּה יִקְחוּ לָהֶם, כָּל אִישׁ, גְּדִי אוֹ טָלֶה לְכָל בֵּית אָב – שֶׂה לְכָל מִשְׁפָּחָה.

וְאִם הַמִּשְׁפָּחָה תִּהְיֶה קְטַנָּה וְלֹא תּוּכַל לֶאֱכוֹל לְבַדָּהּ שֶׂה שָׁלֵם, יִקְחוּ הֵם וּשְׁכֵנֵיהֶם הַקְּרוֹבִים לְבֵיתָם לְפִי מִסְפַּר הָאֲנָשִׁים וּלְפִי יְכוֹלֶת הָאֲכִילָה שֶׁל כָּל אֶחָד, וְיִהְיוּ מְנוּיִים עַל הַשֶּׂה.

יִהְיֶה לָכֶם שֶׂה שָׁלֵם בְּלִי מוּם, זָכָר שֶׁגִּילוֹ עַד שָׁנָה, תִּקְּחוּ אוֹ מֵהַכְּבָשִׂים אוֹ מֵהָעִזִּים.

וְתִשְׁמְרוּ אוֹתוֹ עַד אַרְבָּעָה עָשָׂר יוֹם לַחוֹדֶשׁ הַזֶּה, וְיִשְׁחֲטוּ אוֹתוֹ כָּל קְהַל הַצִּבּוּר שֶׁל יִשְׂרָאֵל אַחַר הַצָּהֳרַיִם.

וְיִקְחוּ מֵהַדָּם וְיָשִׂימוּ עַל שְׁנֵי צִדֵּי פֶּתַח הַדֶּלֶת וְעַל הַמַּשְׁקוֹף שֶׁבַּבָּתִּים שֶׁיֹּאכְלוּ אוֹתוֹ בָּהֶם.

וְיֹאכְלוּ אֶת הַבָּשָׂר בַּלַּיְלָה הַזֶּה, יֹאכְלוּ אוֹתוֹ צָלוּי בָּאֵשׁ עִם מַצּוֹת וִירָקוֹת מָרִים.

אַל תֹּאכְלוּ מִמֶּנּוּ כְּשֶׁאֵינוֹ צָלוּי מַסְפִּיק אוֹ כְּשֶׁהוּא מְבֻשָּׁל בְּמַיִם, אֶלָּא צָלוּי בָּאֵשׁ הֵיטֵב רֹאשׁוֹ עִם רַגְלָיו וְעִם אֵבָרָיו הַפְּנִימִיִּים.

וְאַל תַּשְׁאִירוּ מִמֶּנּוּ עַד הַבּוֹקֶר, וּמַה שֶּׁיִּשָּׁאֵר מִמֶּנּוּ עַד הַבּוֹקֶר תִּשְׂרְפוּ בָּאֵשׁ.

וְכָכָה תֹּאכְלוּ אוֹתוֹ: מָתְנֵיכֶם חֲגוּרִים, נַעֲלֵיכֶם בְּרַגְלֵיכֶם, וּמַקֶּלְכֶם בְּיֶדְכֶם, וְתֹאכְלוּ אוֹתוֹ בְּחָפְזָה, זֶהוּ קָרְבָּן פֶּסַח לַה'.

וְאֶעֱבוֹר בְּאֶרֶץ מִצְרַיִם בַּלַּיְלָה הַזֶּה וְאֶהֱרוֹג כָּל בְּכוֹר בְּאֶרֶץ מִצְרַיִם מֵאָדָם וְעַד בְּהֵמָה, וּבְכָל אֱלֹהֵי מִצְרַיִם אֶתֵּן עֳנָשִׁים, אֲנִי ה'.

הַדָּם יִהְיֶה לָכֶם סִימָן עַל הַבָּתִּים שֶׁאַתֶּם שָׁם, אֶרְאֶה אֶת הַדָּם וַאֲדַלֵּג עֲלֵיכֶם וְלֹא תִּהְיֶה בָּכֶם מַגֵּפָה מַשְׁחִיתָה כְּשֶׁאַכֶּה בְּאֶרֶץ מִצְרַיִם.

הַיּוֹם הַזֶּה יִהְיֶה לָכֶם לְזִכָּרוֹן, תַּחְגְּגוּ אוֹתוֹ חַג לַה' בְּכָל הַדּוֹרוֹת – חוֹק לְעוֹלָם שֶׁתַּחְגְּגוּ אוֹתוֹ.

שִׁבְעָה יָמִים תֹּאכְלוּ מַצּוֹת, וְאִלּוּ בָּצֵק שֶׁהֶחְמִיץ שֶׁמַּתְפִּיחַ בָּצֵק אַחֵר תַּעֲלִימוּ מִבָּתֵּיכֶם בַּיּוֹם הָרִאשׁוֹן, כִּי כָּל מִי שֶׁיֹּאכַל חָמֵץ מִיּוֹם הָרִאשׁוֹן עַד יוֹם הַשְּׁבִיעִי – הַנֶּפֶשׁ הַהִיא תֹּאבַד מִיִּשְׂרָאֵל.

וּבַיּוֹם הָרִאשׁוֹן מְאוֹרָע קָדוֹשׁ, וּבַיּוֹם הַשְּׁבִיעִי יִהְיֶה לָכֶם מְאוֹרָע קָדוֹשׁ – אָסוּר לַעֲשׂוֹת שׁוּם מְלָאכָה בָּהֶם, רַק מַה שֶּׁרָאוּי לַאֲכִילָה לְכָל אָדָם – אוֹתוֹ בִּלְבַד מֻתָּר לָכֶם לַעֲשׂוֹת.

זִכְרוּ לְקַיֵּם אֶת מִצְוַת הַמַּצּוֹת כִּי בַּיּוֹם הַזֶּה עַצְמוֹ הוֹצֵאתִי אֶת קְהִלּוֹתֵיכֶם מֵאֶרֶץ מִצְרַיִם בִּמְהִירוּת וּבְצֵקְכֶם לֹא הֶחְמִיץ, שִׁמְרוּ אֶת הַיּוֹם הַזֶּה לְדוֹרוֹת, חוֹק לְעוֹלָם.

בַּחוֹדֶשׁ הָרִאשׁוֹן בְּאַרְבָּעָה עָשָׂר יוֹם לַחוֹדֶשׁ בָּעֶרֶב תֹּאכְלוּ מַצּוֹת, עַד יוֹם הָעֶשְׂרִים וְאֶחָד לַחוֹדֶשׁ בָּעֶרֶב.

שִׁבְעָה יָמִים לֹא יִמָּצֵא בְּבָתֵּיכֶם בָּצֵק שֶׁהֶחְמִיץ שֶׁמַּתְפִּיחַ בָּצֵק אַחֵר, כִּי מִי שֶׁיֹּאכַל חָמֵץ – בֵּין גֵּר וּבֵין אֶזְרַח הָאָרֶץ – הַנֶּפֶשׁ הַהִיא תֹּאבַד מֵהַצִּבּוּר שֶׁל יִשְׂרָאֵל.

אַל תֹּאכְלוּ שׁוּם מַאֲכָל מִבָּצֵק שֶׁהֶחְמִיץ, בְּכָל מְקוֹמוֹת מְגוּרֵיכֶם תֹּאכְלוּ מַצּוֹת.

<b>פָּרָשַׁת מְשִׁיכַת הַפֶּסַח</b><br>מֹשֶׁה קָרָא לְכָל זִקְנֵי יִשְׂרָאֵל וְאָמַר לָהֶם: מִשְׁכוּ וּקְחוּ לָכֶם צֹאן לְמִשְׁפְּחוֹתֵיכֶם וְתִשְׁחֲטוּ אֶת הַפֶּסַח.

וְתִקְחוּ חֲבִילַת עַנְפֵי זַעְתָּר וְתִטְבְּלוּ בַּדָּם שֶׁבַּכְּלִי, וְתַעֲשׂוּ שֶׁיִּגַּע בַּמַּשְׁקוֹף וּבִשְׁנֵי צִדֵּי הַדֶּלֶת מֵהַדָּם שֶׁבַּכְּלִי, וְאַתֶּם אַל תֵּצְאוּ אַף אֶחָד מִפֶּתַח בֵּיתוֹ עַד הַבּוֹקֶר.

ה' יַעֲבוֹר לְהָבִיא מַגֵּפָה בְּמִצְרַיִם, וְיִרְאֶה אֶת הַדָּם עַל הַמַּשְׁקוֹף וְעַל שְׁתֵּי הַמְּזוּזוֹת, וַה' יְדַלֵּג עַל הַפֶּתַח וְלֹא יִתֵּן לַמַּשְׁחִית לָבוֹא לְבָתֵּיכֶם לְהָבִיא מַגֵּפָה.

הַקְפִּידוּ עַל הַדָּבָר הַזֶּה וְתִקְבְּעוּ אוֹתוֹ לְחוֹק לָכֶם וְלִבְנֵיכֶם לְעוֹלָם.

כְּשֶׁתָּבוֹאוּ לָאָרֶץ שֶׁה' יִתֵּן לָכֶם כְּמוֹ שֶׁדִּבֵּר, תַּקְפִּידוּ עַל עֲבוֹדָה זוֹ שֶׁל הַקְרָבַת הַקָּרְבָּן.

וּכְשֶׁיֹּאמְרוּ לָכֶם בְּנֵיכֶם: מָה הָעֲבוֹדָה הַזֹּאת לָכֶם?

תֹּאמְרוּ: זֶה קָרְבַּן פֶּסַח לַה' שֶׁדִּלֵּג עַל בָּתֵּי בְּנֵי יִשְׂרָאֵל בְּמִצְרַיִם כְּשֶׁהֵבִיא מַגֵּפָה בְּמִצְרַיִם וְהִצִּיל אֶת בָּתֵּינוּ. הָעָם קָדוּ וְהִשְׁתַּחֲווּ.

בְּנֵי יִשְׂרָאֵל הָלְכוּ וּבִצְּעוּ – כְּמוֹ שֶׁה' צִוָּה אֶת מֹשֶׁה וְאַהֲרֹן כָּךְ הֵם עָשׂוּ.

<b>פָּרָשַׁת מַכַּת בְּכוֹרוֹת</b><br>בַּחֲצוֹת הַלַּיְלָה ה' הִכָּה כָּל בְּכוֹר בְּאֶרֶץ מִצְרַיִם, מֵהַבְּכוֹר שֶׁל פַּרְעֹה שֶׁאָמוּר לָרֶשֶׁת אוֹתוֹ וְלָשֶׁבֶת עַל כִּסְאוֹ עַד בְּכוֹר שֶׁל שָׁבוּי שֶׁבְּבֵית הַסּוֹהַר, וְכָל בְּכוֹר בְּהֵמָה.

פַּרְעֹה קָם בַּלַּיְלָה, הוּא וְכָל עֲבָדָיו וְכָל מִצְרַיִם, וְהָיְתָה צְעָקָה גְּדוֹלָה בְּמִצְרַיִם, כִּי אֵין בַּיִת שֶׁאֵין שָׁם מֵת.

פַּרְעֹה קָרָא לְמֹשֶׁה וּלְאַהֲרֹן בַּלַּיְלָה וְאָמַר: קוּמוּ צְאוּ מִתּוֹךְ עַמִּי, גַּם אַתֶּם גַּם בְּנֵי יִשְׂרָאֵל, וּלְכוּ עִבְדוּ אֶת ה' כְּמוֹ שֶׁדִּבַּרְתֶּם!

קְחוּ גַּם אֶת צֹאנְכֶם וְגַם אֶת בְּקַרְכֶם כְּמוֹ שֶׁדִּבַּרְתֶּם וּלְכוּ, וְתִתְפַּלְּלוּ גַּם עָלַי.

מִצְרַיִם לָחֲצוּ עַל הָעָם לְמַהֵר לְגָרֵשׁ אוֹתָם מֵהָאָרֶץ, כִּי אָמְרוּ: כֻּלָּנוּ עוֹמְדִים לָמוּת!

הָעָם לָקַח אֶת בְּצֵקוֹ בִּמְהִירוּת לִפְנֵי שֶׁהֶחְמִיץ, בְּצֵקָם אָרוּז בְּתוֹךְ בִּגְדֵיהֶם עַל כְּתֵפָם.

וּבְנֵי יִשְׂרָאֵל עָשׂוּ כְּמוֹ שֶׁמֹּשֶׁה אָמַר, וּבִקְשׁוּ מִמִּצְרַיִם כְּלֵי כֶּסֶף וּכְלֵי זָהָב וּבְגָדִים.

וַה' עָשָׂה שֶׁהָעָם מָצָא חֵן בְּעֵינֵי מִצְרַיִם וְהֵם נַעֲנוּ לְבַקָּשָׁתָם וְהֵם רוֹקְנוּ אֶת מִצְרַיִם מֵרְכוּשׁ.

<b>פָּרָשַׁת יְצִיאַת מִצְרַיִם</b><br>בְּנֵי יִשְׂרָאֵל נָסְעוּ מֵרַעְמְסֵס לְסֻכּוֹת, כְּשֵׁשׁ מֵאוֹת אֶלֶף הוֹלְכֵי רֶגֶל – הַגְּבָרִים חוּץ מִיְּלָדִים.

וְגַם נָכְרִים רַבִּים עָלוּ אִתָּם, וְצֹאן וּבָקָר –בְּהֵמוֹת רַבּוֹת מְאוֹד.

הֵם אָפוּ מֵהַבָּצֵק שֶׁהוֹצִיאוּ מִמִּצְרַיִם פִּתּוֹת שֶׁלֹּא הֶחְמִיצוּ, כִּי הוּא לֹא הִסְפִּיק לִתְפּוֹחַ, כִּי הֵם גּוֹרְשׁוּ מִמִּצְרַיִם וְלֹא יָכְלוּ לְהִתְעַכֵּב, וְגַם לֹא עָשׂוּ לָהֶם צֵדָה לַדֶּרֶךְ.

זְמַן הַמְּגוּרִים שֶׁבְּנֵי יִשְׂרָאֵל גָּרוּ בְּמִצְרַיִם הָיָה אַרְבַּע מֵאוֹת וּשְׁלוֹשִׁים שָׁנָה.

בְּסוֹף אַרְבַּע מֵאוֹת וּשְׁלוֹשִׁים שָׁנָה, בְּאוֹתוֹ יוֹם עַצְמוֹ יָצְאוּ כָּל הַקְּהִלּוֹת שֶׁל ה' מֵאֶרֶץ מִצְרַיִם.

לַיְלָה זֶה ה' יִיעֵד לְהוֹצִיא אוֹתָם מֵאֶרֶץ מִצְרַיִם, לַיְלָה זֶה שֶׁה' יִיעֵד, כָּל בְּנֵי יִשְׂרָאֵל לְדוֹרוֹתֵיהֶם מְיַעֲדִים אוֹתוֹ לַעֲבוֹדַת ה'.

<b>פָּרָשַׁת מִצְוַת הַפֶּסַח</b><br>ה' אָמַר לְמֹשֶׁה וְאַהֲרֹן: אֵלֶּה חֻקֵּי הַפֶּסַח: כָּל נָכְרִי לֹא יֹאכַל מִמֶּנּוּ.

וְכָל עֶבֶד שֶׁל אִישׁ שֶׁנִּקְנָה בְּכֶסֶף – תָּמוּל אוֹתוֹ וְרַק אָז הוּא יֹאכַל מִמֶּנּוּ.

בֶּן מִיעוּטִים וְשָׂכִיר לֹא יֹאכְלוּ מִמֶּנּוּ.

הוּא יֵאָכֵל בְּחֶדֶר אֶחָד, אַל תּוֹצִיאוּ מֵהַבָּשָׂר מִחוּץ לַחֶדֶר, וְאַל תִּשְׁבְּרוּ בּוֹ עֶצֶם.

כָּל הַצִּבּוּר שֶׁל יִשְׂרָאֵל יַעֲשׂוּ אוֹתוֹ.

וְאִם יָגוּר אִתְּךָ גֵּר הוּא יַעֲשֶׂה פֶּסַח לַה' – כָּל גֵּר זָכָר יָמוּל וְרַק אָז הוּא יִגַּשׁ לַעֲשׂוֹת אוֹתוֹ וְיִהְיֶה כְּאֶזְרַח הָאָרֶץ, וְכָל מִי שֶׁאֵינוֹ מָהוּל לֹא יֹאכַל מִמֶּנּוּ.

דִּין אֶחָד יִהְיֶה לָאֶזְרָח וְלַגֵּר שֶׁגָּר בֵּינֵיכֶם.

בְּנֵי יִשְׂרָאֵל בִּצְּעוּ – כְּמוֹ שֶׁה' צִוָּה אֶת מֹשֶׁה וְאֶת אַהֲרֹן כָּךְ הֵם עָשׂוּ.

בְּאוֹתוֹ יוֹם עַצְמוֹ ה' הוֹצִיא אֶת בְּנֵי יִשְׂרָאֵל וְכָל קְהִלּוֹתֵיהֶם מֵאֶרֶץ מִצְרַיִם.


Chapter 13

<b>פָּרָשַׁת קַדֵּשׁ</b><br>ה' דִּבֵּר אֶל מֹשֶׁה וְאָמַר:

קַדֵּשׁ לִי אֶת כָּל הַבְּכוֹרוֹת שֶׁל בְּנֵי יִשְׂרָאֵל – כָּל מִי שֶׁיָּצָא רִאשׁוֹן מֵהָרֶחֶם בָּאָדָם וּבַבְּהֵמָה, הוּא שֶׁלִּי.

מֹשֶׁה אָמַר לָעָם: זִכְרוּ אֶת הַיּוֹם הַזֶּה שֶׁיְּצָאתֶם מִמִּצְרַיִם מִבֵּית עֲבָדִים – שֶׁה' הוֹצִיא אֶתְכֶם מִכָּאן בְּיָד חֲזָקָה, וְלֹא יֵאָכֵל בּוֹ חָמֵץ.

הַיּוֹם אַתֶּם יוֹצְאִים בְּחוֹדֶשׁ הָאָבִיב.

כְּשֶׁה' יָבִיא אוֹתְךָ לְאֶרֶץ הַכְּנַעֲנִי וְהַחִתִּי וְהָאֱמוֹרִי וְהַחִוִּי וְהַיְּבוּסִי שֶׁנִּשְׁבַּע לַאֲבוֹתֶיךָ לָתֵת לְךָ – אֶרֶץ שׁוֹפַעַת חָלָב וּדְבָשׁ, תַּעֲבוֹד אֶת הָעֲבוֹדָה הַזֹּאת בַּחוֹדֶשׁ הַזֶּה.

שִׁבְעָה יָמִים תֹּאכַל מַצּוֹת וּבַיּוֹם הַשְּׁבִיעִי חַג לַה'.

בְּשִׁבְעַת הַיָּמִים יֹאכְלוּ מַצּוֹת, וְלֹא יִהְיֶה אֶצְלְךָ חָמֵץ, וְלֹא יִהְיֶה אֶצְלְךָ בָּצֵק שֶׁהֶחְמִיץ שֶׁמַּתְפִּיחַ בָּצֵק, בְּכָל מְקוֹמְךָ.

סַפֵּר לְבִנְךָ בַּיּוֹם הַהוּא וְתֹאמַר: בִּשְׁבִיל שֶׁאֶעֱשֶׂה עֲבוֹדָה זוֹ ה' גָּאַל אוֹתִי כְּשֶׁיָּצָאתִי מִמִּצְרַיִם.

כְּתוֹב לְךָ אֶת הַדְּבָרִים לְסִימָן עַל יָדְךָ וּלְזִכָּרוֹן בֵּין עֵינֶיךָ כְּדֵי שֶׁתּוֹרַת ה' תִּהְיֶה בְּפִיךָ – לְתֵעוּד שֶׁה' הוֹצִיא אוֹתְךָ מִמִּצְרַיִם בְּיָד חֲזָקָה.

שְׁמוֹר אֶת הַחוֹק הַזֶּה בִּזְמַנּוֹ בְּכָל שָׁנָה וְשָׁנָה.

<b>פָּרָשַׁת וְהָיָה כִּי יְבִאֲךָ</b><br>כְּשֶׁה' יָבִיא אוֹתְךָ לְאֶרֶץ הַכְּנַעֲנִי כְּמוֹ שֶׁנִּשְׁבַּע לְךָ וְלַאֲבוֹתֶיךָ, וְיִתֵּן לְךָ אוֹתָהּ.

תִּתֵּן אֶת כָּל מִי שֶׁיָּצָא רִאשוֹן מֵהָרֶחֶם לַה', וְכָל בְּכוֹר וְלַד בְּהֵמָה זָכָר שֶׁיִּהְיֶה לְךָ – תַּקְדִּישׁ לַה'.

וְכָל בְּכוֹר חֲמוֹר תִּפְדֶּה בְּשֶׂה וְאִם לֹא תִּפְדֶּה תַּעֲרוֹף אוֹתוֹ, וְכָל בְּכוֹר אָדָם מִבָּנֶיךָ תִּפְדֶּה.

וּכְשֶׁבִּנְךָ יִשְׁאַל אוֹתְךָ מָחָר וְיֹאמַר: מַה זֶּה? תֹּאמַר לוֹ: ה' הוֹצִיא אוֹתָנוּ מִמִּצְרַיִם מִבֵּית עֲבָדִים בְּיָד חֲזָקָה.

וּכְשֶׁפַּרְעֹה הִתְעַקֵּשׁ לֹא לְשַׁחְרֵר אוֹתָנוּ, ה' הָרַג כָּל בְּכוֹר בְּאֶרֶץ מִצְרַיִם מִבְּכוֹר אָדָם וְעַד בְּכוֹר בְּהֵמָה, לָכֵן אֲנִי שׁוֹחֵט לַה' כָּל זָכָר שֶׁיּוֹצֵא רִאשׁוֹן מֵהָרֶחֶם, וַאֲנִי פּוֹדֶה כָּל בְּכוֹר בְּבָנַי.

כְּתוֹב לְךָ אֶת הַדְּבָרִים לְסִימָן עַל יָדְךָ וּלְתַכְשִׁיט בֵּין עֵינֶיךָ שֶׁה' הוֹצִיא אוֹתָנוּ מִמִּצְרַיִם בְּיָד חֲזָקָה.

<b>פָּרָשַׁת הַהַסַּבָּה לְיַם סוּף</b><br>כְּשֶׁפַּרְעֹה שִׁחְרֵר אֶת הָעָם, אֱלֹהִים לֹא הוֹבִיל אוֹתָם דֶּרֶךְ אֶרֶץ פְּלִשְׁתִּים כִּי זֶה קָרוֹב, כִּי אֱלֹהִים חָשַׁשׁ שֶׁהָעָם יִתְחָרְטוּ כְּשֶׁיִּרְאוּ מִלְחָמָה וְיַחְזְרוּ לְמִצְרַיִם.

אֱלֹהִים סוֹבֵב אֶת הָעָם דֶּרֶךְ הַמִּדְבָּר לְיַם סוּף, בְּנֵי יִשְׂרָאֵל עָלוּ מֵאֶרֶץ מִצְרַיִם חֲמוּשִׁים בְּנֶשֶׁק.

מֹשֶׁה לָקַח אֶת עַצְמוֹת יוֹסֵף אִתּוֹ, כִּי יוֹסֵף הִשְׁבִּיעַ אֶת בְּנֵי יִשְׂרָאֵל וְאָמַר: כְּשֶׁאֱלֹהִים יִזְכּוֹר אֶתְכֶם וְיוֹצִיא אֶתְכֶם תַּעֲלוּ אֶת עַצְמוֹתַי מִכָּאן אִתְּכֶם.

הֵם נָסְעוּ מִסֻּכּוֹת וְחָנוּ בְּאֵתָם שֶׁבִּקְצֵה הַמִּדְבָּר.

וַה' הוֹלֵךְ לִפְנֵיהֶם בַּיּוֹם בְּעַמּוּד עָנָן לְהַדְרִיךְ אוֹתָם בַּדֶּרֶךְ, וּבַלַּיְלָה בְּעַמּוּד אֵשׁ לְהָאִיר לָהֶם, כְּדֵי שֶׁיּוּכְלוּ לָלֶכֶת בַּיּוֹם וּבַלַּיְלָה.

עַמּוּד הֶעָנָן בַּיּוֹם וְעַמּוּד הָאֵשׁ בַּלַּיְלָה לֹא עָזְבוּ אֶת מְקוֹמָם לִפְנֵי הָעָם.


Chapter 14

<b>פָּרָשַׁת מִרְדַּף פַּרְעֹה</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל שֶׁיַּחְזְרוּ וְיַחֲנוּ לִפְנֵי 'פֶּתַח הַחִירוֹת' שֶׁבֵּין מִגְדּוֹל וּבֵין הַיָּם, לִפְנֵי 'בַּעַל צְפוֹן' – תַּחֲנוּ מוּלוֹ לְיַד הַיָּם.

וּפַרְעֹה יֹאמַר עַל בְּנֵי יִשְׂרָאֵל: "הֵם תּוֹעִים בַּדֶּרֶךְ בָּאָרֶץ – הַמִּדְבָּר מַקִּיף אוֹתָם"!

וְאַקְשִׁיחַ אֶת לֵב פַּרְעֹה וְהוּא יִרְדּוֹף אַחֲרֵיהֶם, וְאֶתְכַּבֵּד בְּכָךְ שֶׁאֶהֱרוֹג אֶת פַּרְעֹה וְאֶת כָּל צְבָאוֹ, וּמִצְרַיִם יֵדְעוּ שֶׁאֲנִי ה', בְּנֵי יִשְׂרָאֵל עָשׂוּ כָּךְ.

סִפְּרוּ לְמֶלֶךְ מִצְרַיִם שֶׁהָעָם בָּרְחוּ, יַחֲסָם שֶׁל פַּרְעֹה וַעֲבָדָיו לָעָם הִתְהַפֵּךְ, הֵם אָמְרוּ: מַה עָשִׂינוּ שֶׁשִּׁחְרַרְנוּ אֶת יִשְׂרָאֵל מִלַּעֲבוֹד עֲבוּרֵנוּ!

הוּא רָתַם אֶת מֶרְכַּבְתּוֹ, וְלָקַח אִתּוֹ אֶת עַמּוֹ.

הוּא לָקַח שֵׁשׁ מֵאוֹת מֶרְכָּבוֹת מֻבְחָרוֹת וְאֶת כָּל הַמֶּרְכָּבוֹת שֶׁל מִצְרַיִם וּמִנָּה מְפַקְּדִים עַל כֻּלָּם.

ה' הִקְשִׁיחַ אֶת לֵב פַּרְעֹה מֶלֶךְ מִצְרַיִם וְהוּא רָדַף אַחֲרֵי בְּנֵי יִשְׂרָאֵל, וּבְנֵי יִשְׂרָאֵל יוֹצְאִים בְּיָד מוּרֶמֶת בְּגַאֲוָה.

מִצְרַיִם רָדְפוּ אַחֲרֵיהֶם וְהִשִּׂיגוּ אוֹתָם חוֹנִים עַל יַד הַיָּם, כָּל סוּסֵי מַרְכְּבוֹת פַּרְעֹה וּפָרָשָׁיו וּצְבָאוֹ, עַל יַד 'פֶּתַח הַחִירוֹת' לִפְנֵי 'בַּעַל צְפוֹן'.

וּפַרְעֹה הִתְקָרֵב, בְּנֵי יִשְׂרָאֵל הֵרִימוּ אֶת עֵינֵיהֶם וְהִנֵּה מִצְרַיִם נוֹסְעִים אַחֲרֵיהֶם, הֵם פָּחֲדוּ מְאוֹד, וּבְנֵי יִשְׂרָאֵל צָעֲקוּ אֶל ה'.

הֵם אָמְרוּ לְמֹשֶׁה: וְכִי בִּגְלַל מַחְסוֹר בִּקְבָרִים בְּמִצְרַיִם לָקַחְתָּ אוֹתָנוּ לָמוּת בַּמִּדְבָּר?! מַה זֶּה עָשִׂיתָ לָנוּ לְהוֹצִיא אוֹתָנוּ מִמִּצְרַיִם!

הֲרֵי זֶה הַדָּבָר שֶׁדִּבַּרְנוּ אֵלֶיךָ בְּמִצְרַיִם, אָמַרְנוּ: עֲזוֹב אוֹתָנוּ וְנַעֲבוֹד עֲבוּר מִצְרַיִם, כִּי עָדִיף לָנוּ לַעֲבוֹד עֲבוּר מִצְרַיִם מֵאֲשֶׁר לָמוּת בַּמִּדְבָּר!

מֹשֶׁה אָמַר לָעָם: אַל תִּפְחֲדוּ! עִמְדוּ וּרְאוּ אֶת הַיְּשׁוּעָה שֶׁה' יַצִּיל אֶתְכֶם הַיּוֹם, כִּי מַה שֶּׁרְאִיתֶם אֶת מִצְרַיִם הַיּוֹם – לֹא תִּרְאוּ אוֹתָם עוֹד שׁוּב לְעוֹלָם!

ה' יִלָּחֵם עֲבוּרְכֶם, וְאַתֶּם תִּשְׁתְּקוּ.

<b>פָּרָשַׁת בְּקִיעַת הַיָּם</b><br>ה' אָמַר לְמֹשֶׁה: מַה אַתָּה צוֹעֵק אֵלַי, דַּבֵּר אֶל בְּנֵי יִשְׂרָאֵל וְיִסְעוּ!

וְאַתָּה, הָנֵף אֶת הַמַקֵּל שֶׁלְּךָ וְהָנֵף אֶת יָדְךָ אֶל הַיָּם וּבְקַע אוֹתוֹ, וּבְנֵי יִשְׂרָאֵל יָבוֹאוּ לְתוֹךְ הַיָּם בַּיַּבָּשָׁה.

וַאֲנִי הִנֵּה אֲנִי מַקְשִׁיחַ אֶת לֵב הַמִּצְרִים וְהֵם יָבוֹאוּ אַחֲרֵיהֶם, וְאֶתְכַּבֵּד בְּכָךְ שֶׁאֶהֱרוֹג אֶת פַּרְעֹה וְאֶת כָּל צְבָאוֹ עִם רִכְבּוֹ וּפָרָשָׁיו.

וּמִצְרַיִם יֵדְעוּ שֶׁאֲנִי ה', כְּשֶׁאֶתְכַּבֵּד בְּנִקְמָתִי בְּפַרְעֹה בְּרִכְבּוֹ וּבְפָרָשָׁיו.

שְׁלִיחַ הָאֱלֹהִים שֶׁהוֹלֵךְ לִפְנֵי מַחֲנֵה יִשְׂרָאֵל נָסַע וְהָלַךְ מֵאֲחוֹרֵיהֶם לִשְׁמוֹר אוֹתָם – עַמּוּד הֶעָנָן נָסַע מִלִּפְנֵיהֶם וְעָמַד מֵאַחֲרֵיהֶם.

הוּא בָּא בֵּין מַחֲנֵה מִצְרַיִם וּבֵין מַחֲנֵה יִשְׂרָאֵל, הֶעָנָן הֶחְשִׁיךְ לְמִצְרַיִם – שֶׁעַמּוּד הָאֵשׁ שֶׁהֵאִיר אֶת הַלַּיְלָה לֹא יָאִיר לָהֶם, וְלֹא הִתְקָרֵב מַחֲנֶה זֶה לְמַחֲנֶה זֶה כָּל הַלַּיְלָה.

מֹשֶׁה הֵנִיף אֶת יָדוֹ עַל הַיָּם, וַה' הֶעֱבִיר עַל הַיָּם רוּחַ מִזְרָחִית חֲזָקָה כָּל הַלַּיְלָה וְהָפַךְ אֶת הַיָּם לְיַבָּשָׁה, וְהַמַּיִם נִבְקְעוּ.

בְּנֵי יִשְׂרָאֵל הָלְכוּ בְּתוֹךְ הַיָּם בַּיַּבָּשָׁה, וְהַמַּיִם הָיוּ לָהֶם כְּמוֹ חוֹמָה מִיְּמִינָם וּמִשְּׂמֹאלָם.

מִצְרַיִם רָדְפוּ וּבָאוּ אַחֲרֵיהֶם – כָּל סוּסֵי פַּרְעֹה מַרְכְּבוֹתָיו וּפָרָשָׁיו, אֶל תּוֹךְ הַיָּם.

לִפְנוֹת בּוֹקֶר, ה' פָּנָה אֶל מַחֲנֵה מִצְרַיִם בְּעַמּוּד אֵשׁ וְעָנָן וְעָשָׂה מְהוּמָה בְּמַחֲנֵה מִצְרַיִם.

הוּא הֵסִיר אֶת גַּלְגְּלֵי מַרְכְּבוֹתָיו וְהוֹבִיל אוֹתוֹ בִּכְבֵדוּת, מִצְרַיִם אָמְרוּ: נִבְרַח מִבְּנֵי יִשְׂרָאֵל כִּי ה' נִלְחָם עֲבוּרָם בְּמִצְרַיִם.

<b>פָּרָשַׁת טְבִיעַת מִצְרַיִם</b><br>ה' אָמַר לְמֹשֶׁה: הָנֵף אֶת יָדְךָ עַל הַיָּם, וְהַמַּיִם יַחְזְרוּ עַל מִצְרַיִם עַל רִכְבּוֹ וְעַל פָּרָשָׁיו.

מֹשֶׁה הֵנִיף אֶת יָדוֹ אֶל עֵבֶר הַיָּם וְהַיָּם חָזַר לִפְנוֹת בּוֹקֶר לְמַצָּבוֹ הַקָּבוּעַ, וּמִצְרַיִם בּוֹרְחִים לִקְרָאתוֹ, וַה' נִעֵר אֶת מִצְרַיִם בְּתוֹךְ הַיָּם.

הַמַּיִם חָזְרוּ וְכִסּוּ אֶת הָרֶכֶב וְאֶת הַפָּרָשִׁים – כָּל צְבָא פַּרְעֹה שֶׁבָּאוּ אַחֲרֵיהֶם בַּיָּם – לֹא נִשְׁאַר מֵהֶם אַף אֶחָד.

וּבְנֵי יִשְׂרָאֵל הָלְכוּ בַּיַּבָּשָׁה בְּתוֹךְ הַיָּם, וְהַמַּיִם הָיוּ לָהֶם כְּמוֹ חוֹמָה מִיְּמִינָם וּמִשְּׂמֹאלָם.

ה' הוֹשִׁיעַ בַּיּוֹם הַהוּא אֶת יִשְׂרָאֵל מִיַּד מִצְרַיִם, יִשְׂרָאֵל רָאוּ אֶת מִצְרַיִם מֵת עַל שְׂפַת הַיָּם.

יִשְׂרָאֵל רָאוּ אֶת הַכֹּחַ הַגָּדוֹל שֶׁהִכָּה בּוֹ ה' בְּמִצְרַיִם, וְהָעָם הֶעֱרִיצוּ אֶת ה', וְהֶאֱמִינוּ בַּה' וּבְמֹשֶׁה עַבְדּוֹ.


Chapter 15

<b>פָּרָשַׁת שִׁירַת הַיָּם</b><br>אָז מֹשֶׁה וּבְנֵי יִשְׂרָאֵל שָׁרוּ אֶת הַשִּׁירָה הַזֹּאת לַה', וְאָמְרוּ כָּךְ: אָשִׁיר לַה' כִּי הוּא הֶרְאָה אֶת גְּדֻלָּתוֹ – הוּא הִשְׁלִיךְ בַּיָּם סוּס וְרוֹכְבוֹ.

ה' הוּא הָעוֹז שֶׁלִּי וְהַזִּמְרָה שֶׁלִּי וְהוּא הוֹשִׁיעַ אוֹתִי, זֶה אֵלִי וַאֲסַפֵּר אֶת שִׁבְחוֹ, הוּא אֱלֹהֵי אָבִי וַאֲרוֹמֵם אוֹתוֹ.

ה' לוֹחֵם מוּמְחֶה – ה' שְׁמוֹ.

הוּא הִשְׁלִיךְ בַּיָּם אֶת מַרְכְּבוֹת פַּרְעֹה וְאֶת צְבָאוֹ, הַטּוֹבִים שֶׁבִּמְפַקְּדָיו הֻטְבְּעוּ בְּיַם סוּף.

הַתְּהוֹמוֹת כִּסּוּ אוֹתָם, הֵם שָׁקְעוּ כְּמוֹ אֶבֶן בְּמַעֲמַקֵּי הַיָּם.

יְמִינְךָ ה' אַדִּירָה בַּכֹּחַ, יְמִינְךָ ה' תִּשְׁבּוֹר אוֹיֵב.

וּבְרוֹב רוֹמְמוּתְךָ תַּהֲרוֹס אֶת הַקָּמִים עַל עַמְּךָ, תִּשְׁלַח אֶת כַּעַסְךָ שֶׁיֹּאכַל אוֹתָם כְּמוֹ אֵשׁ שֶׁשּׂוֹרֶפֶת קַשׁ.

וּמֵהָרוּחַ שֶׁנָּשַׁבְתָּ נַעֲשׂוּ עֲרֵמוֹת שֶׁל מַיִם, וְהַנּוֹזְלִים עָמְדוּ כְּמוֹ חוֹמָה, הַתְּהוֹמוֹת צָפוּ בְּלֵב הַיָּם לִבְלוֹעַ אוֹתָם.

הָאוֹיֵב אָמַר: אֶרְדּוֹף, אַשִּׂיג אוֹתָם, אֲחַלֵּק שָׁלָל, נַפְשִׁי תִּתְמַלֵּא מֵהַשָּׁלָל, אֶשְׁלוֹף אֶת חַרְבִּי, אֶכְבּוֹשׁ אוֹתָם בְּכוֹחִי.

נָשַׁפְתָּ בָּהֶם בָּרוּח שֶׁלְּךָ וְהַיָּם כִּסָּה אוֹתָם, צָלְלוּ כְּמוֹ עוֹפֶרֶת בְּמַיִם אַדִּירִים.

ה'! אֵין עוֹד אֵל אֲמִתִּי כָּמוֹךָ בֵּין הָאֵלִים, אֵין עוֹד כָּמוֹךָ שֶׁקְּדֻשָּׁתוֹ אַדִּירָה, שֶׁמְּהַלְּלִים אֶת נוֹרְאוֹתָיו, עוֹשֵׂה נִפְלָאוֹת!

הֵנַפְתָּ אֶת יַד יְמִינְךָ – בָּלְעָה אוֹתָם הָאָרֶץ.

הִדְרַכְתָּ בְּחַסְדְּךָ אֶת הָעָם שֶׁגָּאַלְתָּ, הוֹבַלְתָּ אוֹתָם בָּעוֹז שֶׁלְּךָ אֶל בֵּית מִקְדָּשְׁךָ.

שָׁמְעוּ עַמִּים וְרָעֲדוּ, פַּחַד אָחַז אֶת יוֹשְׁבֵי אֶרֶץ פְּלִשְׁתִּים.

אָז נִבְהֲלוּ שַׁלִּיטֵי אֱדוֹם, יֶאֱחוֹז רָעַד אֶת גִּבּוֹרֵי מוֹאָב, נָמַס לִבָּם שֶׁל כָּל יוֹשְׁבֵי כְּנַעַן.

תִּפּוֹל עֲלֵיהֶם אֵימָה וָפַחַד, בְּחוֹזֶק הַכֹּח שֶׁלְּךָ הֵם יִשְׁתְּקוּ כְּמוֹ אֶבֶן, עַד שֶׁעַמְּךָ יַעֲבוֹר, ה', עַד שֶׁיַּעֲבוֹר הָעָם שֶׁשַּׁיָּךְ לְךָ.

תָּבִיא אוֹתָם וְתִטַּע אוֹתָם בְּהַר נַחֲלָתְךָ – בַּמָּקוֹם שֶׁהֵכַנְתָּ לְעַצְמְךָ לִשְׁכּוֹן בּוֹ, ה', בַּמִּקְדָשׁ שֶׁיָּדֶיךָ הֵכִינוּ, ה'.

ה' יִמְלוֹךְ לְעוֹלָם וָעֶד.

כְּשֶׁהַסּוּס שֶׁל פַּרְעֹה נִכְנַס עִם רִכְבּוֹ וּפָרָשָׁיו בַּיָּם, ה' הֶחְזִיר עֲלֵהֶם אֶת מֵי הַיָּם, וּבְנֵי יִשְׂרָאֵל עָבְרוּ בַּיַּבָּשָׁה בְּתוֹךְ הַיָּם.

מִרְיָם הַנְּבִיאָה אֲחוֹת אַהֲרֹן לָקְחָה אֶת הַתּוֹף בְּיָדָהּ, וְכָל הַנָּשִׁים יָצְאוּ אַחֲרֶיהָ בְּתֻפִּים וּבְרִקּוּדִים לִצְלִילֵי חָלִיל.

עָנְתָה לָהֶם מִרְיָם: שִׁירוּ לַה' כִּי הוּא הֶרְאָה אֶת גְּדֻלָּתוֹ – הוּא הִשְׁלִיךְ בַּיָּם סוּס וְרוֹכְבוֹ!

<b>פָּרָשַׁת מָרָה</b><br>מֹשֶׁה הִסִּיעַ אֶת יִשְׂרָאֵל מִיַּם סוּף וְהֵם יָצְאוּ לְמִדְבַּר שׁוּר, הֵם הָלְכוּ שְׁלוֹשָׁה יָמִים בַּמִּדְבָּר וְלֹא מָצְאוּ מַיִם.

הֵם בָּאוּ לְמָרָה וְלֹא יָכְלוּ לִשְׁתּוֹת מַיִם מִמָּרָה כִּי הֵם מָרִים, לָכֵן נִקְרָא שְׁמָהּ מָרָה.

הָעָם הִתְלוֹנְנוּ עַל מֹשֶׁה, וְאָמְרוּ: מַה נִּשְׁתֶּה?

הוּא צָעַק אֶל ה', ה' הֶרְאָה לוֹ עֵץ, הוּא הִשְׁלִיךְ אוֹתוֹ לַמַּיִם וְהַמַּיִם הִתְמַתְּקוּ, שָׁם ה' חָקַק לוֹ חוֹק וּמִשְׁפָּט וְשָׁם נִסָּה אֶת הָעָם.

אָמַר: אִם תִּשְׁמַע בְּקוֹל ה' אֱלֹהֶיךָ וְתַעֲשֶׂה אֶת הַיָּשָׁר בְּעֵינָיו וְתַאֲזִין לַמִּצְווֹת שֶׁלּוֹ וְתִשְׁמוֹר אֶת כָּל הַחֻקִּים שֶׁלּוֹ, לֹא אָשִׂים עָלֶיךָ אֶת כָּל הַמַּחֲלוֹת שֶׁשַּׂמְתִּי בְּמִצְרַיִם כִּי אֲנִי ה' שֶׁמְּרַפֵּא אוֹתְךָ.

<b>פָּרָשַׁת הַמָּן</b><br>הֵם בָּאוּ לְאֵילִים וְהָיוּ שָׁם שְׁתֵּים עֶשְׂרֵה מַעְיָנוֹת מַיִם וְשִׁבְעִים עֲצֵי תָּמָר, הֵם חָנוּ שָׁם לְיַד הַמַּיִם.


Chapter 16

הֵם נָסְעוּ מֵאֵילִים וְכָל צִבּוּר בְּנֵי יִשְׂרָאֵל בָּאוּ לְמִדְבַּר סִין שֶׁבֵּין אֵילִים וּבֵין סִינַי, בַּיּוֹם הַחֲמִשָּׁה עָשָׂר בַּחוֹדֶשׁ הַשֵּׁנִי מִצֵּאתָם מֵאֶרֶץ מִצְרַיִם.

כָּל צִבּוּר בְּנֵי יִשְׂרָאֵל הִתְלוֹנְנוּ עַל מֹשֶׁה וְעַל אַהֲרֹן בַּמִּדְבָּר.

אָמְרוּ לָהֶם בְּנֵי יִשְׂרָאֵל: הַלְוַאי שֶׁהָיִינוּ מֵתִים בִּידֵי ה' בְּאֶרֶץ מִצְרַיִם כְּשֶׁיָּשַׁבְנוּ סָמוּךְ לְסִיר הַבָּשָׂר, כְּשֶׁאָכַלְנוּ לֶחֶם לָשׂוֹבַע, הֲרֵי הוֹצֵאתֶם אוֹתָנוּ לַמִּדְבָּר הַזֶּה לְהָמִית אֶת כָּל הַקָּהָל הַזֶּה בָּרָעָב!

ה' אָמַר לְמֹשֶׁה: הִנֵה אֲנִי מַמְטִיר לָכֶם לֶחֶם מֵהַשָּׁמַיִם וְהָעָם יֵצְאוּ וְיֶאֶסְפוּ בְּכָל יוֹם לְאוֹתוֹ הַיּוֹם, כְּדֵי שֶׁאֲנַסֶּה אוֹתָם אִם יֵלְכוּ בְּדֶרֶךְ תּוֹרָתִי וְיִבְטְחוּ בִּי שֶׁאֶתֵּן לָהֶם לֶחֶם, אוֹ לֹא.

בַּיּוֹם הַשִּׁשִּׁי יָכִינוּ אֶת הַלֶּחֶם שֶׁיָּבִיאוּ, וְיִהְיֶה פִּי שְׁנַיִם מִמַּה שֶּׁיֶּאֶסְפוּ בְּכָל יוֹם.

מֹשֶׁה וְאַהֲרֹן אָמְרוּ לְכָל בְּנֵי יִשְׂרָאֵל: הָעֶרֶב יִתְבָּרֵר לָכֶם שֶׁה' הוֹצִיא אֶתְכֶם מֵאֶרֶץ מִצְרַיִם וְלֹא אֲנַחְנוּ.

וּבַבּוֹקֶר תִּרְאוּ אֶת כְּבוֹד ה' שֶׁשָּׁמַע אֶת תְּלֻנּוֹתֵיכֶם עַל ה', וַאֲנַחְנוּ, מִי אֲנַחְנוּ שֶׁתִּתְלוֹנְנוּ עָלֵינוּ.

אָמַר מֹשֶׁה: זֶה יִהְיֶה כְּשֶׁה' יִתֵּן לָכֶם בָּעֶרֶב בָּשָׂר לֶאֱכוֹל וּבַבּוֹקֶר לֶחֶם לִשְׂבּוֹעַ, כִּי ה' שָׁמַע אֶת תְּלֻנּוֹתֵיכֶם שֶׁאַתֶּם מִתְלוֹנְנִים עָלָיו, וַאֲנַחְנוּ מִי אֲנַחְנוּ! לֹא עָלֵינוּ תְּלֻנּוֹתֵיכֶם אֶלָּא עַל ה'.

מֹשֶׁה אָמַר לְאַהֲרֹן: אֱמוֹר לְכָל קְהַל בְּנֵי יִשְׂרָאֵל: גְּשׁוּ לִפְנֵי גִּילוּי שֶׁל כְּבוֹד ה', כִּי הוּא שָׁמַע אֶת תְּלֻנּוֹתֵיכֶם.

וּכְשֶׁאַהֲרֹן דִּבֵּר אֶל כָּל צִבּוּר בְּנֵי יִשְׂרָאֵל הֵם פָּנוּ אֶל הַמִּדְבָּר, וְהִנֵּה כְּבוֹד ה' נִרְאָה בֶּעָנָן.

ה' דִּבֵּר אֶל מֹשֶׁה וְאָמַר:

שָׁמַעְתִּי אֶת תְּלוּנּוֹת בְּנֵי יִשְׂרָאֵל, דַּבֵּר אֲלֵהֶם וֶאֱמוֹר: אַחַר הַצָּהֳרַיִם תֹּאכְלוּ בָּשָׂר וּבַבּוֹקֶר תִּשְׂבְּעוּ מִלֶּחֶם, וְתֵדְעוּ שֶׁאֲנִי ה' אֱלֹהֵיכֶם.

בָּעֶרֶב עָלָה הָעוֹף הַנִּקְרָא שְׂלָו וְכִסָּה אֶת הַמַּחֲנֶה, וּבַבּוֹקֶר הָיְתָה שִׁכְבַת טַל סָבִיב לַמַּחֲנֶה.

שִׁכְבַת הַטַּל עָלְתָה, וְהִנֵּה רָאוּ עַל פְּנֵי הַמִּדְבָּר עַל הָאָרֶץ דָּבָר דַּק וְחָשׂוּף, דַּק כְּמוֹ בָּרָד.

בְּנֵי יִשְׂרָאֵל רָאוּ וְאָמְרוּ אֶחָד לַשֵּׁנִי: זוֹהִי מָנָה! כִּי לֹא יָדְעוּ מַה הוּא, מֹשֶׁה אָמַר לָהֶם: זֶה הַלֶּחֶם שֶׁה' נָתַן לָכֶם לֶאֱכוֹל.

זֶה הַדָּבָר שֶׁה' צִוָּה: אִסְפוּ מִמֶּנּוּ כָּל אֶחָד לְפִי צוֹרֶךְ אֲכִילָתוֹ – עוֹמֶר (כִּ2.16 לִיטֶר) לְכָל גֻּלְגּוֹלֶת כְּמִסְפַּר אַנְשֵׁיכֶם, כָּל אֶחָד יִקַּח לְאֵלֶּה שֶׁבְּאָהֳלוֹ.

בְּנֵי יִשְׂרָאֵל עָשׂוּ כָּךְ, הֵם אָסְפוּ – הַמַּרְבֶּה וְהַמַּמְעִיט.

הֵם מָדְדוּ בִּכְלִי שֶׁמֵכִיל מִדַּת עוֹמֶר, וְהַמַּרְבֶּה לֹא הוֹסִיף, וְהַמַּמְעִיט לֹא הֶחְסִיר, אֶלָּא כָּל אִישׁ אָסַף לְפִי יְכוֹלֶת אֲכִילָתוֹ.

מֹשֶׁה אָמַר לָהֶם: שׁוּם אִישׁ שֶׁלֹּא יַשְׁאִיר מִמֶּנּוּ עַד הַבּוֹקֶר!

וְלֹא שָׁמְעוּ בְּקוֹל מֹשֶׁה, וַאֲנָשִׁים הִשְׁאִירוּ מִמֶּנּוּ עַד הַבּוֹקֶר, וְנִהְיוּ בּוֹ תּוֹלָעִים וְהִסְרִיחַ, מֹשֶׁה כָּעַס עֲלֵיהֶם.

הֵם אָסְפוּ אוֹתוֹ מוּקְדָם בַּבּוֹקֶר – כָּל אֶחָד לְפִי אֲכִילָתוֹ, וּכְשֶׁהַשֶּׁמֶשׁ הִתְחַמְּמָה – הוּא נָמַס.

בַּיּוֹם הַשִּׁשִּׁי אָסְפוּ פִּי שְׁנַיִם לֶחֶם – שְׁנֵי עֳמָרִים לְכָל אֶחָד, כָּל נְשִׂיאֵי הַצִּבּוּר בָּאוּ וְסִפְּרוּ לְמֹשֶׁה.

אָמַר לָהֶם: זֶה מַה שֶּׁה' דִּבֵּר – מָחָר שַׁבָּתוֹן שַׁבַּת קוֹדֶשׁ לַה', אֶת מַה שֶּׁתֹּאפוּ – אֵפוּ, וְאֶת מַה שֶּׁתְּבַשְּׁלוּ – בַּשְּׁלוּ, וְאֶת כָּל מַה שֶּׁיִּשָּׁאֵר – הַנִּיחוּ לָכֶם לִשְׁמִירָה עַד הַבּוֹקֶר.

הֵם הִנִּיחוּ אוֹתוֹ עַד הַבּוֹקֶר כְּמוֹ שֶׁמֹּשֶׁה צִוָּה, וְהוּא לֹא הִסְרִיח, וְלֹא הָיוּ בּוֹ תּוֹלָעִים.

אָמַר מֹשֶׁה: אִכְלוּ אוֹתוֹ הַיּוֹם כִּי הַיּוֹם יֵשׁ שְׁבִיתָה לַה', הַיּוֹם לֹא תִּמְצְאוּ אוֹתוֹ בַּשָּׂדֶה.

שִׁשָּׁה יָמִים תַּאַסְפוּ אוֹתוֹ, וּבַיּוֹם הַשְּׁבִיעִי שְׁבִיתָה – לֹא יִהְיֶה בּוֹ מָן.

בַּיּוֹם הַשְּׁבִיעִי יָצְאוּ אֲנָשִׁים מֵהָעָם לֶאֱסוֹף וְלֹא מָצְאוּ.

ה' אָמַר לְמֹשֶׁה: עַד מָתַי אַתֶּם מְסָרְבִים לִשְׁמוֹר אֶת מִצְווֹתַי וְהוֹרָאוֹתַי?

רְאוּ שֶׁה' נָתַן לָכֶם אֶת הַשַּׁבָּת לָכֵן הוּא נוֹתֵן לָכֶם בַּיּוֹם הַשִּׁשִּׁי לֶחֶם בְּכַמּוּת שֶׁל יוֹמַיִם, שְׁבוּ אִישׁ בְּבֵיתוֹ – שֶׁלֹּא יֵצֵא אִישׁ מִמְּקוֹמוֹ בַּיּוֹם הַשְּׁבִיעִי.

הָעָם שָׁבְתוּ בַּיּוֹם הַשְּׁבִיעִי.

בֵּית יִשְׂרָאֵל קָרְאוּ אֶת שְׁמוֹ מָן, וְהוּא בְּצוּרַת זֶרַע כֻּסְבְּרָה, וְלָבָן, וְטַעְמוֹ כְּבָצֵק מְטֻגָּן בִּדְבָשׁ.

מֹשֶׁה אָמַר: זֶה הַדָּבָר שֶׁה' צִוָּה – מְלֹא הָעוֹמֶר מִמֶּנּוּ יִהְיֶה לִשְׁמִירָה לְדוֹרוֹת, כְּדֵי שֶׁיִּרְאוּ אֶת הַלֶּחֶם שֶׁהֶאֱכַלְתִּי אֶתְכֶם בַּמִּדְבָּר כְּשֶׁהוֹצֵאתִי אֶתְכֶם מֵאֶרֶץ מִצְרַיִם.

מֹשֶׁה אָמַר לְאַהֲרֹן: קַח צִנְצֶנֶת אַחַת וְשִׂים שָׁם מְלֹא הָעוֹמֶר מָן, וְהַנַּח אוֹתוֹ לִפְנֵי ה' לִשְׁמִירָה לַדּוֹרוֹת הַבָּאִים.

כְּמוֹ שֶׁה' צִוָּה אֶת מֹשֶׁה – אַהֲרֹן הִנִּיחַ אוֹתוֹ לִפְנֵי לוּחוֹת הַבְּרִית, לְמִשְׁמֶרֶת.

וּבְנֵי יִשְׂרָאֵל אָכְלוּ אֶת הַמָּן אַרְבָּעִים שָׁנָה עַד שֶׁבָּאוּ לְאֶרֶץ מְיֻשֶּׁבֶת – אֶת הַמָּן אָכְלוּ עַד שֶׁבָּאוּ לִקְצֵה אֶרֶץ כְּנַעַן.

וְהָעוֹמֶר הוּא נֶפַח שֶׁל עֲשִׂירִית אֵיפָה (כִּ2.16 לִיטֶר).


Chapter 17

<b>פָּרָשַׁת מֵימֵי הַצּוּר</b><br>כָּל צִבּוּר בְּנֵי יִשְׂרָאֵל נָסְעוּ מִמִּדְבַּר סִין לְמַסְעוֹתֵיהֶם עַל פִּי ה', הֵם חָנוּ בִּרְפִידִים וְלֹא הָיָה מַיִם לָעָם לִשְׁתּוֹת.

הָעָם רָבוּ עִם מֹשֶׁה, וְאָמְרוּ: תְּנוּ לָנוּ מַיִם וְנִשְׁתֶּה! אָמַר לָהֶם מֹשֶׁה: לָמָּה תָּרִיבוּ אִתִּי? לָמָּה תְּנַסּוּ אֶת ה'?

הָעָם צָמְאוּ שָׁם לְמַיִם, הָעָם הִתְלוֹנְנוּ עַל מֹשֶׁה, וְאָמְרוּ: לָמָּה הֶעֱלִיתָ אוֹתָנוּ מִמִּצְרַיִם לַהֲרוֹג אוֹתָנוּ וְאֶת בָּנֵינוּ וְאֶת בְּהֵמוֹתֵנוּ בַּצָּמָא?

מֹשֶׁה צָעַק אֶל ה' וְאָמַר: מָה אֶעֱשֶׂה לָעָם הַזֶּה? עוֹד מְעַט יִסְקְלוּ אוֹתִי!

ה' אָמַר לְמֹשֶׁה: עֲבוֹר לִפְנֵי הָעָם וְקַח אִתְּךָ מִזִּקְנֵי יִשְׂרָאֵל, וְקַח בְּיָדְךָ אֶת הַמַּקֵּל שֶׁלְּךָ שֶׁהִכִּיתָ בּוֹ אֶת הַיְּאוֹר וְלֵךְ.

הִנֵּה אֲנִי עוֹמֵד לְפָנֶיךָ שָׁם עַל יַד הַסֶּלַע בְּחוֹרֵב, הַכֶּה בַּסֶּלַע וְיֵצְאוּ מִמֶּנּוּ מַיִם וְהָעָם יִשְׁתֶּה, מֹשֶׁה עָשָׂה כָּךְ לְעֵינֵי זִקְנֵי יִשְׂרָאֵל.

הוּא קָרָא אֶת שֵׁם הַמָּקוֹם נִסָּיוֹן וּמְרִיבָה – עַל רִיב בְּנֵי יִשְׂרָאֵל וְעַל שֶׁנִּסּוּ אֶת ה' בְּאָמְרָם: הַאִם ה' נִמְצָא בְּתוֹכֵנוּ אוֹ לֹא.

<b>פָּרָשַׁת עֲמָלֵק</b><br>עֲמָלֵק בָּא וְנִלְחַם עִם יִשְׂרָאֵל בִּרְפִידִים.

מֹשֶׁה אָמַר לִיהוֹשֻׁעַ: בְּחַר לָנוּ אֲנָשִׁים וְצֵא הִלָּחֵם בַּעֲמָלֵק, מָחָר אֲנִי עוֹמֵד עַל רֹאשׁ הַגִּבְעָה וּמַקֵּל הָאֱלֹהִים בְּיָדִי.

יְהוֹשֻׁעַ עָשָׂה כְּמוֹ שֶׁאָמַר לוֹ מֹשֶׁה – לְהִלָּחֵם בַּעֲמָלֵק, וּמֹשֶׁה אַהֲרֹן וְחוּר עָלוּ לְרֹאשׁ הַגִּבְעָה.

כְּשֶׁמֹּשֶׁה הָיָה מֵרִים אֶת יָדוֹ הָיָה יִשְׂרָאֵל גּוֹבֵר, וּכְשֶׁהָיָה מֵנִיחַ אֶת יָדוֹ הָיָה עֲמָלֵק גּוֹבֵר.

יְדֵי מֹשֶׁה הִתְעַיְּפוּ, לָקְחוּ אֶבֶן וְשָׂמוּ תַּחְתָּיו וְהוּא יָשַׁב עָלֶיהָ, וְאַהֲרֹן וְחוּר תָּמְכוּ בְּיָדָיו אֶחָד מִצַּד זֶה וְאֶחָד מִצַּד זֶה, וְיָדָיו הָיוּ פְּרוּשׂוֹת בִּתְפִילָה עַד לִשְׁקִיעַת הַשֶּׁמֶשׁ.

יְהוֹשֻׁעַ הִכְנִיעַ אֶת עֲמָלֵק וְאֶת עַמּוֹ בְּלַהַב הַחֶרֶב.

ה' אָמַר לְמֹשֶׁה: כְּתוֹב זֹאת לְזִכָּרוֹן בְּסֵפֶר וְתַשְׁמִיעַ בְּאָזְנֵי יְהוֹשֻׁעַ, שֶׁאֶמְחֶה אֶת זֵכֶר עֲמָלֵק מִתַּחַת הַשָּׁמַיִם.

מֹשֶׁה בָּנָה מִזְבֵּחַ וְקָרָא אֶת שְׁמוֹ: 'ה' עָשָׂה לִי נֵס'.

אָמַר: יָדוֹ שֶׁל ה' מוּרֶמֶת בִּשְׁבוּעָה בְּכִסְאוֹ, שֶׁתִּהְיֶה מִלְחָמָה לַה' בַּעֲמָלֵק, בְּכָל דּוֹר וָדוֹר.


Chapter 18

<b>פָּרָשַׁת בִּיאַת יִתְרוֹ</b><br>יִתְרוֹ הַכּוֹמֶר שֶׁל מִדְיָן חָמִיו שֶׁל מֹשֶׁה שָׁמַע אֶת כָּל מַה שֶּׁאֱלֹהִים עָשָׂה לְמֹשֶׁה וּלְיִשְׂרָאֵל עַמּוֹ כְּשֶׁה' הוֹצִיא אֶת יִשְׂרָאֵל מִמִּצְרַיִם.

לָקַח יִתְרוֹ חָמִיו שֶׁל מֹשֶׁה אֶת צִפּוֹרָה אִשְׁתּוֹ שֶׁל מֹשֶׁה, אַחֲרֵי שֶׁמֹּשֶׁה שָׁלַח אוֹתָהּ לְמִדְיָן.

וְאֶת שְׁנֵי בָּנֶיהָ שֶׁשֵּׁם אֶחָד מֵהֶם גֵּרְשׁוֹם, כִּי אָמַר מֹשֶׁה גֵּר הָיִיתִי בְּאֶרֶץ נָכְרִיָּה.

וְשֵׁם הַשֵּׁנִי אֱלִיעֶזֶר, כִּי אָמַר מֹשֶׁה: אֱלֹהֵי אָבִי עָזַר לִי וְהִצִּיל אוֹתִי מֵהַחֶרֶב שֶׁל פַּרְעֹה.

יִתְרוֹ חָמִיו שֶׁל מֹשֶׁה וּבְנֵי מֹשֶׁה וְאִשְׁתּוֹ בָּאוּ אֶל מֹשֶׁה לַמִּדְבָּר שֶׁהוּא חוֹנֶה שָׁם – לְיַד הַר הָאֱלֹהִים.

הוּא אָמַר לְמֹשֶׁה: אֲנִי חָמִיךָ יִתְרוֹ בָּא אֵלֶיךָ, וְגַם אִשְׁתְּךָ בָּאָה וּשְׁנֵי בָּנֶיהָ אִתָּהּ.

מֹשֶׁה יָצָא לִקְרַאת חָמִיו, הִשְׁתַּחֲוָה לוֹ וְנִשֵּׁק אוֹתוֹ, הֵם שָׁאֲלוּ זֶה אֶת זֶה לִשְׁלוֹמָם וּבָאוּ לָאוֹהֶל.

מֹשֶׁה סִפֵּר לְחָמִיו אֶת כָּל מַה שֶּׁה' עָשָׂה לְפַרְעֹה וּלְמִצְרַיִם בְּעִנְיַן יִשְׂרָאֵל, וְאֶת כָּל הַצָּרוֹת שֶׁקָּרוּ לָהֶם בַּדֶּרֶךְ וַה' הִצִּיל אוֹתָם.

יִתְרוֹ שָׂמַח עַל כָּל הַטּוֹבָה שֶׁה' עָשָׂה לְיִשְׂרָאֵל – שֶׁהִצִּיל אוֹתָם מִיַּד מִצְרַיִם.

יִתְרוֹ אָמַר: בָּרוּךְ ה' שֶׁהִצִּיל אֶתְכֶם מִמִּצְרַיִם וּמִפַּרְעֹה – שֶׁהִצִּיל אֶת הָעָם מֵהַשִּׁעְבּוּד לְמִצְרַיִם!

עַכְשָׁיו אֲנִי יוֹדֵעַ שֶׁה' גָּדוֹל יוֹתֵר מִכָּל הַמְּכוּנִים "אֱלֹהִים", שֶׁהֲרֵי מִצְרַיִם נֶעֶנְשׁוּ בְּמַיִם – בְּאוֹתוֹ הַדָּבָר שֶׁעָשׂוּ לְיִשְׂרָאֵל בְּרִשְׁעוּת.

יִתְרוֹ חָמִיו שֶׁל מֹשֶׁה לָקַח עוֹלָה וּזְבָחִים וְהִקְרִיב לֵאלֹהִים, אַהֲרֹן וְכָל זִקְנֵי יִשְׂרָאֵל בָּאוּ עִם חָמִיו שֶׁל מֹשֶׁה לִסְעוּדַת הוֹדָיָה לִפְנֵי הָאֱלֹהִים.

לְמָחֳרָת, מֹשֶׁה יָשַׁב לִשְׁפּוֹט אֶת הָעָם, הָעָם עָמַד בַּתּוֹר לְמֹשֶׁה מֵהַבּוֹקֶר עַד הָעֶרֶב.

חָמִיו שֶׁל מֹשֶׁה רָאָה אֶת כָּל מַה שֶּׁהוּא עוֹשֶׂה עִם הָעָם וְאָמַר: מָה הַדָּבָר הַזֶּה שֶׁאַתָּה עוֹשֶׂה לָעָם? מַדּוּעַ אַתָּה יוֹשֵׁב לְבַדְּךָ וְכָל הָעָם עוֹמְדִים לְפָנֶיךָ מִבּוֹקֶר עַד עֶרֶב?!

אָמַר מֹשֶׁה לְחָמִיו: כִּי הָעָם בָּא אֵלַי לְבַקֵּשׁ דִּבְרֵי אֱלֹהִים.

כְּשֶׁיֵּשׁ לָהֶם דָּבָר לְבָרֵר הֵם בָּאִים אֵלַי, וַאֲנִי שׁוֹפֵט בֵּין אִישׁ וּבֵין חֲבֵרוֹ, וַאֲנִי מוֹדִיעַ אֶת חֻקֵּי הָאֱלֹהִים וְאֶת מִצְווֹתָיו.

חָמִיו שֶׁל מֹשֶׁה אָמַר לוֹ: לֹא טוֹב הַדָּבָר שֶׁאַתָּה עוֹשֶׂה.

תִּתְעָיֵף וְתִשָּׁחֵק גַּם אַתָּה וְגַם הָעָם הַזֶּה שֶׁאִתְּךָ, כִּי הַדָּבָר הַזֶּה קָשֶׁה מִדַּי עֲבוּרְךָ – לֹא תּוּכַל לַעֲשׂוֹת אוֹתוֹ לְבַדְּךָ!

עַכְשָׁיו שְׁמַע בְּקוֹלִי וַאֲיָעֵץ לְךָ וֶאֱלֹהִים יַעֲזוֹר לְךָ, אַתָּה תִּהְיֶה שָׁלִיחַ שֶׁל הָעָם לִפְנֵי הָאֱלֹהִים, וְתָבִיא אַתָּה אֶת הַדְּבָרִים שֶׁבִּרְצוֹנָם לְהַפְנוֹת לָאֱלֹהִים.

וְתַזְהִיר אוֹתָם אֶת הַחֻקִּים וְאֶת הַמִּצְווֹת, וְתוֹדִיעַ לָהֶם אֶת הַדֶּרֶךְ שֶׁיֵּלְכוּ בָּהּ וְאֶת הַמַּעֲשִׂים שֶׁיַּעֲשׂוּ.

וְאַתָּה תִּבְחַר מִכָּל הָעָם אֲנָשִׁים גִּבּוֹרִים יִרְאֵי אֱלֹהִים אַנְשֵׁי אֱמֶת שׂוֹנְאֵי שׁוֹחַד, וּתְמַנֶּה אוֹתָם עַל הָעָם – לְשָׂרִים הַמְּמוּנִים עַל אֲלָפִים, שָׂרִים הַמְּמוּנִים עַל מֵאוֹת, שָׂרִים הַמְּמוּנִים עַל חֲמִשִּׁים, וְשָׂרִים הַמְּמוּנִים עַל עֲשָׂרוֹת.

וְכָךְ יוּכְלוּ לִשְׁפּוֹט אֶת הָעָם בְּכָל זְמַן שֶׁיִּרְצוּ, כָּל דָּבָר גָּדוֹל יָבִיאוּ אֵלֶיךָ וְכָל דָּבָר קָטָן הֵם יִשְׁפְּטוּ, וְזֶה יָקֵל עָלֶיךָ וְהֵם יְבַצְּעוּ אֶת הַמְּשִׂימָה אִתְּךָ.

אִם תַּעֲשֶׂה אֶת הַדָּבָר הַזֶּה תּוּכַל לַעֲמוֹד בְּצִוּוּיֵי הָאֱלֹהִים, וְגַם כָּל הָעָם הַזֶּה יָבוֹא אֶל מְקוֹמוֹ בְּשָׁלוֹם.

מֹשֶׁה שָׁמַע לְקוֹל חָמִיו, וְעָשָׂה אֶת כָּל מַה שֶּׁהוּא אָמָר.

מֹשֶׁה בָּחַר אֲנָשִׁים גִּבּוֹרִים מִכָּל יִשְׂרָאֵל וּמִנָּה אוֹתָם לְמַנְהִיגִים עַל הָעָם, שָׂרִים הַמְּמוּנִים עַל אֲלָפִים, שָׂרִים הַמְּמוּנִים עַל מֵאוֹת, שָׂרִים הַמְּמוּנִים עַל חֲמִשִּׁים, וְשָׂרִים הַמְּמוּנִים עַל עֲשָׂרוֹת.

שֶׁיִּשְׁפְּטוּ אֶת הָעָם בְּכָל זְמַן שֶׁיִּרְצוּ, דָּבָר קָשֶׁה יָבִיאוּ לְמֹשֶׁה וְכָל דָּבָר קָטָן הֵם יִשְׁפְּטוּ.

מֹשֶׁה לִוָּה אֶת חָמִיו, וְהוּא הָלַךְ לְאַרְצוֹ.


Chapter 19

<b>פָּרָשַׁת הַהַגְבָּלָה</b><br>בְּרֹאשׁ הַחוֹדֶשׁ הַשְּׁלִישִׁי לְצֵאת בְּנֵי יִשְׂרָאֵל מֵאֶרֶץ מִצְרַיִם, בְּאוֹתוֹ הַיּוֹם בָּאוּ לְמִדְבַּר סִינַי.

הֵם נָסְעוּ מֵרְפִידִים וּבָאוּ לְמִדְבַּר סִינַי וְחָנוּ בַּמִּדְבָּר, יִשְׂרָאֵל חָנוּ שָׁם מוּל הָהָר.

וּמֹשֶׁה עָלָה אֶל הָאֱלֹהִים, ה' קָרָא לוֹ מֵהָהָר וְאָמַר: כָּךְ תֹּאמַר לְבֵית יַעֲקֹב וְתַגִּיד לִבְנֵי יִשְׂרָאֵל:

אַתֶּם רְאִיתֶם אֶת מַה שֶּׁעָשִׂיתִי לְמִצְרַיִם, וְשֶׁלָּקַחְתִּי אֶתְכֶם כְּמוֹ עַל כַּנְפֵי נְשָׁרִים וְהֵבֵאתִי אֶתְכֶם אֵלַי.

וְעַכְשָׁיו, אִם תִּשְׁמְעוּ בְּקוֹלִי וְתִשְׁמְרוּ אֶת הַהֶסְכֵּם אִתִּי – תִּהְיוּ הָעָם הַמְּיוּחָד וְהַמְּקוֹרָב אֱלַי יוֹתֵר מִכָּל הָעַמִּים, שֶׁהֲרֵי כָּל הָאָרֶץ שֶׁלִּי.

וְאַתֶּם תִּהְיוּ לִי מַמְלֶכֶת כֹּהֲנִים וְעַם קָדוֹשׁ. אֵלֶּה הַדְּבָרִים שֶׁתְּדַבֵּר אֶל בְּנֵי יִשְׂרָאֵל.

מֹשֶׁה בָּא וְקָרָא לְזִקְנֵי הָעָם, וְהִסְבִּיר לָהֶם אֶת כָּל הַדְּבָרִים הָאֵלֶּה שֶׁה' צִוָּה אוֹתוֹ.

כָּל הָעָם עָנוּ יַחַד וְאָמְרוּ: כָּל מַה שֶּׁה' דִּבֵּר נַעֲשֶׂה! מֹשֶׁה הֵשִׁיב אֶת דִּבְרֵי הָעָם אֶל ה'.

ה' אָמַר לְמֹשֶׁה: הִנֵּה אֲנִי בָּא אֵלֶיךָ בָּעֲרָפֶל שֶׁל הֶעָנָן כְּדֵי שֶׁהָעָם יִשְׁמַע שֶׁאֲנִי מְדַבֵּר אִתְּךָ, וְיַאֲמִינוּ לְעוֹלָם גַם בְּךָ שֶׁאַתָּה שְׁלִיחִי, מֹשֶׁה סִפֵּר אֶת דִּבְרֵי הָעָם לַה'.

ה' אָמַר לְמֹשֶׁה: לֵךְ לָעָם וְתָכִין אוֹתָם הַיּוֹם וּמָחָר שֶׁיִּטְבְּלוּ וִיכַבְּסוּ אֶת בִּגְדֵיהֶם.

וְיִהְיוּ מוּכָנִים לַיּוֹם הַשְּׁלִישִׁי, כִּי בַּיּוֹם הַשְּׁלִישִׁי ה' יִתְגַּלֶּה לְעֵינֵי כָּל הָעָם עַל הַר סִינַי.

וּתְסַמֵּן מִסָּבִיב לָהָר גְּבוּל לָעָם, וְתֹאמַר: הִזָּהֲרוּ לָכֶם מִלַּעֲלוֹת בָּהָר וּמִלִּנְגּוֹעַ בְּקָצֵהוּ – כָּל מִי שֶׁנּוֹגֵעַ בָּהָר יוּמַת.

אַל תִּגַּע בּוֹ יָד כִּי הַנּוֹגֵעַ יִסָּקֵל אוֹ יוּשְׁלַךְ מִגּוֹבַהּ, בֵּין אִם בְּהֵמָה בֵּין אִם אִישׁ – לֹא יִחְיֶה, כְּשֶׁתִּהְיֶה תְּקִיעַת הַשּׁוֹפָר הֵם יַעֲלוּ בָּהָר.

מֹשֶׁה יָרַד מֵהָהָר אֶל הָעָם וְהֵכִין אֶת הָעָם וְהֵם טָבְלוּ וְכִבְּסוּ אֶת בִּגְדֵיהֶם.

אָמַר לָעָם: הֱיוּ מוּכָנִים לְעוֹד שְׁלוֹשָׁה יָמִים – אַל תִּגְּשׁוּ לִשְׁכַּב עִם אִשָּׁה.

בַּיּוֹם הַשְּׁלִישִׁי כְּשֶׁעָלָה הַבּוֹקֶר, הָיוּ עַל הָהָר קוֹלוֹת וּבְרָקִים וְעָנָן כָּבֵד וְהָיָה קוֹל שׁוֹפָר חָזָק מְאוֹד, כָּל הָעָם שֶׁבַּמַּחֲנֶה נֶחְרְדוּ.

מֹשֶׁה הוֹצִיא אֶת הָעָם מֵהַמַּחֲנֶה לִקְרַאת הָאֱלֹהִים, וְהֵם הִתְיַצְּבוּ לְמַרְגְּלוֹת הָהָר.

וְהַר סִינַי כֻּלּוֹ הֶעֱלָה עָשָׁן מִפְּנֵי שֶׁה' יָרַד עָלָיו בָּאֵשׁ, וַעֲשָׁנוֹ עָלָה כְּעָשָׁן הַכִּבְשָׁן, כָּל הָהָר הִזְדַּעֲזֵעַ מְאוֹד.

קוֹל הַשּׁוֹפָר הָיָה הוֹלֵךְ וּמִתְחַזֵּק מְאוֹד, מֹשֶׁה מְדַבֵּר וְהָאֱלֹהִים עוֹנֶה לוֹ בְּקוֹל.

ה' הִתְגַּלָּה עַל הַר סִינַי עַל רֹאשׁ הָהָר, ה' קָרָא לְמֹשֶׁה אֶל רֹאשׁ הָהָר, מֹשֶׁה עָלָה.

ה' אָמַר לְמֹשֶׁה: רֵד הַזְהֵר אֶת הָעָם שֶׁלֹּא יִתְפָּרְצוּ לַעֲלוֹת אֶל ה' לִרְאוֹת וְיָמוּתוּ מֵהֶם אֲנָשִׁים רַבִּים.

וְגַם הַכֹּהֲנִים שֶׁנִּגָּשִׁים תָּמִיד אֶל ה' יִזָּהֲרוּ לְהִשָּׁאֵר בִּמְקוֹמָם, כְּדֵי שֶׁה' לֹא יַהֲרוֹג אוֹתָם.

מֹשֶׁה אָמַר לַה': הֲרֵי הָעָם לֹא יוּכַל לַעֲלוֹת אֶל הַר סִינַי כִּי אַתָּה הִזְהַרְתָּ אוֹתָנוּ וְאָמַרְתָּ: "סַמֵּן אֶת גְּבוּל הָהָר, וְהַכְרֵז עַל קְדֻשָּׁתוֹ"!

אָמַר לוֹ ה': בְּכָל זֹאת לֵךְ רֵד, וְתַעֲלֶה רַק אַתָּה וְאַהֲרֹן אִתְּךָ, וְהַכֹּהֲנִים וְהָעָם לֹא יִתְפָּרְצוּ לַעֲלוֹת אֶל ה' שֶׁלֹּא יַהֲרוֹג אוֹתָם.

מֹשֶׁה יָרַד לָעָם וְאָמַר לָהֶם:


Chapter 20

<b>עֲשֶׂרֶת הַדִּבְּרוֹת</b><br>אֱלֹהִים דִּבֵּר אֶת כָּל הַדְּבָרִים הָאֵלֶּה, וְאָמַר: 
אֲנִי ה' אֱלֹהֶיךָ שֶׁהוֹצֵאתִי אוֹתְךָ מֵאֶרֶץ מִצְרַיִם מִבֵּית עֲבָדִים.
לֹא יִהְיֶה לְךָ אֱלֹהִים אֲחֵרִים חוּץ מִמֶּנִּי. 
אַל תַּעֲשֶׂה לְךָ פֶּסֶל וְשׁוּם דְּמוּת שֶׁל דָּבָר שֶׁבַּשָּׁמַיִם לְמַעְלָה אוֹ שֶׁבָּאָרֶץ מִתַּחַת, אוֹ שֶׁבַּמַּיִם – שֶׁנְּמוּכִים מֵהַיַּבָּשָׁה. 
אַל תִּשְׁתַּחֲוֶה לָהֶם וְאַל תַּעֲבוֹד אוֹתָם כִּי אֲנִי ה' אֱלֹהֶיךָ אֵל נוֹקֵם, לַשּׂוֹנְאִים אוֹתִי אֲנִי זוֹכֵר עֲווֹן שֶׁל אָבוֹת – לַבָּנִים לַנְּכָדִים וְלַנִּינִים וּמַעֲנִישׁ אוֹתָם. 
וְעוֹשֶׂה חֶסֶד לְאַלְפֵי דּוֹרוֹת – לְאוֹהֲבַי וּלְשׁוֹמְרֵי מִצְווֹתַי. 
אַל תַּזְכִּיר אֶת שֵׁם ה' אֱלֹהֶיךָ לְחִנָּם, כִּי ה' לֹא יִסְלַח לְמִי שֶׁיַּזְכִּיר אֶת שְׁמוֹ לְחִנָּם. 
זְכוֹר אֶת יוֹם הַשַּׁבָּת לְקַדְּשׁוֹ. 
שִׁשָּׁה יָמִים תַּעֲבוֹד וְתַעֲשֶׂה אֶת כָּל מְלַאכְתְּךָ. 
וְיוֹם הַשְּׁבִיעִי יוֹם שְׁבִיתָה לַה' אֱלֹהֶיךָ – אַל תַּעֲשֶׂה שׁוּם מְלָאכָה, אַתָּה וּבִנְךָ וּבִתְּךָ עַבְדְּךָ וְשִׁפְחָתְךָ וּבְהֶמְתְּךָ וְגֵרְךָ שֶׁבְּעָרֶיךָ. 
כִּי שִׁשָּׁה יָמִים ה' עָשָׂה אֶת הַשָּׁמַיִם וְאֶת הָאָרֶץ אֶת הַיָּם וְאֶת כָּל מַה שֶּׁבָּהֶם, וְהוּא נָח בַּיּוֹם הַשְּׁבִיעִי, לָכֵן ה' בֵּרַךְ אֶת יוֹם הַשַּׁבָּת וְקִדֵּשׁ אוֹתוֹ. 
כַּבֵּד אֶת אָבִיךָ וְאֶת אִמְּךָ כְּדֵי שֶׁיִּתְאָרְכוּ חַיֶּיךָ עַל הָאֲדָמָה שֶׁה' אֱלֹהֶיךָ נוֹתֵן לְךָ. 
אַל תִּרְצַח, אַל תִּשְׁכַּב עִם אִשָּׁה נְשׂוּאָה, אַל תִּגְנוֹב, אַל תָּעִיד נֶגֶד חֲבֵרְךָ עֵדוּת שֶׁקֶר. 
אַל תַּחְמוֹד אֶת בֵּית חֲבֵרְךָ, אַל תַּחְמוֹד אֶת אֵשֶׁת חֲבֵרְךָ וְעַבְדּוֹ וְשִׁפְחָתוֹ וְשׁוֹרוֹ וַחֲמוֹרוֹ וְכָל מַה שֶּׁשַּׁיָּךְ לַחֲבֵרְךָ. 
<b>פָּרָשַׁת יִרְאַת מַעֲמַד הַר סִינַי</b><br>וְכָל הָעָם רוֹאִים וְשׁוֹמְעִים אֶת הַקּוֹלוֹת וְאֶת הַלַּפִּידִים וְאֶת קוֹל הַשּׁוֹפָר, וְאֶת הָהָר מַעֲלֵה עָשָׁן, הָעָם רָאוּ וְהֵם זָזוּ וְעָמְדוּ מֵרָחוֹק. 
הֵם אָמְרוּ לְמֹשֶׁה: דַּבֵּר אִתָּנוּ אַתָּה וְנוּכַל לִשְׁמוֹעַ, וְלֹא יְדַבֵּר אִתָּנוּ אֱלֹהִים, שֶׁלֹּא נָמוּת. 
אָמַר מֹשֶׁה לָעָם: אַל תִּפְחֲדוּ! כִּי הָאֱלֹהִים בָּא בִּשְׁבִיל לְרוֹמֵם אֶתְכֶם, וּכְדֵי שֶׁתִּהְיֶה נִכֶּרֶת רוֹמְמוּתוֹ עַל פְּנֵיכֶם כְּדֵי שֶׁלֹּא תֶּחֶטְאוּ. 
הָעָם עָמַד מֵרָחוֹק, וּמֹשֶׁה נִגַּשׁ אֶל הָעֲרָפֶל שֶׁשָּׁם הִתְגַּלּוּת הָאֱלֹהִים. 
ה' אָמַר לְמֹשֶׁה: כָּךְ תֹּאמַר לִבְנֵי יִשְׂרָאֵל: אַתֶּם רְאִיתֶם שֶׁדִּבַּרְתִּי אִתְּכֶם מֵהַשָּׁמַיִם. 
לָכֵן, אַל תַּעֲשׂוּ לָכֶם בְּנוֹסָף עָלַי שׁוּם אֱלֹהֵי כֶּסֶף וֵאלֹהֵי זָהָב. 
עֲשֵׂה לִי מִזְבֵּחַ מֵאֲדָמָה, וְתַקְרִיב עָלָיו אֶת עוֹלוֹתֶיךָ וְאֶת שְׁלָמֶיךָ אֶת צֹאנְךָ וְאֶת בְּקָרְךָ, בְּכָל מָקוֹם שֶׁאֶתְגַּלֶּה בּוֹ – אָבוֹא אֵלֶיךָ וַאֲבָרֵךְ אוֹתְךָ. 
וּכְשֶׁתַּעֲשֶׂה לִי מִזְבֵּחַ מֵאֲבָנִים, אַל תִּבְנֶה אוֹתָן מְסֻתָּתוֹת בִּכְלֵי מַתֶּכֶת, כִּי אֶת חַרְבְּךָ הֵנַפְתָּ עָלָיו – וְחִלַּלְתָּ אוֹתוֹ. 
וְאַל תַּעֲלֶה בְּמַדְרֵגוֹת עַל מִזְבְּחִי, כְּדֵי שֶׁלֹּא יִתְגַּלֶּה עָלָיו הַמָּקוֹם הַמֻּצְנָע שֶׁלְּךָ. 

Chapter 21

<b>פָּרָשַׁת הָעֲבָדִים</b><br>אֵלֶּה הַדִּינִים שֶׁתְּסַדֵּר לִפְנֵיהֶם.

אִם תִּקְנֶה עֶבֶד עִבְרִי הוּא יַעֲבוֹד שֵׁשׁ שָׁנִים, וּבַשָּׁנָה הַשְּׁבִיעִית יֵצֵא לַחָפְשִׁי בְּחִנָּם.

אִם הוּא יַגִּיעַ לְבַדּוֹ – יֵצֵא לְבַדּוֹ, וְאִם הוּא בַּעַל אִשָּׁה – אִשְׁתּוֹ תֵּצֵא אִתּוֹ.

אִם אֲדוֹנוֹ יִתֵּן לוֹ אִשָּׁה וְהִיא תֵּלֵד לוֹ בָּנִים אוֹ בָּנוֹת – הָאִשָּׁה עִם יְלָדֶיהָ יִהְיוּ שֶׁל הָאָדוֹן שֶׁלָּהּ, וְהָעֶבֶד יֵצֵא לְבַדּוֹ.

וְאִם יֹאמַר הָעֶבֶד: אֲנִי אוֹהֵב אֶת אֲדוֹנִי אֶת אִשְׁתִּי וְאֶת בָּנַי, לֹא אֵצֵא לַחָפְשִׁי!

אֲדוֹנוֹ יָבִיא אוֹתוֹ לְבֵית הַדִּין וְיָבִיא אוֹתוֹ לַדֶּלֶת אוֹ לִמְזוּזַת הַדֶּלֶת וְיִנְקוֹב אֶת אָזְנוֹ בְּמַרְצֵעַ, וְהוּא יַעֲבוֹד אוֹתוֹ לְעוֹלָם. 

וְאִם אִישׁ יִמְכּוֹר אֶת בִּתּוֹ לְשִׁפְחָה, הִיא לֹא תֵּצֵא לַחָפְשִׁי כִּיצִיאַת שְׁאָר הָעֲבָדִים.

אִם אֵינָהּ מוֹצֵאת חֵן בְּעֵינֵי אֲדוֹנָהּ שֶׁאֵינוֹ רוֹצֶה לָשֵׂאת אוֹתָהּ לְאִשָּׁה, עָלָיו לְאַפְשֵׁר שֶׁיִּפְדּוּ אוֹתָהּ, וְלֹא יִבְגּוֹד בָּהּ לִשְׁלוֹט בָּהּ וְלִמְכּוֹר אוֹתָהּ לְאִישׁ אַחֵר.

וְאִם הוּא יְיַחֵד אוֹתָהּ שֶׁתִּהְיֶה אִשָּׁה לִבְנוֹ – יַעֲשֶׂה לָהּ כְּדִין כָּל בְּנוֹת יִשְׂרָאֵל.

אִם יִקַּח לוֹ אִשָּׁה אַחֶרֶת – הוּא לֹא יַחְסִיר מִמְּזוֹנָהּ, בְּגָדֶיהָ, וּזְמַנֵּי הַשְּׁכִיבָה אִתָּהּ.

וְאִם לֹא יַעֲשֶׂה לָהּ אַחַת מִשְּׁלוֹשׁ הָאֶפְשָׁרוּיוֹת הָאֵלֶּה, הִיא תֵּצֵא בְּחִנָּם בְּלִי לְשַׁלֵּם כֶּסֶף.

<b>פָּרָשַׁת הַמַּכִּים</b><br>מִי שֶׁמַּכֶּה אִישׁ וְהוּא מֵת – יוּמַת.

וּמִי שֶׁלֹּא הִתְכַּוֵּן לַהֲרוֹג וְהָאֱלֹהִים זִמֵּן לְיָדוֹ אָסוֹן בְּטָעוּת, אֲיַעֵד לְךָ מָקוֹם שֶׁיִּבְרַח לְשָׁם.

וְאִם אִישׁ יְתַכְנֵן בְּרִשְׁעוּת עַל חֲבֵירוֹ לְהָרְגוֹ בְּעַרְמוּמִיּוּת, אֲפִלּוּ אִם יִבְרַח לְמִזְבְּחִי תִּקַּח אוֹתוֹ לָמוּת.

וּמִי שֶׁמַּכֵּה אֶת אָבִיו אוֹ אֶת אִמּוֹ – יוּמַת.

וְגוֹנֵב אִישׁ וּמְכָרוֹ לְאַחַר שֶׁהָיָה בְּיָדָיו – יוּמַת.

וּמִי שֶׁמְּקַלֵּל אֶת אָבִיו אוֹ אֶת אִמּוֹ – יוּמַת.

וְאִם אֲנָשִׁים יָרִיבוּ וְאֶחָד יַכֶּה אֶת הַשֵּׁנִי בְּאֶבֶן אוֹ בְּאֶגְרוֹף וְהוּא לֹא יָמוּת אֶלָּא יֶחֱלֶה.

אִם הוּא יָקוּם וְיִתְהַלֵּךְ בַּחוּץ אֲפִלּוּ עַל מַקֵּל, הַמַּכֶּה יִפָּטֵר מִמָּוֶת, הוּא יְשַׁלֵּם רַק פִּצּוּיִים עַל שֶׁלֹּא הָיָה יָכוֹל לַעֲבוֹד, וְאֶת הוֹצְאוֹת הָרִפּוּי.

וְאִם אִישׁ יַכֶּה אֶת עַבְדּוֹ אוֹ אֶת שִׁפְחָתוֹ בְּמַקֵּל וְהוּא יָמוּת מִמַּכָּתוֹ – יִנְקְמוּ בּוֹ וְיַהַרְגוּהוּ.

אֲבָל אִם הוּא יַעֲמוֹד יוֹם אוֹ יוֹמַיִם בַּחַיִּים – לֹא יִנְקְמוּ בּוֹ, כִּי הָעֶבֶד הוּא רְכוּשׁוֹ.

וְאִם אֲנָשִׁים יָרִיבוּ וְיִדְחֲפוּ אִשָּׁה בְּהֵרָיוֹן וְעֻבָּרֶיהָ יֵצְאוּ אֲבָל לֹא יָמוּת אָדָם חַי – הַדּוֹחֵף יְחֻיָּב כְּשֶׁיִּתְבַּע אוֹתוֹ בַּעַל הָאִשָּׁה, וְהוּא יְשַׁלֵּם כִּפְסַק בֵּית הַדִּין.

וְאִם יָמוּת אָז אָדָם חַי, הוּא יוּמַת בִּגְלַל הַנֶּפֶשׁ שֶׁרָצַח.

וִישַׁלֵּם עֵרֶךְ שֶׁל עַיִן עַל הַשְׁחָתַת עַיִן, עֵרֶךְ שֶׁל שֵׁן עַל הַשְׁחָתַת שֵׁן, שֶׁל יָד עֲבוּר הַשְׁחָתַת יָד, וְשֶׁל רֶגֶל עֲבוּר הַשְׁחָתַת רֶגֶל,

עֵרֶךְ שֶׁל צַעַר כְּוִיָּה עֲבוּר כְּוִיָּה, עֵרֶךְ שֶׁל צַעַר פֶּצַע עֲבוּר פֶּצַע, עֵרֶךְ שֶׁל צַעַר חַבּוּרָה עֲבוּר חַבּוּרָה.

וְאִם אִישׁ יַכֶּה אֶת עֵין עַבְדּוֹ אוֹ אֶת עֵין שִׁפְחָתוֹ וְיַשְׁחִית אוֹתָהּ, הוּא יוֹצִיא אוֹתוֹ לַחָפְשִׁי עֲבוּר עֵינוֹ.

וְאִם יַפִּיל אֶת שֵׁן עַבְדּוֹ אוֹ אֶת שֵׁן שִׁפְחָתוֹ – הוּא יוֹצִיא אוֹתוֹ לַחָפְשִׁי עֲבוּר שִׁנּוֹ.

<b>פָּרָשַׁת שׁוֹר הַמַּזִּיק</b><br>וְאִם שׁוֹר יִנְגַּח אִישׁ אוֹ אִשָּׁה וְיַהֲרוֹג אוֹתָם, הַשּׁוֹר יִסָּקֵל וְאָסוּר לֶאֱכוֹל מִבְּשָׂרוֹ, וּבַעַל הַשּׁוֹר יִהְיֶה פָּטוּר מֵעוֹנֶשׁ.

וְאִם הוּא שׁוֹר נַגְּחָן מֵאֶתְמוֹל וְשִׁלְשׁוֹם, וְהִזְהִירוּ אֶת בְּעָלָיו וְהוּא לֹא שָׁמַר אוֹתוֹ, וְהוּא הָרַג אִישׁ אוֹ אִשָּׁה – הַשּׁוֹר יִסָּקֵל וְגַם לִבְעָלָיו מַגִּיעַ מָוֶת.

אֲבָל אִם בֵּית הַדִּין יַטִּיל עָלָיו תַּשְׁלוּם לְכַפָּרָה, הוּא יְשַׁלֵּם אֶת פִּדְיוֹן נַפְשׁוֹ כְּכָל שֶׁיַּטִּילוּ עָלָיו.

גַּם אִם יִנְגַּח יֶלֶד אוֹ יַלְדָּה – כַּדִּין הַזֶּה יַעֲשׂוּ לוֹ.

אִם הַשּׁוֹר יִנְגַּח עֶבֶד אוֹ שִׁפְחָה, יִתֵּן לַאֲדוֹנָיו כֶּסֶף בְּמִשְׁקַל שְׁלוֹשִׁים שְׁקָלִים (423 גְּרַם), וְהַשּׁוֹר יִסָּקֵל.

וְאִם אִישׁ יִפְתַּח בּוֹר, אוֹ אִם אִישׁ יַחְפּוֹר בּוֹר וְלֹא יְכַסֶּה אוֹתוֹ, וְשׁוֹר אוֹ חֲמוֹר יִפְּלוּ לְשָׁם,

בַּעַל הַבּוֹר יְשַׁלֵּם וְיַחֲזִיר כֶּסֶף לִבְעָלָיו, וְהַנְּבֵלָה תִּהְיֶה שֶׁל בַּעַל הַבּוֹר.

וְאִם שׁוֹר שֶׁל אִישׁ יִדְחוֹף שׁוֹר שֶׁל חֲבֵרוֹ וְיַהֲרוֹג אוֹתוֹ, יִמְכְּרוּ אֶת הַשּׁוֹר הַחַי וִיחַלְּקוּ בֵּינֵיהֶם אֶת כַּסְפּוֹ וִיחַלְּקוּ גַּם אֶת הַנְּבֵלָה.

אִם יָדוּעַ שֶׁהוּא שׁוֹר נַגְּחָן מֵאֶתְמוֹל וְשִׁלְשׁוֹם וּבְעָלָיו לֹא שָׁמַר אוֹתוֹ, בְּעָלָיו יְשַׁלֵּם שׁוֹר עֲבוּר הַשּׁוֹר, וְהַנְּבֵלָה תִּהְיֶה שֶׁלּוֹ.

<b>פָּרָשַׁת גַּנָּב וּמַזִּיק</b><br>אִם אִישׁ יִגְנוֹב שׁוֹר אוֹ שֶׂה וְיִשְׁחַט אוֹתוֹ אוֹ יִמְכּוֹר אוֹתוֹ, הוּא יְשַׁלֵּם חֲמִשָּׁה שְׁוָרִים עֲבוּר שׁוֹר וְאַרְבַּע שֵׂיִים עֲבוּר שֶׂה.


Chapter 22

אִם הַגַּנָּב יִתָּפֵשׂ בַּחֲפִירָה אֶל תּוֹךְ בַּיִת – מֻתָּר לְהַכּוֹתוֹ וּלְהָרְגוֹ, אֵין בּוֹ אִסּוּר שְׁפִיכוּת דָּמִים.

אִם הַשֶּׁמֶשׁ זָרְחָה כְּשֶׁנִּכְנַס, יֵשׁ אִסּוּר שְׁפִיכוּת דָּמִים בַּהֲרִיגָתוֹ וְהוּא יְשַׁלֵּם אֶת הַגְּנֵיבָה, וְאִם אֵין לוֹ לְשַׁלֵּם הוּא יִמָּכֵר לְעֶבֶד עֲבוּר גְּנֵבָתוֹ.

אִם הַגְּנֵבָה תִּמָּצֵא בְּיָדוֹ, שׁוֹר אוֹ חֲמוֹר אוֹ שֶׂה חַי – יְשַׁלֵּם פִּי שְׁנַיִם.

אִם אִישׁ יַשְׁחִית שָׂדֶה אוֹ כֶּרֶם בְּכָךְ שֶׁיִּשְׁלַח אֶת בְּהֶמְתוֹ שֶׁתֹּאכַל בְּשָׂדֶה שֶׁל אִישׁ אַחֵר, הוּא יְשַׁלֵּם אֶת שָׂדֵהוּ הַמֻּבְחָר וְאֶת כַּרְמוֹ הַמֻּבְחָר.

אִם תֵּצֵא אֵשׁ וְתַגִּיעַ לְקוֹצִים וְיִשָּׂרְפוּ עֲרֵמַת שִׁבּוֹלִים קְצוּרָה אוֹ שִׁבּוֹלִים מְחֻבָּרוֹת אוֹ אַדְמַת הַשָּׂדֶה, הַמַּבְעִיר יְשַׁלֵּם אֶת נֵזֶק הַשְּׂרֵפָה.

<b>פָּרָשַׁת הַשּׁוֹמְרִים</b><br>אִם אִישׁ יִתֵּן לַחֲבֵרוֹ לִשְׁמוֹר כֶּסֶף אוֹ כֵּלִים וְיִגָּנֵב מִבֵּית הַשּׁוֹמֵר, אִם הַגַּנָּב יִתָּפֵשׂ הוּא יְשַׁלֵּם פִּי שְׁנַיִם.

אִם הַגַּנָּב לֹא יִתָּפֵשׂ, בַּעַל הַבַּיִת יִגַּשׁ לְבֵית הַדִּין וְיִשָּׁבַע שֶׁלֹּא הוֹשִׁיט אֶת יָדוֹ לִגְנוֹב אוֹ לְהִשְׁתַּמֵּשׁ בִּרְכוּשׁ חֲבֵרוֹ.

עַל כָּל דָּבָר שֶׁיִּשָּׁבַע עָלָיו לַשֶּׁקֶר – עַל שׁוֹר, עַל חֲמוֹר, עַל שֶׂה, עַל בֶּגֶד, עַל כָּל אֲבֵדָה – מַה שֶּׁיָּעִידוּ הָעֵדִים שֶׁנִּמְצָא עֲדַיִן אֶצְלוֹ – דִּין שְׁנֵיהֶם יָבוֹא לְבֵית הַדִּין, הָאִישׁ שֶׁבֵּית הַדִּין יְחַיְּבוּהוּ יְשַׁלֵּם פִּי שְׁנַיִם לַחֲבֵרוֹ.

אִם אִישׁ יִתֵּן לַחֲבֵרוֹ חֲמוֹר אוֹ שׁוֹר אוֹ שֶׂה אוֹ כָּל בְּהֵמָה אַחֶרֶת לִשְׁמוֹר, וּמֵת אוֹ נִפְצַע אוֹ נֶחְטַף, וְאֵין רוֹאֶה.

שְׁבוּעַת ה' תִּהְיֶה בֵּין שְׁנֵיהֶם שֶׁלֹּא הוֹשִׁיט אֶת יָדוֹ לִגְנוֹב אוֹ לְהִשְׁתַּמֵּשׁ בִּרְכוּשׁ חֲבֵרוֹ; בְּעָלָיו יוּכַל לִדְרוֹשׁ שֶׁיִּשָּׁבַע, וְאָז לֹא יְשַׁלֵּם כֶּסֶף.

וְאִם יִגָּנֵב מִמֶּנּוּ יְשַׁלֵּם לִבְעָלָיו.

אִם יִטָּרֵף – יָבִיא אֶת הַנְּבֵלָה לִרְאָיָה שֶׁנִּטְרְפָה, וְלֹא יְשַׁלֵּם עַל הַטְּרֵפָה.

וְאִם אִישׁ יִקַּח מֵחֲבֵרוֹ בְּהֵמָה בְּהַשְׁאָלָה וְהִיא תִּפָּצַע אוֹ תָּמוּת, אִם בְּעָלָיו לֹא אִתּוֹ – יְשַׁלֵּם.

אִם בַּעַל הַבְּהֵמָה אִתּוֹ – לֹא יְשַׁלֵּם, וְכֵן אִם הַבְּעָלִים שָׂכִיר שֶׁל הַשּׁוֹאֵל, כִּי הוּא כְּבָר קִבֵּל אֶת הַפִּצּוּי עַל הַנֵּזֶק בִּשְׂכָרוֹ.

<b>פָּרָשַׁת דִּינֵי חוֹטְאִים</b><br>וְאִם אִישׁ יְפַתֶּה בְּתוּלָה שֶׁאֵינֶנָּה מְאוֹרֶסֶת וְיִשְׁכַּב אִתָּהּ – יְשַׁלֵּם לְאָבִיהָ כַּנָּהוּג כְּדֵי שֶׁתִּהְיֶה לוֹ לְאִשָּׁה.

אִם אָבִיהָ יְסָרֵב לָתֵת לוֹ אוֹתָהּ, יִתֵּן לוֹ מִשְׁקַל שֶׁל כֶּסֶף כַּנָּהוּג בִּכְתוּבַּת הַבְּתוּלוֹת.

אַל תַּשְׁאִיר מְכַשֵּׁפָה בַּחַיִּים.

כָּל שׁוֹכֵב עִם בְּהֵמָה – יוּמַת.

הַמַּקְרִיב לְכָל אֱלֹהוּת חוּץ מִלַּה' בִּלְבָד – יוּמַת.

וְאַל תְּצַעֵר גֵּר וְאַל תָּצִיק לוֹ, הֲרֵי הֱיִיתֶם גֵּרִים בְּאֶרֶץ מִצְרַיִם.

אַל תַּשְׁפִּילוּ שׁוּם אַלְמָנָה וְיָתוֹם.

אִם תַּשְׁפִּיל אוֹתוֹ, כְּשֶׁיִּצְעַק אֵלַי בִּתְפִלָּה אֶשְׁמַע אֶת צַעֲקָתוֹ.

וְאֶכְעַס וְאֶהֱרוֹג אֶתְכֶם בַּחֶרֶב, וּנְשֵׁיכֶם תִּהְיֶינָה אַלְמָנוֹת וּבְנֵיכֶם יְתוֹמִים.

אִם תַּלְוֶה כֶּסֶף לְאָדָם מֵעַמִּי – לֶעָנִי שֶׁאִתְּךָ, אַל תִּגְבֶּה מִמֶּנּוּ בְּחָזְקָה, וְאַל תִּגְבֶּה מִמֶּנּוּ רִבִּית.

אִם תִּקַּח אֶת בֶּגֶד חֲבֵרְךָ לְמַשְׁכּוֹן תַּחֲזִיר לוֹ אוֹתוֹ עַד שְׁקִיעַת הַשֶּׁמֶשׁ.

כִּי בֶּגֶד זֶה הוּא לְבוּשׁוֹ הַיָּחִיד, הוּא בִּגְדוֹ לְעוֹרוֹ, עִם מַה יִּשְׁכָּב?! וְאָז, אִם יִצְעַק אֵלַי בִּתְפִלָּה אֶשְׁמַע, כִּי אֲנִי רַחְמָן.

אַל תְּבַזֶּה דַּיָּן, וְאַל תְּקַלֵּל מַנְהִיג בְּעַמְּךָ.

אַל תְּאַחֵר לְהַפְרִישׁ אֶת הַבִּכּוּרִים וְהַתְּרוּמָה שֶׁלְּךָ, אֶת בְּכוֹר בָּנֶיךָ תִּתֵּן לִי.

וְכָךְ תַּעֲשֶׂה גַּם לְשׁוֹרְךָ וּלְצֹאנְךָ – שִׁבְעָה יָמִים יִהְיֶה עִם אִמּוֹ וּבַיּוֹם הַשְּׁמִינִי תִּתֵּן לִי אוֹתוֹ.

וְתִהְיוּ לִי אֲנָשִׁים קְדוֹשִׁים, אַל תֹּאכְלוּ בְּשַׂר בְּהֵמָה שֶׁנִּטְרְפָה בַּשָּׂדֶה, אֶלָּא הַשְׁלִיכוּ אוֹתוֹ לַכֶּלֶב.


Chapter 23

אַל תַּאֲמִין לִשְׁמוּעַת שֶׁקֶר, אַל תּוֹשִׁיט אֶת יָדְךָ לְסַיֵּעַ לְרָשָׁע – לִהְיוֹת עֵד שֶׁקֶר.

אַל תִּמָּשֵׁךְ אַחֲרֵי רַבִּים לַעֲשׂוֹת רָע, וְאַל תַּסְכִּים בְּוִכּוּחַ לִנְטוֹת מִדַּעַתְךָ וּלְהִמָּשֵׁךְ אַחֲרֵי רַבִּים, לְשַׁנּוֹת דִּין.

וְאַל תִּתֵּן לְעָנִי עֲדִיפוּת בְּמִשְׁפָּטוֹ.

אִם תִּפְגּוֹשׁ שׁוֹר שֶׁל אוֹיֵב שֶׁלְּךָ אוֹ חֲמוֹר שֶׁלּוֹ תּוֹעֶה בַּדֶּרֶךְ – הַחֲזֵר לוֹ אוֹתוֹ.

אִם תִּרְאֶה חֲמוֹר שֶׁל שׂוֹנֵא שֶׁלְּךָ רוֹבֵץ תַּחַת מַשָּׂאוֹ וּבְשִׂנְאָתְךָ תִּמָּנַע מִלַּעֲזוֹר לוֹ – עֲזוֹב שִׂנְאָתְךָ וַעֲזוֹר לוֹ.

אַל תְּעַוֵּת מִשְׁפַּט עָנִי מִיִּשְׂרָאֵל בְּמִשְׁפָּטוֹ.

הִתְרַחֵק מִדְּבַר שֶׁקֶר, אַל תַּהֲרוֹג חַף מִפֶּשַׁע וְאֶת מִי שֶׁיָּצָא זַכַּאי בַּדִּין, כִּי אֲנִי לֹא אַצְדִּיק בַּדִּין אֶת מִי שֶׁבֶּאֱמֶת רָשָׁע.

וְאַל תִּקַּח שׁוֹחַד כִּי הַשּׁוֹחַד יְעַוֵּר פִּקְחִים מִלִּרְאוֹת אֶת הָאֱמֶת, וִיעַוֵּת דִּבְרֵי צַדִּיקִים

וְאַל תָּצִיק לְגֵר, וְאַתֶּם מַכִּירִים אֶת נֶפֶשׁ הַגֵּר שֶׁהֲרֵי הֱיִיתֶם גֵּרִים בְּאֶרֶץ מִצְרַיִם.

<b>פָּרָשַׁת מוֹעֲדִים</b><br>וְשֵׁשׁ שָׁנִים תִּזְרַע אֶת אַרְצְךָ וְתֶאֱסוֹף אֶת הַתְּבוּאָה שֶׁלָּהּ.

וּבַשָּׁנָה הַשְּׁבִיעִית תַּפְקִיר אֶת הַשָּׂדֶה וְתַעֲזוֹב אֶת פֵּרוֹתֶיהָ וְיֹאכְלוּ אוֹתָם עֲנִיֵּי עַמְּךָ, וְאֶת מַה שֶּׁנִּשְׁאָר יֹאכְלוּ חַיּוֹת הַשָּׂדֶה, כָּךְ תַּעֲשֶׂה גַּם לְכַרְמְךָ וְלַעֲצֵי הַזַּיִת שֶׁלְּךָ.

שִׁשָּׁה יָמִים תַּעֲשֶׂה אֶת מַעֲשֶׂיךָ וּבַיּוֹם הַשְּׁבִיעִי תִּשְׁבּוֹת, כְּדֵי שֶׁשּׁוֹרְךָ וַחֲמוֹרְךָ יָנוּחוּ וּלְבֶן שִׁפְחָתְךָ וְלַגֵּר תִּהְיֶה מְנוּחָה.

וְתִזָּהֲרוּ בְּכָל הַמִּצְווֹת שֶׁצִּוִּיתִי אֶתְכֶם, וְאַל תַּזְכִּירוּ שֵׁם אֱלֹהִים אֲחֵרִים – לֹא יִשָּׁמַע מִפִּיךָ.

תַּחְגּוֹג לִי שָׁלוֹשׁ פְּעָמִים בַּשָּׁנָה:

אֶת חַג הַמַּצּוֹת תִּשְׁמוֹר – שִׁבְעָה יָמִים תֹּאכַל מַצּוֹת כְּמוֹ שֶׁצִּוִּיתִי אוֹתְךָ – בִּזְמַן חוֹדֶשׁ הָאָבִיב, כִּי בּוֹ יָצָאתָ מִמִּצְרַיִם; וְאַל תָּבוֹא לְפָנַי לְבֵית הַמִּקְדָּשׁ בְּלִי קָרְבָּן.

וְאֶת חַג הַקָּצִיר בִּזְמַן תְּחִלַּת קְצִירַת תְּבוּאָתְךָ שֶׁתִּזְרַע בַּשָּׂדֶה, וְאֶת חַג הָאָסִיף בְּצֵאת שְׁנַת הַיְּבוּל, כְּשֶׁתַּאֲסוֹף אֶת תְּבוּאָתְךָ מֵהַשָּׂדֶה.

שָׁלוֹשׁ פְּעָמִים בַּשָּׁנָה יֵרָאוּ כָּל הַזְּכָרִים שֶׁלָּכֶם לִפְנֵי הָאָדוֹן ה'.

אַל תִּשְׁחַט אֶת קָרְבַּן הַפֶּסַח שֶׁדָּמוֹ נִזְרַק לַמִּזְבֵּחַ כְּשֶׁיֵּשׁ אֶצְלְךָ חָמֵץ, וְאַל תַּשְׁאִיר עַד הַבּוֹקֶר אֶת חֵלֶב קָרְבַּן הֶחָג שֶׁקָּרֵב לַמִּזְבֵּחַ.

אֶת הַתְחָלַת בִּכּוּרֵי אַדְמָתְךָ תָּבִיא לְבֵית ה' אֱלֹהֶיךָ, אַל תְּבַשֵּׁל וְאַל תֹּאכַל בְּשַׂר בְּהֵמָה כְּשֵׁרָה בְּחָלָב בְּהֵמָה כְּשֵׁרָה.

<b>פָּרָשַׁת הַהֲכָנָה לַכְּנִיסָה לָאָרֶץ</b><br>הִנֵּה אֲנִי שׁוֹלֵחַ מַלְאָךְ לְפָנֶיךָ לִשְׁמוֹר אוֹתְךָ בַּדֶּרֶךְ וּלְהָבִיא אוֹתְךָ לַמָּקוֹם שֶׁהֵכַנְתִּי.

הִזָּהֵר מִמֶּנּוּ וּשְׁמַע בְּקוֹלוֹ וְאַל תְּסָרֵב לְצִוּוּיוֹ, כִּי הוּא לֹא יִסְלַח לְפִשְׁעֲכֶם כִּי אֲנִי מִתְגַּלֶּה דַּרְכּוֹ.

אֶלָּא שְׁמַע בְּקוֹלוֹ וְתַעֲשֶׂה אֶת כָּל מַה שֶּׁאֲדַבֵּר, וְאֶהְיֶה אוֹיֵב לְאוֹיְבֶיךָ וְאֶעֱשֶׂה צָרוֹת לְשׂוֹנְאֶיךָ.

כְּשֶׁיֵּלֵךְ מַלְאָכִי לְפָנֶיךָ הוּא יָבִיא אוֹתְךָ אֶל הָאֱמוֹרִי וְהַחִתִּי וְהַפְּרִזִּי וְהַכְּנַעֲנִי הַחִוִּי וְהַיְּבוּסִי, וַאֲנִי אַשְׁמִיד אוֹתָם.

אַל תִּשְׁתַּחֲוֶה לֵאלֹהֵיהֶם וְאַל תַּעֲבוֹד אוֹתָם, וְאַל תַּעֲשֶׂה כְּמַעֲשֵׂיהֶם, אֶלָּא תַּהֲרוֹס אוֹתָם וְתִשְׁבּוֹר אֶת מַצֵּבוֹתֵיהֶם.

עִבְדוּ אֶת ה' אֱלֹהֵיכֶם וְה' יְבָרֵךְ אֶת מְזוֹנְךָ וְאֶת מֵימֶיךָ, וַאֲסַלֵּק מִמְּךָ מַחֲלוֹת.

לֹא תִּהְיֶה בְּאַרְצְךָ אִשָּׁה שֶׁבְּנָהּ יָמוּת אוֹ שֶׁאֵינָהּ יוֹלֶדֶת, אַשְׁלִים אֶת מִסְפַּר הַשָּׁנִים הַמַּגִּיעוֹת לְךָ.

אֶת פַּחְדִּי אֶשְׁלַח לְפָנֶיךָ – אֶעֱשֶׂה אֶת כָּל הָעָם שֶׁתָּבוֹא בְּאַרְצָם הֲמוּמִים, וְאֶעֱשֶׂה שֶׁכָּל אוֹיְבֶיךָ יִבְרְחוּ וְיַפְנוּ אֵלֶיךָ עוֹרֶף.

אֶשְׁלַח אֶת הַצִּרְעָה לְפָנֶיךָ וְהִיא תְּגָרֵשׁ אֶת הַחִוִּי אֶת הַכְּנַעֲנִי וְאֶת הַחִתִּי מִלְּפָנֶיךָ.

לֹא אֲגָרֵשׁ אוֹתוֹ מִפָּנֶיךָ תּוֹךְ שָׁנָה אַחַת, כְּדֵי שֶׁהָאָרֶץ לֹא תִּהְיֶה שְׁמָמָה וְלֹא יִתְרַבּוּ עָלֶיךָ חַיּוֹת הַשָּׂדֶה.

אֲגָרֵשׁ אוֹתוֹ מִפָּנֶיךָ לְאַט לְאַט, עַד שֶׁתּוֹלִיד בָּנִים וְתִתְרַבֶּה וְתִנְחַל אֶת הָאָרֶץ.

וְאָשִׂים אֶת גְּבוּלְךָ מִיַּם סוּף וְעַד הַיָּם הַתִּיכוֹן וּמִמִּדְבַּר עֲרָב עַד נְהַר פְּרָת, כִּי אֶתֵּן בְּיֶדְכֶם אֶת יוֹשְׁבֵי הָאָרֶץ וּתְגָרֵשׁ אוֹתָם מִפָּנֶיךָ.

אַל תַּעֲשֶׂה אִתָּם וְעִם אֱלֹהֵיהֶם הֶסְכֵּם.

הֵם לֹא יֵשְׁבוּ בְּאַרְצְךָ שֶׁלֹּא יַחֲטִיאוּ אוֹתְךָ נֶגְדִּי בְּכָךְ שֶׁתַּעֲבוֹד אֶת אֱלֹהֵיהֶם וְזֶה יִהְיֶה לְךָ לְמִכְשׁוֹל.


Chapter 24

<b>פָּרָשַׁת עֲבוֹדַת הָאֱלֹהִים</b><br>וּלְמֹשֶׁה ה' אָמַר: עֲלֵה אֶל ה' אַתָּה וְאַהֲרֹן נָדָב וַאֲבִיהוּא וְשִׁבְעִים מִזִּקְנֵי יִשְׂרָאֵל וְתִשְׁתַּחֲווּ מֵרָחוֹק.

וּמֹשֶׁה לְבַדּוֹ יִגַּשׁ אֶל ה' וְהֵם לֹא יִגְּשׁוּ, וְהָעָם לֹא יַעֲלוּ אִתּוֹ.

מֹשֶׁה בָּא וְסִפֵּר לָעָם אֶת כָּל דִּבְרֵי ה' וְאֶת כָּל הַמִּשְׁפָּטִים, כָּל הָעָם עָנוּ יַחַד וְאָמְרוּ: כָּל הַדְּבָרִים שֶׁה' דִּבֵּר – נַעֲשֶׂה.

מֹשֶׁה כָּתַב אֶת כָּל דִּבְרֵי ה', וְהִשְׁכִּים בַּבּוֹקֶר וּבָנָה לְמַרְגְּלוֹת הָהָר מִזְבֵּחַ וּשְׁתֵּים עֶשְׂרֵה מַצֵּבוֹת לִשְׁנֵים עָשָׂר שִׁבְטֵי יִשְׂרָאֵל.

הוּא שָׁלַח אֶת נַעֲרֵי בְּנֵי יִשְׂרָאֵל הַבְּכוֹרִים וְהֵם הֶעֱלוּ עוֹלוֹת, וְשָׁחֲטוּ פָּרִים זִבְחֵי שְׁלָמִים לַה'.

מֹשֶׁה לָקַח חֵצִי מֵהַדָּם וְשָׂם בַּכּוֹסוֹת, וְחֵצִי מֵהַדָּם זָרַק עַל הַמִּזְבֵּחַ.

הוּא לָקַח אֶת כְּתַב הַהֶסְכֵּם שֶׁכָּתַב בּוֹ אֶת דִּבְרֵי ה', וְקָרָא בְּאָזְנֵי הָעָם, וְהֵם אָמְרוּ: כָּל מַה שֶּׁה' דִּבֵּר נַעֲשֶׂה וְנִשְׁמַע!

מֹשֶׁה לָקַח אֶת הַדָּם וְזָרַק עַל הָעָם וְאָמַר: הִנֵּה דַּם כְּרִיתַת הַבְּרִית וְהַהֶסְכֵּם שֶׁה' עוֹשֶׂה אִתְּכֶם עַל כָּל הַדְּבָרִים הָאֵלֶּה.

מֹשֶׁה וְאַהֲרֹן נָדָב וַאֲבִיהוּא וְשִׁבְעִים מִזִּקְנֵי יִשְׂרָאֵל עָלוּ.

וְהֵם רָאוּ אֶת כְּבוֹד אֱלֹהֵי יִשְׂרָאֵל, וּמִתַּחַת לְרַגְלָיו כְּמוֹ לְבֵנָה עֲשׂוּיָה מֵאֶבֶן סַפִּיר, וְהוּא צָלוּל כְּמַרְאֶה הַשָּׁמַיִם.

וְאֶל אוֹתָם הַחֲשׁוּבִים מִבְּנֵי יִשְׂרָאֵל הוּא לֹא הוֹשִׂיט אֶת יָדוֹ לִפְגּוֹעַ בָּהֶם לַמְרוֹת שֶׁרָאוּ אֶת כְּבוֹד הָאֱלֹהִים וְאָכְלוּ וְשָׁתוּ.

<b>פָּרָשַׁת הָעֲלִיָּה לָהָר</b><br>ה' אָמַר לְמֹשֶׁה: עֲלֵה אֵלַי לָהָר וְתִהְיֶה שָׁם, וְאֶתֵּן לְךָ אֶת לוּחוֹת הָאֶבֶן וְהַתּוֹרָה וְהַמִּצְוָה שֶׁכָּתַבְתִּי לְצַוּוֹת אוֹתָם.

מֹשֶׁה וִיהוֹשֻׁעַ מְשָׁרְתוֹ קָמוּ, וּמֹשֶׁה עָלָה לְהַר הָאֱלֹהִים.

וְלַזְּקֵנִים אָמַר: שְׁבוּ וְחַכּוּ לָנוּ כָּאן עַד שֶׁנַּחֲזוֹר אֲלֵיכֶם, וְהִנֵּה אַהֲרֹן וְחוּר אִתְּכֶם, מִי שֶׁיֵּשׁ לוֹ תְּבִיעָה יִגַּשׁ אֲלֵיהֶם.

מֹשֶׁה עָלָה לָהָר וְהֶעָנָן כִּסָּה אֶת הָהָר.

כְּבוֹד ה' שָׁכַן עַל הַר סִינַי – הֶעָנָן כִּסָּה אוֹתוֹ שִׁשָּׁה יָמִים, וַה' קָרָא לְמֹשֶׁה בַּיּוֹם הַשְּׁבִיעִי מִתּוֹךְ הֶעָנָן.

וּמַרְאֵה כְּבוֹד ה' הָיָה כְּמוֹ אֵשׁ שׂוֹרֶפֶת בְּרֹאשׁ הָהָר לְעֵינֵי בְּנֵי יִשְׂרָאֵל.

מֹשֶׁה נִכְנַס בְּתוֹךְ הֶעָנָן וְעָלָה לָהָר, מֹשֶׁה הָיָה בָּהָר אַרְבָּעִים יוֹם וְאַרְבָּעִים לַיְלָה.


Chapter 25

<b>פָּרָשַׁת הַתְּרוּמָה</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל שֶׁיִּקְחוּ לִי תְּרוּמָה, אֶת הַתְּרוּמָה עֲבוּרִי תִּקְחוּ מִכָּל אִישׁ שֶׁיִּתְנַדֵּב בְּטוּב לִבּוֹ.

וְזֹאת הַתְּרוּמָה שֶׁתִּקְחוּ מֵאִתָּם – זָהָב וְכֶסֶף וּנְחוֹשֶׁת.

וְצֶמֶר צָבוּעַ בִּתְכֵלֶת וְאַרְגָּמָן מִנּוֹזֵל שֶׁל חִלָּזוֹן וּבְצֶבַע אָדוֹם מִתּוֹלַעַת, וּפִשְׁתָּן וּשְׂעַר עִזִּים.

וְעוֹרוֹת אֵילִים צְבוּעִים בְּאָדוֹם וְעוֹרוֹת שֶׁל הַחַיָּה תַּחַשׁ וַעֲצֵי שִׁטָּה.

שֶׁמֶן לַתְּאוּרָה בְּשָׂמִים לַשֶּׁמֶן שֶׁמּוֹרְחִים בּוֹ וְלִקְטוֹרֶת הַבְּשָׂמִים.

אַבְנֵי שׁוֹהַם וְאַבְנֵי חֵן לְשִׁבּוּץ, לָאֵפוֹד וְלַחוֹשֶׁן.

וְיַעֲשׂוּ לִי מִקְדָּשׁ וְאֶשְׁכּוֹן בְּתוֹכָם.

כְּכָל מַה שֶּׁאֲנִי מַרְאֶה לְךָ אֶת מִבְנֵה הַמִּשְׁכָּן וְאֶת מִבְנֵה כָּל כֵּלָיו – כָּךְ תַּעֲשׂוּ.

<b>פָּרָשַׁת הָאֲרוֹן</b><br>יַעֲשׂוּ אֲרוֹן מֵעֲצֵי שִׁטָּה, אָרְכּוֹ שְׁתַּיִם וָחֵצִי אַמּוֹת (כְּ120 ס"מ) רָחְבּוֹ אַמָּה וָחֵצִי (כְּ70 ס"מ) וְגָבְהוֹ אַמָּה וָחֵצִי.

וּתְצַפֶּה אוֹתוֹ בְּזָהָב טָהוֹר מִבִּפְנִים וּמִבַּחוּץ, וְתַעֲשֶׂה עָלָיו מִסָּבִיב זֵר מִזָּהָב.

וְתַתִּיךְ וְתִיצוֹק עֲבוּרוֹ אַרְבַּע טַבָּעוֹת מִזָּהָב, וְתָשִׂים עַל אַרְבַּע זָוִיּוֹתָיו – שְׁתֵּי טַבָּעוֹת עַל צִדּוֹ הָאֶחָד וּשְׁתֵּי טַבָּעוֹת עַל צִדּוֹ הַשֵּׁנִי.

עֲשֵׂה מוֹטוֹת מֵעֲצֵי שִׁטָּה וּתְצַפֶּה אוֹתָם בְּזָהָב.

וְתַכְנִיס אֶת הַמּוֹטוֹת בַּטַּבָּעוֹת שֶׁעַל דְּפָנוֹת הָאָרוֹן כְּדֵי לְהָרִים בָּהֶם אֶת הָאָרוֹן.

הַמּוֹטוֹת יִהְיוּ בְּטַבְּעוֹת הָאָרוֹן וְלֹא יָסוּרוּ מִמֶּנּוּ.

וְתָשִׂים בָּאָרוֹן אֶת לוּחוֹת הַבְּרִית, שֶׁאֶתֵּן לְךָ.

עֲשֵׂה כִּסּוּי מִזָּהָב טָהוֹר, אָרְכּוֹ שְׁתַּיִם וָחֵצִי אַמּוֹת וְרָחְבּוֹ אַמָּה וָחֵצִי.

וְתַעֲשֶׂה שְׁתֵּי צוּרוֹת שֶׁל מַלְאָכִים עֲשׂוּיוֹת זָהָב, תַּעֲשֶׂה אוֹתָן מִגּוּשׁ אֶחָד, מִשְּׁנֵי קְצוֹת הַכִּסּוּי.

וַעֲשֵׂה צוּרַת מַלְאָךְ אַחַת בַּקָּצֶה הַזֶּה, וְצוּרַת מַלְאָךְ אַחַת בַּקָּצֶה הַשֵּׁנִי, אֶת צוּרוֹת הַמַּלְאָכִים תַּעֲשׂוּ מִגּוּף הַכִּסּוּי עַל שְׁנֵי קְצוֹתָיו.

וְיִהְיוּ צוּרוֹת הַמַּלְאָכִים פּוֹרְשׂוֹת כְּנָפַיִם לְמַעְלָה מְסַכְּכוֹת בְּכַנְפֵיהֶן עַל הַכִּסּוּי וּפְנֵיהֶן אַחַת לַשְּׁנִיָּה, פְּנֵי צוּרוֹת הַמַּלְאָכִים יִהְיוּ לְכִוּוּן מֶרְכַּז הַכִּסּוּי.

תָּשִׂים אֶת הַכִּסּוּי עַל הָאָרוֹן מִלְּמַעְלָה, וְתָשִׂים בָּאָרוֹן אֶת לוּחוֹת הַבְּרִית שֶׁאֶתֵּן לְךָ.

וְאֶפָּגֵשׁ אִתְּךָ שָׁם, וַאֲדַבֵּר אִתְּךָ מֵעַל הַכִּסּוּי מִבֵּין שְׁתֵּי צוּרוֹת הַמַּלְאָכִים שֶׁעַל אֲרוֹן לוּחוֹת הַבְּרִית, אֶת כָּל מַה שֶּׁאֲצַוֶּה אוֹתְךָ אֶל בְּנֵי יִשְׂרָאֵל.

<b>פָּרָשַׁת הַשֻּׁלְחָן</b><br>עֲשֵׂה שֻׁלְחָן מֵעֲצֵי שִׁטָּה, אָרְכּוֹ שְׁתֵּי אַמּוֹת רָחְבּוֹ אַמָּה וְגָבְהוֹ אַמָּה וָחֵצִי.

וּתְצַפֶּה אוֹתוֹ בְּזָהָב טָהוֹר וְתַעֲשֶׂה לוֹ זֵר זָהָב מִסָּבִיב.

וְתַעֲשֶׂה לוֹ מִסְגֶּרֶת מִסָּבִיב בְּגוֹבַהּ טֶפַח, וְתַעֲשֶׂה זֵר מִזָּהָב לְמִסְגַּרְתּוֹ מִסָּבִיב.

וְתַעֲשֶׂה לוֹ אַרְבַּע טַבְּעוֹת זָהָב, וְתָשִׂים אֶת הַטַּבָּעוֹת עַל אַרְבַּע הַפִּנּוֹת שֶׁלְּיַד אַרְבַּע רַגְלָיו.

הַטַּבָּעוֹת תִּהְיֶינָה מוּל הַמִּסְגֶּרֶת, כְּבָתִּים לְמוֹטוֹת לְהָרִים אֶת הַשֻּׁלְחָן.

וְתַעֲשֶׂה אֶת הַמּוֹטוֹת מֵעֲצֵי שִׁטָּה וּתְצַפֶּה אוֹתָם בְּזָהָב, וְיָרִימוּ בָּהֶם אֶת הַשֻּׁלְחָן.

וְתַעֲשֶׂה אֶת קְעָרוֹתָיו וְכַפּוֹתָיו, וְאֶת הַמַּקְלוֹת שֶׁהַלֶּחֶם מוּנַח עֲלֵיהֶם וְהָעַמּוּדִים שֶׁתּוֹמְכִים מֵהַצְּדָדִים – שֶׁסּוֹכְכִים עַל הַשֻּׁלְחָן, מִזָּהָב טָהוֹר תַּעֲשֶׂה אוֹתָם.

וְתָשִׂים עַל הַשֻּׁלְחָן לֶחֶם מְכֻבָּד לִכְבוֹדִי תָּמִיד.

<b>פָּרָשַׁת הַמְּנוֹרָה</b><br>עֲשֵׂה מְנוֹרָה מִזָּהָב טָהוֹר, הַמְּנוֹרָה – הַבָּסִיס שֶׁלָּהּ וְהַקָּנֶה הַמֶּרְכָּזִי שֶׁלָּהּ יֵעָשׂוּ מִגּוּשׁ אֶחָד, גְּבִיעֶיהָ כַּפְתּוֹרֶיהָ וּפְרָחֶיהָ יִהְיוּ כְּחֵלֶק מִגּוּפָהּ.

וְשִׁשָּׁה קָנִים יוֹצְאִים מִצִּדֶּיהָ, שְׁלוֹשָׁה קְנֵי מְנוֹרָה מִצַּד אֶחָד וּשְׁלוֹשָׁה קְנֵי מְנוֹרָה מִצַּד שֵׁנִי.

בְּקָנֶה אֶחָד יִהְיוּ שְׁלוֹשָׁה תַּבְלִיטִים שֶׁל גְּבִיעִים וְכַפְתּוֹר וּפֶרַח, וּבְקָנֶה אַחֵר יִהְיוּ שְׁלוֹשָׁה תַּבְלִיטִים שֶׁל גְּבִיעִים וְכַפְתּוֹר וּפֶרַח, כָּךְ יִהְיֶה בְּשֵׁשֶׁת הַקָּנִים שֶׁיּוֹצְאִים מֵהַקָּנֶה הַמֶּרְכָּזִי שֶׁל הַמְּנוֹרָה.

וּבַקָּנֶה הַמֶּרְכָּזִי שֶׁל הַמְּנוֹרָה אַרְבָּעָה גְּבִיעִים, וְתַבְלִיטֵי כַּפְתּוֹרִים וּפְרָחִים.

וְכַפְתּוֹר תַּחַת שְׁנֵי קָנִים שֶׁיּוֹצְאִים מִגּוּף הַמְּנוֹרָה וְכַפְתּוֹר תַּחַת שְׁנֵי קָנִים נוֹסָפִים שֶׁיּוֹצְאִים מִמֶּנָּה, וְכַפְתּוֹר תַּחַת שְׁנֵי קָנִים נוֹסָפִים שֶׁיּוֹצְאִים מִמֶּנָּה – כָּךְ לְשֵׁשֶׁת הַקָּנִים שֶׁיּוֹצְאִים מִגּוּף הַמְּנוֹרָה.

הַכַּפְתּוֹרִים וְהַקָּנִים יִהְיוּ חֵלֶק מִמֶּנָּה – כֻּלָּהּ עֲשׂוּיָה מִגּוּשׁ אֶחָד שֶׁל זָהָב טָהוֹר.

וְתַעֲשֶׂה אֶת נֵרוֹתֶיהָ שִׁבְעָה, וְיַדְלִיקוּ אֶת נֵרוֹתֶיהָ שֶׁיִּהְיוּ מְאִירִים אֶל מוּל פָּנֶיהָ.

וְהַמֶּלְקָחַיִם וְהַיָּעִים שֶׁמְּנַקִּים אוֹתָהּ בָּהֶם יִהְיוּ מִזָּהָב טָהוֹר.

מִכִּכָּר זָהָב טָהוֹר יַעֲשׂוּ אוֹתָהּ וְאֶת כָּל הַכֵּלִים הָאֵלֶּה.

וּרְאֵה וַעֲשֵׂה בְּצוּרָתָם שֶׁהֶרְאוּ לְךָ בָּהָר.


Chapter 26

<b>פָּרָשַׁת הַיְרִיעוֹת</b><br>וְאֶת כִּסּוּי הַמִּשְׁכָּן תַּעֲשֶׂה מֵעֶשֶׂר יְרִיעוֹת עֲשׂוּיוֹת מִפִּשְׁתָּן שָׁזוּר וּתְכֵלֶת וְאַרְגָּמָן וְצֶבַע אָדוֹם מִתּוֹלַעַת, תַּעֲשֶׂה אוֹתָם בִּמְלֶאכֶת אֳמָנוּת שֶׁיֵּרָאוּ בָּהֶם צוּרוֹת מַלְאָכִים.

אוֹרֶךְ הַיְּרִיעָה הָאַחַת עֶשְׂרִים וּשְׁמוֹנֶה אַמּוֹת וְרוֹחַב אַרְבַּע אַמּוֹת – מִדָּה אַחַת לְכָל הַיְּרִיעוֹת.

חֲמֵשׁ יְרִיעוֹת תִּהְיֶינָה מְחֻבָּרוֹת יְרִיעָה לַחֲבֶרְתָּהּ, וְחָמֵשׁ יְרִיעוֹת אֲחֵרוֹת תִּהְיֶינָה מְחֻבָּרוֹת יְרִיעָה לַחֲבֶרְתָּהּ.

וְתַעֲשֶׂה לוּלָאוֹת מִתְּכֵלֶת עַל שְׂפַת הַיְּרִיעָה הָאַחַת בַּקָּצֶה בַּמָּקוֹם שֶׁל הַחִבּוּר, וְכָךְ תַּעֲשֶׂה גַּם בִּשְׂפַת הַיְּרִיעָה הַקִּיצוֹנָה בַּצַּד הַשֵּׁנִי שֶׁל הַחִבּוּר.

חֲמִשִּׁים לוּלָאוֹת תַּעֲשֶׂה בַּיְּרִיעָה הָאַחַת וַחֲמִשִּׁים לוּלָאוֹת תַּעֲשֶׂה בִּקְצֵה הַיְּרִיעָה שֶׁבַּצַּד הַשֵּׁנִי שֶׁל הַחִבּוּר, הַלּוּלָאוֹת תִּהְיֶינָה מַקְבִּילוֹת – לוּלָאָה מוּל חֲבֶרְתָּהּ.

וְתַעֲשֶׂה חֲמִשִּׁים קַרְסֵי זָהָב, וּתְחַבֵּר אֶת הַיְּרִיעוֹת יְרִיעָה לַחֲבֶרְתָּהּ בַּקְּרָסִים וְכָךְ הַמִּשְׁכָּן יִהְיֶה רֶצֶף אֶחָד.

וַעֲשֵׂה יְרִיעוֹת מִשְּׂעַר עִזִּים לְאוֹהֶל עַל הַמִּשְׁכָּן, אַחַת עֶשְׂרֵה יְרִיעוֹת תַּעֲשֶׂה אוֹתָם.

אוֹרֶךְ כָּל יְרִיעָה שְׁלוֹשִׁים אַמָּה וְרוֹחַב כָּל יְרִיעָה אַרְבַּע אַמּוֹת – מִדָּה אַחַת לְאַחַת עֶשְׂרֵה הַיְּרִיעוֹת.

וּתְחַבֵּר חֲמֵשׁ יְרִיעוֹת לְבָד וְשֵׁשׁ יְרִיעוֹת לְבָד, וּתְקַפֵּל אֶת הַיְּרִיעָה הַשִּׁשִּׁית שֶׁתִּשְׁתַּלְשֵׁל מוּל פֶּתַח הָאוֹהֶל.

וְתַעֲשֶׂה חֲמִשִּׁים לוּלָאוֹת עַל שְׂפַת הַיְּרִיעָה הַקִּיצוֹנָה בַּמָּקוֹם שֶׁל הַחִבּוּר, וַחֲמִשִּׁים לוּלָאוֹת עַל שְׂפַת הַיְּרִיעָה בַּצַּד הַשֵּׁנִי שֶׁל הַחִבּוּר.

וְתַעֲשֶׂה חֲמִשִּׁים קַרְסֵי נְחוֹשֶׁת, וְתַעֲבִיר אֶת הַקְּרָסִים בַּלּוּלָאוֹת וּתְחַבֵּר אֶת הָאוֹהֶל וְהוּא יִהְיֶה רֶצֶף אֶחָד.

וּמַה שֶּׁעוֹדֵף בִּירִיעוֹת הָאוֹהֶל יָתֵר עַל יְרִיעוֹת הַמִּשְׁכָּן – אוֹתָהּ חֲצִי יְרִיעָה הָעוֹדֶפֶת תִּמָּשֵׁךְ עַל הַקַּרְקַע מֵאֲחוֹרֵי הַמִּשְׁכָּן.

וְהָאַמָּה מִכָּאן וְהָאַמָּה מִכָּאן בָּעוֹדֵף בְּאוֹרֶךְ יְרִיעוֹת הָאוֹהֶל – שֶׁהֵן אֲרוּכּוֹת מִיְּרִיעוֹת הַמִּשְׁכָּן, יִשְׁתַּלְשְׁלוּ עַל צִדֵּי הַמִּשְׁכָּן מִכָּאן וּמִכָּאן לְכַסּוֹתוֹ.

וְתַעֲשֶׂה כִּסּוּי לָאוֹהֶל מֵעוֹרוֹת אֵילִים צְבוּעִים בְּאָדוֹם וְכִסּוּי מֵעוֹרוֹת הַחַיָּה תַּחַשׁ מִלְּמַעְלָה.

<b>פָּרָשַׁת הַקְּרָשִׁים</b><br>עֲשֵׂה קְרָשִׁים עוֹמְדִים לַמִּשְׁכָּן מֵעֲצֵי שִׁטָּה.

עֶשֶׂר אַמּוֹת אוֹרֶךְ הַקֶּרֶשׁ, וְאַמָּה וָחֵצִי רוֹחַב כָּל קֶרֶשׁ.

וְתַעֲשֵׂה שְׁתֵּי יָדִיּוֹת בּוֹלְטוֹת לְכָל קֶרֶשׁ, מְכֻוָּנוֹת אַחַת מוּל אַחַת, כָּךְ תַּעֲשֶׂה לְכָל קַרְשֵׁי הַמִּשְׁכָּן.

וְתַעֲשֶׂה אֶת הַקְּרָשִׁים לַמִּשְׁכָּן עֶשְׂרִים קְרָשִׁים לְצַד הַנֶּגֶב – לַדָּרוֹם.

וְאַרְבָּעִים בְּסִיסִים מִכֶּסֶף תַּעֲשֶׂה מִתַּחַת לְעֶשְׂרִים הַקְּרָשִׁים, שְׁנֵי בְּסִיסִים מִתַּחַת לְכָל קֶרֶשׁ – לִשְׁתֵּי יָדִיּוֹתָיו.

וְלַדּוֹפֶן הַשְּׁנִיָּה שֶׁל הַמִּשְׁכָּן – לְצַד צָפוֹן, תַּעֲשֶׂה עֶשְׂרִים קְרָשִׁים.

וְאַרְבָּעִים בְּסִיסֵיהֶם מִכֶּסֶף – שְׁנֵי בְּסִיסִים מִתַּחַת לְכָל קֶרֶשׁ.

וּבִקְצֵה הַמִּשְׁכָּן לְצַד מַעֲרָב תַּעֲשֶׂה שִׁשָּׁה קְרָשִׁים.

וּשְׁנֵי קְרָשִׁים תַּעֲשֶׂה לְפִנּוֹת הַמִּשְׁכָּן שֶׁבַּקָּצֶה.

וְהַקְּרָשִׁים יִהְיוּ מַקְבִּילִים מִלְּמַטָּה, וְיִהְיוּ מֻצְמָדִים יַחַד עַל רָאשֵׁיהֶם בְּטַבַּעַת אַחַת, וְכָךְ יִהְיֶה גַּם לִשְׁנֵי הַקְּרָשִׁים שֶׁבַּפִּנּוֹת.

יַחַד הֵם יִהְיוּ שְׁמוֹנָה קְרָשִׁים בַּמַּעֲרָב, וּבְסִיסֵיהֶם מִכֶּסֶף – שִׁשָּׁה עָשָׂר בְּסִיסִים, שְׁנֵי בְּסִיסִים מִתַּחַת לְקֶרֶשׁ אֶחָד וּשְׁנֵי בְּסִיסִים מִתַּחַת לְקֶרֶשׁ אַחֵר.

וְתַעֲשֶׂה חֲמִשָּׁה בְּרִיחִים מֵעֲצֵי שִׁטָּה לְקַרְשֵׁי דּוֹפֶן הַמִּשְׁכָּן הָאַחַת.

וַחֲמִשָּׁה בְּרִיחִים לְקַרְשֵׁי דּוֹפֶן הַמִּשְׁכָּן הַשְּׁנִיָּה, וַחֲמִשָּׁה בְּרִיחִים לְקַרְשֵׁי דּוֹפֶן הַמִּשְׁכָּן לַאֲחוֹרָיו בַּמַּעֲרָב.

וְהַבָּרִיחַ הָאֶמְצָעִי בְּתוֹךְ הַקְּרָשִׁים עוֹבֵר מֵהַקָּצֶה אֶל הַקָּצֶה.

וְאֶת הַקְּרָשִׁים תְּצַפֶּה בְּזָהָב וְאֶת טַבְּעוֹתֵיהֶם תַּעֲשֶׂה מִזָּהָב כְּבָתִּים לַבְּרִיחִים, וּתְצַפֶּה אֶת הַבְּרִיחִים בְּזָהָב.

תָּקִים אֶת הַמִּשְׁכָּן כְּהִלְכָתוֹ, כְּמוֹ שֶׁהֶרְאֵיתִי לְךָ בָּהָר.

<b>פָּרָשַׁת הַפָּרוֹכֶת</b><br>תַּעֲשֶׂה פָּרוֹכֶת מִתְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר, יַעֲשׂוּ אוֹתָהּ בִּמְלֶאכֶת אֳמָנוּת, שֶׁיֵּרָאוּ בָּהּ צוּרוֹת מַלְאָכִים.

וְתָשִׂים אוֹתָהּ עַל אַרְבָּעָה עַמּוּדִים מֵעֲצֵי שִׁטָּה מְצֻפִּים זָהָב וְגַם וָוֵיהֶם מִזָּהָב, עַל אַרְבָּעָה בְּסִיסֵי כֶּסֶף.

וְתָשִׂים אֶת הַפָּרוֹכֶת מִתַּחַת לַקְּרָסִים וְתָבִיא לְשָׁם – פְּנִימָה מֵעֵבֶר לַפָּרוֹכֶת, אֶת אֲרוֹן לוּחוֹת הַבְּרִית, וְהַפָּרוֹכֶת תַּבְדִּיל לָכֶם בֵּין הַקּוֹדֶשׁ וּבֵין קוֹדֶשׁ הַקֳּדָשִׁים.

וְתָשִׂים אֶת הַכִּסּוּי עַל אֲרוֹן לוּחוֹת הַבְּרִית, בְּקוֹדֶשׁ הַקֳּדָשִׁים.

וְתָשִׂים אֶת הַשֻּׁלְחָן מֵעֵבֶר לַפָּרוֹכֶת מִבַּחוּץ, וְאֶת הַמְּנוֹרָה מוּל הַשֻּׁלְחָן עַל יַד דּוֹפֶן הַמִּשְׁכָּן הַדְּרוֹמִית, וְאֶת הַשֻּׁלְחָן תָּשִׂים עַל יַד הַדּוֹפֶן הַצְּפוֹנִית.

וְתַעֲשֶׂה מָסָךְ לְפֶתַח הָאוֹהֶל מִתְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר, בִּמְלֶאכֶת רִקְמָה.

וְתַעֲשֶׂה לַמָּסָךְ חֲמִשָּׁה עַמּוּדֵי שִׁטָּה וּתְצַפֶּה אוֹתָם בְּזָהָב, וָוֵיהֶם זָהָב, וְתַתִּיךְ וְתִיצוֹק בִּשְׁבִילָם חֲמִשָּׁה בְּסִיסֵי נְחוֹשֶׁת.


Chapter 27

<b>פָּרָשַׁת הַמִּזְבֵּחַ</b><br>וְתַעֲשֶׂה אֶת הַמִּזְבֵּחַ מֵעֲצֵי שִׁטָּה, הַמִּזְבֵּחַ יִהְיֶה בְּצוּרַת רִבּוּעַ – חָמֵשׁ אַמּוֹת אוֹרֶךְ וְחָמֵשׁ אַמּוֹת רוֹחַב, וְשָׁלוֹשׁ אַמּוֹת גָּבְהוֹ.

וְתַעֲשֶׂה אֶת קַרְנוֹתָיו עַל אַרְבַּע פִּנּוֹתָיו, קַרְנוֹתָיו תִּהְיֶינָה חֵלֶק מִמֶּנּוּ, וּתְצַפֶּה אוֹתוֹ בִּנְחוֹשֶׁת.

וְתַעֲשֶׂה אֶת הַסִּירִים שֶׁמּוֹצִיאִים בָּהֶם אֶת הָאֵפֶר, וְאֶת הַמַּגְרְפוֹת לְנִקּוּי הָאֵפֶר, וְאֶת הַכּוֹסוֹת לְקַבָּלַת הַדָּם וּזְרִיקָתוֹ, וְאֶת הַקִּלְּשׁוֹנִים לַהֲפִיכַת הַבָּשָׂר, וְהַיָּעִים לִלְקִיחַת הַגֶּחָלִים – אֶת כָּל כְּלֵי הַמִּזְבֵּחַ תַּעֲשֶׂה מִנְּחוֹשֶׁת.

וְתַעֲשֶׂה לוֹ קִישׁוּט בְּצוּרַת רֶשֶׁת מִנְּחוֹשֶׁת, וְתַעֲשֶׂה עַל הָרֶשֶׁת אַרְבַּע טַבְּעוֹת נְחוֹשֶׁת עַל אַרְבַּע קְצוֹתָיו.

וְתָשִׂים אוֹתָהּ מִתַּחַת לַבְּלִיטָה שֶׁסְּבִיב הַמִּזְבֵּחַ, מִלְּמַטָּה, וְהָרֶשֶׁת תִּהְיֶה עַד חֲצִי הַמִּזְבֵּחַ.

וְתַעֲשֶׂה מוֹטוֹת לַמִּזְבֵּחַ – מוֹטוֹת מֵעֲצֵי שִׁטָּה, וּתְצַפֶּה אוֹתָם בִּנְחוֹשֶׁת.

הַמּוֹטוֹת יוּכְנְסוּ בַּטַּבָּעוֹת – הַמּוֹטוֹת יִהְיוּ עַל שְׁתֵּי דַּפְנוֹת הַמִּזְבֵּחַ כְּשֶׁיָּרִימוּ אוֹתוֹ.

עֲשֵׂה אוֹתוֹ חָלוּל מֻקָּף בְּלוּחוֹת, כְּמוֹ שֶׁה' הֶרְאָה לְךָ בָּהָר כָּךְ יַעֲשׂוּ.

<b>פָּרָשַׁת הֶחָצֵר</b><br>עֲשֵׂה אֶת חֲצַר הַמִּשְׁכָּן, לְצַד נֶגֶב לְדָרוֹם תַּעֲשֶׂה לֶחָצֵר גָּדֵר קְלוּעָה מִפִּשְׁתָּן שָׁזוּר, מֵאָה אַמָּה אוֹרֶךְ צַד אֶחָד.

וְעַמּוּדָיו עֶשְׂרִים וּבְסִיסֵיהֶם עֶשְׂרִים מִנְּחוֹשֶׁת, וָוֵי הָעַמּוּדִים וְהַטַּבָּעוֹת הַמַּקִּיפוֹת אוֹתָם לְקִשּׁוּט, מִכֶּסֶף.

וְכֵן לְאוֹרֶךְ צַד צָפוֹן, תַּעֲשֶׂה גָּדֵר קְלוּעָה בְּאוֹרֶךְ מֵאָה אַמּוֹת, וְעַמּוּדָיו עֶשְׂרִים וּבְסִיסֵיהֶם עֶשְׂרִים מִנְּחוֹשֶׁת, וָוֵי הָעַמּוּדִים וְהַטַּבָּעוֹת הַמַּקִּיפוֹת אוֹתָם לְקִשּׁוּט, מִכֶּסֶף.

וְרוֹחַב הֶחָצֵר לְצַד מַעֲרָב, גָּדֵר קְלוּעָה בְּאוֹרֶךְ חֲמִשִּׁים אַמָּה, עַמּוּדֵיהֶם עֲשָׂרָה וּבְסִיסֵיהֶם עֲשָׂרָה.

וְרוֹחַב הֶחָצֵר לְצַד מִזְרָח, חֲמִשִּׁים אַמָּה.

וַחֲמֵשׁ עֶשְׂרֵה אַמָּה גָּדֵר קְלוּעָה לְצַד-הַפֶּתַח, עַמּוּדֵיהֶם שְׁלוֹשָׁה וּבְסִיסֵיהֶם שְׁלוֹשָׁה.

וּלְצַד-הַפֶּתַח הַשֵּׁנִי חֲמֵשׁ עֶשְׂרֵה אַמּוֹת גָּדֵר קְלוּעָה, עַמּוּדֵיהֶם שְׁלוֹשָׁה וּבְסִיסֵיהֶם שְׁלוֹשָׁה.

וּלְשַׁעַר הֶחָצֵר מָסָךְ עֶשְׂרִים אַמָּה עָשׂוּי מִתְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר, בִּמְלֶאכֶת רִקְמָה. עַמּוּדֵי הַשַּׁעַר וְהַמָּסָךְ אַרְבָּעָה, וּבְסִיסֵיהֶם אַרְבָּעָה.

כָּל עַמּוּדֵי הֶחָצֵר מִסָּבִיב מֻקָּפִים בְּטַבְּעוֹת כֶּסֶף וְגַם וָוֵיהֶם מִכֶּסֶף, וּבְסִיסֵיהֶם מִנְּחוֹשֶׁת.

אוֹרֶךְ הֶחָצֵר מֵאָה אַמָּה, וּלְכָל אָרְכָּהּ – רוֹחַב חֲמִשִּׁים אַמָּה, וְגוֹבַהּ הַגָּדֵר חָמֵשׁ אַמּוֹת פִּשְׁתָּן שָׁזוּר, וּבְסִיסֵי עַמּוּדֶיהָ מִנְּחוֹשֶׁת.

כָּל כְּלֵי הַמִּשְׁכָּן לְכָל עֲבוֹדוֹתָיו, וְכָל יְתֵדוֹתָיו וְכָל יִתְדוֹת הֶחָצֵר – מִנְּחוֹשֶׁת.

<b>פָּרָשַׁת הַשֶּׁמֶן לַמָּאוֹר</b><br>וְאַתָּה תְּצַוֶּה אֶת בְּנֵי יִשְׂרָאֵל שֶׁיָּבִיאוּ אֵלֶיךָ שֶׁמֶן זַיִת זָךְ כָּתוּשׁ לַתְּאוּרָה – לְהַדְלִיק נֵר קָבוּעַ.

אַהֲרֹן וּבָנָיו יַעַרְכוּ אוֹתוֹ בְּאוֹהֶל הַהִתְכַּנְּסוּת מֵעֵבֶר לַפָּרוֹכֶת שֶׁעַל יַד אֲרוֹן לוּחוֹת הַבְּרִית מִבַּחוּץ, שֶׁיִּדְלוֹק מֵהָעֶרֶב עַד הַבּוֹקֶר לִפְנֵי ה', חוֹק לְעוֹלָם לְדוֹרוֹת שֶׁיִּנָּתֵן מִבְּנֵי יִשְׂרָאֵל.


Chapter 28

<b>פָּרָשַׁת בִּגְדֵי הַכְּהֻנָּה</b><br>וְאַתָּה תְּקָרֵב אֵלֶיךָ מִתּוֹךְ בְּנֵי יִשְׂרָאֵל אֶת אַהֲרֹן אָחִיךָ וְאֶת בָּנָיו אִתּוֹ שֶׁיִּהְיוּ הַכֹּהֲנִים שֶׁלִּי – אַהֲרֹן, וְנָדָב אֲבִיהוּא אֶלְעָזָר וְאִיתָמָר בְּנֵי אַהֲרֹן.

וְתַעֲשֶׂה בִּגְדֵי קוֹדֶשׁ לְאַהֲרֹן אָחִיךָ לְכָבוֹד וּלְתִפְאֶרֶת.

וְאַתָּה תְּדַבֵּר אֶל כָּל הַחֲכָמִים שֶׁמִּלֵּאתִי אוֹתָם בְּרוּחַ חָכְמָה שֶׁיַּעֲשׂוּ אֶת בִּגְדֵי אַהֲרֹן לְקַדֵּשׁ אוֹתוֹ שֶׁיִּהְיֶה כֹּהֵן לַעֲבוֹדָתִי.

וְאֵלֶּה הַבְּגָדִים שֶׁיַּעֲשׂוּ: חוֹשֶׁן וְאֵפוֹד וּמְעִיל וּכְתוֹנֶת מְשֻׁבֶּצֶת, מִצְנֶפֶת וַחֲגוֹרָה, וְיַעֲשׂוּ אֶת בִּגְדֵי הַקּוֹדֶשׁ הָאֵלֶּה לְאַהֲרֹן אָחִיךָ וּלְבָנָיו שֶׁיִּהְיוּ כֹּהֲנִים לַעֲבוֹדָתִי.

וְהֵם יִקְחוּ אֶת הַזָּהָב וְאֶת הַתְּכֵלֶת וְאֶת הָאַרְגָּמָן וְאֶת הַצֶּבַע הָאָדוֹם מֵהַתּוֹלַעַת וְאֶת הַפִּשְׁתָּן.

<b>פָּרָשַׁת הָאֵפוֹד</b><br>יַעֲשׂוּ אֶת הָאֵפוֹד מֵחוּטֵי זָהָב תְּכֵלֶת וְאַרְגָּמָן, צֶבַע אָדוֹם מִתּוֹלַעַת וּפִשְׁתָּן שָׁזוּר, בִּמְלֶאכֶת אֳמָנוּת.

יִהְיוּ לוֹ שְׁתֵּי כְּתֵפִיּוֹת מְחֻבָּרוֹת אֵלָיו בִּשְׁנֵי קְצוֹתָיו, וִיחַבְּרוּ אוֹתָן בִּתְפִירָה.

וַחֲגוֹרַת אֲפֻדָּתוֹ שֶׁעָלָיו תֵּעָשֶׂה כָּמוֹהוּ וְתִהְיֶה חֵלֶק מִמֶּנּוּ, מִזָּהָב תְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר.

וְתִקַּח אֶת שְׁתֵּי אַבְנֵי הַשּׁוֹהַם וְתַחֲקוֹק עֲלֵיהֶן אֶת שְׁמוֹת בְּנֵי יִשְׂרָאֵל.

שִׁשָּׁה מִשְּׁמוֹתָם עַל אַחַת הָאֲבָנִים וְאֶת שְׁמוֹת הַשִּׁשָּׁה הַנּוֹתָרִים עַל הָאֶבֶן הַשְּׁנִיָּה, כְּסֵדֶר לֵידָתָם.

תַּחֲקוֹק בִּשְׁתֵּי הָאֲבָנִים אֶת שְׁמוֹת בְּנֵי יִשְׂרָאֵל חֲקוּקִים כְּחוֹתֶמֶת בִּמְלֶאכֶת אֳמָנוּת שֶׁל אַבְנֵי חֵן, תַּעֲשֶׂה אוֹתָן מֻקָּפוֹת בְּמִשְׁבְּצוֹת זָהָב.

תָּשִׂים אֶת שְׁתֵּי הָאֲבָנִים עַל כְּתֵפִיּוֹת הָאֵפוֹד – אַבְנֵי זִכָּרוֹן לִבְנֵי יִשְׂרָאֵל, וְאַהֲרֹן יִשָּׂא אֶת שְׁמוֹתָם עַל שְׁתֵּי כְּתֵפָיו לְזִכָּרוֹן לִפְנֵי ה'.

תַּעֲשֶׂה מִשְׁבְּצוֹת זָהָב.

וּשְׁתֵּי שַׁרְשְׁרוֹת מִזָּהָב טָהוֹר – תַּעֲשֶׂה אוֹתָן בַּקָּצֶה, שְׁזוּרוֹת כְּחֶבֶל, וְתָשִׂים אֶת שַׁרְשְׁרוֹת הַשְּׂרוֹכִים עַל הַמִּשְׁבְּצוֹת.

<b>פָּרָשַׁת הַחֹשֶׁן</b><br>תַּעֲשֶׂה בִּמְלֶאכֶת אֳמָנוּת חוֹשֶׁן שֶׁמּוֹדִיעַ מַה לַּעֲשׂוֹת, תַּעֲשֶׂה אוֹתוֹ כְּמוֹ מְלֶאכֶת הָאֵפוֹד – תַּעֲשֶׂה אוֹתוֹ מִזָּהָב תְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר.

הוּא יִהְיֶה רִבּוּעַ מְקֻפָּל לִשְׁנַיִם, חֲצִי אַמָּה אָרְכּוֹ וַחֲצִי אַמָּה רָחְבּוֹ (כְּ24 ס"מ).

תִּקְבַּע בּוֹ אֲבָנִים – אַרְבָּעָה טוּרִים שֶׁל אֲבָנִים, הַטּוּר הָרִאשׁוֹן: אוֹדֶם פִּטְדָה וּבָרֶקֶת.

וְהַטּוּר הַשֵּׁנִי נוֹפֶךְ סַפִּיר וְיָהֲלוֹם.

וְהַטּוּר הַשְּׁלִישִׁי לֶשֶׁם שְׁבוֹ וְאַחְלָמָה.

וְהַטּוּר הָרְבִיעִי תַּרְשִׁישׁ וְשׁוֹהַם וְיָשְׁפֵה – הֵם יִהְיוּ מֻקָּפִים בְּמִשְׁבְּצוֹת זָהָב הַמְּמֻלָּאוֹת בְּאוֹתָן הָאֲבָנִים.

וְהָאֲבָנִים תִּהְיֶינָה עַל שֵׁם שְׁתֵּים עֶשְׂרֵה בְּנֵי יִשְׂרָאֵל, וּשְׁמוֹתֵיהֶם חֲקוּקִים עֲלֵיהֶן כְּחוֹתֶמֶת, לְכָל אֶחָד מִשְּׁנֵים עָשָׂר הַשְּׁבָטִים – אֶת שְׁמוֹ.

וְתַעֲשֶׂה עַל הַחוֹשֶׁן בְּקָצֵהוּ שַׁרְשְׁרוֹת שְׁזוּרוֹת כְּחֶבֶל, מִזָּהָב טָהוֹר.

וְתַעֲשֶׂה עַל הַחוֹשֶׁן שְׁתֵּי טַבְּעוֹת זָהָב וְתָשִׂים אֶת שְׁתֵּי הַטַּבָּעוֹת עַל שְׁנֵי קְצָווֹת הַחוֹשֶׁן הָעֶלְיוֹנוֹת.

וְתָשִׂים אֶת שְׁתֵּי חֶבְלֵי הַזָּהָב עַל שְׁתֵּי הַטַּבָּעוֹת עַל קְצָווֹת הַחוֹשֶׁן.

וְאֶת שְׁנֵי קְצָווֹת שְׁנֵי הַשְּׂרוֹכִים תָּשִׂים עַל שְׁתֵּי הַמִּשְׁבְּצוֹת וְתָשִׂים עַל כְּתֵפִיּוֹת הָאֵפוֹד כְּלַפֵּי חוּץ.

וְתַעֲשֶׂה שְׁתֵּי טַבְּעוֹת זָהָב וְתָשִׂים אוֹתָן עַל שְׁנֵי קְצוֹת הַחוֹשֶׁן עַל שְׂפָתוֹ הַתַּחְתּוֹנָה, בַּצַּד הַפְּנִימִי שֶׁל הָאֵפוֹד.

תַּעֲשֶׂה שְׁתֵּי טַבְּעוֹת זָהָב וְתָשִׂים אוֹתָן עַל שְׁתֵּי כְּתֵפִיּוֹת הָאֵפוֹד מִלְּמַטָּה כְּלַפֵּי חוּץ, מוּל מְקוֹם הִתְחַבְּרוּתָן לְגוּף הָאֵפוֹד, מֵעַל לַחֲגוֹרַת הָאֵפוֹד.

וִיחַבְּרוּ אֶת הַחוֹשֶׁן מִטַּבְּעוֹתָיו אֶל טַבְּעוֹת הָאֵפוֹד בִּפְתִיל תְּכֵלֶת כְּדֵי שֶׁיִּהְיֶה עַל חֲגוֹרַת הָאֵפוֹד וְכָךְ הַחוֹשֶׁן לֹא יִתְנַתֵּק מֵהָאֵפוֹד.

אַהֲרֹן יִשָּׂא עַל לִבּוֹ בְּבוֹאוֹ לַקּוֹדֶשׁ אֶת שְׁמוֹת בְּנֵי יִשְׂרָאֵל בַּחוֹשֶׁן שֶׁמּוֹדִיעַ מַה לַּעֲשׂוֹת, לְזִכָּרוֹן לִפְנֵי ה' תָּמִיד.

וְתָשִׂים בַּחוֹשֶׁן שֶׁמּוֹדִיעַ מַה לַּעֲשׂוֹת אֶת הָאֲבָנִים הַמְּאִירוֹת שֶׁעוֹנוֹת לִשְׁאֵלוֹת, וְהֵן תִּהְיֶינָה עַל לֵב אַהֲרֹן בְּבוֹאוֹ לִפְנֵי ה', וְאַהֲרֹן יִשָּׂא עַל לִבּוֹ לִפְנֵי ה' אֶת הַהוֹרָאוֹת לִבְנֵי יִשְׂרָאֵל, תָּמִיד.

<b>פָּרָשַׁת הַמְּעִיל</b><br>תַּעֲשֶׂה אֶת הַמְּעִיל שֶׁעָלָיו הָאֵפוֹד, כֻּלּוֹ מִתְּכֵלֶת.

קָצֵהוּ הָעֶלְיוֹן יִהְיֶה מְקֻפָּל לְתוֹכוֹ, וְכָךְ תִּוָּצֵר שָׂפָה מִסָּבִיב לְפִתְחוֹ מְחֻבֶּרֶת בַּאֲרִיגָה וְיִהְיֶה לוֹ כְּמוֹ צַוָּארוֹן הַשִּׁרְיוֹן כְּדֵי שֶׁלֹא יִקָּרַע.

וְתַעֲשֶׂה עַל שׁוּלָיו רִמּוֹנִים מִתְּכֵלֶת וְאַרְגָּמָן וְצֶבַע אָדוֹם מִתּוֹלַעַת עַל שׁוּלָיו סָבִיב, וּפַעֲמוֹנֵי זָהָב בֵּינֵיהֶם מִסָּבִיב.

פַּעֲמוֹן זָהָב וְרִמּוֹן פַּעֲמוֹן זָהָב וְרִמּוֹן עַל שׁוּלֵי הַמְּעִיל מִסָּבִיב.

וְיִהְיֶה עַל אַהֲרֹן כְּדֵי שֶׁיְּשָׁרֵת אִתּוֹ, וְיִשָּׁמַע קוֹלוֹ בְּבוֹאוֹ לַקּוֹדֶשׁ לִפְנֵי ה' וּבְצֵאתוֹ, וְלֹא יָמוּת.

<b>פָּרָשַׁת הַצִּיץ</b><br>תַּעֲשֶׂה צִיץ מִזָּהָב טָהוֹר וְתַחֲקוֹק בּוֹ בַּחֲקִיקָה כְּמוֹ בְּחוֹתֶמֶת: קוֹדֶשׁ לַה'.

תִּקְשׁוֹר אוֹתוֹ עַל יְדֵי חוּט תְּכֵלֶת, וְיִהְיֶה עַל הַמִּצְנֶפֶת, מוּל קִדְמַת הַמִּצְנֶפֶת יִהְיֶה.

וְיִהְיֶה עַל מֵצַח אַהֲרֹן, וִיכַפֵּר בּוֹ אַהֲרֹן עַל עֲווֹן טֻמְאַת הַקֳּדָשִׁים שֶׁיַּקְדִּישׁוּ בְּנֵי יִשְׂרָאֵל – כָּל מַתְּנוֹת קָדְשֵׁיהֶם, וְיִהְיֶה עַל מִצְחוֹ תָּמִיד כְּדֵי שֶׁיִּהְיוּ רְצוּיִים לִפְנֵי ה'.

<b>פָּרָשַׁת בִּגְדֵי הַכֹּהֲנִים</b><br>תַּעֲשֶׂה מִשְׁבְּצוֹת לִכְתוֹנֶת מִפִּשְׁתָּן וְתַעֲשֶׂה מִצְנֶפֶת מִפִּשְׁתָּן, וְתַעֲשֶׂה אַבְנֵט בִּמְלֶאכֶת רִקְמָה.

תַּעֲשֶׂה לִבְנֵי אַהֲרֹן כֻּתּוֹנוֹת וְתַעֲשֶׂה לָהֶם אַבְנֵטִים וְתַעֲשֶׂה לָהֶם מִגְבָּעוֹת לְכָבוֹד וּלְתִפְאֶרֶת.

תַּלְבִּישׁ אוֹתָם עַל אַהֲרֹן אָחִיךָ וְעַל בָּנָיו אִתּוֹ, וְתִמְרַח עֲלֵיהֶם שֶׁמֶן וּתְמַנֶּה אוֹתָם לַתַּפְקִיד, וּתְקַדֵּשׁ אוֹתָם, וְיִהְיוּ לִי לְכֹהֲנִים.

וַעֲשֵׂה לָהֶם מִכְנְסֵי בָּד לְכַסּוֹת מָקוֹם צָנוּעַ, הֵם יִהְיוּ מִמָּתְנַיִם עַד יְרֵכַיִם.

וְיִהְיוּ עַל אַהֲרֹן וְעַל בָּנָיו בְּבוֹאָם לְאוֹהֶל הַהִתְכַּנְּסוּת אוֹ בְּגִשְׁתָּם לַמִּזְבֵּחַ לְשָׁרֵת בַּקּוֹדֶשׁ, וְלֹא יִהְיֶה לָהֶם עָווֹן וְיָמוּתוּ, חוֹק לְעוֹלָם לוֹ וּלְצֶאֱצָאָיו אַחֲרָיו.


Chapter 29

<b>פָּרָשַׁת הַמִּלּוּאִים</b><br>וְזֶה הַדָּבָר שֶׁתַּעֲשֶׂה לָהֶם לְקַדֵּשׁ אוֹתָם לְכַהֵן לִי – קַח פַּר אֶחָד וּשְׁנֵי אֵילִים לְלֹא מוּם.

וְלֶחֶם שֶׁלֹּא הֶחְמִיץ, וְחַלּוֹת שֶׁלֹּא הֶחְמִיצוּ מְעֻרְבָּבוֹת בְּשֶׁמֶן, וּפִתּוֹת דַּקּוֹת שֶׁלֹּא הֶחְמִיצוּ מְרוּחִים בְּשֶׁמֶן – וְתַעֲשֶׂה אוֹתָם מִסּוֹלֶת שֶׁל חִטִּים.

תָּשִׂים אוֹתָם בְּסַל אֶחָד וְתַגִּישׁ אוֹתָם בַּסַּל, וְאֶת הַפָּר וְאֶת שְׁנֵי הָאֵילִים.

וְאֶת אַהֲרֹן וְאֶת בָּנָיו תְּקָרֵב לְפֶתַח אוֹהֶל הַהִתְכַּנְּסוּת וְתִרְחַץ אוֹתָם בְּמַיִם.

תִּקַּח אֶת הַבְּגָדִים וְתַלְבִּישׁ אֶת אַהֲרֹן אֶת הַכֻּתּוֹנֶת וְאֶת הַמְּעִיל שֶׁעָלָיו הָאֵפוֹד וְאֶת הָאֵפוֹד וְאֶת הַחוֹשֶׁן, וְתַחְגּוֹר אוֹתוֹ בַּחֲגוֹרַת הָאֵפוֹד.

וְתָשִׂים אֶת הַמִּצְנֶפֶת עַל רֹאשׁוֹ, וְתָשִׂים אֶת הַצִּיץ – כֶּתֶר הַקּוֹדֶשׁ, עַל הַמִּצְנֶפֶת.

וְתִקַּח אֶת הַשֶּׁמֶן שֶׁמּוֹרְחִים בּוֹ וְתִיצוֹק עַל רֹאשׁוֹ וְתִמְרַח עָלָיו.

וְאֶת בָּנָיו תְּקָרֵב וְתַלְבִּישׁ אוֹתָם כֻּתּוֹנוֹת.

וְתַחְגּוֹר אוֹתָם בְּאַבְנֵטִים – אֶת אַהֲרֹן וּבָנָיו, וְתַחֲבוֹשׁ לָהֶם מִגְבָּעוֹת, וְהַכְּהֻנָּה תִּהְיֶה לָהֶם חוֹק לְעוֹלָם, וּתְמַנֶּה אֶת אַהֲרֹן וְאֶת בָּנָיו לְתַפְקִידָם.

תַּגִּישׁ אֶת הַפָּר אֶל פֶּתַח אוֹהֶל הַהִתְכַּנְּסוּת וְאַהֲרֹן וּבָנָיו יַשְׁעִינוּ אֶת יְדֵיהֶם עַל רֹאשׁ הַפָּר.

תִּשְׁחַט אֶת הַפָּר לִפְנֵי ה' מוּל פֶּתַח אוֹהֶל הַהִתְכַּנְּסוּת.

תִּקַּח מִדַּם הַפָּר וְתָשִׂים עַל קַרְנוֹת הַמִּזְבֵּחַ בָּאֶצְבַּע שֶׁלְּךָ, וְאֶת כָּל הַדָּם תִּשְׁפּוֹךְ עַל יְסוֹד הַמִּזְבֵּחַ.

תִּקַּח אֶת כָּל הַחֵלֶב שֶׁמְּכַסֶּה אֶת הַמֵּעַיִם וְאֶת הַתּוֹסֶפֶת שֶׁעַל הַכָּבֵד וְאֶת שְׁתֵּי הַכְּלָיוֹת וְאֶת הַחֵלֶב שֶׁעֲלֵיהֶן, וְתַקְטִיר עַל הַמִּזְבֵּחַ.

וְאֶת בְּשַׂר הַפָּר וְאֶת עוֹרוֹ וְאֶת צוֹאָתוֹ תִּשְׂרוֹף בָּאֵשׁ מִחוּץ לַמַּחֲנֶה – הוּא קָרְבַּן חַטָּאת.

תִּקַּח אֶת הָאַיִל הָרִאשׁוֹן, וְאַהֲרֹן וּבָנָיו יַשְׁעִינוּ אֶת יְדֵיהֶם עַל רֹאשׁ הָאַיִל.

תִּשְׁחַט אֶת הָאַיִל וְתִקַּח אֶת דָּמוֹ וְתִזְרוֹק עַל הַמִּזְבֵּחַ מִסָּבִיב.

וּתְחַלֵּק אֶת הָאַיִל לַחֲלָקָיו וְתִרְחַץ אֶת מֵעָיו וְרַגְלָיו וְתָשִׂים אוֹתָם עַל שְׁאָר אֵבָרָיו וְעַל רֹאשׁוֹ.

וְתַקְטִיר אֶת כָּל הָאַיִל עַל הַמִּזְבֵּחַ, הוּא קָרְבַּן עוֹלָה לַה' – הוּא עוֹלֶה בָּאֵשׁ לְנַחַת רוּחַ לַה'.

תִּקַּח אֶת הָאַיִל הַשֵּׁנִי וְאַהֲרֹן וּבָנָיו יַשְׁעִינוּ אֶת יְדֵיהֶם עַל רֹאשׁ הָאַיִל.

תִּשְׁחַט אֶת הָאַיִל וְתִקַּח מִדָּמוֹ וְתָשִׂים עַל תְּנוּךְ אוֹזֶן אַהֲרֹן הַיְּמָנִית וְעַל תְּנוּךְ אוֹזֶן בָּנָיו הַיְּמָנִית וְעַל בֹּהֶן יָדָם הַיְּמָנִית וְעַל בּוֹהֶן רַגְלָם הַיְּמָנִית, וְתִזְרוֹק אֶת הַדָּם עַל הַמִּזְבֵּחַ מִסָּבִיב.

תִּקַּח מֵהַדָּם שֶׁעַל הַמִּזְבֵּחַ וּמֵהַשֶּׁמֶן שֶׁמּוֹרְחִים בּוֹ, וְתַתִּיז עַל אַהֲרֹן וְעַל בְּגָדָיו וְעַל בָּנָיו וְעַל בִּגְדֵי בָּנָיו אִתּוֹ, וְיִתְקַדְּשׁוּ הוּא וּבְגָדָיו וְאִתּוֹ בָּנָיו וּבִגְדֵי בָּנָיו.

תִּקַּח מֵהָאַיִל אֶת הַחֵלֶב וְאֶת שׁוּמַן הַזָּנָב וְאֶת הַחֵלֶב שֶׁמְּכַסֶּה אֶת הַמֵּעַיִם וְאֶת הַתּוֹסֶפֶת שֶׁעַל הַכָּבֵד וְאֶת שְׁתֵּי הַכְּלָיוֹת וְאֶת הַחֵלֶב שֶׁעֲלֵיהֶן וְאֶת שׁוֹק הַיָּמִין, עֲשֵׂה כָּךְ כִּי אַיִל זֶה הוּא קָרְבָּן מִנּוּי לְתַפְקִיד.

וְתִקַּח כִּכַּר לֶחֶם אַחַת, וְחַלַּת לֶחֶם אַחַת מְטֻגֶּנֶת בְּשֶׁמֶן, וּפִתָּה דַּקָּה אַחַת מִסַּל הַלֶּחֶם שֶׁלֹּא הֶחְמִיץ שֶׁלִּפְנֵי ה'.

תָּשִׂים אֶת הַכֹּל עַל כַּפּוֹת יְדֵי אַהֲרֹן וְעַל כַּפּוֹת יְדֵי בָּנָיו וְתָנִיף אוֹתָם לִפְנֵי ה'.

תִּקַּח אוֹתָם מִיָּדָם וְתַקְטִיר עַל הַמִּזְבֵּחַ עַל הָעוֹלָה, לְנַחַת רוּחַ לִפְנֵי ה' – זֶה קָרְבָּן עוֹלֶה בָּאֵשׁ לַה'.

תִּקַּח אֶת הֶחָזֶה מֵהָאַיִל שֶׁל קָרְבַּן הַמִּנּוּי שֶׁל אַהֲרֹן, וְתָנִיף אוֹתוֹ לִפְנֵי ה', וְהוּא יִהְיֶה הַמָּנָה שֶׁלְּךָ.

תְּקַדֵּשׁ אֶת הַחֲזֵה הַמּוּנָף וְאֶת הַשּׁוֹק שֶׁהוּרַם, שֶׁהוּנְפוּ וְשֶׁהוּרְמוּ מֵהָאַיִל שֶׁל קָרְבַּן הַמִּנּוּי, מֵהַשַּׁיָּךְ לְאַהֲרֹן וּמֵהַשַּׁיָּךְ לְבָנָיו.

וּמֵעַכְשָׁיו הֶחָזֶה וְהַשּׁוֹק יִהְיוּ לְאַהֲרֹן וּלְבָנָיו קִצְבָּה לְעוֹלָם מִבְּנֵי יִשְׂרָאֵל, כִּי הֵם מֻפְרָשִׁים מֵהַקָּרְבָּן, וְהַמֻּפְרָשׁ מִזִּבְחֵי שַׁלְמֵיהֶם שֶׁל בְּנֵי יִשְׂרָאֵל הוּא תְּרוּמָתָם לַה'.

וּבִגְדֵי הַקּוֹדֶשׁ שֶׁל אַהֲרֹן יִהְיוּ גַּם לְבָנָיו אַחֲרָיו, יִמְרְחוּ עֲלֵיהֶם אֶת שֶׁמֶן הַקּוֹדֶשׁ כְּשֶׁיִּלְבְּשׁוּ אוֹתָם וְכָךְ יְמַנּוּ אוֹתָם לְכֹהֵן גָּדוֹל.

הַכֹּהֵן מִבָּנָיו שֶׁיִּתְמַנֶּה בִּמְקוֹמוֹ יִלְבַּשׁ אוֹתָם שִׁבְעָה יָמִים כְּשֶׁיָּבוֹא לְאוֹהֶל הַהִתְכַּנְּסוּת לְשָׁרֵת בַּקּוֹדֶשׁ.

וְתִקַּח אֶת אֵיל הַמִּנּוּי לְתַפְקִיד, וּתְבַשֵּׁל אֶת בְּשָׂרוֹ בְּמָקוֹם קָדוֹשׁ.

וְאַהֲרֹן וּבָנָיו יֹאכְלוּ אֶת בְּשַׂר הָאַיִל וְאֶת הַלֶּחֶם שֶׁבַּסַּל בְּפֶתַח אוֹהֶל הַהִתְכַּנְּסוּת –

יֹאכְלוּ אוֹתָם אֵלֶּה שֶׁהִתְכַּפְּרוּ בָּהֶם כְּדֵי לְמַנּוֹתָם לְתַפְקִידָם וּלְקַדֵּשׁ אוֹתָם, וְאָדָם זָר לֹא יֹאכַל אוֹתָם כִּי הֵם קוֹדֶשׁ.

וְאִם יִשָּׁאֵר מִבְּשַׂר קָרְבַּן הַמִּנּוּי וּמֵהַלֶּחֶם עַד הַבּוֹקֶר, תִּשְׂרוֹף אֶת הַנּוֹתָר בָּאֵשׁ, הוּא לֹא יֵאָכֵל כִּי הוּא קוֹדֶשׁ.

תַּעֲשֶׂה לְאַהֲרֹן וּלְבָנָיו כָּכָה כְּכָל מַה שֶּׁצִּוִּיתִי אוֹתְךָ, שִׁבְעָה יָמִים תְּמַנֶּה אוֹתָם לַתַּפְקִיד.

וְתַעֲשֶׂה כָּל יוֹם פַּר חַטָּאת לְכַפָּרָה וּתְטַהֵר אֶת הַמִּזְבֵּחַ בְּכָךְ שֶׁתַּזֶּה עָלָיו לְכַפָּרָה, וְתִמְרַח עָלָיו מֵהַשֶּׁמֶן כְּדֵי לְקַדְּשׁוֹ.

שִׁבְעָה יָמִים תַּזֶּה עַל הַמִּזְבֵּחַ לְכַפָּרָה וּתְקַדֵּשׁ אוֹתוֹ, וְהַמִּזְבֵּחַ יִהְיֶה קוֹדֶשׁ קָדָשִׁים – כָּל מִי שֶׁנּוֹגֵעַ בַּמִּזְבֵּחַ צָרִיךְ לְהִתְקַדֵּשׁ.

<b>פָּרָשַׁת הַתָּמִיד</b><br>וְזֶה מַה שֶּׁתַּקְרִיב עַל הַמִּזְבֵּחַ: כְּבָשִׂים שֶׁגִּילָם עַד שָׁנָה, שְׁנַיִם לְכָל יוֹם, תָּמִיד.

אֶת הַכֶּבֶשׂ הָרִאשׁוֹן תַּעֲשֶׂה בַּבּוֹקֶר וְאֶת הַכֶּבֶשׂ הַשֵּׁנִי תַּעֲשֶׂה אַחַר הַצָּהֳרַיִם.

וַעֲשִׂירִית הָאֵיפָה סוֹלֶת (כְּ2.16 לִיטֶר) מְעוֹרָב בְּרֶבַע הַהִין שֶׁמֶן זַיִת כָּתוּשׁ (כִּ900 מ"ל), וּרְבִיעִית הַהִין יַיִן (כִּ900 מ"ל), לְהַגָּשָׁה לַמִּזְבֵּחַ עֲבוּר כָּל כֶּבֶשׂ.

וְאֶת הַכֶּבֶשׂ הַשֵּׁנִי תַּקְרִיב אַחַר הַצָּהֳרַיִם, תַּעֲשֶׂה לוֹ כְּמוֹ הַמִּנְחָה שֶׁל הַבּוֹקֶר וּשְׁפִיכַת הַיַּיִן שֶׁלָּהּ – לְקָרְבָּן עוֹלֶה בָּאֵשׁ לְנַחַת רוּחַ לַה'.

עוֹלָה הַמֻּקְרֶבֶת תָּמִיד חוֹק לְדוֹרוֹת, בְּפֶתַח אוֹהֶל הַהִתְכַּנְּסוּת לִפְנֵי ה', שֶׁאֶפָּגֵשׁ אִתְּכֶם שָׁם לְדַבֵּר אֵלֶיךָ שָׁם.

אֶפָּגֵשׁ שָׁם עִם בְּנֵי יִשְׂרָאֵל וְהַמָּקוֹם יִתְקַדֵּשׁ בִּכְבוֹדִי.

אֲקַדֵּשׁ אֶת אוֹהֶל הַהִתְכַּנְּסוּת וְאֶת הַמִּזְבֵּחַ, וְאֶת אַהֲרֹן וְאֶת בָּנָיו אֲקַדֵּשׁ לְכַהֵן לִי.

וְאֶשְׁכּוֹן בְּתוֹךְ בְּנֵי יִשְׂרָאֵל, וְאֶהְיֶה לָהֶם לֵאלֹהִים.

וְיֵדְעוּ שֶׁאֲנִי ה' אֱלֹהֵיהֶם שֶׁהוֹצֵאתִי אוֹתָם מֵאֶרֶץ מִצְרַיִם כְּדֵי לְהַשְׁרוֹת אֶת שְׁכִינָתִי בְּתוֹכָם, אֲנִי ה' אֱלֹהֵיהֶם.


Chapter 30

<b>פָּרָשַׁת מִזְבַּח הַזָּהָב</b><br>תַּעֲשֶׂה מִזְבֵּחַ לְהַקְטִיר קְטוֹרֶת, תַּעֲשֶׂה אוֹתוֹ מֵעֲצֵי שִׁטָּה.

הוּא יִהְיֶה בְּצוּרַת רִבּוּעַ – אַמָּה אָרְכּוֹ וְאַמָּה רָחְבּוֹ (כְּ47 ס"מ), וּשְׁתֵּי אַמּוֹת גָּבְהוֹ, קַרְנוֹתָיו יֵעָשׂוּ כְּחֵלֶק מִמֶּנּוּ.

תְּצַפֶּה אוֹתוֹ בְּזָהָב טָהוֹר – אֶת גַּגּוֹ וְאֶת קִירוֹתָיו מִסָּבִיב וְאֶת קַרְנוֹתָיו, וְתַעֲשֶׂה לוֹ זֵר מִזָּהָב מִסָּבִיב.

וְתַעֲשֶׂה לוֹ שְׁתֵּי טַבָּעוֹת מִזָּהָב מִתַּחַת לְזֵרוֹ עַל שְׁתֵּי דְּפָנוֹתָיו – תַּעֲשֶׂה אוֹתָם עַל שְׁנֵי צִדָּיו, וְהֵם יִהְיוּ מְקוֹם הַמּוֹטוֹת לְהָרִים אוֹתוֹ בָּהֵם.

תַּעֲשֶׂה אֶת הַמּוֹטוֹת מֵעֲצֵי שִׁטָּה, וּתְצַפֶּה אוֹתָם זָהָב.

תָּשִׂים אוֹתוֹ לִפְנֵי הַפָּרוֹכֶת שֶׁעַל יַד אֲרוֹן לוּחוֹת הַבְּרִית – לִפְנֵי הַכִּסּוּי שֶׁעַל אֲרוֹן לוּחוֹת הַבְּרִית, שֶׁאֶתְגַּלֶּה אֵלֶיךָ בְּדִבּוּרִי שָׁם.

אַהֲרֹן יַקְטִיר עָלָיו קְטוֹרֶת בְּשָׂמִים מוּקְדָּם בַּבּוֹקֶר, בִּזְמַן הֲכָנָתוֹ אֶת הַנֵּרוֹת יַקְטִיר אוֹתָהּ.

וּכְשֶׁאַהֲרֹן יַדְלִיק אֶת הַנֵּרוֹת אַחַר הַצָּהֳרַיִם, הוּא יַקְטִיר אוֹתָהּ שׁוּב – קְטוֹרֶת תָּמִיד בְּכָל יוֹם לִפְנֵי ה' לְדוֹרוֹת.

אַל תַּעֲלוּ עָלָיו קְטוֹרֶת אֲחֶרֶת וְעוֹלָה וּמִנְחָה, וְלֹא תִּשְׁפְּכוּ עָלָיו יַיִן.

אַהֲרֹן יַזֶּה דָּם לְכַפָּרָה עַל קַרְנוֹתָיו פַּעַם אַחַת בַּשָּׁנָה, הוּא יַזֶּה עָלָיו לְכַפָּרָה מִדַּם חַטַּאת הַכִּפּוּרִים פַּעַם אַחַת בַּשָּׁנָה בְּכָל הַדּוֹרוֹת, הוּא קוֹדֶשׁ קָדָשִׁים לַה'.

<b>פָּרָשַׁת שְׁקָלִים</b><br>ה' דִּבֵּר אֶל מֹשֶׁה וְאָמַר:

כְּשֶׁתִּמְנֶה אֶת מִסְפַּר אַנְשֵׁי בְּנֵי יִשְׂרָאֵל, כָּל אִישׁ יִתֵּן כּוֹפֶר נֶפֶשׁ לַה' כְּשֶׁיִּסְפְּרוּ אוֹתָם, וְכָךְ לֹא תִּהְיֶה בָּהֶם מַגֵּפָה כְּשֶׁסּוֹפְרִים אוֹתָם.

אֶת זֶה יִתֵּן כָּל מִי שֶׁעוֹבֵר לְהִסָּפֵר – כֶּסֶף בְּמִשְׁקַל מַחֲצִית הַשֶּׁקֶל (כְּ7 גְּרַם) בְּשִׁקְלֵי הַקּוֹדֶשׁ, מִשְׁקַל הַשֶּׁקֶל הוּא עֶשְׂרִים גֵּרָה (14.1 גְּרַם) – יִתְּנוּ מַחֲצִית הַשֶּׁקֶל תְּרוּמָה לַה'.

כָּל מִי שֶׁעוֹבֵר לְהִסָּפֵר – מִגִּיל עֶשְׂרִים שָׁנָה וָמַעְלָה – יִתֵּן אֶת תְּרוּמַת ה'.

הֶעָשִׁיר לֹא יַרְבֶּה וְהֶעָנִי לֹא יַמְעִיט מֵחֲצִי שֶׁקֶל – לָתֵת תְּרוּמָה לַה' לְכַפֵּר עַל נַפְשׁוֹתֵיכֶם.

קַח מִבְּנֵי יִשְׂרָאֵל אֶת הַכֶּסֶף שֶׁמְּכַפֵּר וְתֵן אוֹתוֹ לְצוֹרֶךְ עֲבוֹדַת אוֹהֶל הַהִתְכַּנְּסוּת, וְהוּא יַזְכִּיר אֶת בְּנֵי יִשְׂרָאֵל לִפְנֵי ה' כְּדֵי לְכַפֵּר עַל נַפְשׁוֹתֵיכֶם.

<b>פָּרָשַׁת הַכִּיּוֹר</b><br>ה' דִּבֵּר אֶל מֹשֶׁה וְאָמַר:

תַּעֲשֶׂה כִּיּוֹר מִנְּחוֹשֶׁת וּבְסִיסוֹ מִנְּחוֹשֶׁת לִרְחִיצָה, וְתָשִׂים אוֹתוֹ בֵּין אוֹהֶל הַהִתְכַּנְּסוּת וּבֵין הַמִּזְבֵּחַ, וְתָשִׂים שָׁם מַיִם.

וְאַהֲרֹן וּבָנָיו יִרְחֲצוּ מִמֶּנּוּ אֶת יְדֵיהֶם וְאֶת רַגְלֵיהֶם.

כְּשֶׁיִּכָּנְסוּ לְאוֹהֶל הַהִתְכַּנְּסוּת יִרְחֲצוּ בְּמַיִם וְלֹא יָמוּתוּ, אוֹ כְּשֶׁיִּגְּשׁוּ לַמִּזְבֵּחַ לְשָׁרֵת לְהַקְטִיר קָרְבָּן עוֹלֶה בָּאֵשׁ לַה'.

הֵם יִרְחֲצוּ אֶת יְדֵיהֶם וְרַגְלֵיהֶם וְלֹא יָמוּתוּ וְיִהְיֶה לָהֶם חוֹק לְעוֹלָם לוֹ וּלְצֶאֱצָאָיו לְדוֹרוֹת.

<b>פָּרָשַׁת שֶׁמֶן הַמִּשְׁחָה</b><br>ה' דִּבֵּר אֶל מֹשֶׁה וְאָמַר:

אַתָּה קַח לְךָ בְּשָׂמִים חֲשׁוּבִים: מוֹר-דְּרוֹר – בְּמִשְׁקַל חֲמֵשׁ מֵאוֹת שְׁקָלִים (כְּ7 קִילוֹ), וּבוֹשֶׂם קִנָּמוֹן – מַחֲצִיתוֹ בְּמִשְׁקַל מָאתַיִם וַחֲמִשִּׁים שְׁקָלִים (כְּ3.5 קִילוֹ), וְקָנִים שֶׁל בּוֹשֶׂם בְּמִשְׁקַל מָאתַיִם וַחֲמִשִּׁים שְׁקָלִים.

וְקִדָּה – בְּמִשְׁקַל חֲמֵשׁ מֵאוֹת שִׁקְלֵי קוֹדֶשׁ, וְשֶׁמֶן זַיִת – הִין (כְּ3.6 לִיטֶר).

וְתַעֲשֶׂה אִתָּם שֶׁמֶן לִמְרִיחָה כְּדֵי לְקַדֵּשׁ, תַּעֲרוֹבֶת שֶׁל בְּשָׂמִים טְחוּנִים כְּדֶרֶךְ הָרוֹקְחִים, וְיִהְיֶה שֶׁמֶן לִמְרִיחָה כְּדֵי לְקַדֵּשׁ.

וְתִמְרַח בּוֹ אֶת אוֹהֶל הַהִתְכַּנְּסוּת וְאֶת אֲרוֹן לוּחוֹת הַבְּרִית.

וְאֶת הַשֻּׁלְחָן וְאֶת כָּל כֵּלָיו וְאֶת הַמְּנוֹרָה וְאֶת כֵּלֶיהָ וְאֶת מִזְבַּח הַקְּטוֹרֶת.

וְאֶת מִזְבַּח הָעוֹלָה וְאֶת כָּל כֵּלָיו וְאֶת הַכִּיּוֹר וְאֶת בְּסִיסוֹ.

תְּקַדֵּשׁ אוֹתָם וְהֵם יִהְיוּ קוֹדֶשׁ קָדָשִׁים, כָּל מִי שֶׁנּוֹגֵעַ בָּהֶם יְקַדֵּשׁ וִיטַהֵר עַצְמוֹ לִפְנֵי כֵן.

וְאֶת אַהֲרֹן וְאֶת בָּנָיו תִּמְרַח וּתְקַדֵּשׁ אוֹתָם לִהְיוֹת לִי כֹּהֲנִים.

וְאֶל בְּנֵי יִשְׂרָאֵל תְּדַבֵּר וְתֹאמַר: זֶה יִהְיֶה שֶׁמֶן לִמְרִיחָה כְּדֵי לְקַדֵּשׁ בִּשְׁבִילִי, לְדוֹרוֹת.

לֹא יָסוּכוּ מִמֶּנּוּ עַל בְּשַׂר אָדָם זָר, וְאַל תַּעֲשׂוּ כָּמוֹהוּ – הוּא קוֹדֶשׁ, קוֹדֶשׁ יִהְיֶה לָכֶם.

אִישׁ שֶׁיִּרְקַח כָּמוֹהוּ אוֹ שֶׁיִּתֵּן מִמֶּנּוּ עַל אָדָם זָר – יֻשְׁמַד מֵעַמּוֹ.

<b>פָּרָשַׁת הַקְּטוֹרֶת</b><br>ה' אָמַר לְמֹשֶׁה: קַח בְּשָׂמִים – נָטָף וּשְׁחֵלֶת וְחֶלְבְּנָה – בְּשָׂמִים, וּלְבוֹנָה זַכָּה, כֻּלָּם יִהְיוּ בְּאוֹתוֹ מִשְׁקָל.

וְתַעֲשֶׂה מֵהֶם קְטוֹרֶת, טְחוּנִים כְּדֶרֶךְ הָרוֹקְחִים, מְעֻרְבָּב, טָהוֹר, קוֹדֶשׁ.

תִּטְחוֹן אוֹתָהּ דַּק דַּק, וְתָשִׂים מִמֶּנָּה לִפְנֵי אֲרוֹן לוּחוֹת הַבְּרִית בְּאוֹהֶל הַהִתְכַּנְּסוּת שֶׁאֶפָּגֵשׁ אִתְּךָ שָׁם, הִיא תִּהְיֶה לָכֶם קוֹדֶשׁ קָדָשִׁים.

וְהַקְּטוֹרֶת שֶׁתַּעֲשֶׂה, אַל תַּעֲשׂוּ לָכֶם כָּמוֹהָ, הִיא תִּהְיֶה מְיוּחֶדֶת לְךָ רַק לַעֲבוֹדַת ה'.

אִישׁ שֶׁיַּעֲשֶׂה כָּמוֹהָ לְהָרִיחַ בָּהּ – יֻשְׁמַד מֵעַמּוֹ.


Chapter 31

<b>פָּרָשַׁת חַכְמֵי הַלֵּב</b><br>ה' דִּבֵּר אֶל מֹשֶׁה וְאָמַר:

רְאֵה, הִכְרַזְתִּי עַל בְּצַלְאֵל בֶּן אוּרִי בֶּן חוּר מִשֵּׁבֶט יְהוּדָה.

וּמִלֵּאתִי אוֹתוֹ בְּרוּחַ אֱלֹהִים, בְּחָכְמָה וּבִתְבוּנָה וּבְדַעַת וּבְכִשְׁרוֹן לְכָל מְלָאכָה.

לְתַכְנֵן תָּכְנִיּוֹת, לַעֲשׂוֹת בְּזָהָב וּבְכֶסֶף וּבִנְחוֹשֶׁת.

וּבַחֲרִיטַת אַבְנֵי חֵן לְשִׁבּוּץ, וּבְנַגָּרוּת עֵץ – לַעֲשׂוֹת בְּכָל מְלָאכָה.

וְהִנֵּה שַׂמְתִּי אִתּוֹ אֶת אָהֳלִיאָב בֶּן אֲחִיסָמָךְ מִשֵּׁבֶט דָּן, וּבְלֵב כָּל חֲכַם לֵב נָתַתִּי חָכְמָה וְהֵם יַעֲשׂוּ אֶת כָּל מַה שֶּׁצִּוִּיתִי אוֹתְךָ:

אֶת אוֹהֶל הַהִתְכַּנְּסוּת, וְאֶת הָאָרוֹן לְלוּחוֹת הַבְּרִית וְאֶת הַכִּסּוּי שֶׁעָלָיו, וְאֶת כָּל כְּלֵי הָאוֹהֶל.

וְאֶת הַשֻּׁלְחָן וְאֶת כֵּלָיו וְאֶת הַמְּנוֹרָה הַטְּהוֹרָה וְאֶת כָּל כֵּלֶיהָ וְאֶת מִזְבַּח הַקְּטוֹרֶת.

וְאֶת מִזְבַּח הָעוֹלָה וְאֶת כָּל כֵּלָיו וְאֶת הַכִּיּוֹר וְאֶת בְּסִיסוֹ.

וְאֶת כִּסּוּיֵי כְּלֵי הַמִּשְׁכָּן, וְאֶת בִּגְדֵי הַקּוֹדֶשׁ לְאַהֲרֹן הַכֹּהֵן וְאֶת בִּגְדֵי בָּנָיו לְכַהֵן.

וְאֶת הַשֶּׁמֶן שֶׁמּוֹרְחִים בּוֹ, וְאֶת קְטוֹרֶת הַבְּשָׂמִים לְהַקְטִיר בַּקּוֹדֶשׁ, כְּכָל מַה שֶּׁצִּוִּיתִי אוֹתְךָ – יַעֲשׂוּ.

<b>פָּרָשַׁת הַשַּׁבָּת</b><br>ה' אָמַר לְמֹשֶׁה:

אַתָּה, דַּבֵּר אֶל בְּנֵי יִשְׂרָאֵל וְתֹאמַר: אֲבָל תִּשְׁמְרוּ אֶת שַׁבְּתוֹתַי וְאַל תַּעֲשׂוּ בְּשַׁבָּת אֶת הַמִּשְׁכָּן, כִּי הִיא סִימָן בֵּינִי וּבֵינֵיכֶם לְדוֹרוֹת, לָדַעַת שֶׁאֲנִי ה' מְקַדֵּשׁ אֶתְכֶם.

שִׁמְרוּ אֶת הַשַּׁבָּת כִּי הִיא קְדוֹשָׁה לָכֶם, הַמְּחַלֵּל אוֹתָהּ יוּמַת, כִּי כָּל מִי שֶׁעוֹשֶׂה בָּהּ מְלָאכָה, אוֹתָהּ נֶפֶשׁ תֹּאבַד מִתּוֹךְ עַמָּהּ.

שִׁשָּׁה יָמִים יַעֲשׂוּ מְלָאכָה, וּבַיּוֹם הַשְּׁבִיעִי שְׁבִיתָה שֶׁל חֻפְשַׁת קוֹדֶשׁ לַה', כָּל מִי שֶׁעוֹשֶׂה מְלָאכָה בְּיוֹם הַשַּׁבָּת יוּמַת.

בְּנֵי יִשְׂרָאֵל יִשְׁמְרוּ אֶת הַשַּׁבָּת, לַעֲשׂוֹת אֶת מִצְוַת הַשַּׁבָּת לְדוֹרוֹת, הֶסְכֵּם לְעוֹלָם.

הִיא סִימָן בֵּינִי וּבֵין בְּנֵי יִשְׂרָאֵל לְעוֹלָמִים שֶׁה' עָשָׂה אֶת הַשָּׁמַיִם וְאֶת הָאָרֶץ בְּשִׁשָּׁה יָמִים, וּבַיּוֹם הַשְּׁבִיעִי הוּא שָׁבַת מִמְּלַאכְתּוֹ וְנָח.

<b>פָּרָשַׁת הָעֵגֶל</b><br>ה' נָתַן לְמֹשֶׁה, כְּשֶׁסִיֵּם לְדַבֵּר אִתּוֹ בְּהַר סִינַי, אֶת שְׁנֵי לוּחוֹת הַבְּרִית – לוּחוֹת אֶבֶן כְּתוּבִים בְּאֶצְבַּע אֱלֹהִים.


Chapter 32

הָעָם רָאָה שֶׁמֹּשֶׁה מְאַחֵר לָרֶדֶת מֵהָהָר, הָעָם הִתְקָהֵל לִפְנֵי אַהֲרֹן, וְאָמְרוּ לוֹ: קוּם עֲשֵׂה לָנוּ אֱלֹהִים שֶׁיַּנְהִיגוּ אוֹתָנוּ, כִּי מֹשֶׁה הָאִישׁ הַזֶּה שֶׁהֶעֱלָה אוֹתָנוּ מֵאֶרֶץ מִצְרַיִם – אֵינֶנּוּ יוֹדְעִים מַה קָּרָה לוֹ.

אָמַר לָהֶם אַהֲרֹן: הֲסִירוּ אֶת נִזְמֵי הַזָּהָב שֶׁבְּאָזְנֵי נְשֵׁיכֶם בְּנֵיכֶם וּבְנוֹתֵיכֶם וְהָבִיאוּ אֵלַי.

כָּל הָעָם הֵסִירוּ אֶת נִזְמֵי הַזָּהָב שֶׁבְּאָזְנֵיהֶם וְהֵבִיאוּ לְאַהֲרֹן.

הוּא לָקַח מִיָּדָם וְיָצַר מֵהַזָּהָב צוּרָה בִּכְלִי חֲרִיטָה, וְעָשָׂה אוֹתוֹ בִּיצִיקָה בִּדְמוּת שֶׁל עֵגֶל, וְהֵם אָמְרוּ: אֵלֶּה אֱלֹהֶיךָ יִשְׂרָאֵל שֶׁהֶעֱלוּ אוֹתְךָ מֵאֶרֶץ מִצְרַיִם!

אַהֲרֹן רָאָה זֹאת, וּבָנָה לְפָנָיו מִזְבֵּחַ, אַהֲרֹן קָרָא וְאָמַר: מָחָר חַג לַה'!

הֵם הִשְׁכִּימוּ לְמָחֳרָת, הֶעֱלוּ עוֹלוֹת וְהִגִּישׁוּ שְׁלָמִים, הָעָם יָשַׁב לֶאֱכוֹל וְלִשְׁתּוֹת, וְקָמוּ לְהִתְלוֹצֵץ.

<b>פָּרָשַׁת תְּפִלַּת מֹשֶׁה</b><br>ה' דִּבֵּר אֶל מֹשֶׁה: לֵךְ רֵד כִּי עַמְּךָ שֶׁהֶעֱלֵיתָ מֵאֶרֶץ מִצְרַיִם הִשְׁחִית.

הֵם סָטוּ מַהֵר מֵהַדֶּרֶךְ שֶׁצִּוִּיתִי אוֹתָם – עָשׂוּ לָהֶם יְצִיקָה בִּדְמוּת שֶׁל עֵגֶל, הִשְׁתַּחֲווּ לוֹ וְהִקְרִיבוּ לְפָנָיו, וְאָמְרוּ: אֵלֶּה אֱלֹהֶיךָ יִשְׂרָאֵל שֶׁהֶעֱלוּ אוֹתְךָ מֵאֶרֶץ מִצְרַיִם!

ה' אָמַר לְמֹשֶׁה: רָאִיתִי אֶת הָעָם הַזֶּה וְהִנֵּה הוּא עַקְשָׁן וְסַרְבָן.

וְעַכְשָׁיו עֲזוֹב אוֹתִי וְאֶכְעַס עֲלֵיהֶם וְאַשְׁמִיד אוֹתָם, וְאֶעֱשֶׂה מִמְּךָ עַם גָּדוֹל.

מֹשֶׁה הִתְפַּלֵּל לִפְנֵי ה' אֱלֹהָיו, וְאָמַר: ה' לָמָּה תִּכְעַס עַל עַמְּךָ שֶׁהוֹצֵאתָ מֵאֶרֶץ מִצְרַיִם בְּכֹחַ גָּדוֹל וּבְיָד חֲזָקָה?!

לָמָּה יֹאמְרוּ מִצְרַיִם שֶׁהוּא הוֹצִיא אוֹתָם בְּרַע – כְּדֵי לַהֲרוֹג אוֹתָם בֶּהָרִים וּלְכַלּוֹת אוֹתָם מֵעַל פְּנֵי הָאֲדָמָה?! חֲזוֹר בְּךָ מִכַּעַסְךָ וְתִתְחָרֵט עַל הָרָעָה שֶׁחָשַׁבְתָּ לַעֲשׂוֹת לְעַמְּךָ!

זְכוֹר לְאַבְרָהָם לְיִצְחָק וּלְיִשְׂרָאֵל עֲבָדֶיךָ שֶׁנִּשְׁבַּעְתָּ לָהֶם בְּשִׁמְךָ, וְאָמַרְתָּ לָהֶם: אַרְבֶּה אֶת צֶאֱצָאֵיכֶם כְּכוֹכְבֵי הַשָּׁמַיִם, וְכָל הָאָרֶץ הַזֹּאת שֶׁאָמַרְתִּי שֶׁאֶתֵּן לְצֶאֱצָאֵיכֶם – וְהֵם יִנְחֲלוּ אוֹתָהּ לְעוֹלָם.

ה' הִתְחָרֵט עַל הָרָעָה שֶׁחָשַׁב לַעֲשׂוֹת לְעַמּוֹ.

<b>פָּרָשַׁת הַיְּרִידָה מֵהָהָר</b><br>מֹשֶׁה פָּנָה וְיָרַד מֵהָהָר וּשְׁנֵי לוּחוֹת הַבְּרִית בְּיָדוֹ – לוּחוֹת כְּתוּבִים מִשְּׁנֵי עֶבְרֵיהֶם – הֵם כְּתוּבִים מִצַּד זֶה וּמִצַּד זֶה.

וְהַלּוּחוֹת – הֵם מַעֲשֵׂה אֱלֹהִים, וְהַכְּתָב – הוּא כְּתִיבַת אֱלֹהִים, חָרוּת עַל הַלּוּחוֹת.

יְהוֹשֻׁעַ שָׁמַע אֶת קוֹל הָעָם שֶׁהֵרִיעוּ, וְאָמַר לְמֹשֶׁה: יֵשׁ קוֹל שֶׁל מִלְחָמָה בַּמַּחֲנֶה!

אָמַר לוֹ: אֵין קוֹל צְעָקוֹת שֶׁל גְּבוּרָה וְאֵין קוֹל צְעָקוֹת שֶׁל תְּבוּסָה, אֲנִי שׁוֹמֵעַ קוֹל צְעָקוֹת שֶׁל הִתְלוֹצְצוּת.

כְּשֶׁהִתְקָרֵב לַמַּחֲנֶה הוּא רָאָה אֶת הָעֵגֶל וְאֶת הָרִקּוּדִים לִצְלִילֵי הַחֲלִילִים, מֹשֶׁה כָּעַס וְהִשְׁלִיךְ מִיָּדָיו אֶת הַלּוּחוֹת וְשִׁבֵּר אוֹתָם לְמַרְגְּלוֹת הָהָר.

הוּא לָקַח אֶת הָעֵגֶל שֶׁעָשׂוּ וְשָׂרַף אוֹתוֹ בָּאֵשׁ, וְטָחַן עַד שֶׁנַּעֲשָׂה דַּק, וְזָרַק עַל פְּנֵי הַמַּיִם, וְנָתַן לִבְנֵי יִשְׂרָאֵל לִשְׁתּוֹת.

מֹשֶׁה אָמַר לְאַהֲרֹן: מֶה עָשָׂה לְךָ הָעָם הַזֶּה שֶׁהֵבֵאתָ עָלָיו חֵטְא גָּדוֹל?!

אָמַר אַהֲרֹן: שֶׁאֲדוֹנִי לֹא יִכְעַס! אַתָּה מַכִּיר אֶת הָעָם שֶׁהוּא שָׁקוּעַ בְּיֵצֶר רַע.

אָמְרוּ לִי: עֲשֵׂה לָנוּ אֱלֹהִים שֶׁיַּנְהִיגוּ אוֹתָנוּ, כִּי מֹשֶׁה הָאִישׁ הַזֶּה שֶׁהֶעֱלָה אוֹתָנוּ מֵאֶרֶץ מִצְרַיִם, אֵינֶנּוּ יוֹדְעִים מַה קָּרָה לוֹ.

אָמַרְתִּי לָהֶם: לְמִי יֵשׁ זָהָב? וְהֵם הֵסִירוּ מֵעַצְמָם וְנָתְנוּ לִי, הִשְׁלַכְתִּי אוֹתוֹ לָאֵשׁ וְיָצָא הָעֵגֶל הַזֶּה.

מֹשֶׁה רָאָה אֶת הָעָם שֶׁהוּא חֲסַר עוֹל, כִּי אַהֲרֹן הֵסִיר אֶת עֻלּוֹ, וַהֲרֵיהוּ מֻשְׁמָץ בְּפִי כָּל מִי שֶׁקָּם נֶגְדּוֹ.

מֹשֶׁה עָמַד בְּשַׁעַר הַמַּחֲנֶה, וְאָמַר: מִי שֶׁנֶּאֱמָן לַה' שֶׁיָּבוֹא אֵלַי! וְהִתְאַסְּפוּ אֵלָיו כָּל בְּנֵי לֵוִי.

אָמַר לָהֶם: כָּךְ אָמַר ה' אֱלֹהֵי יִשְׂרָאֵל – שִׂימוּ כָּל אֶחָד אֶת חַרְבּוֹ עַל יְרֵכוֹ, עִבְרוּ וְשׁוּבוּ מִבֵּית דִּין לְבֵית דִּין בַּמַּחֲנֶה וְהִרְגוּ אֶת הַחוֹטְאִים, אֲפִלּוּ אִישׁ אֶת אָחִיו וְאִישׁ אֶת חֲבֵרוֹ וְאִישׁ אֶת קְרוֹבוֹ!

בְּנֵי לֵוִי עָשׂוּ כְּדִבְרֵי מֹשֶׁה, וְנָפְלוּ מֵהָעָם בַּיּוֹם הַהוּא כִּשְׁלוֹשֶׁת אֲלָפִים אֲנָשִׁים.

מֹשֶׁה אָמַר: הִכָּנְסוּ הַיּוֹם לְתַפְקִידְכֶם לַעֲבוֹדַת ה', כִּי כָּל אִישׁ הָרַג אֲפִלּוּ אֶת בְּנוֹ וְאֶת אָחִיו, וְתִנָּתֵן עֲלֵיכֶם הַיּוֹם בְּרָכָה.

לְמָחֳרָת מֹשֶׁה אָמַר לָעָם: אַתֶּם חֲטָאתֶם חֵטְא גָּדוֹל, וְעַכְשָׁיו אֶעֱלֶה אֶל ה' אוּלַי אֲכַפֵּר עַל חַטַּאתְכֶם.

מֹשֶׁה חָזַר אֶל ה' וְאָמַר: אָנָּא, הָעָם הַזֶּה חָטָא חֵטְא גָּדוֹל וְעָשׂוּ לָהֶם אֱלֹהֵי זָהָב.

וְעַכְשָׁיו, אִם תּוּכַל לָשֵׂאת אֶת כּוֹבֶד חַטָּאתָם וְלִסְלוֹחַ – שָׂא, וְאִם לֹא – מְחוֹק אוֹתִי בְּבַקָּשָׁה מִסֵּפֶר הַצַּדִּיקִים שֶׁכָּתַבְתָּ!

ה' אָמַר לְמֹשֶׁה: מִי שֶׁחָטָא לִי – אוֹתוֹ אֶמְחוֹק מִסִּפְרִי.

וְעַכְשָׁיו לֵךְ הַנְהֵג אֶת הָעָם אֶל הַמָּקוֹם שֶׁאָמַרְתִּי לְךָ, הִנֵּה מַלְאָכִי בִּלְבָד יֵלֵךְ לְפָנֶיךָ, וּבְבוֹא הַיּוֹם אֶזְכּוֹר לְהַעֲנִישׁ אוֹתָם עַל חַטָּאתָם.

ה' הִכָּה אֶת הָעָם בְּמַגֵּפָה, עַל שֶׁעָשׂוּ אֶת הָעֵגֶל שֶׁאַהֲרֹן עָשָׂה.


Chapter 33

<b>פָּרָשַׁת הֶסְתֵּר הַפָּנִים</b><br>ה' דִּבֵּר לְמֹשֶׁה: לֵךְ עֲלֵה מִכָּאן, אַתָּה וְהָעָם שֶׁהֶעֱלִיתָ מֵאֶרֶץ מִצְרַיִם, לָאָרֶץ שֶׁנִּשְׁבַּעְתִּי לְאַבְרָהָם לְיִצְחָק וּלְיַעֲקֹב שֶׁאֶתֵּן אוֹתָהּ לַצֶּאֱצָאִים שֶׁלָּהֶם.

וְאֶשְׁלַח לְפָנֶיךָ מַלְאָךְ, וַאֲגָרֵשׁ אֶת הַכְּנַעֲנִי הָאֱמוֹרִי, וְהַחִתִּי וְהַפְּרִזִּי, הַחִוִּי וְהַיְּבוּסִי.

עֲלֵה אִתּוֹ לְאֶרֶץ זָבַת חָלָב וּדְבָשׁ, כִּי לֹא אֶעֱלֶה בְּעַצְמִי בְּתוֹכְךָ כִּי אַתָּה עַם עַקְשָׁן וְסַרְבָן – שֶׁלֹּא אַשְׁמִיד אוֹתְךָ בַּדֶּרֶךְ.

הָעָם שָׁמַע אֶת הַדָּבָר הָרָע הַזֶּה וְהִתְאַבְּלוּ, וְאַף אֶחָד לֹא שָׂם אֶת תַּכְשִׁיטוֹ עָלָיו.

ה' אָמַר לְמֹשֶׁה: אֱמוֹר לִבְנֵי יִשְׂרָאֵל – אַתֶּם עַם עַקְשָׁן וְסַרְבָן! אִם אֶעֱלֶה בְּתוֹכְךָ בְּכַעֲסִי רֶגַע אֶחָד – אַשְׁמִיד אוֹתְךָ! וְעַכְשָׁיו הוֹרֵד אֶת תַּכְשִׁיטְךָ מֵעָלֶיךָ, וְיָדוּעַ לְפָנַי אֵיךְ לְהַעֲנִישׁ אוֹתְךָ.

בְּנֵי יִשְׂרָאֵל הִסִּירוּ אֶת תַּכְשִׁיטֵיהֶם שֶׁהִתְקַשְּׁטוּ בָּהֶם מֵאָז מַעֲמַד הַר סִינַי.

וּמֹשֶׁה לָקַח אֶת הָאוֹהֶל וְהִקִּים אוֹתוֹ לְעַצְמוֹ מִחוּץ לַמַּחֲנֶה הַרְחֵק מֵהַמַּחֲנֶה, וְקָרָא לוֹ אוֹהֶל הַהִתְכַּנְּסוּת, כָּל מִי שֶׁרוֹצֶה אֶת ה' יוֹצֵא אֶל אוֹתוֹ אוֹהֶל הִתְכַּנְּסוּת שֶׁמִּחוּץ לַמַּחֲנֶה.

כְּשֶׁמֹּשֶׁה הָיָה יוֹצֵא לָאוֹהֶל כָּל הָעָם הָיוּ קָמִים וְעוֹמְדִים, כָּל אֶחָד בְּפֶתַח אָהֳלוֹ, וְהִבִּיטוּ אַחֲרֵי מֹשֶׁה עַד שֶׁנִּכְנַס לָאוֹהֶל.

וּכְשֶׁמֹּשֶׁה הָיָה בָּא לָאוֹהֶל, עַמּוּד הֶעָנָן יָרַד וְעָמַד בְּפֶתַח הָאוֹהֶל, וְדִבֵּר עִם מֹשֶׁה.

כָּל הָעָם רָאָה אֶת עַמּוּד הֶעָנָן עוֹמֵד בְּפֶתַח הָאוֹהֶל, וְכָל הָעָם נֶעֶמְדוּ וְהִשְׁתַּחֲווּ, כָּל אֶחָד בְּפֶתַח אָהֳלוֹ.

ה' דִּבֵּר אֶל מֹשֶׁה פָּנִים אֶל פָּנִים כְּמוֹ שֶׁאִישׁ מְדַבֵּר אֶל חֲבֵרוֹ, וּמֹשֶׁה חָזַר לַמַּחֲנֶה, וּמְשָׁרְתוֹ יְהוֹשֻׁעַ בִּן נוּן – מְשָׁרֵת, לֹא זָז מִתּוֹךְ הָאוֹהֶל.

<b>פָּרָשַׁת בַּקָּשַׁת גִּלּוּי הַפָּנִים</b><br>מֹשֶׁה אָמַר לַה': רְאֵה, אַתָּה אוֹמֵר לִי "הַעֲלֶה אֶת הָעָם הַזֶּה לָאָרֶץ", וְלֹא הוֹדַעְתָּ לִי שֶׁתִּשְׁלַח אִתִּי רַק מַלְאָךְ, לְהֵפֶךְ, אָמַרְתָּ: "אֶתְגַּלֶּה אֵלֶיךָ בִּשְׁמִי הַמְּיוּחָד, וְגַם מָצָאתָ חֵן בְּעֵינַי".

וְעַכְשָׁיו בְּבַקָּשָׁה אִם מָצָאתִי חֵן בְּעֵינֶיךָ לַמֵּד אוֹתִי בְּבַקָּשָׁה אֶת דַּרְכֵי הַהַנְהָגָה שֶׁלְּךָ, וְאַכִּיר אוֹתְךָ כְּדֵי שֶׁאֶמְצָא חֵן בְּעֵינֶיךָ, וַהֲרֵי הָעָם הַזֶּה הוּא עַמְּךָ, לָכֵן אַל תַּעֲזוֹב אוֹתָם.

ה' אָמַר: אֵלֶךְ בְּעַצְמִי עַד שֶׁאֶתֵּן לָכֶם מְנוּחָה בָּאָרֶץ.

אָמַר לוֹ: אִם אֵינְךָ הוֹלֵךְ בְּעַצְמְךָ אַל תַּעֲלֶה אוֹתָנוּ מִכָּאן.

שֶׁאִם לֹא כֵּן – בְּמָה אִם כֵּן יִוָּדַע שֶׁמָּצָאתִי חֵן בְּעֵינֶיךָ אֲנִי וְעַמְּךָ? הֲרֵי רַק בַּהֲלִיכַת שְׁכִינָתְךָ אִתָּנוּ! וְכָךְ אֲנִי וְעַמְּךָ נִהְיֶה מֻבְדָּלִים מִכָּל הָעַמִּים שֶׁעַל פְּנֵי הָאֲדָמָה.

<b>פָּרָשַׁת י"ג הַמִּדּוֹת</b><br>ה' אָמַר לְמֹשֶׁה: גַּם אֶת הַדָּבָר הַזֶּה שֶׁבִּקַּשְׁתָּ אֶעֱשֶׂה כִּי מָצָאתָ חֵן בְּעֵינַי וְהִתְגַּלֵּיתִי אֵלֶיךָ בִּשְׁמִי הַמְּפוֹרָשׁ.

אָמַר: הַרְאֵנִי בְּבַקָּשָׁה אֶת כְּבוֹדְךָ!

אָמַר: אֲנִי אַעֲבִיר אֶת כָּל מִדּוֹתַי הַטּוֹבוֹת לְפָנֶיךָ, וְאַסְבִּיר אֶת הִתְגַּלּוּת ה' לְפָנֶיךָ, וּבְהִתְגַּלּוֹתוֹ אֶתֵּן חֲנִינָה לְמִי שֶׁאֶתֵּן, וַאֲרַחֵם עַל מִי שֶׁאֲרַחֵם.

אָמַר: לֹא תּוּכַל לִרְאוֹת אֶת גִּלּוּי שְׁכִינָתִי, כִּי אָדָם לֹא יָכוֹל לִרְאוֹת אוֹתִי וּלְהַמְשִׁיךְ לִחְיוֹת.

ה' אָמַר: הִנֵּה יֵשׁ לִי מָקוֹם לְכָךְ, תַּעֲמוֹד עַל הַסֶּלַע.

כְּשֶׁכְּבוֹדִי יַעֲבוֹר אָשִׂים אוֹתְךָ בִּמְעָרַת הַסֶּלַע, וְאָגֵן בְּיָדִי עָלֶיךָ עַד שֶׁאֶעֱבוֹר.

וְאָסִיר אֶת יָדִי וְתִרְאֶה אֶת גִּלּוּי מַעֲשַׂי, אֲבָל גִּלּוּי שְׁכִינָתִי עַצְמָהּ לֹא יֵרָאֶה.


Chapter 34

ה' אָמַר לְמֹשֶׁה: פְּסוֹל לְךָ שְׁנֵי לוּחוֹת אֲבָנִים כְּמוֹ הָרִאשׁוֹנִים וְאֶכְתּוֹב עַל הַלּוּחוֹת אֶת הַדְּבָרִים שֶׁהָיוּ עַל הַלּוּחוֹת הָרִאשׁוֹנִים שֶׁשָּׁבַרְתָּ.

וְתִהְיֶה מוּכָן לַבּוֹקֶר וְתַעֲלֶה בַּבּוֹקֶר לְהַר סִינַי וְתַעֲמוֹד אֶצְלִי שָׁם עַל רֹאשׁ הָהָר.

וְאִישׁ לֹא יַעֲלֶה אִתְּךָ וְגַם אִישׁ אַל יֵרָאֶה בְּכָל הָהָר, גַּם הַצֹּאן וְהַבָּקָר לֹא יִרְעוּ מוּל אוֹתוֹ הָהָר.

הוּא פָּסַל שְׁנֵי לוּחוֹת אֲבָנִים כְּמוֹ הָרִאשׁוֹנִים, מֹשֶׁה הִשְׁכִּים בַּבּוֹקֶר וְעָלָה לְהַר סִינַי כְּמוֹ שֶׁה' צִוָּה אוֹתוֹ, וְהוּא לָקַח בְּיָדוֹ שְׁנֵי לוּחוֹת אֲבָנִים.

ה' יָרַד בֶּעָנָן וְעָמַד אִתּוֹ שָׁם וְהִסְבִּיר אֶת הִתְגַּלּוּת ה' –

ה' עָבַר עַל פָּנָיו שֶׁל מֹשֶׁה וְקָרָא: ה' ה' אֵל רַחֲמָן וּמַעֲנִיק חֲנִינָה, סַבְלָן מִלִּכְעוֹס, וּמַרְבֶּה בְּחֶסֶד וּמִתְנַהֵג בֶּאֱמֶת.

זוֹכֵר לְהֵטִיב לַטּוֹבִים – עַד אַלְפֵי דּוֹרוֹת, מְוַתֵּר בֵּינְתַיִם מִלְּהַעֲנִישׁ עַל עָווֹן עַל פֶּשַׁע וְעַל חֵטְא, אֲבָל לֹא יִמְחוֹק אוֹתָם, זוֹכֵר עֲווֹן אָבוֹת לְהַעֲנִישׁ בָּנִים וּבְנֵי בָּנִים – נְכָדִים וְנִינִים.

מֹשֶׁה מִהֵר וְקָד אַרְצָה וְהִשְׁתַּחֲוָה.

וְאָמַר: ה', בְּבַקָּשָׁה אִם מָצָאתִי חֵן בְּעֵינֶיךָ, שֶׁה' יֵלֶךְ בְּתוֹכֵנוּ בְּבַקָּשָׁה, כִּי הוּא עַם עַקְשָׁן וְסַרְבָן, וְתִסְלַח לַעֲוֹנֵנוּ וּלְחַטָּאתֵנוּ וְתִּתֵּן לָנוּ נַחֲלָה.

אָמַר: הִנֵּה אֲנִי עוֹשֶׂה הֶסְכֵּם, מוּל כָּל עַמְּךָ אֶעֱשֶׂה נִפְלָאוֹת שֶׁלֹּא נִבְרְאוּ בְּכָל הָאָרֶץ וּבְכָל הָעַמִּים, וְכָל הָעָם שֶׁאַתָּה בְּתוֹכוֹ יִרְאֶה אֶת מַעֲשֵׂה ה' שֶׁאֲנִי עוֹשֶׂה אִתְּךָ – שֶׁהוּא נוֹרָא.

<b>פָּרָשַׁת הַמִּצְווֹת</b><br>זְכוֹר לְךָ אֶת מַה שֶּׁאֲנִי מְצַוֶּה אוֹתְךָ הַיּוֹם, אֲגָרֵשׁ מִלְּפָנֶיךָ אֶת הָאֱמוֹרִי וְהַכְּנַעֲנִי וְהַחִתִּי וְהַפְּרִזִּי וְהַחִוִּי וְהַיְּבוּסִי.

הִזָּהֵר לְךָ שֶׁלֹּא תַּעֲשֶׂה הֶסְכֵּם עִם יוֹשְׁבֵי הָאָרֶץ שֶׁאַתָּה בָּא אֵלֶיהָ, כְּדֵי שֶׁלֹּא יִהְיֶה מִכְשׁוֹל בְּתוֹכְךָ.

אֶלָּא, תְּנַפְּצוּ אֶת מִזְבְּחוֹתֵיהֶם וְתִשְׁבְּרוּ אֶת מַצֵּבוֹתֵיהֶם וְתִכְרְתוּ אֶת אֲשֵׁרוֹתֵיהֶם.

כִּי לֹא תִּשְׁתַּחֲוֶה לְאֵל אַחֵר כִּי ה' – שְׁמוֹ "נַקְמָן" – הוּא אֵל נוֹקֵם.

הִזָּהֵר שֶׁלֹּא תַּעֲשֶׂה הֶסְכֵּם עִם יוֹשְׁבֵי הָאָרֶץ, וְהֵם יִבְגְּדוּ בִּי וְיֵלְכוּ אַחֲרֵי אֱלִילֵיהֶם וְיִזְבְּחוּ לֶאֱלִילֵיהֶם וְיִקְרְאוּ לְךָ וְתֹאכַל מִזִּבְחֵיהֶם.

וְתִקַּח מִבְּנוֹתָיו לְבָנֶיךָ וּבְנוֹתָיו יִבְגְּדוּ בִּי וְיֵלְכוּ אַחֲרֵי אֱלִילֵיהֶן וְיִמְשְׁכוּ אֶת בָּנֶיךָ אַחֲרֵי אֱלִילֵיהֶן.

אַל תַּעֲשֶׂה לְךָ פִּסְלֵי מַתֶּכֶת.

זְכוֹר לְקַיֵּם אֶת חַג הַמַּצּוֹת, שִׁבְעָה יָמִים תֹּאכַל מַצּוֹת כְּמוֹ שֶׁצִּוִּיתִי אוֹתְךָ – בִּזְמַן חוֹדֶשׁ הָאָבִיב, כִּי בְּחוֹדֶשׁ הָאָבִיב יָצָאתָ מִמִּצְרַיִם.

כָּל בְּכוֹר הוּא שֶׁלִּי, וְכֵן בְּכָל מִקְנְךָ – כְּשֶׁבְּכוֹר שׁוֹר וְשֶׂה יִהְיֶה זָכָר הוּא יִהְיֶה שֶׁלִּי.

וּבְכוֹר חֲמוֹר תִּפְדֶּה תְּמוּרַת טָלֶה אוֹ שֶׂה, וְאִם לֹא תַּחֲלִיף – תַּעֲרוֹף אֶת רֹאשׁוֹ, כָּל בְּכוֹר מִבָּנֶיךָ תִּפְדֶּה, וְאַל תִּרְאֶה אֶת פָּנַי בָּעֲלִיָּה לָרֶגֶל לְלֹא קָרְבָּן.

שִׁשָּׁה יָמִים תַּעֲבוֹד וּבַיּוֹם הַשְּׁבִיעִי לֹא תַּעֲבוֹד, גַּם בִּזְמַן הֶחָרִישׁ וְהַקָּצִיר הַחֲשׁוּבִים תִּשְׁבּוֹת.

וְתַעֲשֶׂה לְךָ חַג שָׁבוּעוֹת בִּזְמַן תְּחִלַּת קְצִיר חִטִּים, וְחַג הָאָסִיף בְּסוֹף שְׁנַת אִסּוּף הַפֵּרוֹת.

שָׁלוֹשׁ פְּעָמִים בַּשָּׁנָה יֵרָאוּ כָּל זְכָרֶיךָ לִפְנֵי הָאָדוֹן ה' אֱלֹהֵי יִשְׂרָאֵל.

כְּשֶׁאֶכְבּוֹשׁ גּוֹיִם לְפָנֶיךָ וְאַרְחִיב אֶת גְּבוּלְךָ, אַף אֶחָד לֹא יִרְצֶה לָקַחַת מִמְּךָ אֶת אַרְצְךָ כְּשֶׁתַּעֲלֶה לְהֵרָאוֹת לִפְנֵי ה' אֱלֹהֶיךָ שָׁלוֹשׁ פְּעָמִים בַּשָּׁנָה.

אַל תִּשְׁחַט אֶת קָרְבַּן הַפֶּסַח שֶׁדָּמוֹ נִזְרַק לַמִּזְבֵּחַ כְּשֶׁיֵּשׁ לְךָ חָמֵץ, וְאַל תַּשְׁאִיר עַד הַבּוֹקֶר אֶת זֶבַח חַג הַפֶּסַח.

אֶת תְּחִלַּת בִּכּוּרֵי אַדְמָתְךָ תָּבִיא לְבֵית ה' אֱלֹהֶיךָ, אַל תְּבַשֵּׁל וְאַל תֹּאכַל בְּשַׂר בְּהֵמָה כְּשֵׁרָה בְּחָלָב בְּהֵמָה כְּשֵׁרָה.

<b>פָּרָשַׁת הַמַּסְוֶה</b><br>ה' אָמַר לְמֹשֶׁה: כְּתוֹב לְךָ אֶת הַדְּבָרִים הָאֵלֶּה, כִּי עַל הַדְּבָרִים הָאֵלֶּה עָשִׂיתִי אִתְּךָ וְעִם יִשְׂרָאֵל הֶסְכֵּם בְּרִית.

מֹשֶׁה הָיָה שָׁם עִם ה' אַרְבָּעִים יוֹם וְאַרְבָּעִים לַיְלָה, לֹא אָכַל לֶחֶם וְלֹא שָׁתָה מַיִם, הוּא כָּתַב עַל הַלּוּחוֹת אֶת דִּבְרֵי הַהֶסְכֵּם – אֶת עֲשֶׂרֶת הַדִּבְּרוֹת.

כְּשֶׁמֹּשֶׁה יָרַד מֵהַר סִינַי – שְׁנֵי לוּחוֹת הַבְּרִית הָיוּ בְּיַד מֹשֶׁה כְּשֶׁיָּרַד מֵהָהָר, וּמֹשֶׁה לֹא יָדַע שֶׁעוֹר פָּנָיו זָרַח כְּשֶׁה' דִּבֵּר אִתּוֹ.

אַהֲרֹן וְכָל בְּנֵי יִשְׂרָאֵל רָאוּ אֶת מֹשֶׁה וְהִנֵּה זָרַח עוֹר פָּנָיו, וּפָחֲדוּ לָגֶשֶׁת אֵלָיו.

מֹשֶׁה קָרָא לָהֶם, וְאַהֲרֹן וְכָל הַנְּשִׂיאִים שֶׁבַּצִּבּוּר חָזְרוּ אֵלָיו, וּמֹשֶׁה דִּבֵּר אֲלֵיהֶם.

וְאַחֲרֵי כֵן נִגְּשׁוּ כָּל בְּנֵי יִשְׂרָאֵל וְהוּא צִוָּה אוֹתָם אֶת כָּל מַה שֶּׁה' דִּבֵּר אִתּוֹ בְּהַר סִינַי.

מֹשֶׁה סִיֵּם לְדַבֵּר אִתָּם וְשָׂם מַסֵּכָה עַל פָּנָיו.

כְּשֶׁמֹּשֶׁה נִכְנָס לִפְנֵי ה' לְדַבֵּר אִתּוֹ, הוּא מֵסִיר אֶת הַמַּסֵּכָה עַד צֵאתוֹ, וְהוּא יוֹצֵא וּמְדַבֵּר אֶל בְּנֵי יִשְׂרָאֵל אֶת מַה שֶּׁהוּא מְצֻוֶּה.

בְּנֵי יִשְׂרָאֵל רוֹאִים אֶת פְּנֵי מֹשֶׁה שֶׁעוֹר פָּנָיו שֶׁל מֹשֶׁה זוֹרֵחַ, וּמֹשֶׁה מַחֲזִיר אֶת הַמַּסֵּכָה אֶל פָּנָיו עַד שֶׁהוּא נִכְנַָס לְדַבֵּר עִם ה'.


Chapter 35

<b>פָּרָשַׁת הַשַּׁבָּת</b><br>מֹשֶׁה הִקְהִיל אֶת כָּל קְהַל בְּנֵי יִשְׂרָאֵל וְאָמַר לָהֶם: אֵלֶּה הַדְּבָרִים שֶׁה' צִוָּה לַעֲשׂוֹת אוֹתָם:

בְּמֶשֶׁךְ שִׁשָּׁה יָמִים תֵּעָשֶׂה מְלָאכָה, וּבַיּוֹם הַשְּׁבִיעִי תִּהְיֶה לָכֶם קְדֻשַּׁת שַׁבַּת – מְנוּחָה לַה', כָּל מִי שֶׁיַּעֲשֶׂה בּוֹ מְלָאכָה – יוּמַת.

אַל תַּבְעִירוּ אֵשׁ בְּכָל מְקוֹמוֹת מְגוּרֵיכֶם בְּיוֹם הַשַּׁבָּת.

<b>פָּרָשַׁת הַתְּרוּמָה</b><br>מֹשֶׁה אָמַר לְכָל צִבּוּר בְּנֵי יִשְׂרָאֵל: זֶה הַדָּבָר שֶׁה' צִוָּה:

קְחוּ מֵעַצְמְכֶם תְּרוּמָה לַה' – כָּל נְדִיב לֵב יָבִיא אוֹתָהּ אֶת תְּרוּמַת ה': זָהָב וְכֶסֶף וּנְחוֹשֶׁת.

וּתְכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן וּשְׂעַר עִזִּים.

וְעוֹרוֹת אַיִל צְבוּעִים בְּאָדוֹם, וְעוֹרוֹת שֶׁל הַחַיָּה תַּחַשׁ וַעֲצֵי שִׁטָּה.

וְשֶׁמֶן לַתְּאוּרָה וּבְשָׂמִים לַשֶּׁמֶן שֶׁמּוֹרְחִים בּוֹ וְלִקְטוֹרֶת הַבְּשָׂמִים.

וְאַבְנֵי שׁוֹהַם וְאַבְנֵי חֵן לְשִׁבּוּץ, לָאֵפוֹד וְלַחוֹשֶׁן.

וְכָל הַמּוּכְשָׁרִים שֶׁבָּכֶם יָבוֹאוּ וְיַעֲשׂוּ אֶת כָּל מַה שֶּׁה' צִוָּה:

אֶת הַמִּשְׁכָּן אֶת אָהֳלוֹ וְאֶת הַכִּסּוּי שֶׁלּוֹ, אֶת הַקְּרָסִים הַקְּרָשִׁים הַבְּרִיחִים הָעַמּוּדִים וְהַבְּסִיסִים שֶׁלּוֹ.

אֶת הָאָרוֹן וְאֶת הַמּוֹטוֹת לַהֲרָמָתוֹ, אֶת הַכִּסּוּי וְאֶת הַפָּרוֹכֶת.

אֶת הַשֻּׁלְחָן וְאֶת הַמּוֹטוֹת לַהֲרָמָתוֹ וְאֶת כָּל כֵּלָיו, וְאֶת הַלֶּחֶם הַמְּכֻבָּד.

וְאֶת מְנוֹרַת הַתְּאוּרָה וְאֶת כֵּלֶיהָ וְאֶת נֵרוֹתֶיהָ וְאֶת הַשֶּׁמֶן לַתְּאוּרָה.

וְאֶת מִזְבַּח הַקְּטוֹרֶת וְאֶת הַמּוֹטוֹת לַהֲרָמָתוֹ, וְאֶת הַשֶּׁמֶן שֶׁמּוֹרְחִים בּוֹ וְאֶת קְטוֹרֶת הַבְּשָׂמִים וְאֶת מָסַךְ הַפֶּתַח לְפֶתַח הַמִּשְׁכָּן.

אֶת מִזְבַּח הָעוֹלָה וְאֶת רֶשֶׁת הַנְּחוֹשֶׁת שֶׁלּוֹ אֶת הַמּוֹטוֹת לַהֲרָמָתוֹ וְאֶת כָּל כֵּלָיו, אֶת הַכִּיּוֹר וְאֶת בְּסִיסוֹ.

אֶת הַגְּדֵרוֹת הַקְּלוּעוֹת לֶחָצֵר אֶת עַמּוּדֶיהָ וְאֶת בְּסִיסֶיהָ וְאֶת מָסַךְ שַׁעַר הֶחָצֵר.

אֶת יִתְדוֹת הַמִּשְׁכָּן וְאֶת יִתְדוֹת הֶחָצֵר וְאֶת הַמֵּיתָרִים שֶׁלָּהֶם.

אֶת כִּסּוּיֵי הַכֵּלִים שֶׁמְּשָׁרְתִים בָּהֶם בַּקּוֹדֶשׁ, אֶת בִּגְדֵי הַקּוֹדֶשׁ לְאַהֲרֹן הַכֹּהֵן וְאֶת בִּגְדֵי בָּנָיו לְכַהֵן.

כָּל צִבּוּר בְּנֵי יִשְׂרָאֵל יָצְאוּ מִלִּפְנֵי מֹשֶׁה.

כָּל הָאֲנָשִׁים הַמּוּכְשָׁרִים לַעֲשׂוֹת מְלָאכָה בָּאוּ, וְכָל אֵלֶּה שֶׁהִתְנַדְּבוּ לִתְרוֹם הֵבִיאוּ אֶת תְּרוּמַת ה' לִמְלֶאכֶת אוֹהֶל הַהִתְכַּנְּסוּת וּלְכָל עֲבוֹדָתוֹ וּלְבִגְדֵי הַקּוֹדֶשׁ.

הָאֲנָשִׁים בָּאוּ בְּנוֹסַף לַנָּשִׁים, כָּל נְדִיבֵי הַלֵּב הֵבִיאוּ עָגִיל וְנֶזֶם וְטַבַּעַת וּמָחוֹךְ – כָּל כְּלִי זָהָב, וְכָל אִישׁ שֶׁתָּרַם תְּרוּמַת זָהָב לַה'.

וְכָל אִישׁ שֶׁנִּמְצָא אֶצְלוֹ תְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן וְשֵׂעַר עִזִּים וְעוֹרוֹת אַיִל צְבוּעִים בְּאָדוֹם וְעוֹרוֹת הַחַיָּה תַּחַשׁ – הֵבִיאוּ.

כָּל תּוֹרֵם תְּרוּמַת כֶּסֶף וּנְחוֹשֶׁת הֵבִיאוּ אֶת תְּרוּמַת ה', וְכָל מִי שֶׁנִּמְצָא אֶצְלוֹ עֲצֵי שִׁטָּה לְכָל מְלֶאכֶת הָעֲבוֹדָה – הֵבִיאוּ.

וְכָל הַנָּשִׁים הַמּוּכְשָׁרוֹת טָווּ בִּידֵיהֶן, וְהֵבִיאוּ חוּטִים טְווּיִים – אֶת הַתְּכֵלֶת וְאֶת הָאַרְגָּמָן אֶת הַצֶּבַע הָאָדוֹם מֵהַתּוֹלַעַת וְאֶת הַפִּשְׁתָּן.

וְכָל הַנָּשִׁים שֶׁהִתְעַלּוּ בְּכִשָּׁרוֹן טָווּ אֶת שְׂעַר הָעִזִּים.

וְהַנְּשִׂיאִים הֵבִיאוּ אֶת אַבְנֵי הַשּׁוֹהַם וְאֶת אַבְנֵי הַחֵן לְשִׁבּוּץ, לָאֵפוֹד וְלַחוֹשֶׁן.

וְאֶת הַבּוֹשֶׂם וְאֶת הַשֶּׁמֶן, לִתְאוּרָה וְלַשֶּׁמֶן שֶׁמּוֹרְחִים בּוֹ וְלִקְטוֹרֶת הַבְּשָׂמִים.

כָּל אִישׁ וְאִשָּׁה שֶׁטּוּב לִבָּם נִדֵּב אוֹתָם לְהָבִיא לְכָל הַמְּלָאכָה שֶׁה' צִוָּה בְּאֶמְצָעוּת מֹשֶׁה לַעֲשׂוֹת – בְּנֵי יִשְׂרָאֵל הֵבִיאוּ נְדָבָה לַה'.

<b>פָּרָשַׁת בְּצַלְאֵל</b><br>מֹשֶׁה אָמַר לִבְנֵי יִשְׂרָאֵל: רְאוּ, ה' הִכְרִיז עַל בְּצַלְאֵל בֶּן אוּרִי בֶּן חוּר מִשֵּׁבֶט יְהוּדָה.

וּמִלֵּא אוֹתוֹ בְּרוּחַ אֱלֹהִים, בְּחָכְמָה בִּתְבוּנָה וּבְדַעַת לַעֲסוֹק בְּכָל מְלָאכָה.

וּלְתַכְנֵן תָּכְנִיּוֹת לַעֲשׂוֹת בַּזָּהָב וּבַכֶּסֶף וּבַנְּחוֹשֶׁת.

וּבְאֻמָּנוּת חֲרִיטַת אֲבָנִים מְשֻׁבָּצוֹת וּבְנַגָּרוּת עֵץ, לַעֲשׂוֹת בְּכָל מְלֶאכֶת אֳמָנוּת.

וְנָתַן בְּלִבּוֹ גַּם כִּשָּׁרוֹן לְהוֹרוֹת לַאֲחֵרִים, הוּא וְאָהֳלִיאָב בֶּן אֲחִיסָמָךְ מִשֵּׁבֶט דָּן.

הוּא מִלֵּא אוֹתָם בְּחָכְמָה לַעֲשׂוֹת כָּל מְלֶאכֶת אֳמָנוּת וְתִכְנוּן, וְרִקְמָה בִּתְכֵלֶת וּבְאַרְגָּמָן בַּצֶּבַע הָאָדוֹם מֵהַתּוֹלַעַת וּבְפִשְׁתָּן, וּבִמְלֶאכֶת אֲרִיגָה – הֵם עוֹשִׂים כָּל מְלָאכָה וּמְתַכְנְנִים תָּכְנִיּוֹת.


Chapter 36

בְּצַלְאֵל וְאָהֳלִיאָב וְכָל הָאֲנָשִׁים הַחֲכָמִים שֶׁה' נָתַן לָהֶם חָכְמָה וּתְבוּנָה לָדַעַת לַעֲשׂוֹת אֶת כָּל מְלֶאכֶת עֲבוֹדַת הַקּוֹדֶשׁ יַעֲשׂוּ אֶת כָּל מַה שֶּׁה' צִוָּה.

מֹשֶׁה קָרָא לִבְצַלְאֵל וּלְאָהֳלִיאָב, וּלְכָל אִישׁ חֲכַם לֵב שֶׁה' נָתַן חָכְמָה בְּלִבּוֹ – כָּל מִי שֶׁהִתְנַדֵּב לָגֶשֶׁת לַעֲשִׂיַּת הַמְּלָאכָה לַעֲשׂוֹת אוֹתָהּ.

הֵם לָקְחוּ מִלִּפְנֵי מֹשֶׁה אֶת כָּל הַתְּרוּמָה שֶׁבְּנֵי יִשְׂרָאֵל הֵבִיאוּ לִמְלֶאכֶת עֲבוֹדַת הַקּוֹדֶשׁ כְּדֵי לַעֲשׂוֹת אוֹתָהּ, וּבְנֵי יִשְׂרָאֵל הֵבִיאוּ לְמֹשֶׁה עוֹד נְדָבָה מֻקְדָּם בַּבּוֹקֶר.

כָּל הַחֲכָמִים שֶׁעוֹשִׂים אֶת כָּל מְלֶאכֶת הַקּוֹדֶשׁ בָּאוּ – כָּל אֶחָד מִמְּלַאכְתּוֹ שֶׁהוּא מֻמְחֶה לַעֲשׂוֹת.

וְאָמְרוּ לְמֹשֶׁה: הָעָם מַרְבִּים לְהָבִיא יוֹתֵר מֵהַנִּצְרָךְ לָעֲבוֹדָה עֲבוּר הַמְּלָאכָה שֶׁה' צִוָּה לַעֲשׂוֹת.

מֹשֶׁה צִוָּה וְהִכְרִיזוּ בַּמַּחֲנֶה: אִישׁ וְאִשָּׁה לֹא יַעֲשׂוּ עוֹד מְלָאכָה עֲבוּר תְּרוּמַת הַקּוֹדֶשׁ, וְהָעָם הִפְסִיקוּ לְהָבִיא.

וְהַחוֹמָרִים הַמְּעֻבָּדִים שֶׁכְּבָר הֵבִיאוּ הִסְפִּיקוּ עֲבוּר עֲשִׂיַּת כָּל הַמְּלָאכָה וְיוֹתֵר.

<b>פָּרָשַׁת הַיְרִיעוֹת</b><br>כָּל חַכְמֵי הַלֵּב שֶׁבְּעוֹשֵׂי הַמְּלָאכָה עָשׂוּ אֶת הַמִּשְׁכָּן מֵעֶשֶׂר יְרִיעוֹת, מִפִּשְׁתָּן שָׁזוּר וּתְכֵלֶת וְאַרְגָּמָן וְצֶבַע אָדוֹם מִתּוֹלַעַת, עִם צוּרוֹת שֶׁל מַלְאָכִים, הֵם נַעֲשׂוּ בִּמְלֶאכֶת אֳמָנוּת.

אוֹרֶךְ כָּל יְרִיעָה עֶשְׂרִים וּשְׁמוֹנֶה אַמּוֹת, וְרוֹחַב אַרְבַּע אַמּוֹת כָּל יְרִיעָה, מִדָּה אַחַת לְכָל הַיְּרִיעוֹת.

הוּא חִבֵּר אֶת חֲמֵשׁ הַיְּרִיעוֹת אַחַת לְאַחַת, וְחָמֵשׁ יְרִיעוֹת נוֹסָפוֹת חִבֵּר אַחַת לְאַחַת.

הוּא עָשָׂה לוּלָאוֹת מִתְּכֵלֶת עַל שְׂפַת הַיְּרִיעָה הָאַחַת בַּקָּצֶה בַּמָּקוֹם שֶׁל הַחִבּוּר, וְכָךְ עָשָׂה בִּשְׂפַת הַיְּרִיעָה הַקִּיצוֹנָה בַּצַּד הַשֵּׁנִי שֶׁל הַחִבּוּר.

חֲמִשִּׁים לוּלָאוֹת עָשָׂה בַּיְּרִיעָה הָאַחַת וַחֲמִשִּׁים לוּלָאוֹת עָשָׂה בִּקְצֵה הַיְּרִיעָה שֶׁבַּצַּד הַשֵּׁנִי שֶׁל הַחִבּוּר – הַלּוּלָאוֹת מַקְבִּילוֹת אַחַת לַשְּׁנִיָּה.

הוּא עָשָׂה חֲמִשִּׁים קַרְסֵי זָהָב, וְחִבֵּר אֶת הַיְּרִיעוֹת אַחַת לְאַחַת בַּקְּרָסִים, וְאוֹהֶל הַמִּשְׁכָּן הָיָה לְרֶצֶף אֶחָד.

הוּא עָשָׂה יְרִיעוֹת מִשְּׂעַר עִזִּים לְאוֹהֶל מֵעַל הַמִּשְׁכָּן, אַחַת עֶשְׂרֵה יְרִיעוֹת עָשָׂה אוֹתָם.

אוֹרֶךְ כָּל יְרִיעָה שְׁלוֹשִׁים אַמָּה וְהָרוֹחַב שֶׁל כָּל יְרִיעָה אַרְבַּע אַמּוֹת, מִדָּה אַחַת לְאַחַת עֶשְׂרֵה הַיְּרִיעוֹת.

הוּא חִבֵּר אֶת חֲמֵשׁ הַיְּרִיעוֹת לְבָד וְאֶת שֵׁשׁ הַיְּרִיעוֹת לְבָד.

הוּא עָשָׂה חֲמִשִּׁים לוּלָאוֹת עַל שְׂפַת הַיְּרִיעָה הַקִּיצוֹנָה בַּמָּקוֹם שֶׁל הַחִבּוּר, וַחֲמִשִּׁים לוּלָאוֹת עָשָׂה עַל שְׂפַת הַיְּרִיעָה בַּצַּד הַשֵּׁנִי שֶׁל הַחִבּוּר.

הוּא עָשָׂה חֲמִשִּׁים קַרְסֵי נְחוֹשֶׁת כְּדֵי לְחַבֵּר אֶת הָאוֹהֶל שֶׁיִּהְיֶה מְאוּחָד.

הוּא עָשָׂה כִּסּוּי לָאוֹהֶל מֵעוֹרוֹת אֵילִים צְבוּעִים בְּאָדוֹם, וְכִסּוּי מֵעוֹרוֹת הַחַיָּה תַּחַשׁ מִלְּמַעְלָה.

<b>פָּרָשַׁת הַקְּרָשִׁים</b><br>הוּא עָשָׂה אֶת הַקְּרָשִׁים לַמִּשְׁכָּן מֵעֲצֵי שִׁטָּה עוֹמְדִים.

אוֹרֶךְ כָּל קֶרֶשׁ עֶשֶׂר אַמּוֹת וְרוֹחַב כָּל קֶרֶשׁ אַמָּה וָחֵצִי.

לְכָל קֶרֶשׁ שְׁתֵּי יָדִיּוֹת מַקְבִּילוֹת אַחַת לַשְּׁנִיָּה – כָּךְ עָשָׂה לְכָל קַרְשֵׁי הַמִּשְׁכָּן.

הוּא עָשָׂה אֶת הַקְּרָשִׁים לַמִּשְׁכָּן, עֶשְׂרִים קְרָשִׁים לְצַד דָּרוֹם.

וְאַרְבָּעִים בְּסִיסֵי כֶּסֶף עָשָׂה מִתַּחַת לְעֶשְׂרִים הַקְּרָשִׁים, שְׁנֵי בְּסִיסִים מִתַּחַת לְכָל קֶרֶשׁ לִשְׁתֵּי יָדִיּוֹתָיו.

וּבַדּוֹפֶן הַשְּׁנִיָּה שֶׁל הַמִּשְׁכָּן – לְצַד צָפוֹן, עָשָׂה עֶשְׂרִים קְרָשִׁים.

וְאַרְבָּעִים בְּסִיסֵיהֶם עֲשׂוּיִים מִכֶּסֶף, שְׁנֵי בְּסִיסִים מִתַּחַת לְכָל קֶרֶשׁ.

וּבְסוֹף הַמִּשְׁכָּן לְצַד מַעֲרָב עָשָׂה שִׁשָּׁה קְרָשִׁים.

וּשְׁנֵי קְרָשִׁים עָשָׂה בְּזָוִיּוֹת הַמִּשְׁכָּן בַּקְּצָווֹת.

וְהַקְּרָשִׁים הָיוּ מַקְבִּילִים מִלְּמַטָּה, וְהָיוּ מֻצְמָדִים יַחַד עַל רָאשֵׁיהֶם בְּטַבַּעַת אַחַת, וְכָךְ עָשָׂה גַּם לִשְׁנֵי הַקְּרָשִׁים שֶׁבַּפִּנּוֹת.

יַחַד הֵם הָיוּ שְׁמוֹנָה קְרָשִׁים בַּמַּעֲרָב, וּבְסִיסֵיהֶם מִכֶּסֶף שִׁשָּׁה עָשָׂר בְּסִיסִים, שְׁנֵי בְּסִיסִים תַּחַת כָּל קֶרֶשׁ.

הוּא עָשָׂה חֲמִשָּׁה בְּרִיחִים מֵעֲצֵי שִׁטָּה לְקַרְשֵׁי אַחַת מִדְּפָנוֹת הַמִּשְׁכָּן.

וַחֲמִשָּׁה בְּרִיחִים לְקַרְשֵׁי הַדּוֹפֶן הַשְּׁנִיָּה שֶׁל הַמִּשְׁכָּן, וַחֲמִשָּׁה בְּרִיחִים לְקַרְשֵׁי הַמִּשְׁכָּן שֶׁבַּקָּצֶה הַמַּעֲרָבִי.

הוּא עָשָׂה אֶת הַבָּרִיחַ הָאֶמְצָעִי שֶׁיַּעֲבוֹר בְּתוֹךְ הַקְּרָשִׁים מִקָּצֶה לְקָצֶה.

וְאֶת הַקְּרָשִׁים צִפָּה בְּזָהָב וְאֶת טַבְּעוֹתֵיהֶם עָשָׂה מִזָּהָב – מָקוֹם לַבְּרִיחִים, וְצִפָּה אֶת הַבְּרִיחִים בְּזָהָב.

הוּא עָשָׂה אֶת הַפָּרוֹכֶת מִתְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר, בִּמְלֶאכֶת אֳמָנוּת עָשָׂה אוֹתָהּ, בְּצוּרוֹת שֶׁל מַלְאָכִים.

הוּא עָשָׂה לָהּ אַרְבָּעָה עַמּוּדֵי שִׁטָּה וְצִפָּה אוֹתָם בְּזָהָב וְעָשָׂה אֶת וָוֵיהֶם מִזָּהָב, וְיָצַק לָהֶם אַרְבָּעָה בְּסִיסִים מִכֶּסֶף.

הוּא עָשָׂה מָסָךְ לְפֶתַח הָאוֹהֶל מִתְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר, בִּמְלֶאכֶת רִקְמָה.

וְעָשָׂה אֶת חֲמֵשֶׁת עַמּוּדָיו וְאֶת וָוֵיהֶם, וְהוּא צִפָּה אֶת רָאשֵׁיהֶם וְאֶת חִשֻּׁקֵיהֶם בְּזָהָב, וְעָשָׂה אֶת בְּסִיסֵיהֶם חֲמִשָּׁה מִנְּחוֹשֶׁת.


Chapter 37

<b>פָּרָשַׁת הָאָרוֹן</b><br>בְּצַלְאֵל עָשָׂה אֶת הָאָרוֹן מֵעֲצֵי שִׁטָּה, אַמָּתַיִם וָחֵצִי אָרְכּוֹ וְאַמָּה וָחֵצִי רָחְבּוֹ וְאַמָּה וָחֵצִי גָּבְהוֹ.

וְצִפָּה אוֹתוֹ בְּזָהָב טָהוֹר מִבִּפְנִים וּמִבַּחוּץ, וְעָשָׂה לוֹ זֵר זָהָב מִסָּבִיב.

הוּא יָצַק לוֹ אַרְבַּע טַבָּעוֹת מִזָּהָב עַל אַרְבַּע זָוִיּוֹתָיו – שְׁתֵּי טַבָּעוֹת עַל דּוֹפֶן אַחַת וּשְׁתֵּי טַבָּעוֹת עַל הַדּוֹפֶן הַשְּׁנִיָּה.

הוּא עָשָׂה מוֹטוֹת מֵעֲצֵי שִׁטָּה וְצִפָּה אוֹתָם בְּזָהָב.

הוּא הִכְנִיס אֶת הַמּוֹטוֹת בַּטַּבָּעוֹת עַל דְּפָנוֹת הָאָרוֹן כְּדֵי לָשֵׂאת אֶת הָאָרוֹן.

הוּא עָשָׂה כִּסּוּי מִזָּהָב טָהוֹר, אָרְכּוֹ שְׂתֵּי אַמּוֹת וָחֵצִי וְרָחְבּוֹ אַמָּה וָחֵצִי.

הוּא עָשָׂה שְׁתֵּי צוּרוֹת שֶׁל מַלְאָכִים מִזָּהָב, הוּא עָשָׂה אוֹתָן מִגּוּשׁ אֶחָד מִשְּׁנֵי קְצָווֹת הַכִּסּוּי.

צוּרָה אַחַת בְּקָצֶה אֶחָד וְצוּרָה אַחַת בַּקָּצֶה הַשֵּׁנִי, הוּא עָשָׂה אֶת צוּרוֹת הַמַּלְאָכִים מִשְּׁנֵי הַקְּצָווֹת כְּחֵלֶק מֵהַכִּסּוּי.

הַמַּלְאָכִים הָיוּ פּוֹרְשֵׂי כְּנָפַיִם לְמַעְלָה סוֹכְכִים בְּכַנְפֵיהֶם עַל הַכִּסּוּי וּפְנֵיהֶם אֶחָד אֶל הַשֵּׁנִי, פְּנֵי צוּרוֹת הַמַּלְאָכִים הָיוּ לְעֵבֶר הַכִּסּוּי.

<b>פָּרָשַׁת הַשֻּׁלְחָן</b><br>הוּא עָשָׂה אֶת הַשֻּׁלְחָן מֵעֲצֵי שִׁטָּה, שְׁתֵּי אַמּוֹת אָרְכּוֹ וְאַמָּה רָחְבּוֹ וְאַמָּה וָחֵצִי גָּבְהוֹ.

הוּא צִפָּה אוֹתוֹ בְּזָהָב טָהוֹר וְעָשָׂה לוֹ זֵר זָהָב מִסָּבִיב.

הוּא עָשָׂה לוֹ מִסְגֶּרֶת בְּגוֹבַהּ טֶפַח מִסָּבִיב, הוּא עָשָׂה זֵר זָהָב לְמִסְגַּרְתּוֹ מִסָּבִיב.

הוּא יָצַק לוֹ אַרְבַּע טַבָּעוֹת מִזָּהָב, וְשָׂם אֶת הַטַּבָּעוֹת עַל אַרְבַּע הַפִּנּוֹת שֶׁלְּיַד אַרְבַּע רַגְלָיו.

הַטַּבָּעוֹת הָיוּ מוּל הַמִּסְגֶּרֶת – מָקוֹם לַמּוֹטוֹת לָשֵׂאת אֶת הַשֻּׁלְחָן.

הוּא עָשָׂה אֶת הַמּוֹטוֹת מֵעֲצֵי שִׁטָּה וְצִפָּה אוֹתָם בְּזָהָב, לָשֵׂאת בָּהֶם אֶת הַשֻּׁלְחָן.

הוּא עָשָׂה מִזָּהָב טָהוֹר אֶת הַכֵּלִים שֶׁעַל הַשֻּׁלְחָן, אֶת קְעָרוֹתָיו וְאֶת כַּפּוֹתָיו וְאֶת הָעַמּוּדִים שֶׁתּוֹמְכִים מֵהַצְּדָדִים, וְאֶת הַמַּקְלוֹת שֶׁסּוֹכְכִים מֵעַל הַשֻּׁלְחָן שֶׁעֲלֵיהֶם מוּנָח הַלֶּחֶם.

<b>פָּרָשַׁת הַמְּנוֹרָה</b><br>הוּא עָשָׂה אֶת הַמְּנוֹרָה מִזָּהָב טָהוֹר, מִגּוּשׁ אֶחָד עָשָׂה אֶת הַמְּנוֹרָה – רַגְלָהּ וְהַקָּנֶה שֶׁלָּהּ וּגְבִיעֶיהָ כַּפְתּוֹרֶיהָ וּפְרָחֶיהָ – הָיוּ חֵלֶק מִמֶּנָּה.

וְשִׁשָּׁה קָנִים יוֹצְאִים מִצִּדֶּיהָ, שְׁלוֹשָׁה קְנֵי מְנוֹרָה מִצַּד אֶחָד וּשְׁלוֹשָׁה קְנֵי מְנוֹרָה מִצַּד שֵׁנִי.

בְּקָנֶה אֶחָד יֵשׁ שְׁלוֹשָׁה תַּבְלִיטִים שֶׁל גְּבִיעִים וְכַפְתּוֹר וּפֶרַח, וּבְקָנֶה אַחֵר שְׁלוֹשָׁה תַּבְלִיטִים שֶׁל גְּבִיעִים וְכַפְתּוֹר וּפֶרַח, כָּךְ בְּשֵׁשֶׁת הַקָּנִים שֶׁיּוֹצְאִים מֵהַקָּנֶה הַמֶּרְכָּזִי שֶׁל הַמְּנוֹרָה.

וּבַקָּנֶה הַמֶּרְכָּזִי שֶׁל הַמְּנוֹרָה אַרְבָּעָה גְּבִיעִים, וְתַבְלִיטֵי כַּפְתּוֹרִים וּפְרָחִים.

וְכַפְתּוֹר מִתַּחַת לִשְׁנֵי הַקָּנִים שֶׁיּוֹצְאִים מִמֶּנָּה, וְכַפְתּוֹר מִתַּחַת לִשְׁנֵי הַקָּנִים שֶׁיּוֹצְאִים מִמֶּנָּה, וְכַפְתּוֹר מִתַּחַת לִשְׁנֵי הַקָּנִים שֶׁיּוֹצְאִים מִמֶּנָּה – כָּךְ בְּשֵׁשֶׁת הַקָּנִים שֶׁיּוֹצְאִים מֵהַקָּנֶה הַמֶּרְכָּזִי.

הַכַּפְתּוֹרִים וְהַקָּנִים הָיוּ חֵלֶק מִמֶּנָּה – כֻּלָּהּ עֲשׂוּיָה מִגּוּשׁ אֶחָד שֶׁל זָהָב טָהוֹר.

הוּא עָשָׂה אֶת נֵרוֹתֶיהָ שִׁבְעָה, וְאֶת הַמֶּלְקָחַיִם וְהַמַּחְתּוֹת שֶׁלָּהּ, מִזָּהָב טָהוֹר.

הוּא עָשָׂה אוֹתָהּ וְאֶת כָּל כֵּלֶיהָ מִכִּכָּר אַחַת שֶׁל זָהָב טָהוֹר.

<b>פָּרָשַׁת מִזְבַּח הַקְּטוֹרֶת</b><br>הוּא עָשָׂה אֶת מִזְבַּח הַקְּטוֹרֶת מֵעֲצֵי שִׁטָּה, בְּצוּרַת רִבּוּעַ שֶׁאָרְכּוֹ אַמָּה וְרָחְבּוֹ אַמָּה, וְגָבְהוֹ שְׁתֵּי אַמּוֹת, קַרְנוֹתָיו הָיוּ חֵלֶק מִמֶּנּוּ.

הוּא צִפָּה אוֹתוֹ בְּזָהָב טָהוֹר – אֶת גַּגּוֹ וְאֶת קִירוֹתָיו מִסָּבִיב וְאֶת קַרְנוֹתָיו, הוּא עָשָׂה לוֹ זֵר מִזָּהָב מִסָּבִיב.

וְעָשָׂה לוֹ שְׁתֵּי טַבָּעוֹת מִזָּהָב מִתַּחַת לְזֵרוֹ עַל שְׁתֵּי דְּפָנוֹתָיו עַל שְׁנֵי צִדָּיו, לְמָקוֹם לַמּוֹטוֹת לָשֵׂאת אוֹתוֹ בָּהֶם.

הוּא עָשָׂה אֶת הַמּוֹטוֹת מֵעֲצֵי שִׁטָּה, וְצִפָּה אוֹתָם בְּזָהָב.

הוּא עָשָׂה אֶת הַשֶּׁמֶן שֶׁמּוֹרְחִים בּוֹ – קוֹדֶשׁ, וְאֶת קְטוֹרֶת הַבְּשָׂמִים – טָהוֹר, מַעֲשֵׂה רְקִיחָה.


Chapter 38

<b>פָּרָשַׁת מִזְבַּח הָעוֹלָה</b><br>הוּא עָשָׂה אֶת מִזְבַּח הָעוֹלָה מֵעֲצֵי שִׁטָּה, בְּצוּרַת רִבּוּעַ שֶׁאָרְכּוֹ חָמֵשׁ אַמּוֹת וְרָחְבּוֹ חָמֵשׁ אַמּוֹת, וְגָבְהוֹ שָׁלוֹשׁ אַמּוֹת.

הוּא עָשָׂה אֶת קַרְנוֹתָיו עַל אַרְבַּע פִּנּוֹתָיו קַרְנוֹתָיו הָיוּ חֵלֶק מִמֶּנּוּ, וְצִפָּה אוֹתוֹ בִּנְחוֹשֶׁת.

הוּא עָשָׂה אֶת כָּל כְּלֵי הַמִּזְבֵּחַ: אֶת הַסִּירִים לְהוֹצִיא אֶת הָאֵפֶר, הַמַּגְרְפוֹת לְנִקּוּי הָאֵפֶר, הַכּוֹסוֹת לְקַבָּלַת הַדָּם וּזְרִיקָתוֹ, הַקִּלְּשׁוֹנִים לַהֲפִיכַת הַבָּשָׂר, וְהַיָּעִים לִלְקִיחַת הַגֶּחָלִים – אֶת כָּל כֵּלָיו עָשָׂה מִנְּחוֹשֶׁת.

הוּא עָשָׂה לַמִּזְבֵּחַ קִשּׁוּט בְּצוּרַת רֶשֶׁת מִנְּחוֹשֶׁת, מִתַּחַת לַבְּלִיטָה שֶׁסְּבִיבוֹ – מִלְּמַטָּה עַד אֶמְצָעִיתוֹ.

הוּא יָצַק אַרְבַּע טַבָּעוֹת בְּאַרְבַּע קְצָווֹת רֶשֶׁת הַנְּחוֹשֶׁת – מָקוֹם לַמּוֹטוֹת.

הוּא עָשָׂה אֶת הַמּוֹטוֹת מֵעֲצֵי שִׁטָּה וְצִפָּה אוֹתָם בִּנְחוֹשֶׁת.

הוּא הִכְנִיס אֶת הַמּוֹטוֹת בַּטַּבָּעוֹת שֶׁעַל צִדֵּי הַמִּזְבֵּחַ כְּדֵי לָשֵׂאת אוֹתוֹ בָּהֶם, הוּא עָשָׂה אוֹתוֹ חָלוּל מֻקָּף בְּלוּחוֹת.

<b>פָּרָשַׁת הַכִּיּוֹר</b><br>הוּא עָשָׂה אֶת הַכִּיּוֹר מִנְּחוֹשֶׁת וְאֶת בְּסִיסוֹ מִנְּחוֹשֶׁת מִמַּרְאוֹת הַנָּשִׁים שֶׁהִתְקָהֲלוּ בְּפֶתַח אוֹהֶל הַהִתְכַּנְּסוּת כְּדֵי לִתְרוֹם.

<b>פָּרָשַׁת הֶחָצֵר</b><br>הוּא עָשָׂה אֶת הֶחָצֵר, לְצַד נֶגֶב לְדָרוֹם – גְּדֵרוֹת קְלוּעוֹת לֶחָצֵר מִפִּשְׁתָּן שָׁזוּר בְּאוֹרֶךְ מֵאָה אַמָּה.

עַמּוּדֵיהֶם עֶשְׂרִים וּבְסִיסֵיהֶם עֶשְׂרִים מִנְּחוֹשֶׁת, וָוֵי הָעַמּוּדִים וְחִשּׁוּקֵיהֶם מִכֶּסֶף.

וּלְצַד צָפוֹן מֵאָה אַמָּה, עַמּוּדֵיהֶם עֶשְׂרִים וּבְסִיסֵיהֶם עֶשְׂרִים מִנְּחוֹשֶׁת, וָוֵי הָעַמּוּדִים וְחִשֻּׁקֵיהֶם מִכֶּסֶף.

וּלְצַד מַעֲרָב חֲמִשִּׁים אַמָּה גְּדֵרוֹת קְלוּעוֹת, עַמּוּדֵיהֶן עֲשָׂרָה וּבְסִיסֵיהֶן עֲשָׂרָה, וָוֵי הָעַמּוּדִים וְחִשּׁוּקֵיהֶם מִכֶּסֶף.

וּלְצַד מִזְרָח חֲמִשִּׁים אַמָּה.

חֲמֵשׁ עֶשְׂרֵה אַמָּה גְּדֵרוֹת קְלוּעוֹת לַדּוֹפֶן שֶׁלְּצַד הַפֶּתַח, עַמּוּדֵיהֶן שְׁלוֹשָׁה וּבְסִיסֵיהֶן שְׁלוֹשָׁה.

וְכֵן לַדּוֹפֶן הַשְּׁנִיָּה, מִצַּד זֶה וּמִצַּד זֶה שֶׁל שַׁעַר הֶחָצֵר – חֲמֵשׁ עֶשְׂרֵה אַמָּה גְּדֵרוֹת קְלוּעוֹת, עַמּוּדֵיהֶן שְׁלוֹשָׁה וּבְסִיסֵיהֶן שְׁלוֹשָׁה.

כָּל הַגְּדֵרוֹת הַקְּלוּעוֹת שֶׁל הֶחָצֵר סָבִיב עֲשׂוּיוֹת מִפִּשְׁתָּן שָׁזוּר.

וְהַבְּסִיסִים לָעַמּוּדִים מִנְּחוֹשֶׁת, וָוֵי הָעַמּוּדִים וְחִשּׁוּקֵיהֶם מִכֶּסֶף וְצִפּוּי רָאשֵׁיהֶם מִכֶּסֶף, וְהֵם – כָּל עַמּוּדֵי הֶחָצֵר, מְחֻשָּׁקִים בְּחִשּׁוּקֵי כֶּסֶף.

וּמָסַךְ שַׁעַר הֶחָצֵר בִּמְלֶאכֶת רִקְמָה מִתְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר, הָאוֹרֶךְ עֶשְׂרִים אַמָּה, וְהָרוֹחַב חָמֵשׁ אַמּוֹת – לַגּוֹבַהּ, בְּגוֹבַהּ הַגְּדֵרוֹת הַקְּלוּעוֹת שֶׁל הֶחָצֵר.

וְעַמּוּדֵי הַשַּׁעַר וְהַמָּסָךְ אַרְבָּעָה, וּבְסִיסֵיהֶם אַרְבָּעָה מִנְּחוֹשֶׁת, וָוֵיהֶם מִכֶּסֶף וְצִפּוּי רָאשֵׁיהֶם וְחִשֻּׁקֵיהֶם מִכֶּסֶף.

וְכָל הַיְּתֵדוֹת לַמִּשְׁכָּן וְלֶחָצֵר מִסָּבִיב מִנְּחוֹשֶׁת.

<b>פָּרָשַׁת פְּקוּדֵי הַמִּשְׁכָּן</b><br>אֵלֶּה חֶשְׁבּוֹנוֹת הַמִּשְׁכָּן – מִשְׁכַּן לוּחוֹת הַבְּרִית, שֶׁהִצְטַוּוּ עָלָיו בְּאֶמְצָעוּת מֹשֶׁה: עֲבוֹדַת הַלְוִיִּים בְּהַנְהָגַת אִיתָמָר בֶּן אַהֲרֹן הַכֹּהֵן.

וּבְצַלְאֵל בֶּן אוּרִי בֶּן חוּר מִשֵּׁבֶט יְהוּדָה עָשָׂה אֶת כָּל מַה שֶּׁה' צִוָּה אֶת מֹשֶׁה.

וְאִתּוֹ הָיָה אָהֳלִיאָב בֶּן אֲחִיסָמָךְ מִשֵּׁבֶט דָּן, שֶׁהָיָה אָמָּן וּמְתַכְנֵן וְרוֹקֵם בִּתְכֵלֶת וּבְאַרְגָּמָן וּבַצֶּבַע הָאָדוֹם מִתּוֹלַעַת וּבְפִשְׁתָּן.

חֶשְׁבּוֹן כָּל הַזָּהָב הֶעָשׂוּי לַמְּלָאכָה בְּכָל מְלֶאכֶת הַקּוֹדֶשׁ: זְהַב הַתְּרוּמָה הָיָה מִשְׁקַל עֶשְׂרִים וְתֵשַׁע כִּכָּרוֹת וּשְׁבַע מֵאוֹת וּשְׁלוֹשִׁים שֶׁקֶל, בְּשִׁקְלֵי הַקּוֹדֶשׁ (כְּ1,237 קִילוֹ).

וְהַכֶּסֶף שֶׁנֶּאֱסַף מִסְּפִירַת הַצִּבּוּר – מֵאָה כִּכָּרוֹת, וְאֶלֶף וּשְׁבַע מֵאוֹת וְשִׁבְעִים וַחֲמִשָּׁה שִׁקְלֵי קוֹדֶשׁ (כְּ4,255 קִילוֹ).

תְּרוּמַת חֲצִי שֶׁקֶל לַגֻּלְגּוֹלֶת – שֶׁהוּא מַחֲצִית שֶׁקֶל מִשִּׁקְלֵי הַקּוֹדֶשׁ (כְּ7 גְּרַם), תְּרוּמַת כָּל מִי שֶׁנִּסְפַּר מִגִּיל עֶשְׂרִים שָׁנָה וָמַעְלָה – שֵׁשׁ מֵאוֹת אֶלֶף וּשְׁלוֹשֶׁת אֲלָפִים וַחֲמֵשׁ מֵאוֹת וַחֲמִשִּׁים אִישׁ.

מֵאָה כִּכְּרוֹת הַכֶּסֶף הָיוּ כְּדֵי לָצֶקֶת אֶת בְּסִיסֵי מִשְׁכַּן הַקּוֹדֶשׁ וְאֶת בְּסִיסֵי הַפָּרוֹכֶת – מֵאָה כִּכָּרוֹת עֲבוּר מֵאָה בְּסִיסִים – כִּכָּר לְכָל בָּסִיס.

וּמִמִּשְׁקַל אֶלֶף וּשְׁבַע מֵאוֹת וְשִׁבְעִים וַחֲמִשָּׁה הַשְּׁקָלִים הַנּוֹתָרִים הוּא עָשָׂה וָוִים לָעַמּוּדִים וְצִפּוּי לְרָאשֵׁי הָעַמּוּדִים וְחִשּׁוּקִים עֲבוּרָם.

וּתְרוּמַת הַנְּחוֹשֶׁת – שִׁבְעִים כִּכָּרוֹת וְאַלְפַּיִם וְאַרְבַּע מֵאוֹת שְׁקָלִים (כְּ2,995 קִילוֹ).

הוּא עָשָׂה בָּהּ אֶת בְּסִיסֵי פֶּתַח אוֹהֶל הַהִתְכַּנְּסוּת וְאֶת מִזְבַּח הַנְּחוֹשֶׁת וְאֶת קִשּׁוּט רֶשֶׁת הַנְּחוֹשֶׁת שֶׁלּוֹ וְאֶת כָּל כְּלֵי הַמִּזְבֵּחַ.

וְאֶת בְּסִיסֵי הֶחָצֵר מִסָּבִיב וְאֶת בְּסִיסֵי שַׁעַר הֶחָצֵר וְאֶת כָּל יִתְדוֹת הַמִּשְׁכָּן וְאֶת כָּל יִתְדוֹת הֶחָצֵר מִסָּבִיב.


Chapter 39

וּמֵהַתְּכֵלֶת וְהָאַרְגָּמָן וְהַצֶּבַע הָאָדוֹם מֵהַתּוֹלַעַת עָשׂוּ כִּסּוּיִים לִכְלֵי הַשָּׁרֵת בַּקּוֹדֶשׁ, הֵם עָשׂוּ אֶת בִּגְדֵי הַקּוֹדֶשׁ שֶׁל אַהֲרֹן כְּמוֹ שֶׁה' צִוָּה אֶת מֹשֶׁה.

<b>פָּרָשַׁת הָאֵפוֹד</b><br>הוּא עָשָׂה אֶת הָאֵפוֹד מִזָּהָב תְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר.

הֵם רִדְּדוּ אֶת הַזָּהָב לְפַחִים דַּקִּים, וְהוּא קִצֵּץ מֵהֶם פְּתִילִים לְהַשְׁחִיל בְּחוּטֵי הַתְּכֵלֶת וּבְחוּטֵי הָאַרְגָּמָן וּבְחוּטֵי הַצֶּבַע הָאָדוֹם מֵהַתּוֹלַעַת וּבְחוּטֵי הַפִּשְׁתָּן, בִּמְלֶאכֶת אֳמָנוּת.

עָשׂוּ לָאֵפוֹד כְּתֵפִיּוֹת מִתְחַבְּרוֹת, וְחִבְּרוּ אוֹתָן לִשְׁנֵי קְצוֹתָיו.

וַחֲגוֹרַת אֲפֻדָּתוֹ שֶׁעָלָיו הִיא חֵלֶק מִמֶּנּוּ, וַעֲשׂוּיָה כָּמוֹהוּ – מִזָּהָב תְּכֵלֶת וְאַרְגָּמָן וְצֶבַע אָדוֹם מִתּוֹלַעַת וּפִשְׁתָּן שָׁזוּר, כְּמוֹ שֶׁה' צִוָּה אֶת מֹשֶׁה.

הֵם עָשׂוּ אֶת אַבְנֵי הַשּׁוֹהַם מֻקָּפוֹת בְּמִשְׁבְּצוֹת זָהָב, מְגֻלָּפוֹת בְּאוֹתִיּוֹת חֲקוּקוֹת כְּמוֹ בְּחוֹתֶמֶת, בִּשְׁמוֹת בְּנֵי יִשְׂרָאֵל.

הוּא שָׂם אוֹתָן עַל כְּתֵפִיּוֹת הָאֵפוֹד – אַבְנֵי זִכָּרוֹן לִבְנֵי יִשְׂרָאֵל, כְּמוֹ שֶׁה' צִוָּה אֶת מֹשֶׁה.

<b>פָּרָשַׁת הַחֹשֶׁן</b><br>הוּא עָשָׂה אֶת הַחוֹשֶׁן בִּמְלֶאכֶת אֳמָנוּת כְּמוֹ בִּמְלֶאכֶת הָאֵפוֹד – מִזָּהָב, תְּכֵלֶת, אַרְגָּמָן, צֶבַע אָדוֹם מִתּוֹלַעַת, וּפִשְׁתָּן שָׁזוּר.

עָשׂוּ אֶת הַחוֹשֶׁן רִבּוּעַ מְקֻפָּל לִשְׁנַיִם, חֲצִי אַמָּה (קָרוֹב לְ23.5 ס"מ) אָרְכּוֹ וַחֲצִי אַמָּה רָחְבּוֹ כְּשֶׁהוּא מְקֻפָּל.

וּמִלְּאוּ בּוֹ אַרְבָּעָה טוּרֵי אֶבֶן – הַטּוּר הָרִאשׁוֹן: אוֹדֶם פִּטְדָה וּבָרֶקֶת.

וְהַטּוּר הַשֵּׁנִי: נוֹפֶךְ סַפִּיר וְיָהֲלוֹם.

וְהַטּוּר הַשְּׁלִישִׁי: לֶשֶׁם שְׁבוֹ וְאַחְלָמָה.

וְהַטּוּר הָרְבִיעִי: תַּרְשִׁישׁ שׁוֹהַם וְיָשְׁפֵה, מֻקָּפוֹת בְּמִשְׁבְּצוֹת זָהָב שֶׁמְּמֻלָּאוֹת בְּאוֹתָן הָאֲבָנִים.

וְהָאֲבָנִים הֵן עַל שְׁמוֹת בְּנֵי יִשְׂרָאֵל – שְׁתֵּים עֶשְׂרֵה אֲבָנִים בִּשְׁמוֹתָם, אוֹתִיּוֹת חֲקוּקוֹת כְּמוֹ בְּחוֹתֶמֶת, לְכָל שֵׁבֶט יֵשׁ אֶבֶן עַל שְׁמוֹ – לִשְׁנֵים עָשָׂר הַשְּׁבָטִים.

עָשׂוּ עַל הַחוֹשֶׁן בְּקָצֵהוּ שַׁרְשְׁרוֹת שְׁזוּרוֹת כְּחֶבֶל מִזָּהָב טָהוֹר.

עָשׂוּ שְׁתֵּי מִשְׁבְּצוֹת זָהָב וּשְׁתֵּי טַבָּעוֹת זָהָב, וְשָׂמוּ אֶת שְׁתֵּי הַטַּבָּעוֹת עַל שְׁנֵי קְצוֹת הַחוֹשֶׁן.

שָׂמוּ אֶת שְׁנֵי הַשְּׂרוֹכִים הָעֲשׂוּיִים מִזָּהָב עַל שְׁתֵּי הַטַּבָּעוֹת עַל קְצוֹת הַחוֹשֶׁן.

וְאֶת שְׁנֵי קְצוֹת שְׁנֵי הַשְּׂרוֹכִים שָׂמוּ עַל שְׁתֵּי הַמִּשְׁבְּצוֹת, וְשָׂמוּ אוֹתָם עַל כְּתֵפִיּוֹת הָאֵפוֹד כְּלַפֵּי חוּץ.

עָשׂוּ שְׁתֵּי טַבְּעוֹת זָהָב וְשָׂמוּ עַל שְׁנֵי קְצוֹת הַחוֹשֶׁן, עַל שְׂפָתוֹ הַפְּנִימִית שֶׁקְּרוֹבָה לָאֵפוֹד.

עָשׂוּ שְׁתֵּי טַבְּעוֹת זָהָב וְשָׂמוּ אוֹתָן עַל שְׁתֵּי כְּתֵפִיּוֹת הָאֵפוֹד מִלְּמַטָּה כְּלַפֵּי חוּץ לְיַד מְקוֹם חִבּוּרָם לָאֵפוֹד, מֵעַל חֲגוֹרַת הָאֵפוֹד.

חִבְּרוּ אֶת הַחוֹשֶׁן מִטַּבְּעוֹתָיו אֶל טַבְּעוֹת הָאֵפוֹד בִּפְתִיל תְּכֵלֶת כְּדֵי שֶׁיִּהְיֶה עַל חֲגוֹרַת הָאֵפוֹד, שֶׁלֹּא יִתְנַתֵּק הַחוֹשֶׁן מֵעַל הָאֵפוֹד, כְּמוֹ שֶׁה' צִוָּה אֶת מֹשֶׁה.

<b>פָּרָשַׁת הַמְּעִיל</b><br>הוּא עָשָׂה אֶת מְעִיל הָאֵפוֹד בִּמְלֶאכֶת אֲרִיגָה, כֻּלּוֹ מִצֶּמֶר צָבוּעַ בִּתְכֵלֶת.

וּבְפֶתַח הַמְּעִיל הַבַּד מְקֻפָּל לְתוֹכוֹ כְּמוֹ צַוָּארוֹן הַשִּׁרְיוֹן, יֵשׁ שָׂפָה מִסָּבִיב לְפִתְחוֹ כְּדֵי שֶׁלֹּא יִקָּרַע.

עָשׂוּ עַל שׁוּלֵי הַמְּעִיל רִמּוֹנֵי תְּכֵלֶת וְאַרְגָּמָן וְצֶבַע אָדוֹם מִתּוֹלַעַת, שְׁזוּרִים.

עָשׂוּ פַּעֲמוֹנִים מִזָּהָב טָהוֹר, וְשָׂמוּ אֶת הַפַּעֲמוֹנִים בְּתוֹךְ הָרִמּוֹנִים עַל שׁוּלֵי הַמְּעִיל מִסָּבִיב בְּתוֹךְ הָרִמּוֹנִים.

פַּעֲמוֹן וְרִמּוֹן פַּעֲמוֹן וְרִמּוֹן עַל שׁוּלֵי הַמְּעִיל מִסָּבִיב, כְּדֵי לְשָׁרֵת, כְּמוֹ שֶׁה' צִוָּה אֶת מֹשֶׁה.

<b>פָּרָשַׁת בִּגְדֵי הַכֹּהֲנִים</b><br>עָשׂוּ אֶת הַכֻּתּוֹנוֹת לְאַהֲרֹן וּלְבָנָיו מִפִּשְׁתָּן, בִּמְלֶאכֶת אֲרִיגָה.

וְאֶת הַמִּצְנֶפֶת מִפִּשְׁתָּן וְאֶת הַמִּגְבָּעוֹת הַמְּפוֹאָרוֹת מִפִּשְׁתָּן וְאֶת מִכְנְסֵי הַבָּד מִפִּשְׁתָּן שָׁזוּר.

וְאֶת הָאַבְנֵט מִפִּשְׁתָּן שָׁזוּר וּתְכֵלֶת וְאַרְגָּמָן וְצֶבַע אָדוֹם מִתּוֹלַעַת, בִּמְלֶאכֶת רִקְמָה, כְּמוֹ שֶׁה' צִוָּה אֶת מֹשֶׁה.

<b>פָּרָשַׁת הַצִּיץ</b><br>עָשׂוּ אֶת הַצִּיץ – כֶּתֶר הַקּוֹדֶשׁ, מִזָּהָב טָהוֹר, וְכָתְבוּ עָלָיו כְּתָב חָקוּק כְּמוֹ בְּחוֹתֶמֶת – קוֹדֶשׁ לַה'.

חִבְּרוּ לוֹ פְּתִיל תְּכֵלֶת שֶׁיִּהְיֶה עַל הַמִּצְנֶפֶת מִלְּמַעְלָה, כְּמוֹ שֶׁה' צִוָּה אֶת מֹשֶׁה.

כָּל עֲבוֹדַת מִשְׁכַּן אוֹהֶל הַהִתְכַּנְּסוּת הֻשְׁלְמָה, בְּנֵי יִשְׂרָאֵל בִּצְּעוּ – כְּכָל מַה שֶּׁה' צִוָּה אֶת מֹשֶׁה כָּךְ הֵם עָשׂוּ.

<b>פָּרָשַׁת הֲבָאַת הַמִּשְׁכָּן</b><br>הֵבִיאוּ אֶת הַמִּשְׁכָּן לְמֹשֶׁה – אֶת הָאוֹהֶל וְאֶת כָּל כֵּלָיו, קְרָסָיו קְרָשָׁיו בְּרִיחָיו וְעַמּוּדָיו וּבְסִיסָיו.

וְאֶת כִּסּוּי עוֹרוֹת הָאַיִל שֶׁצְּבוּעִים בְּאָדוֹם, וְאֶת כִּסּוּי עוֹרוֹת הַחַיָּה תַּחַשׁ וְאֶת הַפָּרוֹכֶת.

אֶת אֲרוֹן לוּחוֹת הַבְּרִית וְאֶת הַמּוֹטוֹת לִנְשִׂיאָתוֹ, וְאֶת הַכִּסּוּי.

אֶת הַשֻּׁלְחָן אֶת כָּל כֵּלָיו וְאֶת הַלֶּחֶם הַמְּכֻבָּד.

אֶת הַמְּנוֹרָה הַטְּהוֹרָה אֶת נֵרוֹתֶיהָ – הַנֵּרוֹת הָעֲרוּכִים, וְאֶת כָּל כֵּלֶיהָ וְאֶת שֶׁמֶן הַתְּאוּרָה.

וְאֶת מִזְבַּח הַזָּהָב וְאֶת הַשֶּׁמֶן שֶׁמּוֹרְחִים בּוֹ וְאֶת קְטוֹרֶת הַבְּשָׂמִים, וְאֶת מָסַךְ פֶּתַח הָאוֹהֶל.

אֶת מִזְבַּח הַנְּחוֹשֶׁת וְאֶת קִשּׁוּט רֶשֶׁת הַנְּחוֹשֶׁת שֶׁלּוֹ, אֶת הַמּוֹטוֹת לִנְשִׂיאָתוֹ, וְאֶת כָּל כֵּלָיו, אֶת הַכִּיּוֹר וְאֶת בְּסִיסוֹ.

אֶת הַגְּדֵרוֹת הַקְּלוּעוֹת שֶׁל הֶחָצֵר, אֶת עַמּוּדֵי הֶחָצֵר וְאֶת בְּסִיסֵי הֶחָצֵר, וְאֶת הַמָּסָךְ לְשַׁעַר הֶחָצֵר, אֶת מֵיתָרָיו וִיתֵדוֹתֵיהָ וְאֶת כָּל כְּלֵי עֲבוֹדַת הַמִּשְׁכָּן שֶׁל אוֹהֶל הַהִתְכַּנְּסוּת.

אֶת כִּסּוּיֵי הַכֵּלִים שֶׁמְּשָׁרְתִים בָּהֶם בַּקּוֹדֶשׁ, אֶת בִּגְדֵי הַקּוֹדֶשׁ שֶׁל אַהֲרֹן הַכֹּהֵן וְאֶת בִּגְדֵי בָּנָיו שֶׁהֵם לוֹבְשִׁים כְּדֵי לְכַהֵן.

כְּמוֹ כָּל מַה שֶּׁה' צִוָּה אֶת מֹשֶׁה – כָּךְ בְּנֵי יִשְׂרָאֵל עָשׂוּ אֶת כָּל הָעֲבוֹדָה.

מֹשֶׁה רָאָה אֶת כָּל הַמְּלָאכָה וְהִנֵּה עָשׂוּ אוֹתָהּ – כְּמוֹ שֶׁה' צִוָּה כָּךְ עָשׂוּ, וּמֹשֶׁה בֵּרֵךְ אוֹתָם.


Chapter 40

<b>פָּרָשַׁת צִוּוּי הֲקָמַת הַמִּשְׁכַּן</b><br>ה' דִּבֵּר אֶל מֹשֶׁה וְאָמַר:

בַּחוֹדֶשׁ הָרִאשׁוֹן בַּיּוֹם הָרִאשׁוֹן לַחוֹדֶשׁ תָּקִים אֶת מִשְׁכַּן אוֹהֶל הַהִתְכַּנְּסוּת.

תָּשִׂים שָׁם אֶת אֲרוֹן לוּחוֹת הַבְּרִית, וּתְסַכֵּךְ עַל הָאָרוֹן בַּפָּרוֹכֶת.

תָּבִיא אֶת הַשֻּׁלְחָן וְתַעֲרוֹךְ אֶת עֲרִיכָתוֹ, וְתָבִיא אֶת הַמְּנוֹרָה וְתַדְלִיק אֶת נֵרוֹתֶיהָ.

תָּשִׂים אֶת מִזְבַּח הַזָּהָב לִקְטוֹרֶת לִפְנֵי אֲרוֹן לוּחוֹת הַבְּרִית, וְתָשִׂים אֶת מָסַךְ הַפֶּתַח לַמִּשְׁכָּן.

תָּשִׂים אֶת מִזְבַּח הָעוֹלָה לִפְנֵי פֶּתַח מִשְׁכַּן אוֹהֶל הַהִתְכַּנְּסוּת.

תָּשִׂים אֶת הַכִּיּוֹר בֵּין אוֹהֶל הַהִתְכַּנְּסוּת וּבֵין הַמִּזְבֵּחַ וְתָשִׂים שָׁם מַיִם.

תָּקִים אֶת הֶחָצֵר מִסָּבִיב, וְתַעֲמִיד אֶת מָסַךְ שַׁעַר הֶחָצֵר.

תִּקַּח אֶת הַשֶּׁמֶן שֶׁמּוֹרְחִים בּוֹ וְתִמְרַח עַל הַמִּשְׁכָּן וְעַל כָּל מַה שֶּׁבּוֹ, וּתְקַדֵּשׁ אוֹתוֹ וְאֶת כָּל כֵּלָיו וְהוּא יִהְיֶה קָדוֹשׁ.

תִּמְרַח אֶת הַשֶּׁמֶן עַל מִזְבַּח הָעוֹלָה וְעַל כָּל כֵּלָיו, וּתְקַדֵּשׁ אֶת הַמִּזְבֵּחַ וְהַמִּזְבֵּחַ יִהְיֶה קוֹדֶשׁ קָדָשִׁים.

תִּמְרַח עַל הַכִּיּוֹר וְעַל בְּסִיסוֹ וּתְקַדֵּשׁ אוֹתוֹ.

תְּקָרֵב אֶת אַהֲרֹן וְאֶת בָּנָיו לְפֶתַח אוֹהֶל הַהִתְכַּנְּסוּת, וְתַטְבִּיל אוֹתָם בְּמַיִם.

תַּלְבִּישׁ אֶת אַהֲרֹן אֶת בִּגְדֵי הַקּוֹדֶשׁ, וְתִמְרַח עָלָיו אֶת הַשֶּׁמֶן וּתְקַדֵּשׁ אוֹתוֹ וְהוּא יְכַהֵן לִי.

וּתְקָרֵב אֶת בָּנָיו וְתַלְבִּישׁ אוֹתָם כֻּתּוֹנוֹת.

וְתִמְרַח עֲלֵיהֶם כְּמוֹ שֶׁמָּרַחְתָּ עַל אֲבִיהֶם וְהֵם יְכַהֲנוּ לִי, כְּדֵי שֶׁמְּרִיחָתָם תַּכְשִׁיר אוֹתָם שֶׁתִּהְיֶה לָהֶם כְּהֻנַּת עוֹלָם לְדוֹרוֹת.

מֹשֶׁה בִּצֵּעַ – כְּכָל מַה שֶּׁה' צִוָּה אוֹתוֹ, כָּךְ הוּא עָשָׂה.

<b>פָּרָשַׁת הֲקָמַת הַמִּשְׁכַּן</b><br>בַּחוֹדֶשׁ הָרִאשׁוֹן בַּשָּׁנָה הַשְּׁנִיָּה בַּיּוֹם הָרִאשׁוֹן לַחוֹדֶשׁ הוּקַם הַמִּשְׁכָּן.

מֹשֶׁה הֵקִים אֶת הַמִּשְׁכָּן הוּא הֵנִיחַ אֶת בְּסִיסָיו, שָׂם אֶת קְרָשָׁיו, שָׂם אֶת בְּרִיחָיו, וְהֵקִים אֶת עַמּוּדָיו.

הוּא פָּרַשׂ אֶת יְרִיעוֹת הָאוֹהֶל עַל הַמִּשְׁכָּן וְשָׂם אֶת כִּסּוּי הָאוֹהֶל עָלָיו מִלְּמַעְלָה, כְּמוֹ שֶׁה' צִוָּה אֶת מֹשֶׁה.

הוּא לָקַח אֶת לוּחוֹת הַבְּרִית וְהִכְנִיס אוֹתָן לְתוֹךְ הָאָרוֹן, שָׂם אֶת הַמּוֹטוֹת עַל הָאָרוֹן, וְשָׂם אֶת הַכִּסּוּי עַל הָאָרוֹן מִלְּמַעְלָה.

הוּא הֵבִיא אֶת הָאָרוֹן לַמִּשְׁכָּן, שָׂם אֶת מָסָךְ הַפָּרוֹכֶת וְסִכֵּךְ בּוֹ עַל אֲרוֹן לוּחוֹת הַבְּרִית, כְּמוֹ שֶׁה' צִוָּה אֶת מֹשֶׁה.

הוּא שָׂם אֶת הַשֻּׁלְחָן בְּאוֹהֶל הַהִתְכַּנְּסוּת בְּסוֹף הַמִּשְׁכָּן לְצַד צָפוֹן, מִחוּץ לַפָּרוֹכֶת.

הוּא עָרַךְ עָלָיו עֲרִיכַת לֶחֶם לִפְנֵי ה', כְּמוֹ שֶׁה' צִוָּה אֶת מֹשֶׁה.

הוּא שָׂם אֶת הַמְּנוֹרָה בְּאוֹהֶל הַהִתְכַּנְּסוּת מִמּוּל הַשֻּׁלְחָן, בְּסוֹף הַמִּשְׁכָּן לְצַד דָּרוֹם.

הוּא הִדְלִיק אֶת הַנֵּרוֹת לִפְנֵי ה', כְּמוֹ שֶׁה' צִוָּה אֶת מֹשֶׁה.

הוּא שָׂם אֶת מִזְבַּח הַזָּהָב בְּאוֹהֶל הַהִתְכַּנְּסוּת, לִפְנֵי הַפָּרוֹכֶת.

הוּא הִקְטִיר עָלָיו קְטוֹרֶת בְּשָׂמִים, כְּמוֹ שֶׁה' צִוָּה אֶת מֹשֶׁה.

הוּא שָׂם אֶת מָסַךְ הַפֶּתַח לַמִּשְׁכָּן.

וְאֶת מִזְבַּח הָעוֹלָה הוּא שָׂם בְּפֶתַח מִשְׁכַּן אוֹהֶל הַהִתְכַּנְּסוּת, וְהֶעֱלָה עָלָיו אֶת הָעוֹלָה וְאֶת הַמִּנְחָה, כְּמוֹ שֶׁה' צִוָּה אֶת מֹשֶׁה.

הוּא שָׂם אֶת הַכִּיּוֹר בֵּין אוֹהֶל הַהִתְכַּנְּסוּת וּבֵין הַמִּזְבֵּחַ, וְשָׂם שָׁם מַיִם לִרְחִיצָה.

כְּדֵי שֶׁיִּרְחֲצוּ מִמֶּנּוּ מֹשֶׁה וְאַהֲרֹן וּבָנָיו אֶת יְדֵיהֶם וְאֶת רַגְלֵיהֶם.

כְּשֶׁיָּבוֹאוּ לְאוֹהֶל הַהִתְכַּנְּסוּת וּכְשֶׁיִּגְּשׁוּ לַמִּזְבֵּחַ – יִרְחֲצוּ, כְּמוֹ שֶׁה' צִוָּה אֶת מֹשֶׁה.

הוּא הֵקִים אֶת הֶחָצֵר מִסָּבִיב לַמִּשְׁכָּן וְלַמִּזְבֵּחַ, וְהֶעֱמִיד אֶת מָסַךְ שַׁעַר הֶחָצֵר, מֹשֶׁה הִשְׁלִים אֶת הַמְּלָאכָה.

הֶעָנָן כִּסָּה אֶת אוֹהֶל הַהִתְכַּנְּסוּת, וּכְבוֹד ה' מִלֵּא אֶת הַמִּשְׁכָּן.

מֹשֶׁה לֹא הָיָה יָכוֹל לָבוֹא לְאוֹהֶל הַהִתְכַּנְּסוּת כִּי הֶעָנָן שָׁכַן עָלָיו, וּכְבוֹד ה' מִלֵּא אֶת הַמִּשְׁכָּן.

וּכְשֶַׁהֶעָנָן עוֹלֶה מֵעַל הַמִּשְׁכָּן בְּנֵי יִשְׂרָאֵל נוֹסְעִים, כָּךְ הָיָה בְּכָל מַסְעוֹתֵיהֶם.

וְאִם הֶעָנָן לֹא עוֹלֶה – לֹא נוֹסְעִים, עַד לְיוֹם עֲלִיָּתוֹ.

כִּי עֲנַן ה' נִמְצָא עַל הַמִּשְׁכָּן בַּיּוֹם, וְאֵשׁ נִמְצֵאת בּוֹ בַּלַּיְלָה, לְעֵינֵי כָּל בֵּית יִשְׂרָאֵל בְּכָל מַסְעוֹתֵיהֶם.
