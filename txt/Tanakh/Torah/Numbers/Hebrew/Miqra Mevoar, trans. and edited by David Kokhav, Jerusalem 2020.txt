Numbers
במדבר
Miqra Mevoar, trans. and edited by David Kokhav, Jerusalem 2020
https://he.wikisource.org/wiki/%D7%9E%D7%A7%D7%A8%D7%90_%D7%9E%D7%91%D7%95%D7%90%D7%A8

במדבר



Chapter 1

<b>פָּרָשַׁת פְּקוּדֵי יִשְׂרָאֵל</b><br>ה' דִּבֵּר אֶל מֹשֶׁה בְּמִדְבַּר סִינַי בְּאוֹהֶל הַהִתְכַּנְּסוּת, בַּיּוֹם הָרִאשׁוֹן שֶׁל הַחוֹדֶשׁ הַשֵּׁנִי בַּשָּׁנָה הַשְּׁנִיָּה לְצֵאתָם מֵאֶרֶץ מִצְרַיִם, וְאָמַר:

סִפְרוּ אֶת כָּל הַצִּבּוּר שֶׁל בְּנֵי יִשְׂרָאֵל לְמִשְׁפְּחוֹתֵיהֶם בַּחֲלוּקָה לְפִי מִשְׁפְּחוֹת אֲבוֹתֵיהֶם, כָּל אֶחָד בִּשְׁמוֹ, כָּל אִישׁ זָכָר.

מִגִּיל עֶשְׂרִים שָׁנָה וָמַעְלָה – כָּל מִתְגַּיֵּס לַצָּבָא בְּיִשְׂרָאֵל, אַתָּה וְאַהֲרֹן תִּסְפְּרוּ אוֹתָם בִּשְׁבִיל הַצָּבָא.

וְאִתְּכֶם יִהְיוּ אִישׁ אֶחָד מִכָּל שֵׁבֶט – וְהוּא הַמַּנְהִיג שֶׁל מִשְׁפְּחוֹתָיו.

וְאֵלֶּה שְׁמוֹת הָאֲנָשִׁים שֶׁיַּעַמְדוּ אִתְּכֶם: לִרְאוּבֵן – אֱלִיצוּר בֶּן שְׁדֵיאוּר.

לְשִׁמְעוֹן – שְׁלוּמִיאֵל בֶּן צוּרִישַׁדָּי.

לִיהוּדָה – נַחְשׁוֹן בֶּן עַמִּינָדָב.

לְיִשָּׂשכָר – נְתַנְאֵל בֶּן צוּעָר.

לִזְבוּלוּן – אֱלִיאָב בֶּן חֵלוֹן.

לִבְנֵי יוֹסֵף: לְאֶפְרַיִם – אֱלִישָׁמָע בֶּן עַמִּיהוּד, לִמְנַשֶּׁה – גַּמְלִיאֵל בֶּן פְּדָהצוּר.

לְבִנְיָמִין – אֲבִידָן בֶּן גִּדְעוֹנִי.

לְדָן – אֲחִיעֶזֶר בֶּן עַמִּישַׁדָּי.

לְאָשֵׁר – פַּגְעִיאֵל בֶּן עָכְרָן.

לְגָד – אֶלְיָסָף בֶּן דְּעוּאֵל.

לְנַפְתָּלִי – אֲחִירַע בֶּן עֵינָן.

אֵלֶּה הֵם הַמֻּזְמָנִים מֵהַצִּבּוּר לִסְפּוֹר – נְשִׂיאֵי שִׁבְטֵי אֲבוֹתֵיהֶם, הֵם רָאשֵׁי אַלְפֵי בְּנֵי יִשְׂרָאֵל.

מֹשֶׁה וְאַהֲרֹן לָקְחוּ אִתָּם אֶת הָאֲנָשִׁים הָאֵלֶּה שֶׁשְּׁמוֹתֵיהֶם הֻזְכְּרוּ.

וְאָסְפוּ אֶת כָּל הַצִּבּוּר בַּיּוֹם הָרִאשׁוֹן שֶׁל חוֹדֶשׁ אִיָּר, וְהֵם הִצִּיגוּ אֶת יִחוּסֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם, שְׁמוֹת הָאֲנָשִׁים נִסְפְּרוּ מִגִּיל עֶשְׂרִים וָמַעְלָה, כָּל אֶחָד וְאֶחָד.

הֵם עָשׂוּ כְּמוֹ שֶׁה' צִוָּה אֶת מֹשֶׁה, וְהוּא סָפַר אוֹתָם בְּמִדְבַּר סִינַי.

בְּנֵי רְאוּבֵן בְּכוֹר יִשְׂרָאֵל, צֶאֱצָאֵי מִשְׁפְּחוֹתֵיהֶם בַּחֲלוּקָה לְפִי מִשְׁפְּחוֹת אֲבוֹתֵיהֶם, שֶׁנִּסְפְּרוּ כָּל אֶחָד בִּשְׁמוֹ, כָּל זָכָר מִגִּיל עֶשְׂרִים שָׁנָה וָמַעְלָה – כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט רְאוּבֵן הָיָה אַרְבָּעִים וְשִׁשָּׁה אֶלֶף וַחֲמֵשׁ מֵאוֹת.

לִבְנֵי שִׁמְעוֹן צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט שִׁמְעוֹן חֲמִשִּׁים וְתִשְׁעָה אֶלֶף וּשְׁלוֹשׁ מֵאוֹת.

לִבְנֵי גָּד צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט גָּד אַרְבָּעִים וַחֲמִשָּׁה אֶלֶף וְשֵׁשׁ מֵאוֹת וַחֲמִשִּׁים.

לִבְנֵי יְהוּדָה צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט יְהוּדָה שִׁבְעִים וְאַרְבָּעָה אֶלֶף וְשֵׁשׁ מֵאוֹת.

לִבְנֵי יִשָּׂשכָר צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט יִשָּׂשכָר חֲמִשִּׁים וְאַרְבָּעָה אֶלֶף וְאַרְבַּע מֵאוֹת.

לִבְנֵי זְבוּלוּן צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט זְבוּלוּן חֲמִשִּׁים וְשִׁבְעָה אֶלֶף וְאַרְבַּע מֵאוֹת.

לִבְנֵי יוֹסֵף, לִבְנֵי אֶפְרַיִם צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט אֶפְרַיִם אַרְבָּעִים אֶלֶף וַחֲמֵשׁ מֵאוֹת.

לִבְנֵי מְנַשֶּׁה צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט מְנַשֶּׁה שְׁלוֹשִׁים וּשְׁנַיִם אֶלֶף וּמָאתַיִם.

לִבְנֵי בִּנְיָמִין צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט בִּנְיָמִין שְׁלוֹשִׁים וַחֲמִשָּׁה אֶלֶף וְאַרְבַּע מֵאוֹת.

לִבְנֵי דָּן צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט דָּן שִׁשִּׁים וּשְׁנַיִם אֶלֶף וּשְׁבַע מֵאוֹת.

לִבְנֵי אָשֵׁר צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט אָשֵׁר אַרְבָּעִים וְאֶחָד אֶלֶף וַחֲמֵשׁ מֵאוֹת.

בְּנֵי נַפְתָּלִי צֶאֱצָאֵי מִשְׁפְּחוֹתֵיהֶם לְפִי מִשְׁפְּחוֹת אֲבוֹתֵיהֶם – מִנְיָנָם שֶׁנִּסְפְּרוּ כָּל אֶחָד בִּשְׁמוֹ, כָּל אִישׁ זָכָר מִגִּיל עֶשְׂרִים שָׁנָה וָמַעְלָה כָּל מִתְגַּיֵּס לַצָּבָא –

מִנְיָנָם שֶׁל שֵׁבֶט נַפְתָּלִי חֲמִשִּׁים וּשְׁלוֹשָׁה אֶלֶף וְאַרְבַּע מֵאוֹת.

אֵלֶּה תּוֹצְאוֹת הַסְּפִירָה שֶׁסָּפְרוּ מֹשֶׁה וְאַהֲרֹן וּשְׁנֵים עָשָׂר אִישׁ – נְשִׂיאֵי יִשְׂרָאֵל, כָּל אֶחָד הָיָה נָצִיג לְמִשְׁפַּחְתּוֹ.

מִנְיַן כָּל בְּנֵי יִשְׂרָאֵל בַּחֲלוּקָה לְפִי מִשְׁפְּחוֹת אֲבוֹתֵיהֶם מִגִּיל עֶשְׂרִים שָׁנָה וָמַעְלָה – כָּל מִתְגַּיֵּס לַצָּבָא בְּיִשְׂרָאֵל –

כָּל הַנִּסְפָּרִים הָיוּ שֵׁשׁ מֵאוֹת אֶלֶף וּשְׁלוֹשֶׁת אֲלָפִים וַחֲמֵשׁ מֵאוֹת וַחֲמִשִּׁים.

וְשֵׁבֶט הַלְוִיִּים לְמִשְׁפְּחוֹתֵיהֶם לֹא נִמְנוּ יַחַד אִתָּם.

<b>פָּרָשַׁת תַּפְקִיד הַלְוִיִּים</b><br>ה' דִּבֵּר אֶל מֹשֶׁה וְאָמַר:

אֲבָל אֶת שֵׁבֶט לֵוִי אַל תִּמְנֶה וְאַל תִּסְפּוֹר אוֹתָם יַחַד עִם בְּנֵי יִשְׂרָאֵל.

וְאַתָּה תְּמַנֶּה אֶת הַלְוִיִּים עַל מִשְׁכַּן לוּחוֹת הַבְּרִית, וְעַל כָּל כֵּלָיו וְעַל כָּל הַדְּבָרִים שֶׁשַּׁיָּכִים אֵלָיו – הֵם יִסְחֲבוּ אֶת הַמִּשְׁכָּן וְאֶת כָּל כֵּלָיו וְהֵם יִהְיוּ הַשָּׁרָתִים שֶׁלּוֹ וְיַחֲנוּ מִסָּבִיב לַמִּשְׁכָּן.

כְּשֶׁהַמִּשְׁכָּן יִסַּע הַלְוִיִּים יְפָרְקוּ אוֹתוֹ וּכְשֶׁהַמִּשְׁכָּן יַחֲנֶה הַלְוִיִּים יָקִימוּ אוֹתוֹ, וְאִישׁ זָר שֶׁיִּגַּשׁ לַעֲשׂוֹת אֶת זֶה – יוּמַת.

וּבְנֵי יִשְׂרָאֵל יַחֲנוּ כָּל אֶחָד בַּמַּחֲנֶה שֶׁלּוֹ – כָּל אִישׁ תַּחַת דִּגְלוֹ לִקְהִלּוֹתֵיהֶם.

וְהַלְוִיִּים יַחֲנוּ מִסָּבִיב לְמִשְׁכַּן לוּחוֹת הַבְּרִית וְלֹא יִהְיֶה כַּעַס עַל הַצִּבּוּר שֶׁל בְּנֵי יִשְׂרָאֵל, וְהַלְוִיִּים יִשְׁמְרוּ אֶת מִשְׁמַר מִשְׁכַּן לוּחוֹת הַבְּרִית.

וּבְנֵי יִשְׂרָאֵל בִּצְּעוּ, כְּכָל מַה שֶּׁה' צִוָּה אֶת מֹשֶׁה – כָּךְ הֵם עָשׂוּ.


Chapter 2

<b>פָּרָשַׁת הַדְּגָלִים</b><br>ה' דִּבֵּר אֶל מֹשֶׁה וְאֶל אַהֲרֹן וְאָמַר:

בְּנֵי יִשְׂרָאֵל יַחֲנוּ כָּל אֶחָד לְיַד דֶּגֶל שִׁבְטוֹ וְסִמְלוֹ לְפִי מִשְׁפְּחוֹת אֲבוֹתֵיהֶם, הֵם יַחֲנוּ מוּל אוֹהֶל הַהִתְכַּנְּסוּת מִסָּבִיב.

וְהַחוֹנִים בְּצַד מִזְרָח – דֶּגֶל מַחֲנֵה יְהוּדָה וּקְהִלּוֹתָיו, הַנָּשִׂיא שֶׁל בְּנֵי יְהוּדָה – נַחְשׁוֹן בֶּן עַמִּינָדָב.

וּמִסְפַּר אַנְשֵׁי צְבָאוֹ שִׁבְעִים וְאַרְבָּעָה אֶלֶף וְשֵׁשׁ מֵאוֹת.

וְהַחוֹנִים אִתּוֹ: שֵׁבֶט יִשָּׂשכָר, הַנָּשִׂיא שֶׁל בְּנֵי יִשָּׂשכָר – נְתַנְאֵל בֶּן צוּעָר.

וּמִסְפַּר אַנְשֵׁי צְבָאוֹ חֲמִשִּׁים וְאַרְבָּעָה אֶלֶף וְאַרְבַּע מֵאוֹת.

וְשֵׁבֶט זְבוּלוּן, הַנָּשִׂיא שֶׁל בְּנֵי זְבוּלוּן – אֱלִיאָב בֶּן חֵלוֹן.

וּמִסְפַּר אַנְשֵׁי צְבָאוֹ חֲמִשִּׁים וְשִׁבְעָה אֶלֶף וְאַרְבַּע מֵאוֹת.

כָּל הַמִּנְיָן שֶׁל מַחֲנֵה יְהוּדָה מֵאָה וּשְׁמוֹנִים וְשִׁשָּׁה אֶלֶף וְאַרְבַּע מֵאוֹת לִקְהִלּוֹתֵיהֶם, הֵם יִסְעוּ רִאשׁוֹנִים.

דֶּגֶל מַחֲנֵה רְאוּבֵן וּקְהִלּוֹתָיו יַחֲנוּ בַּדָּרוֹם, הַנָּשִׂיא לִבְנֵי רְאוּבֵן – אֱלִיצוּר בֶּן שְׁדֵיאוּר.

וּמִסְפַּר אַנְשֵׁי צְבָאוֹ אַרְבָּעִים וְשִׁשָּׁה אֶלֶף וַחֲמֵשׁ מֵאוֹת.

וְהַחוֹנִים אִתּוֹ: שֵׁבֶט שִׁמְעוֹן, הַנָּשִׂיא לִבְנֵי שִׁמְעוֹן – שְׁלוּמִיאֵל בֶּן צוּרִישַׁדָּי.

וּמִסְפַּר אַנְשֵׁי צְבָאוֹ חֲמִשִּׁים וְתִשְׁעָה אֶלֶף וּשְׁלוֹשׁ מֵאוֹת.

וְשֵׁבֶט גָּד, הַנָּשִׂיא שֶׁל בְּנֵי גָּד – אֶלְיָסָף בֶּן רְעוּאֵל.

וּמִסְפַּר אַנְשֵׁי צְבָאוֹ אַרְבָּעִים וַחֲמִשָּׁה אֶלֶף וְשֵׁשׁ מֵאוֹת וַחֲמִשִּׁים.

כָּל הַמִּנְיָן שֶׁל מַחֲנֵה רְאוּבֵן מֵאָה וַחֲמִשִּׁים וְאֶחָד אֶלֶף וְאַרְבַּע מֵאוֹת וַחֲמִשִּׁים לִקְהִלּוֹתֵיהֶם, וְהֵם יִסְעוּ שְׁנִיִּים.

אוֹהֶל הַהִתְכַּנְּסוּת יִסַּע עִם מַחֲנֵה הַלְוִיִּים בְּאֶמְצַע הַמַּחֲנוֹת, כְּמוֹ צוּרַת חֲנִיָּתָם כָּךְ תִּהְיֶה צוּרַת נְסִיעָתָם – כָּל אֶחָד בִּמְקוֹמוֹ מְסֻדָּרִים לְפִי דִּגְלֵיהֶם.

דֶּגֶל מַחֲנֵה אֶפְרַיִם וּקְהִלּוֹתָיו בְּצַד מַעֲרָב, הַנָּשִׂיא שֶׁל בְּנֵי אֶפְרַיִם – אֱלִישָׁמָע בֶּן עַמִּיהוּד.

וּמִסְפַּר אַנְשֵׁי צְבָאוֹ אַרְבָּעִים אֶלֶף וַחֲמֵשׁ מֵאוֹת.

וְאִתּוֹ שֵׁבֶט מְנַשֶּׁה, הַנָּשִׂיא שֶׁל בְּנֵי מְנַשֶּׁה גַּמְלִיאֵל בֶּן פְּדָהצוּר.

וּמִסְפַּר אַנְשֵׁי צְבָאוֹ שְׁלוֹשִׁים וּשְׁנַיִם אֶלֶף וּמָאתַיִם.

וְשֵׁבֶט בִּנְיָמִין, הַנָּשִׂיא שֶׁל בְּנֵי בִּנְיָמִין – אֲבִידָן בֶּן גִּדְעוֹנִי.

וּמִסְפַּר אַנְשֵׁי צְבָאוֹ שְׁלוֹשִׁים וַחֲמִשָּׁה אֶלֶף וְאַרְבַּע מֵאוֹת.

כָּל הַמִּנְיָן שֶׁל מַחֲנֵה אֶפְרַיִם מֵאָה וּשְׁמוֹנָה אֶלֶף וּמֵאָה לִקְהִלּוֹתֵיהֶם, וְהֵם יִסְעוּ שְׁלִישִׁים.

דֶּגֶל מַחֲנֵה דָּן יַחֲנֶה בְּצַד צָפוֹן לִקְהִלּוֹתָיו, הַנָּשִׂיא שֶׁל בְּנֵי דָּן – אֲחִיעֶזֶר בֶּן עַמִּישַׁדָּי.

וּמִסְפַּר אַנְשֵׁי צְבָאוֹ שִׁשִּׁים וּשְׁנַיִם אֶלֶף וּשְׁבַע מֵאוֹת.

וְהַחוֹנִים אִתּוֹ: שֵׁבֶט אָשֵׁר, הַנָּשִׂיא שֶׁל בְּנֵי אָשֵׁר – פַּגְעִיאֵל בֶּן עָכְרָן.

וּמִסְפַּר אַנְשֵׁי צְבָאוֹ אַרְבָּעִים וְאֶחָד אֶלֶף וַחֲמֵשׁ מֵאוֹת.

וְשֵׁבֶט נַפְתָּלִי, הַנָּשִׂיא שֶׁל בְּנֵי נַפְתָּלִי – אֲחִירַע בֶּן עֵינָן.

וּמִסְפַּר אַנְשֵׁי צְבָאוֹ חֲמִשִּׁים וּשְׁלוֹשָׁה אֶלֶף וְאַרְבַּע מֵאוֹת.

כָּל הַמִּנְיָן שֶׁל מַחֲנֵה דָּן מֵאָה חֲמִשִּׁים וְשִׁבְעָה אֶלֶף וְשֵׁשׁ מֵאוֹת, דִּגְלֵיהֶם יִסְעוּ אַחֲרוֹנִים.

אֵלֶּה מִנְיָנֵי בְּנֵי יִשְׂרָאֵל בַּחֲלוּקָה לְפִי מִשְׁפְּחוֹת אֲבוֹתֵיהֶם כָּל מִנְיְנֵי הַמַּחֲנוֹת לִקְהִלּוֹתֵיהֶם – שֵׁשׁ מֵאוֹת אֶלֶף וּשְׁלוֹשֶׁת אֲלָפִים וַחֲמֵשׁ מֵאוֹת וַחֲמִשִּׁים.

וְהַלְוִיִּים לֹא נִמְנוּ יַחַד עִם בְּנֵי יִשְׂרָאֵל, כְּמוֹ שֶׁה' צִוָּה אֶת מֹשֶׁה.

וּבְנֵי יִשְׂרָאֵל עָשׂוּ, כְּכָל מַה שֶּׁה' צִוָּה אֶת מֹשֶׁה כָּךְ חָנוּ מְסֻדָּרִים לְפִי דִּגְלֵיהֶם וְכָךְ נָסְעוּ, כָּל אֶחָד עִם מִשְׁפַּחְתּוֹ לְיַד מִשְׁפְּחוֹת אֲבוֹתָיו.


Chapter 3

<b>פָּרָשַׁת תּוֹלְדֹת אַהֲרֹן</b><br>וְאֵלֶּה צֶאֱצָאֵי אַהֲרֹן וּמֹשֶׁה בַּיּוֹם שֶׁה' דִּבֵּר עִם מֹשֶׁה בְּהַר סִינַי.

אֵלֶּה שְׁמוֹת בְּנֵי אַהֲרֹן: הַבְּכוֹר נָדָב, וַאֲבִיהוּא, אֶלְעָזָר, וְאִיתָמָר.

אֵלֶּה שְׁמוֹת בְּנֵי אַהֲרֹן הַכֹּהֲנִים שֶׁנִּמְרְחוּ בְּשֶׁמֶן, שֶׁמִּנּוּ אוֹתָם לְכַהֵן.

נָדָב וַאֲבִיהוּא מֵתוּ לִפְנֵי ה' כְּשֶׁהִקְרִיבוּ לִפְנֵי ה' בְּמִדְבַּר סִינַי אֵשׁ זָרָה שֶׁלֹּא נִצְטַוּוּ עָלֶיהָ, וְלֹא הָיוּ לָהֶם בָּנִים, אֶלְעָזָר וְאִיתָמָר כִּהֲנוּ יַחַד עִם אַהֲרֹן אֲבִיהֶם.

<b>פָּרָשַׁת מִשְׁמֶרֶת הַלְוִיִּים</b><br>ה' דִּבֵּר אֶל מֹשֶׁה וְאָמַר:

הַגֵּשׁ אֶת שֵׁבֶט לֵוִי וְהַעֲמֵד אוֹתוֹ לִפְנֵי אַהֲרֹן הַכֹּהֵן וְהֵם יְשָׁרְתוּ אוֹתוֹ.

וְיַעֲשׂוּ אֶת הָעֲבוֹדָה הַמֻּטֶּלֶת עָלָיו וְעַל כָּל הַצִּבּוּר לִפְנֵי אוֹהֶל הַהִתְכַּנְּסוּת – לַעֲבוֹד אֶת עֲבוֹדַת הַמִּשְׁכָּן.

הֵם יִשְׁמְרוּ אֶת כָּל כְּלֵי אוֹהֶל הַהִתְכַּנְּסוּת וְיַעַבְדוּ אֶת הָעֲבוֹדָה הַמֻּטֶּלֶת עַל בְּנֵי יִשְׂרָאֵל, לַעֲבוֹד אֶת עֲבוֹדַת הַמִּשְׁכָּן.

תִּתֵּן אֶת הַלְוִיִּים לְאַהֲרֹן וּלְבָנָיו, הֵם נְתוּנִים לוֹ מֵאֵת בְּנֵי יִשְׂרָאֵל לְעֶזְרָה.

וְאֶת אַהֲרֹן וְאֶת בָּנָיו תְּמַנֶּה שֶׁיִּשְׁמְרוּ עַל כְּהֻנָּתָם – וְזָר שֶׁיִּגַּשׁ לַעֲשׂוֹת בִּמְקוֹמָם יוּמַת.

ה' דִּבֵּר אֶל מֹשֶׁה וְאָמַר:

הִנֵּה אֲנִי לָקַחְתִּי אֶת הַלְוִיִּים מִתּוֹךְ בְּנֵי יִשְׂרָאֵל בִּמְקוֹם כָּל בְּכוֹר מִבְּנֵי יִשְׂרָאֵל שֶׁיָּצָא רִאשׁוֹן מִפֶּתַח הָרֶחֶם, הַלְוִיִּים יִהְיוּ שֶׁלִּי.

כִּי כָּל הַבְּכוֹרוֹת הֵם שֶׁלִּי, כִּי בַּיּוֹם שֶׁהִכֵּיתִי אֶת כָּל הַבְּכוֹרוֹת בְּאֶרֶץ מִצְרַיִם הִקְדַּשְׁתִּי לִי אֶת כָּל הַבְּכוֹרוֹת בְּיִשְׂרָאֵל מֵאָדָם עַד בְּהֵמָה, הֵם יִהְיוּ שֶׁלִּי, אֲנִי ה'!

<b>פָּרָשַׁת פְּקוּדֵי הַלְוִיִּים</b><br>ה' דִּבֵּר אֶל מֹשֶׁה בְּמִדְבַּר סִינַי וְאָמַר:

סְפוֹר אֶת בְּנֵי לֵוִי לְמִשְׁפְּחוֹתֵיהֶם בַּחֲלוּקָה לְפִי מִשְׁפְּחוֹת אֲבוֹתֵיהֶם, תִּסְפּוֹר אוֹתָם – כָּל זָכָר מִגִּיל חוֹדֶשׁ וָמַעְלָה.

מֹשֶׁה סָפַר אוֹתָם עַל פִּי דִּבְרֵי ה' כְּמוֹ שֶׁנִּצְטַוָּה.

אֵלֶּה הָיוּ בְּנֵי לֵוִי בִּשְׁמוֹתָם: גֵּרְשׁוֹן קְהָת וּמְרָרִי.

וְאֵלֶּה שְׁמוֹת בְּנֵי גֵּרְשׁוֹן לְמִשְׁפְּחוֹתֵיהֶם: לִבְנִי וְשִׁמְעִי.

וּבְנֵי קְהָת לְמִשְׁפְּחוֹתֵיהֶם: עַמְרָם וְיִצְהָר חֶבְרוֹן וְעֻזִּיאֵל.

וּבְנֵי מְרָרִי לְמִשְׁפְּחוֹתֵיהֶם: מַחְלִי וּמוּשִׁי אֵלֶּה הֵם מִשְׁפְּחוֹת הַלֵּוִי לְמִשְׁפְּחוֹת אֲבוֹתֵיהֶם.

לְגֵרְשׁוֹן: מִשְׁפַּחַת הַלִּבְנִי וּמִשְׁפַּחַת הַשִּׁמְעִי אֵלֶּה הֵם מִשְׁפְּחוֹת הַגֵּרְשֻׁנִּי.

מִסְפָּרָם כְּשֶׁסָּפְרוּ כָּל זָכָר מִגִּיל חוֹדֶשׁ וָמָעְלָה – שִׁבְעַת אֲלָפִים וַחֲמֵשׁ מֵאוֹת.

מִשְׁפְּחוֹת הַגֵּרְשֻׁנִּי יַחֲנוּ מֵאַחוֹרֵי הַמִּשְׁכָּן – בְּצַד מַעֲרָב.

וּנְשִׂיא הַמִּשְׁפָּחָה שֶׁל מִשְׁפְּחוֹת הַגֵּרְשֻׁנִּי – אֶלְיָסָף בֶּן לָאֵל.

הַתַּפְקִיד שֶׁל בְּנֵי גֵּרְשׁוֹן בְּאוֹהֶל הַהִתְכַּנְּסוּת: כִּסּוּי הַמִּשְׁכָּן, וְהָאוֹהֶל, וְהַכִּסּוּי שֶׁעָלָיו, וְהַמָּסַךְ שֶׁל פֶּתַח אוֹהֶל הַהִתְכַּנְּסוּת,

וְהַגְּדֵרוֹת הַקְּלוּעוֹת שֶׁל הֶחָצֵר, וְהַמָּסַךְ שֶׁל פֶּתַח הֶחָצֵר שֶׁסְּבִיב הַמִּשְׁכָּן וְהַמִּזְבֵּחַ, וּמֵיתְרֵי הָאוֹהֶל הַמְּשַׁמְּשִׂים לְכָל צָרְכֵי עֲבוֹדָתוֹ.

וְלִקְהָת: מִשְׁפַּחַת הַעַמְרָמִי, וּמִשְׁפַּחַת הַיִּצְהָרִי, וּמִשְׁפַּחַת הַחֶבְרוֹנִי, וּמִשְׁפַּחַת הָעָזִּיאֵלִי; אֵלֶּה הֵם מִשְׁפְּחוֹת הַקְּהָתִי.

בִּסְפִירַת כָּל זָכָר מִגִּיל חוֹדֶשׁ וָמָעְלָה נִמְצָא מִנְיָנָם: שְׁמוֹנַת אֲלָפִים וְשֵׁשׁ מֵאוֹת שׁוֹמְרֵי מִשְׁמֶרֶת הַקּוֹדֶשׁ.

מִשְׁפְּחוֹת בְּנֵי קְהָת יַחֲנוּ בְּצַד הַמִּשְׁכָּן מִדָּרוֹם.

וּנְשִׂיא הַמִּשְׁפָּחָה שֶׁל מִשְׁפְּחוֹת הַקְּהָתִי – אֱלִיצָפָן בֶּן עֻזִּיאֵל.

וְתַפְקִידָם: הָאָרוֹן, וְהַשֻּׁלְחָן, וְהַמְּנוֹרָה, וְהַמִּזְבְּחוֹת וּכְלֵי הַקּוֹדֶשׁ שֶׁיְּשָׁרְתוּ בָּהֶם, וְהַמָּסָךְ וְכָל עֲבוֹדָתוֹ.

וְהַנָּשִׂיא שֶׁל נְשִׂיאֵי הַלֵּוִי – אֶלְעָזָר בֶּן אַהֲרֹן הַכֹּהֵן – מְפַקֵּד עוֹבְדֵי עֲבוֹדַת הַקּוֹדֶשׁ.

לִמְרָרִי: מִשְׁפַּחַת הַמַּחְלִי, וּמִשְׁפַּחַת הַמּוּשִׁי. אֵלֶּה הֵם מִשְׁפְּחוֹת מְרָרִי.

וּמִסְפָּרָם כְּשֶׁסָּפְרוּ כָּל זָכָר מִגִּיל חוֹדֶשׁ וָמַעְלָה – שֵׁשֶׁת אֲלָפִים וּמָאתַיִם.

וּנְשִׂיא הַמִּשְׁפָּחָה שֶׁל מִשְׁפְּחוֹת מְרָרִי – צוּרִיאֵל בֶּן אֲבִיחַיִל, הֵם יַחֲנוּ בְּצַד הַמִּשְׁכָּן מִצָּפוֹן.

וּבְנֵי מְרָרִי מֻפְקָדִים עַל קַרְשֵׁי הַמִּשְׁכָּן, וּבְרִיחָיו, וְעַמּוּדָיו, וּבְסִיסָיו, וְכָל כֵּלָיו וְכָל עֲבוֹדָתוֹ,

וְעַמּוּדֵי הֶחָצֵר מִסָּבִיב, וּבְסִיסֵיהֶם וִיתֵדוֹתָם וּמֵיתְרֵיהֶם.

וְהַחוֹנִים לִפְנֵי הַמִּשְׁכָּן בַּמִּזְרָח – לִפְנֵי אוֹהֶל הַהִתְכַּנְּסוּת בְּצַד מִזְרָח: מֹשֶׁה וְאַהֲרֹן וּבָנָיו – שׁוֹמְרִים אֶת מִשְׁמַר הַמִּקְדָּשׁ הַמֻּטָּל עַל בְּנֵי יִשְׂרָאֵל, וְזָר שֶׁיִּגַּשׁ לַעֲשׂוֹת אֶת עֲבוֹדָתָם – יוּמַת.

כָּל מִנְיַן הַלְוִיִּים שֶׁמֹּשֶׁה וְאַהֲרֹן סָפְרוּ עַל פִּי ה' לְמִשְׁפְּחוֹתֵיהֶם – כָּל זָכָר מִגִּיל חוֹדֶשׁ וָמַעְלָה עֶשְׂרִים וּשְׁנַיִם אֶלֶף.

<b>פָּרָשַׁת פִּדְיוֹן הַבְּכוֹרוֹת</b><br>ה' אָמַר לְמֹשֶׁה: סְפוֹר כָּל בְּכוֹר זָכָר מִבְּנֵי יִשְׂרָאֵל מִגִּיל חוֹדֶשׁ וָמַעְלָה, וְחַשֵּׁב אֶת מִסְפַּר שְׁמוֹתֵיהֶם.

אֲנִי ה'! קַח אֶת הַלְוִיִּים לַעֲבוֹדָתִי בִּמְקוֹם כָּל בְּכוֹר בִּבְנֵי יִשְׂרָאֵל, וְאֶת בֶּהֱמוֹת הַלְוִיִּים בִּמְקוֹם כָּל בְּכוֹרוֹת בֶּהֱמוֹת בְּנֵי יִשְׂרָאֵל.

מֹשֶׁה סָפַר אֶת כָּל הַבְּכוֹרוֹת שֶׁל בְּנֵי יִשְׂרָאֵל כְּמוֹ שֶׁה' צִוָּה אוֹתוֹ.

מִסְפַּר שְׁמוֹת כָּל הַבְּכוֹרוֹת הַזְּכָרִים מִגִּיל חוֹדֶשׁ וָמַעְלָה הָיָה עֶשְׂרִים וּשְׁנַיִם אֶלֶף מָאתַיִם שִׁבְעִים וּשְׁלוֹשָׁה.

ה' דִּבֵּר אֶל מֹשֶׁה וְאָמַר:

קַח אֶת הַלְוִיִּים בִּמְקוֹם כָּל בְּכוֹר בִּבְנֵי יִשְׂרָאֵל וְאֶת בֶּהֱמוֹת הַלְוִיִּים בִּמְקוֹם בֶּהֱמוֹת יִשְׂרָאֵל, וְהַלְוִיִּים יֻקְדְּשׁוּ לַעֲבוֹדָתִי, אֲנִי ה'!

וּכְדֵי לִפְדּוֹת אֶת מָאתַיִם שִׁבְעִים וּשְׁלוֹשָׁה בְּכוֹרֵי בְּנֵי יִשְׂרָאֵל שֶׁעוֹדְפִים עַל הַלְוִיִּים –

קַח מִשְׁקַל שֶׁל חֲמִשָּׁה שְׁקָלִים (70.5 גְּרַם) לְכָל אִישׁ, קַח לְּפִי מִשְׁקַל שִׁקְלֵי קוֹדֶשׁ – מִשְׁקַל הַשֶּׁקֶל עֶשְׂרִים גֵּרָה (14.1 גְּרַם).

וְתִתֵּן אֶת הַכֶּסֶף לְאַהֲרֹן וּלְבָנָיו – פִּדְיוֹן הַבְּכוֹרוֹת הָעוֹדְפִים עַל הַלְוִיִּים.

מֹשֶׁה לָקַח אֶת כֶּסֶף הַפִּדְיוֹן מֵהַבְּכוֹרוֹת הָעוֹדְפִים עַל אֵלֶּה שֶׁנִּפְדּוּ בַּלְּוִיִּים.

הוּא לָקַח אֶת הַכֶּסֶף מִבְּכוֹרֵי בְּנֵי יִשְׂרָאֵל – מִשְׁקַל שֶׁל אֶלֶף וּשְׁלוֹשׁ מֵאוֹת וְשִׁשִּׁים וַחֲמִשָּׁה שְׁקָלִים בְּשִׁקְלֵי הַקּוֹדֶשׁ (כִּ19 וָרֶבַע קִילוֹ).

מֹשֶׁה נָתַן אֶת הַכֶּסֶף שֶׁנָּתְנוּ הַפְּדוּיִים לְאַהֲרֹן וּלְבָנָיו עַל פִּי דִּבְרֵי ה', כְּמוֹ שֶׁה' צִוָּה אֶת מֹשֶׁה.


Chapter 4

<b>פָּרָשַׁת בְּנֵי קְהָת</b><br>ה' דִּבֵּר אֶל מֹשֶׁה וְאֶל אַהֲרֹן וְאָמַר:

סִפְרוּ אֶת בְּנֵי קְהָת מִתּוֹךְ בְּנֵי לֵוִי לְמִשְׁפְּחוֹתֵיהֶם בַּחֲלוּקָה לְפִי מִשְׁפְּחוֹת אֲבוֹתֵיהֶם.

מִגִּיל שְׁלוֹשִׁים שָׁנָה וָמַעְלָה וְעַד גִּיל חֲמִשִּׁים שָׁנָה – כָּל הַבָּאִים לַקָּהָל שֶׁל עוֹשֵׂי הַמְּלָאכָה בְּאוֹהֶל הַהִתְכַּנְּסוּת.

זֹאת עֲבוֹדַת בְּנֵי קְהָת בְּאוֹהֶל הַהִתְכַּנְּסוּת – הָעֲבוֹדָה הַקְּדוֹשָׁה בְּיוֹתֵר.

אַהֲרֹן וּבָנָיו יָבוֹאוּ כְּשֶׁהַמַּחֲנֶה יִסַּע, וְיוֹרִידוּ אֶת מָסַךְ הַפָּרוֹכֶת וִיכַסּוּ בָּהּ אֶת אֲרוֹן לוּחוֹת הַבְּרִית.

וְיָשִׂימוּ עָלָיו כִּסּוּי מֵעוֹר שֶׁל הַחַיָּה תַּחַשׁ וְיִפְרְשׂוּ מִלְּמַעְלָה בֶּגֶד צָבוּעַ כֻּלּוֹ תְּכֵלֶת, וִיסַדְּרוּ אֶת הַמּוֹטוֹת שֶׁלּוֹ לְהָרִימוֹ.

וְעַל שֻׁלְחַן הַלֶּחֶם הַמְּכֻבָּד יִפְרְשׂוּ בֶּגֶד תְּכֵלֶת וְיָשִׂימוּ עָלָיו אֶת הַקְּעָרוֹת וְאֶת הַכַּפּוֹת וְאֶת הָעַמּוּדִים שֶׁמַּחְזִיקִים אֶת הַמַּקְלוֹת, וְאֶת הַמַּקְלוֹת שֶׁסּוֹכְכִים עַל הַשֻּׁלְחָן, שֶׁעֲלֵיהֶם מֻנָּח הַלֶּחֶם, וְעָלָיו יִהְיֶה לֶחֶם הַתָּמִיד.

וְיִפְרְשׂוּ עֲלֵיהֶם בֶּגֶד צָבוּעַ בְּאָדוֹם מִתּוֹלַעַת וִיכַסּוּ אוֹתוֹ בְּכִסּוּי שֶׁעָשׂוּי מֵעוֹר הַחַיָּה תַּחַשׁ וְיָשִׂימוּ אֶת הַמּוֹטוֹת שֶׁלּוֹ.

וְיִקְחוּ בֶּגֶד צָבוּעַ בִּתְכֵלֶת וִיכַסּוּ אֶת מְנוֹרַת הַתְּאוּרָה וְאֶת נֵרוֹתֶיהָ וְאֶת הַמֶּלְקְחַיִם וְאֶת הַיָעִים שֶׁמְּנַקִּים אוֹתָהּ בָּהֶם, וְאֶת כָּל כְּלֵי הַשֶּׁמֶן שֶׁלָּהּ שֶׁמִּשְׁתַּמְּשִׁים בָּהֶם עֲבוּרָהּ.

וְיָשִׂימוּ אוֹתָהּ וְאֶת כָּל כֵּלֶיהָ בְּכִסּוּי שֶׁעָשׂוּי מֵעוֹר הַחַיָּה תַּחַשׁ, וְיָשִׂימוּ עַל מוֹט לִנְשִׂיאָה.

וְעַל מִזְבַּח הַזָּהָב יִפְרְשׂוּ בֶּגֶד תְּכֵלֶת וִיכַסּוּ אוֹתוֹ בְּכִסּוּי שֶׁעָשׂוּי מֵעוֹר תַּחַשׁ וְיָשִׂימוּ אֶת הַמּוֹטוֹת שֶׁלּוֹ.

וְיִקְחוּ אֶת כָּל כְּלֵי הַשָּׁרֵת שֶׁיְּשָׁרְתוּ בָּהֶם בַּקּוֹדֶשׁ וִיכַסּוּ בְּבֶגֶד תְּכֵלֶת וִיכַסּוּ אוֹתָם בְּכִסּוּי מֵעוֹר הַחַיָּה תַּחַשׁ וְיָשִׂימוּ עַל מוֹט.

וִינַקּוּ אֶת הַמִּזְבֵּחַ וְיִפְרְשׂוּ עָלָיו בֶּגֶד צֶמֶר צָבוּעַ בְּאַרְגָּמָן.

וְיָשִׂימוּ עָלָיו אֶת כָּל כֵּלָיו שֶׁמִּשְׁתַּמְּשִׁים בָּהֶם עָלָיו – אֶת הַיָּעִים לִלְקִיחַת הַגֶּחָלִים וְאֶת הַקִּלְּשׁוֹנִים לַהֲפִיכַת הַבָּשָׂר וְאֶת מַגְרְפוֹת נִקּוּי הָאֵפֶר וְאֶת כּוֹסוֹת קַבָּלַת הַדָּם וּזְרִיקָתוֹ – כָּל כְּלֵי הַמִּזְבֵּחַ, וְיִפְרְשׂוּ עָלָיו כִּסּוּי שֶׁעָשׂוּי מֵעוֹר הַחַיָּה תַּחַשׁ וְיָשִׂימוּ אֶת הַמּוֹטוֹת שֶׁלּוֹ.

אַהֲרֹן וּבָנָיו יִגְמְרוּ לְכַסּוֹת אֶת הַקּוֹדֶשׁ וְאֶת כָּל כְּלֵי הַקּוֹדֶשׁ כְּשֶׁהַמַּחֲנֶה יִסַּע, וְאַחֲרֵי כֵן בְּנֵי קְהָת יָבוֹאוּ לִסְחוֹב וְלֹא יִגְּעוּ בִּכְלֵי הַקּוֹדֶשׁ וְיָמוּתוּ; זֶה הַמַּשָּׂא שֶׁל בְּנֵי קְהָת בְּאוֹהֶל הַהִתְכַּנְּסוּת.

וְתַפְקִיד אֶלְעָזָר בֶּן אַהֲרֹן הַכֹּהֵן: הַשֶּׁמֶן לַתְּאוּרָה וּקְטוֹרֶת הַבְּשָׂמִים וּמִנְחַת הַתָּמִיד וְהַשֶּׁמֶן שֶׁמּוֹרְחִים בּוֹ, וְהַפִּקּוּד עַל כָּל הַמִּשְׁכָּן וְכָל מַה שֶּׁבּוֹ בַּקּוֹדֶשׁ וּבְכֵלָיו.

ה' דִּבֵּר אֶל מֹשֶׁה וְאֶל אַהֲרֹן וְאָמַר:

אַל תַּשְׁמִידוּ אֶת שֵׁבֶט מִשְׁפְּחוֹת הַקְּהָתִי מִתּוֹךְ הַלְוִיִּים.

כָּךְ עֲשׂוּ לָהֶם כְּדֵי שֶׁיִּחְיוּ וְלֹא יָמוּתוּ כְּשֶׁהֵם נִגָּשִׁים לָעֲבוֹדָה הַקְּדוֹשָׁה בְּיוֹתֵר – אַהֲרֹן וּבָנָיו יָבוֹאוּ וִימַנּוּ אוֹתָם כָּל אֶחָד עַל עֲבוֹדָתוֹ וְעַל מַשָּׂאוֹ.

וְלֹא יָבוֹאוּ לִרְאוֹת כְּשֶׁמְּכַסִּים אֶת כְּלֵי הַקּוֹדֶשׁ, וְיָמוּתוּ.

<b>פָּרָשַׁת בְּנֵי גֵרְשׁוֹן</b><br>ה' דִּבֵּר אֶל מֹשֶׁה וְאָמַר:

סִפְרוּ גַּם אֶת בְּנֵי גֵּרְשׁוֹן בַּחֲלוּקָה לְפִי בָּתֵּי אֲבוֹתֵיהֶם וּלְפִי מִשְׁפְּחוֹתֵיהֶם.

תִּסְפּוֹר אוֹתָם מִגִּיל שְׁלוֹשִׁים שָׁנָה וָמַעְלָה עַד גִּיל חֲמִשִּׁים שָׁנָה, כָּל הַבָּאִים לְהִצְטָרֵף לַקָּהָל שֶׁתַּפְקִידָם לַעֲבוֹד עֲבוֹדָה בְּאוֹהֶל הַהִתְכַּנְּסוּת.

זֹאת עֲבוֹדַת מִשְׁפְּחוֹת הַגֵּרְשֻׁנִּי – לַעֲבוֹד וְלִסְחוֹב מַשָּׂאוֹת.

הֵם יִשְׂאוּ אֶת יְרִיעוֹת הַמִּשְׁכָּן, וְאֶת אוֹהֶל הַהִתְכַּנְּסוּת, אֶת כִּסּוּיוֹ וְאֶת הַכִּסּוּי שֶׁעָשׂוּי מֵעוֹר הַחַיָּה תַּחַשׁ שֶׁעָלָיו מִלְּמַעְלָה, וְאֶת מָסַךְ פֶּתַח אוֹהֶל הַהִתְכַּנְּסוּת.

וְאֶת הַגְּדֵרוֹת הַקְּלוּעוֹת שֶׁל הֶחָצֵר, וְאֶת מָסַךְ פֶּתַח שַׁעַר הֶחָצֵר שֶׁסְּבִיב הַמִּשְׁכָּן וְהַמִּזְבֵּחַ, וְאֶת מֵיתְרֵיהֶם, וְאֶת כָּל כְּלֵי עֲבוֹדָתָם, וְאֶת כָּל הַחֲפָצִים הָעֲשׂוּיִים לַדְּבָרִים הָאֵלֶּה לְצוֹרֶךְ הָעֲבוֹדָה.

כָּל עֲבוֹדַת בְּנֵי גֵּרְשׁוֹן – כָּל מַשָּׂאָם וְכָל עֲבוֹדָתָם יִהְיוּ עַל פִּי פְּקֻדּוֹת אַהֲרֹן וּבָנָיו, תְּמַנּוּ אוֹתָם עַל תַּפְקִידֵיהֶם – עַל כָּל מַשָּׂאָם.

זֹאת עֲבוֹדַת מִשְׁפְּחוֹת בְּנֵי הַגֵּרְשֻׁנִּי בְּאוֹהֶל הַהִתְכַּנְּסוּת, וְהֵם מְמֻנִּים תַּחַת פִּקּוּד אִיתָמָר בֶּן אַהֲרֹן הַכֹּהֵן.

<b>פָּרָשַׁת בְּנֵי מְרָרִי</b><br>סְפוֹר אֶת בְּנֵי מְרָרִי בַּחֲלוּקָה לְפִי מִשְׁפְּחוֹתֵיהֶם וּבָתֵּי אֲבוֹתֵיהֶם.

תִּסְפּוֹר אוֹתָם מִגִּיל שְׁלוֹשִׁים שָׁנָה וָמַעְלָה וְעַד גִּיל חֲמִשִּׁים שָׁנָה – כָּל הַבָּאִים לַקָּהָל שֶׁתַּפְקִידוֹ לַעֲבוֹד אֶת עֲבוֹדַת אוֹהֶל הַהִתְכַּנְּסוּת.

בְּכָל עֲבוֹדָתָם בְּאוֹהֶל הַהִתְכַּנְּסוּת, תַּפְקִידָם לִסְחוֹב אֶת קַרְשֵׁי הַמִּשְׁכָּן, וּבְרִיחָיו, וְעַמּוּדָיו, וּבְסִיסָיו.

וְעַמּוּדֵי הֶחָצֵר מִסָּבִיב, וּבְסִיסֵיהֶם, וִיתֵדוֹתֵיהֶם, וּמֵיתְרֵיהֶם, כָּל כְּלֵיהֶם וְכָל עֲבוֹדָתָם, וּתְמַנּוּ כָּל אֶחָד בִּשְׁמוֹ עַל הַכֵּלִים שֶׁתַּפְקִידוֹ לִסְחוֹב.

זֹאת עֲבוֹדַת מִשְׁפְּחוֹת בְּנֵי מְרָרִי – כָּל עֲבוֹדָתָם שֶׁבְּאוֹהֶל הַהִתְכַּנְּסוּת, תַּחַת פִּקּוּד אִיתָמָר בֶּן אַהֲרֹן הַכֹּהֵן.

<b>פָּרָשַׁת פְּקוּדֵי הַלְוִיִּים</b><br>מֹשֶׁה וְאַהֲרֹן וּנְשִׂיאֵי הַצִּבּוּר סָפְרוּ אֶת בְּנֵי קְהָת בַּחֲלוּקָה לְפִי מִשְׁפְּחוֹתֵיהֶם וּבָתֵּי אֲבוֹתֵיהֶם.

מִגִּיל שְׁלוֹשִׁים שָׁנָה וָמַעְלָה וְעַד גִּיל חֲמִשִּׁים שָׁנָה כָּל הַבָּאִים לַקָּהָל שֶׁתַּפְקִידוֹ עֲבוֹדָה בְּאוֹהֶל הַהִתְכַּנְּסוּת.

מִסְפַּר הָאֲנָשִׁים שֶׁנִּסְפְּרוּ לְפִי מִשְׁפְּחוֹתֵיהֶם הָיָה אַלְפַּיִם שְׁבַע מֵאוֹת וַחֲמִשִּׁים.

זֶהוּ מִסְפַּר כָּל אַנְשֵׁי מִשְׁפְּחוֹת הַקְּהָתִי הָעוֹבְדִים בְּאוֹהֶל הַהִתְכַּנְּסוּת שֶׁמֹּשֶׁה וְאַהֲרֹן סָפְרוּ עַל פִּי דִּבְרֵי ה' שֶׁנֶּאֶמְרוּ לְמֹשֶׁה.

וּמִסְפַּר בְּנֵי גֵּרְשׁוֹן לְמִשְׁפְּחוֹתֵיהֶם וּלְבֵית אֲבוֹתֵיהֶם.

מִגִּיל שְׁלוֹשִׁים שָׁנָה וָמַעְלָה וְעַד גִּיל חֲמִשִּׁים שָׁנָה כָּל הַבָּאִים לַקָּהָל שֶׁתַּפְקִידוֹ עֲבוֹדָה בְּאוֹהֶל הַהִתְכַּנְּסוּת.

מִסְפַּר הָאֲנָשִׁים שֶׁנִּסְפְּרוּ לְפִי מִשְׁפְּחוֹתֵיהֶם וּבָתֵּי אֲבוֹתֵיהֶם הָיָה אַלְפַּיִם וְשֵׁשׁ מֵאוֹת וּשְׁלוֹשִׁים.

זֶהוּ מִסְפַּר כָּל אַנְשֵׁי מִשְׁפְּחוֹת בְּנֵי גֵּרְשׁוֹן הָעוֹבְדִים בְּאוֹהֶל הַהִתְכַּנְּסוּת שֶׁסָּפְרוּ מֹשֶׁה וְאַהֲרֹן עַל פִּי דִּבְרֵי ה'.

וּמִסְפַּר מִשְׁפְּחוֹת בְּנֵי מְרָרִי שֶׁנִּסְפְּרוּ לְפִי מִשְׁפְּחוֹתֵיהֶם וּבָתֵּי אֲבוֹתֵיהֶם.

מִגִּיל שְׁלוֹשִׁים שָׁנָה וָמַעְלָה וְעַד גִּיל חֲמִשִּׁים שָׁנָה כָּל הַבָּאִים לַקָּהָל שֶׁתַּפְקִידוֹ עֲבוֹדָה בְּאוֹהֶל הַהִתְכַּנְּסוּת.

מִסְפַּר אַנְשֵׁיהֶם שֶׁנִּסְפְּרוּ לְפִי מִשְׁפְּחוֹתֵיהֶם הָיָה שְׁלוֹשֶׁת אֲלָפִים וּמָאתַיִם.

זֶה מִסְפַּר מִשְׁפְּחוֹת בְּנֵי מְרָרִי שֶׁמֹּשֶׁה וְאַהֲרֹן סָפְרוּ עַל פִּי דִּבְרֵי ה' שֶׁנֶּאֶמְרוּ לְמֹשֶׁה.

כָּל הַלְוִיִּים הַנִּמְנִים שֶׁמֹּשֶׁה וְאַהֲרֹן וּנְשִׂיאֵי יִשְׂרָאֵל סָפְרוּ לְפִי מִשְׁפְּחוֹתֵיהֶם וּבָתֵּי אֲבוֹתֵיהֶם,

מִגִּיל שְׁלוֹשִׁים שָׁנָה וָמַעְלָה וְעַד גִּיל חֲמִשִּׁים שָׁנָה, כָּל מְגֻיָּס לַעֲבוֹד עֲבוֹדָה לִפְנֵי ה' וַעֲבוֹדַת מַשָּׂא בְּאוֹהֶל הַהִתְכַּנְּסוּת,

מִסְפַּר אַנְשֵׁיהֶם הָיָה שְׁמוֹנַת אֲלָפִים וַחֲמֵשׁ מֵאוֹת וּשְׁמוֹנִים.

סָפְרוּ אוֹתָם כְּדִבְרֵי ה' שֶׁנֶּאֶמְרוּ לְמֹשֶׁה – כָּל אֶחָד וְאֶחָד הִתְמַנָּה עַל עֲבוֹדָתוֹ וְעַל מַשָּׂאוֹ, וְהַנִּמְנִים הָיוּ בַּגִּיל שֶׁה' צִוָּה אֶת מֹשֶׁה.


Chapter 5

<b>פָּרָשַׁת פְּקוּדֵי יִשְׂרָאֵל</b><br>ה' דִּבֵּר אֶל מֹשֶׁה וְאָמַר:

צַוֵּה אֶת בְּנֵי יִשְׂרָאֵל שֶׁיְּגָרְשׁוּ מֵהַמַּחֲנֶה כָּל צָרוּעַ וְכָל זָב וְכָל מִי שֶׁנִּטְמָא מִמֵּת.

תְּגָרְשׁוּ בֵּין זָכָר וּבֵין נְקֵבָה, תְּגָרְשׁוּ אוֹתָם אֶל מִחוּץ לַמַּחֲנֶה, וְלֹא יְטַמְּאוּ אֶת הַמַּחֲנֶה שֶׁלָּהֶם שֶׁאֲנִי שׁוֹכֵן בְּתוֹכָם.

בְּנֵי יִשְׂרָאֵל עָשׂוּ כָּךְ וְגֵרְשׁוּ אוֹתָם אֶל מִחוּץ לַמַּחֲנֶה, כְּמוֹ שֶׁה' דִּבֵּר אֶל מֹשֶׁה כָּךְ בְּנֵי יִשְׂרָאֵל עָשׂוּ.

<b>פָּרָשַׁת גֵּזֶל הַגֵּר</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל: אִישׁ אוֹ אִשָּׁה שֶׁיַּעֲשׂוּ מֵעֲבֵרוֹת שֶׁל פְּגִיעָה בְּאָדָם וְיִשָּׁבְעוּ לַשֶּׁקֶר בְּשֵׁם ה' שֶׁלֹּא גָּזְלוּ – הָאָדָם הַהוּא יִהְיֶה אָשֵׁם.

הוּא יִתְוַדֶּה עַל חֶטְאוֹ שֶׁעָשָׂה, וְיַחֲזִיר אֶת חוֹבוֹ בְּשָׁוְיוֹ וְיוֹסִיף עָלָיו חֲמִישִׁית, וְיִתֵּן לְזֶה שֶׁהִתְחַיֵּב לוֹ אוֹ לְיוֹרְשׁוֹ.

וְאִם אֵין לָאִישׁ קְרוֹב מִשְׁפָּחָה יוֹרֵשׁ לְהַחֲזִיר לוֹ אֶת הַחוֹב, הַחוֹב מֻחְזַר לַה' וְיִנָּתֵן לַכֹּהֵן, בְּנוֹסָף לָאַיִל לְכַפָּרָה שֶׁבּוֹ הוּא מְכַפֵּר עַל עַצְמוֹ.

וְכָל תְּרוּמָה – כָּל קָדְשֵׁי בְּנֵי יִשְׂרָאֵל שֶׁמַּגִּישִׁים לַכֹּהֵן, הִיא תִּהְיֶה שֶׁלּוֹ.

וְכָל אִישׁ, קָדָשָׁיו יִהְיוּ שֶׁלּוֹ לִפְנֵי שֶׁנָּתַן אוֹתָם, וְאַחֲרֵי שֶׁהָאִישׁ יִתֵּן לַכֹּהֵן הֵם יִהְיוּ שֶׁל הַכֹּהֵן.

<b>פָּרָשַׁת הַסּוֹטָה</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל וְתֹאמַר לָהֶם: כָּל אִישׁ שֶׁאִשְׁתּוֹ תִּסְטֶה וְתִבְגוֹד בּוֹ.

וְאִישׁ זָר יִשְׁכַּב אִתָּהּ וְיִתֵּן בָּהּ שִׁכְבַת זֶרַע וְלֹא נוֹדַע לְבַעֲלָהּ, וְהִיא הִתְחַבְּאָה עִם זָר וְנִטְמְאָה מִמֶּנּוּ, וְאֵין מִי שֶׁיָּעִיד עָלֶיהָ וְהִיא לֹא נִתְפְּשָׂה.

וְהִתְעוֹרֵר בּוֹ חֲשָׁד בְּנֶאֱמָנוּת אִשְׁתּוֹ וְהִיא אָכֵן נִטְמְאָה, אוֹ שֶׁהִתְעוֹרֵר בּוֹ חֲשָׁד בְּנֶאֱמָנוּת אִשְׁתּוֹ וְהִיא לֹא נִטְמְאָה.

הָאִישׁ יָבִיא אֶת אִשְׁתּוֹ לַכֹּהֵן, וְיָבִיא אֶת קָרְבָּנָהּ עֲבוּרָהּ: עֲשִׂירִית הָאֵיפָה (כִּ2.16 לִיטֶר) שֶׁל קֶמַח שְׂעוֹרִים, לֹא יִשְׁפּוֹךְ עָלֶיהָ שֶׁמֶן וְלֹא יִתֵּן עָלֶיהָ לְבוֹנָה, כִּי הִיא מִנְחָה שֶׁל חֲשָׁד, מִנְחַת זִכָּרוֹן – לְהַזְכִּיר עָווֹן.

הַכֹּהֵן יַגִּישׁ אֶת הַמִּנְחָה וְיַעֲמִיד אוֹתָהּ לִפְנֵי ה'.

הַכֹּהֵן יִקַּח בִּכְלִי חֶרֶס מַיִם מְקֻדָּשִׁים מֵהַכִּיּוֹר, וְיִקַּח מֵהֶעָפָר שֶׁיִּהְיֶה בְּקַרְקַע הַמִּשְׁכָּן וְיָשִׂים בַּמַּיִם.

הַכֹּהֵן יַעֲמִיד אֶת הָאִשָּׁה לִפְנֵי ה', יָסִיר אֶת כִּסּוּי הָרֹאשׁ שֶׁל הָאִשָּׁה, וְיָשִׂים עַל יָדֶיהָ אֶת מִנְחַת הַזְכָּרַת הֶעָווֹן – הִיא מִנְחַת חֲשָׁד, וּבְיַד הַכֹּהֵן יִהְיוּ הַמַּיִם הַמָּרִים הַמְּקַלְּלִים.

הַכֹּהֵן יַשְׁבִּיעַ אוֹתָהּ, וְיֹאמַר לָאִשָּׁה: אִם אַף אִישׁ זָר לֹא שָׁכַב אִתָּךְ וְאִם לֹא סָטִית וְלֹא נִטְמֵאת בְּעוֹדֵךְ נְשׂוּאָה לְבַעֲלֵךְ – לֹא תִּנָּזְקִי מֵהַמַּיִם הַמָּרִים הַמְּקַלְּלִים הָאֵלֶּה.

וְאַתְּ, אִם סָטִית בְּעוֹדֵךְ נְשׂוּאָה לְבַעֲלֵךְ וְנִטְמֵאת, וְשָׁכַב אִתָּךְ אִישׁ אַחֵר חוּץ מֵבַּעֲלֵךְ –

הַכֹּהֵן יַשְׁבִּיעַ אֶת הָאִשָּׁה בִּשְׁבוּעָה עִם קְלָלָה, הַכֹּהֵן יֹאמַר לָאִשָּׁה: ה' יַעֲשֶׂה שֶׁאַתְּ תִּהְיִי בְּעַמֵּךְ דֻּגְמָה לִקְלָלוֹת בִּשְׁבוּעָה, בְּכָךְ שֶׁה' יַעֲשֶׂה שֶׁיְּרֵכֵךְ תִּפּוֹל וּבִטְנֵךְ תִּתְנַפֵּחַ.

הַמַּיִם הַמְּקַלְּלִים הָאֵלֶּה יָבוֹאוּ בְּבִטְנֵךְ לְנַפֵּחַ בֶּטֶן וּלְהַפִּיל יָרֵךְ. וְהָאִשָּׁה תֹּאמַר: אָמֵן אָמֵן.

הַכֹּהֵן יִכְתּוֹב אֶת הַקְּלָלוֹת הָאֵלֶּה עַל עוֹר מְעֻבָּד, וְיִמְחוֹק אוֹתָם בַּמַּיִם הַמָּרִים.

הוּא יַשְׁקֶה אֶת הָאִשָּׁה בַּמַּיִם הַמָּרִים הַמְּקַלְּלִים, וְהַמַּיִם הַמְּקַלְּלִים יִכָּנְסוּ בָּהּ וִימָרְרוּ לָהּ.

הַכֹּהֵן יִקַּח מִיַּד הָאִשָּׁה אֶת מִנְחַת הַחֲשָׁד וְיָנִיף אֶת הַמִּנְחָה לִפְנֵי ה' וְיַגִּישׁ אוֹתָהּ לַמִּזְבֵּחַ.

הַכֹּהֵן יִקְמוֹץ מֵהַמִּנְחָה אֶת הַקּוֹמֶץ שֶׁמַּזְכִּיר אוֹתָהּ לַה', וְיַקְטִיר עַל הַמִּזְבֵּחַ, וְאַחַר כָּךְ יַשְׁקֶה אֶת הָאִשָּׁה בַּמַּיִם הָאֵלֶּה.

הוּא יַשְׁקֶה אוֹתָהּ בַּמַּיִם, אִם הָיָה שֶׁהִיא נִטְמְאָה וּבָגְדָה בְּבַעֲלָהּ, הַמַּיִם הַמְּקַלְּלִים יִכָּנְסוּ בָּהּ וִימָרְרוּ לָהּ, וּבִטְנָהּ תִּתְנַפֵּחַ וִירֵכָהּ תִּפּוֹל, וְהָאִשָּׁה תִּהְיֶה דֻּגְמָה לִקְלָלָה בִּשְׁבוּעָה בְּתוֹךְ עַמָּהּ.

וְאִם הָאִשָּׁה לֹא נִטְמְאָה וְהִיא טְהוֹרָה, הִיא תְּזֻכֶּה, וְתִזְכֶּה לְיֶלֶד.

אֵלֶּה דִּינֵי הַחֲשָׁד כְּשֶׁאִשָּׁה תִּסְטֶה בְּעוֹדָהּ נְשׂוּאָה לְבַעֲלָהּ וְתִטָּמֵא.

אוֹ אִישׁ שֶׁיַּעֲבוֹר בְּמַחְשַׁבְתּוֹ חֲשָׁד, וְיַחְשׁוֹד בְּאִשְׁתּוֹ, הוּא יַעֲמִיד אֶת הָאִשָּׁה לִפְנֵי ה', וְהַכֹּהֵן יַעֲשֶׂה לָהּ אֶת כָּל הַהוֹרָאוֹת הָאֵלֶּה.

הָאִישׁ יִהְיֶה נָקִי מֵעָווֹן, וְהָאִשָּׁה הַהִיא תָּבוֹא עַל עוֹנְשָׁהּ עַל חֶטְאָהּ.


Chapter 6

<b>פָּרָשַׁת הַנָּזִיר</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל וְתֹאמַר לָהֶם: אִישׁ אוֹ אִשָּׁה שֶׁיִּתֵּן מֵעַצְמוֹ לִנְדּוֹר נֶדֶר נְזִירוּת – לִהְיוֹת נָזִיר לַה'.

הוּא יִתְנַזֵּר מִיַּיִן וּמַשְׁקֶה מְשַׁכֵּר – לֹא יִשְׁתֶּה חוֹמֶץ יַיִן וְחוֹמֶץ שֶׁל מַשְׁקֶה מְשַׁכֵּר, וְלֹא יִשְׁתֶּה שׁוּם מַשְׁקֶה שֶׁשָּׁרוּ בּוֹ עֲנָבִים, וְלֹא יֹאכַל עֲנָבִים לַחִים וִיבֵשִׁים.

בְּכָל יְמֵי נְזִירוּתוֹ, לֹא יֹאכַל מִכָּל מַה שֶּׁיּוּצַר מֵעֵץ הַגֶּפֶן שֶׁמֵּנִיב יַיִן – מִגַּרְעִינִים וְעַד קְלִפָּה.

בְּכָל יְמֵי נֶדֶר נְזִירוּתוֹ לֹא יַעֲבִיר עַל רֹאשׁוֹ סַכִּין גִלּוּחַ, הוּא יִהְיֶה קָדוֹשׁ וִיגַדֵּל אֶת שְׂעַר רֹאשׁוֹ עַד שֶׁיֻּשְׁלְמוּ הַיָּמִים שֶׁהִתְנַזֵּר לַה'.

בְּכָל יְמֵי נְזִירוּתוֹ לַה' לֹא יָבוֹא אֶל מֵת.

אֲפִלּוּ לְאָבִיו וּלְאִמּוֹ לְאָחִיו וּלְאֲחוֹתוֹ לֹא יִטַּמָּא לָהֶם בְּמוֹתָם, כִּי עַל רֹאשׁוֹ נִמְצָא כֶּתֶר אֱלֹהָיו.

בְּכָל יְמֵי נְזִירוּתוֹ הוּא קָדוֹשׁ לַה'.

וְאִם לְפֶתַע פִּתְאוֹם יָמוּת אֶצְלוֹ אָדָם וִיטַמֵּא אֶת נְזִירוּתוֹ – הוּא יְגַלֵּחַ אֶת רֹאשׁוֹ בַּיּוֹם שֶׁיִּטַּהֵר – בַּיּוֹם הַשְּׁבִיעִי יְגַלֵּחַ אוֹתוֹ.

וּבַיּוֹם הַשְּׁמִינִי יָבִיא שְׁנֵי תּוֹרִים אוֹ שְׁנֵי בְּנֵי יוֹנָה לַכֹּהֵן אֶל פֶּתַח אוֹהֶל הַהִתְכַּנְּסוּת.

הַכֹּהֵן יַעֲשֶׂה אֶחָד מֵהֶם לְחַטָּאת וְאֶחָד לְעוֹלָה וִיכַפֵּר עָלָיו עַל שֶׁחָטָא שֶׁנִּטְמָא לְנֶפֶשׁ אָדָם, וּבְאוֹתוֹ יוֹם הוּא יְקַדֵּשׁ אֶת עַצְמוֹ שׁוּב לְהִתְנַזֵּר.

הוּא יִתְנַזֵּר לַה' שׁוּב אֶת יְמֵי נְזִירוּתוֹ, וְיָבִיא כֶּבֶשׂ שֶׁגִּילוֹ עַד שָׁנָה לְקָרְבַּן אָשָׁם, הַיָּמִים הָרִאשׁוֹנִים יִתְבַּטְּלוּ כִּי הוּא נִטְמָא וּנְזִירוּתוֹ נִפְסְלָה.

וְאֵלֶּה דִּינֵי קָרְבַּן הַנָּזִיר, שֶׁיָּבִיא אֶל פֶּתַח אוֹהֶל הַהִתְכַּנְּסוּת בַּיּוֹם שֶׁיֻּשְׁלְמוּ יְמֵי נְזִירוּתוֹ.

הוּא יַקְרִיב אֶת קָרְבָּנוֹ לַה': כֶּבֶשׂ אֶחָד לְלֹא מוּם שֶׁגִּילוֹ עַד שָׁנָה לְעוֹלָה, וְכִבְשָׂה אַחַת לְלֹא מוּם שֶׁגִּילָהּ עַד שָׁנָה לְחַטָּאת, וְאַיִל אֶחָד לְלֹא מוּם לִשְׁלָמִים.

וְסַל לֶחֶם שֶׁלֹּא הֶחְמִיץ – פִּתּוֹת עָבוֹת מִסּוֹלֶת מְעֻרְבָּבוֹת בְּשֶׁמֶן, וּפִתּוֹת דַּקּוֹת שֶׁלֹּא הֶחְמִיצוּ מְרוּחִים בְּשֶׁמֶן, וּמִנְחוֹתֵיהֶם וּשְׁפִיכַת הַיַּיִן שֶׁלָּהֶם.

הַכֹּהֵן יַגִּישׁ אוֹתָם לִפְנֵי ה' וְיַעֲשֶׂה אֶת חַטָּאתוֹ וְאֶת עוֹלָתוֹ.

וְאֶת הָאַיִל יַעֲשֶׂה לְזֶבַח שְׁלָמִים לַה', בְּנוֹסָף לְסַל הַלֶּחֶם שֶׁלֹּא הֶחְמִיץ, וְהַכֹּהֵן יַעֲשֶׂה אֶת מִנְחָתוֹ וְאֶת שְׁפִיכַת הַיַּיִן שֶׁלּוֹ.

הַנָּזִיר יְגַלֵּחַ אֶת שְׂעָרוֹת נְזִירוּתוֹ בְּפֶתַח אוֹהֶל הַהִתְכַּנְּסוּת, וְיִקַּח אֶת שְׂעַר נְזִירוּתוֹ וְיַשְׁלִיךְ לָאֵשׁ שֶׁמִתַּחַת לְזֶבַח הַשְּׁלָמִים.

הַכֹּהֵן יִקַּח אֶת הַזְּרוֹעַ הַמְּבֻשֶּׁלֶת מֵהָאַיִל, וּמֵהַסַּל יִקַּח פִּתָּה עָבָה אַחַת שֶׁלֹּא הֶחְמִיצָה וּפִתָּה דַּקָּה אַחַת שֶׁלֹּא הֶחְמִיצָה, וְיָשִׂים אוֹתָם עַל יְדֵי הַנָּזִיר אַחֲרֵי שֶׁגִּלַּח אֶת שְׂעָרוֹת נְזִירוּתוֹ.

הַכֹּהֵן יָנִיף אוֹתָם לִפְנֵי ה' – וְהֵם יִהְיוּ קוֹדֶשׁ לַכֹּהֵן בְּנוֹסָף לַחֲזֵה שֶׁהוּנַף וְלַשּׁוֹק שֶׁהוּרַם, וְאַחַר כָּךְ מֻתָּר לַנָּזִיר לִשְׁתּוֹת יַיִן.

וְזֶה דִּין מִי שֶׁיִּנְדּוֹר לִהְיוֹת נָזִיר, זֶה קָרְבָּנוֹ לַה' עַל נְזִירוּתוֹ חוּץ מִקָּרְבָּנוֹת נוֹסָפִים כְּפִי יְכָלְתּוֹ, כְּמוֹ הַנֶּדֶר שֶׁנָּדַר כָּךְ יַעֲשֶׂה, בְּנוֹסָף לְדִינֵי נְזִירוּתוֹ.

<b>פָּרָשַׁת בִּרְכַּת כֹּהֲנִים</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל אַהֲרֹן וְאֶל בָּנָיו וֶאֱמוֹר: כָּךְ תְּבָרְכוּ אֶת בְּנֵי יִשְׂרָאֵל – אִמְרוּ לָהֶם:

ה' יְבָרֵךְ אוֹתְךָ וְיִשְׁמוֹר אוֹתְךָ.

ה' יָאִיר לְךָ פָּנִים וְיָחוֹן אוֹתְךָ מִטּוּבוֹ.

ה' יַפְנֶה אֶת מַבָּטוֹ אֵלֶיךָ וְיִתֵּן לְךָ שָׁלוֹם.

הֵם יִקְרְאוּ בִּשְׁמִי לְעֵבֶר בְּנֵי יִשְׂרָאֵל, וַאֲנִי אֲבָרֵךְ אוֹתָם.


Chapter 7

<b>פָּרָשַׁת חֲנֻכַּת הַמִּשְׁכָּן</b><br>בַּיּוֹם שֶׁמֹּשֶׁה סִיֵּם לְהָקִים אֶת הַמִּשְׁכָּן, הוּא מָרַח עָלָיו מֵהַשֶּׁמֶן וְקִדֵּשׁ אוֹתוֹ וְאֶת כָּל כֵּלָיו וְאֶת הַמִּזְבֵּחַ וְאֶת כָּל כֵּלָיו – הוּא מָרַח עֲלֵיהֶם מֵהַשֶּׁמֶן וּבְכָךְ קִדֵּשׁ אוֹתָם.

וְאָז נְשִׂיאֵי יִשְׂרָאֵל – רָאשֵׁי מִשְׁפְּחוֹתֵיהֶם, הִגִּישׁוּ אֶת תְּרוּמָתָם, הֵם נְשִׂיאֵי הַשְּׁבָטִים – הֵם הָאַחְרָאִים עַל סְפִירַת הָעָם.

הֵם הֵבִיאוּ אֶת תְּרוּמָתָם לִפְנֵי ה' – שֵׁשׁ עֲגָלוֹת מְכֻסּוֹת בְּגָג וּשְׁנֵים עָשָׂר שְׁוָרִים, כָּל שְׁנֵי נְשִׂיאִים נָתְנוּ עֲגָלָה וְכָל נָשִׂיא נָתַן שׁוֹר, וְהֵם הִגִּישׁוּ אוֹתָם לִפְנֵי הַמִּשְׁכָּן.

ה' אָמַר לְמֹשֶׁה:

קַח מֵהֶם, וְהֵם יְשַׁמְּשׁוּ לַעֲבוֹד אֶת עֲבוֹדַת אוֹהֶל הַהִתְכַּנְּסוּת, תֵּן אוֹתָם לַלְוִיִּים – לְכָל מִשְׁפָּחָה כְּפִי צוֹרֶךְ עֲבוֹדָתָהּ.

מֹשֶׁה לָקַח אֶת הָעֲגָלוֹת וְאֶת הַשְּׁוָרִים וְנָתַן אוֹתָם לַלְוִיִּים.

שְׁתֵּי עֲגָלוֹת וְאַרְבָּעָה שְׁוָרִים נָתַן לִבְנֵי גֵּרְשׁוֹן – כְּצוֹרֶךְ עֲבוֹדָתָם.

וְאַרְבַּע עֲגָלוֹת וּשְׁמוֹנָה שְׁוָרִים נָתַן לִבְנֵי מְרָרִי – כְּצוֹרֶךְ עֲבוֹדָתָם שֶׁתַּחַת פִּקּוּד אִיתָמָר בֶּן אַהֲרֹן הַכֹּהֵן.

וְלִבְנֵי קְהָת לֹא נָתַן, כִּי עֲלֵיהֶם מֻטֶּלֶת עֲבוֹדַת הַקּוֹדֶשׁ וְלָכֵן הֵם יִסְחֲבוּ בַּכָּתֵף.

הַנְּשִׂיאִים הִקְרִיבוּ אֶת קָרְבְּנוֹת חֲנֻכַּת הַמִּזְבֵּחַ בַּיּוֹם שֶׁמָּרְחוּ אוֹתוֹ בְּשֶׁמֶן, הֵם הִגִּישׁוּ אֶת קָרְבָּנָם לִפְנֵי הַמִּזְבֵּחַ.

ה' אָמַר לְמֹשֶׁה: נָשִׂיא אֶחָד בְּכָל יוֹם, יַקְרִיבוּ אֶת קָרְבָּנָם לַחֲנֻכַּת הַמִּזְבֵּחַ.

הַמַּקְרִיב אֶת קָרְבָּנוֹ בַּיּוֹם הָרִאשׁוֹן הָיָה נַחְשׁוֹן בֶּן עַמִּינָדָב מִשֵּׁבֶט יְהוּדָה.

וְקָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל (קִילוֹ וּ833 גְּרַם), וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ (987 גְּרַם), שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן נַחְשׁוֹן בֶּן עַמִּינָדָב.

בַּיּוֹם הַשֵּׁנִי הִקְרִיב נְתַנְאֵל בֶּן צוּעָר נְשִׂיא יִשָּׂשכָר.

הִקְרִיב אֶת קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן נְתַנְאֵל בֶּן צוּעָר.

בַּיּוֹם הַשְּׁלִישִׁי הַנָּשִׂיא שֶׁל בְּנֵי זְבוּלוּן – אֱלִיאָב בֶּן חֵלוֹן.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן אֱלִיאָב בֶּן חֵלֹן.

בַּיּוֹם הָרְבִיעִי הַנָּשִׂיא שֶׁל בְּנֵי רְאוּבֵן – אֱלִיצוּר בֶּן שְׁדֵיאוּר.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן אֱלִיצוּר בֶּן שְׁדֵיאוּר.

בַּיּוֹם הַחֲמִישִׁי הַנָּשִׂיא שֶׁל בְּנֵי שִׁמְעוֹן – שְׁלוּמִיאֵל בֶּן צוּרִישַׁדָּי.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן שְׁלוּמִיאֵל בֶּן צוּרִישַׁדָּי.

בַּיּוֹם הַשִּׁשִּׁי הַנָּשִׂיא שֶׁל בְּנֵי גָּד – אֶלְיָסָף בֶּן דְּעוּאֵל.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן אֶלְיָסָף בֶּן דְּעוּאֵל.

בַּיּוֹם הַשְּׁבִיעִי הַנָּשִׂיא שֶׁל בְּנֵי אֶפְרַיִם – אֱלִישָׁמָע בֶּן עַמִּיהוּד.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן אֱלִישָׁמָע בֶּן עַמִּיהוּד.

בַּיּוֹם הַשְּׁמִינִי הַנָּשִׂיא שֶׁל בְּנֵי מְנַשֶּׁה – גַּמְלִיאֵל בֶּן פְּדָהצוּר.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן גַּמְלִיאֵל בֶּן פְּדָהצוּר.

בַּיּוֹם הַתְּשִׁיעִי הַנָּשִׂיא שֶׁל בְּנֵי בִּנְיָמִין – אֲבִידָן בֶּן גִּדְעוֹנִי.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן אֲבִידָן בֶּן גִּדְעוֹנִי.

בַּיּוֹם הָעֲשִׂירִי הַנָּשִׂיא שֶׁל בְּנֵי דָּן – אֲחִיעֶזֶר בֶּן עַמִּישַׁדָּי.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן אֲחִיעֶזֶר בֶּן עַמִּישַׁדָּי.

בַּיּוֹם הָאַחַד עָשָׂר הַנָּשִׂיא שֶׁל בְּנֵי אָשֵׁר – פַּגְעִיאֵל בֶּן עָכְרָן.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן פַּגְעִיאֵל בֶּן עָכְרָן.

בַּיּוֹם הַשְּׁנֵים עָשָׂר הַנָּשִׂיא שֶׁל בְּנֵי נַפְתָּלִי – אֲחִירַע בֶּן עֵינָן.

קָרְבָּנוֹ: קַעֲרַת כֶּסֶף אַחַת שֶׁמִּשְׁקָלָהּ מֵאָה וּשְׁלוֹשִׁים שֶׁקֶל, וְכוֹס אַחַת לְקַבָּלַת הַדָּם וּזְרִיקָתוֹ עֲשׂוּיָה מִכֶּסֶף, בְּמִשְׁקָל שִׁבְעִים שֶׁקֶל בְּשֶׁקֶל הַקּוֹדֶשׁ, שְׁנֵיהֶם מְלֵאִים סוֹלֶת מְעֻרְבֶּבֶת בְּשֶׁמֶן לְמִנְחָה.

כַּף אַחַת בְּמִשְׁקַל עֲשָׂרָה שְׁקָלִים זָהָב (141 גְּרַם), מְלֵאָה קְטוֹרֶת.

פַּר בֶּן בָּקָר אֶחָד, אַיִל אֶחָד, כֶּבֶשׂ אֶחָד שֶׁגִּילוֹ עַד שָׁנָה לְעוֹלָה.

תַּיִשׁ אֶחָד לְחַטָּאת.

וּלְזֶבַח הַשְּׁלָמִים שְׁנֵי פָּרִים, חֲמִשָּׁה אֵילִים, חֲמִשָּׁה גְּדָיִים, וַחֲמִשָּׁה כְּבָשִׂים שֶׁגִּילָם עַד שָׁנָה, זֶה קָרְבַּן אֲחִירַע בֶּן עֵינָן.

אֵלֶּה קָרְבְּנוֹת חֲנֻכַּת הַמִּזְבֵּחַ שֶׁנְּשִׂיאֵי יִשְׂרָאֵל הֵבִיאוּ בַּיּוֹם שֶׁמָּרְחוּ אוֹתוֹ בְּשֶׁמֶן: שְׁתֵּים עֶשְׂרֵה קַעֲרוֹת מִכֶּסֶף, שְׁנֵים עָשָׂר כּוֹסוֹת מִכֶּסֶף לְקַבָּלַת וּזְרִיקַת הַדָּם, וּשְׁתֵּים עֶשְׂרֵה כַּפּוֹת מִזָּהָב.

מִשְׁקַל כָּל קְעָרָה מֵאָה וּשְׁלוֹשִׁים שֶׁקֶל כֶּסֶף (קִילוֹ וּ833 גְּרַם), מִשְׁקַל כָּל כּוֹס לְקַבָּלַת הַדָּם וּזְרִיקָתוֹ שִׁבְעִים שֶׁקֶל כֶּסֶף (987 גְּרַם), כָּל כֶּסֶף הַכֵּלִים בְּמִשְׁקַל אַלְפַּיִם וְאַרְבַּע מֵאוֹת בְּשֶׁקֶל הַקּוֹדֶשׁ (33,840 קִילוֹ).

שְׁתֵּים עֶשְׂרֵה כַּפּוֹת זָהָב מְלֵאוֹת בִּקְטוֹרֶת – עֲשָׂרָה שְׁקָלִים (141 גְּרַם) מִשְׁקַל כָּל כַּף בְּשֶׁקֶל הַקּוֹדֶשׁ, כָּל זְהַב הַכַּפּוֹת מֵאָה וְעֶשְׂרִים שֶׁקֶל (1.692 קִילוֹ).

כָּל הַבָּקָר לָעוֹלָה שְׁנֵים עָשָׂר פָּרִים, שְׁנֵים עָשָׂר אֵילִים, וּשְׁנֵים עָשָׂר כְּבָשִׂים שֶׁגִּילָם עַד שָׁנָה, וּמִנְחוֹתֵיהֶם כַּדִּין, וּשְׁנֵים עָשָׂר תְּיָשִׁים לְחַטָּאת.

וְכָל הַבָּקָר לְזֶבַח הַשְּׁלָמִים – עֶשְׂרִים וְאַרְבָּעָה פָּרִים, שִׁשִּׁים אֵילִים, שִׁשִּׁים גְּדָיִים, שִׁשִּׁים כְּבָשִׂים שֶׁגִּילָם עַד שָׁנָה, אֵלֶּה קָרְבְּנוֹת חֲנֻכַּת הַמִּזְבֵּחַ אַחֲרֵי שֶׁמָּרְחוּ אוֹתוֹ בְּשֶׁמֶן.

וּכְשֶׁמֹּשֶׁה נִכְנַס לְאוֹהֶל הַהִתְכַּנְּסוּת לְדַבֵּר עִם ה', הוּא שָׁמַע אֶת הַקּוֹל מְדַבֵּר אִתּוֹ וּבוֹקֵעַ מֵעַל הַכִּסּוּי שֶׁעַל אֲרוֹן לוּחוֹת הַבְּרִית – מִבֵּין שְׁנֵי צוּרוֹת הַמַּלְאָכִים, וְהוּא דִּבֵּר אֵלָיו.


Chapter 8

<b>פָּרָשַׁת הַדְלָקַת הַמְּנוֹרָה</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל אַהֲרֹן וֶאֱמוֹר לוֹ: כְּשֶׂתַּדְלִיק אֶת הַנֵּרוֹת, שִׁבְעַת הַנֵּרוֹת יָאִירוּ אֶל מוּל הַמְּנוֹרָה – לְפָנֶיהָ.

אַהֲרֹן עָשָׂה כָּךְ, הוּא הִדְלִיק אֶת נֵרוֹתֶיהָ לְכִוּוּן קִדְמַת הַמְּנוֹרָה, כְּמוֹ שֶׁה' צִוָּה אֶת מֹשֶׁה.

וְכָךְ צוּרַת עֲשִׂיַּת הַמְּנוֹרָה – מִגּוּשׁ אֶחָד זָהָב, גַּם רַגְלָהּ גַּם פְּרָחֶיהָ – כֻּלָּהּ עֲשׂוּיָה מִגּוּשׁ אֶחָד, כַּמַּרְאֶה שֶׁה' הֶרְאָה לְמֹשֶׁה כָּךְ עָשָׂה אֶת הַמְּנוֹרָה.

<b>פָּרָשַׁת הַלְוִיִּים</b><br>ה' דִּבֵּר אֶל מֹשֶׁה וְאָמַר:

קַח אֶת הַלְוִיִּים מִתּוֹךְ בְּנֵי יִשְׂרָאֵל וְטַהֵר אוֹתָם.

וְכָךְ תַּעֲשֶׂה לָהֶם כְּדֵי לְטַהֵר אוֹתָם: הַזֵּה עֲלֵיהֶם מֵי טָהֳרָה וִיגַלְּחוּ אֶת כָּל גּוּפָם בְּסַכִּין שֶׁל גִּלּוּחַ וִיכַבְּסוּ אֶת בִּגְדֵיהֶם וְיִטָּהֲרוּ.

וְיִקְחוּ פַּר בֶּן בָּקָר, וּמִנְחָתוֹ – סוֹלֶת מְעֻרְבֶּבֶת בְּשֶׁמֶן, וּפַר שֵׁנִי תִּקַּח לְקָרְבַּן חַטָּאת.

וּתְקָרֵב אֶת הַלְוִיִּים אֶל לִפְנֵי אוֹהֶל הַהִתְכַּנְּסוּת וְתֶאֱסוֹף אֶת כָּל קְהַל בְּנֵי יִשְׂרָאֵל.

וּתְקָרֵב אֶת הַלְוִיִּים לִפְנֵי ה', וּבְנֵי יִשְׂרָאֵל יַשְׁעִינוּ אֶת יְדֵיהֶם עַל הַלְוִיִּים.

אַהֲרֹן יָנִיף אֶת הַלְוִיִּים לִפְנֵי ה', שֶׁיִּהְיוּ עוֹבְדֵי עֲבוֹדַת ה'.

וְהַלְוִיִּים יַשְׁעִינוּ אֶת יְדֵיהֶם עַל רָאשֵׁי הַפָּרִים, וַעֲשֵׂה אֶת הָאֶחָד לְקָרְבַּן חַטָּאת וְאֶת הָאֶחָד לְקָרְבַּן עוֹלָה לַה' לְכַפֵּר עַל הַלְוִיִּים.

וְתַעֲמִיד אֶת הַלְוִיִּים לִפְנֵי אַהֲרֹן וְלִפְנֵי בָּנָיו וְתָנִיף אוֹתָם לַה'.

וְתַבְדִּיל אֶת הַלְוִיִּים מִתּוֹךְ בְּנֵי יִשְׂרָאֵל, וְהַלְוִיִּים יִהְיוּ שֶׁלִּי.

וְאַחֲרֵי כֵן הַלְוִיִּים יָבוֹאוּ לַעֲבוֹד בְּאוֹהֶל הַהִתְכַּנְּסוּת וּתְטַהֵר אוֹתָם וְתָנִיף אוֹתָם.

כִּי הֵם נְתוּנִים לִי בְּמַתָּנָה מִתּוֹךְ בְּנֵי יִשְׂרָאֵל, לָקַחְתִּי אוֹתָם לִי בִּמְקוֹם כָּל בְּכוֹר אָדָם מִבְּנֵי יִשְׂרָאֵל – כָּל הַיּוֹצְאִים רִאשׁוֹנִים מִפֶּתַח הָרֶחֶם.

כִּי כָּל הַבְּכוֹרוֹת שֶׁל בְּנֵי יִשְׂרָאֵל בָּאָדָם וּבַבְּהֵמָה הֵם שֶׁלִּי, כִּי בַּיּוֹם שֶׁהָרַגְתִּי אֶת כָּל הַבְּכוֹרוֹת שֶׁל אֶרֶץ מִצְרַיִם הִקְדַּשְׁתִּי אוֹתָם לִי.

וְעַכְשָׁיו לָקַחְתִּי אֶת הַלְוִיִּים בִּמְקוֹם כָּל הַבְּכוֹרוֹת שֶׁל בְּנֵי יִשְׂרָאֵל.

וְנָתַתִּי אֶת הַלְוִיִּים בְּמַתָּנָה לְאַהֲרֹן וּלְבָנָיו מִתּוֹךְ בְּנֵי יִשְׂרָאֵל כְּדֵי לַעֲבוֹד אֶת עֲבוֹדַת בְּנֵי יִשְׂרָאֵל בְּאוֹהֶל הַהִתְכַּנְּסוּת וּלְכַפֵּר עַל בְּנֵי יִשְׂרָאֵל, כְּדֵי שֶׁלֹּא תִּהְיֶה מַגֵּפָה בִּבְנֵי יִשְׂרָאֵל אִם בְּנֵי יִשְׂרָאֵל בְּעַצְמָם יִגְּשׁוּ אֶל הַקּוֹדֶשׁ.

מֹשֶׁה וְאַהֲרֹן וְכָל קְהַל בְּנֵי יִשְׂרָאֵל עָשׂוּ כָּךְ לַלְוִיִּים, כְּכָל מַה שֶּׁה' צִוָּה אֶת מֹשֶׁה בְּעִנְיַן הַלְוִיִּים כָּךְ בְּנֵי יִשְׂרָאֵל עָשׂוּ לָהֶם.

הַלְוִיִּים נִטְהֲרוּ וְכִבְּסוּ אֶת בִּגְדֵיהֶם, וְאַהֲרֹן הֵנִיף אוֹתָם לִפְנֵי ה' וְאַהֲרֹן כִּפֵּר עֲלֵיהֶם כְּדֵי לְטַהֵר אוֹתָם.

וְאַחֲרֵי כֵן הַלְוִיִּים בָּאוּ לַעֲבוֹד אֶת עֲבוֹדָתָם בְּאוֹהֶל הַהִתְכַּנְּסוּת לְשָׁרֵת תַּחַת פְּקֻדַּת אַהֲרֹן וְתַחַת פְּקֻדַּת בָּנָיו – כְּמוֹ שֶׁה' צִוָּה אֶת מֹשֶׁה עַל הַלְוִיִּים כָּךְ עָשׂוּ לָהֶם.

<b>פָּרָשַׁת גִּיל עֲבוֹדַת הַלְוִיִּים</b><br>ה' דִּבֵּר אֶל מֹשֶׁה וְאָמַר:

זֹאת הַמִּצְוָה לַלְוִיִּים: מִגִּיל עֶשְׂרִים וְחָמֵשׁ שָׁנָה וָמַעְלָה יָבוֹאוּ לְהִצְטָרֵף לִקְהִלַּת עֲבוֹדַת אוֹהֶל הַהִתְכַּנְּסוּת.

וּמִגִּיל חֲמִשִּׁים שָׁנָה יַחֲזוֹר מִקְּהִלַּת הָעֲבוֹדָה וְלֹא יַעֲבוֹד עוֹד.

הוּא יְשָׁרֵת עִם אֶחָיו בְּאוֹהֶל הַהִתְכַּנְּסוּת לִשְׁמוֹר בְּמִשְׁמֶרֶת וְלֹא יַעֲבוֹד עֲבוֹדָה, כָּכָה תַּעֲשֶׂה לַלְוִיִּים בְּמִשְׁמְרוֹתֵיהֶם.


Chapter 9

<b>פָּרָשַׁת פֶּסַח שֵׁנִי</b><br>ה' דִּבֵּר אֶל מֹשֶׁה בְּמִדְבַּר סִינַי בַּשָּׁנָה הַשְּׁנִיָּה לְצֵאתָם מֵאֶרֶץ מִצְרַיִם בַּחוֹדֶשׁ הָרִאשׁוֹן וְאָמַר:

בְּנֵי יִשְׂרָאֵל יַעֲשׂוּ אֶת קָרְבַּן הַפֶּסַח בִּזְמַנּוֹ.

תַּעֲשׂוּ אוֹתוֹ בִּזְמַנּוֹ בַּיּוֹם הָאַרְבָּעָה עָשָׂר בַּחוֹדֶשׁ הַזֶּה אַחַר הַצָּהֳרַיִם, תַּעֲשׂוּ אוֹתוֹ כְּכָל חֻקָּיו וּכְכָל מִשְׁפָּטָיו.

מֹשֶׁה דִּבֵּר אֶל בְּנֵי יִשְׂרָאֵל שֶׁיַּעֲשׂוּ אֶת קָרְבַּן הַפֶּסַח.

הֵם עָשׂוּ אֶת קָרְבַּן הַפֶּסַח בַּחוֹדֶשׁ הָרִאשׁוֹן בְּאַרְבָּעָה עָשָׂר יוֹם לַחוֹדֶשׁ אַחַר הַצָּהֳרַיִם בְּמִדְבַּר סִינַי, כְּכָל מַה שֶּׁה' צִוָּה אֶת מֹשֶׁה כָּךְ בְּנֵי יִשְׂרָאֵל עָשׂוּ.

הָיוּ אֲנָשִׁים שֶׁהָיוּ טְמֵאִים מֵאָדָם מֵת וְלֹא יָכְלוּ לַעֲשׂוֹת אֶת קָרְבַּן הַפֶּסַח בְּאוֹתוֹ הַיּוֹם, הֵם בָּאוּ בְּאוֹתוֹ יוֹם לִפְנֵי מֹשֶׁה וְלִפְנֵי אַהֲרֹן.

הָאֲנָשִׁים הָהֵם אָמְרוּ לוֹ: אֲנַחְנוּ טְמֵאִים מֵאָדָם מֵת, לָמָּה נַפְסִיד שֶׁלֹּא נַקְרִיב אֶת קָרְבַּן ה' בִּזְמַנּוֹ עִם בְּנֵי יִשְׂרָאֵל?!

מֹשֶׁה אָמַר לָהֶם: חַכּוּ וְאֶשְׁמַע מַה ה' יְצַוֶּה עֲלֵיכֶם.

ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל: כָּל אִישׁ שֶׁיִּהְיֶה טָמֵא לְמֵת אוֹ שֶׁיִּהְיֶה בְּדֶרֶךְ רְחוֹקָה, אֶצְלְכֶם אוֹ בְּדוֹר אַחֵר, הוּא יַעֲשֶׂה קָרְבַּן פֶּסַח לַה'.

יַעֲשׂוּ אוֹתוֹ בַּחוֹדֶשׁ הַשֵּׁנִי בְּאַרְבָּעָה עָשָׂר יוֹם אַחַר הַצָּהֳרַיִם, וְיֹאכְלוּ אוֹתוֹ עִם מַצּוֹת וְעִם יְרָקוֹת מָרִים.

לֹא יַשְׁאִירוּ מִמֶּנּוּ עַד הַבּוֹקֶר, וְלֹא יִשְׁבְּרוּ בּוֹ עֶצֶם, יַעֲשׂוּ אוֹתוֹ כְּכָל חֻקֵּי הַפֶּסַח.

וְאִישׁ שֶׁהוּא טָהוֹר וְלֹא הָיָה רָחוֹק וְיִמָּנַע מִלַּעֲשׂוֹת אֶת הַפֶּסַח – הַנֶּפֶשׁ הַהִיא תֹּאבַד מֵעַמָּהּ, הָאִישׁ הַהוּא יְקַבֵּל אֶת עוֹנֶשׁ חֶטְאוֹ כִּי הוּא לֹא הִקְרִיב אֶת קָרְבַּן ה' בִּזְמַנּוֹ.

וְאִם יָגוּר אִתְּכֶם גֵּר הוּא יַעֲשֶׂה קָרְבַּן פֶּסַח לַה', כְּחֻקֵּי הַפֶּסַח וּכְמִשְׁפָּטוֹ כָּךְ יַעֲשֶׂה, חוֹק אֶחָד יִהְיֶה לָכֶם – לַגֵּר וּלְאֶזְרַח הָאָרֶץ.

<b>פָּרָשַׁת הֶעָנָן</b><br>בַּיּוֹם שֶׁהוּקַם הַמִּשְׁכָּן, הֶעָנָן כִּסָּה אֶת מִשְׁכַּן הָאוֹהֶל שֶׁבּוֹ נִמְצָאִים לוּחוֹת הַבְּרִית, וּבָעֶרֶב הָיָה עַל הַמִּשְׁכָּן כְּמַרְאֵה אֵשׁ עַד הַבּוֹקֶר.

כָּךְ הָיָה תָּמִיד, הֶעָנָן מְכַסֶּה אוֹתוֹ בַּיּוֹם וּמַרְאֶה שֶׁל אֵשׁ בַּלַּיְלָה.

וּלְפִי סִימַן עֲלִיַּת הֶעָנָן מֵעַל הָאוֹהֶל, מִיַּד אַחֲרֵי כֵן בְּנֵי יִשְׂרָאֵל יִסְעוּ, וּבַמָּקוֹם שֶׁיַּעֲמוֹד שָׁם הֶעָנָן שָׁם בְּנֵי יִשְׂרָאֵל יַחֲנוּ.

בְּנֵי יִשְׂרָאֵל יִסְעוּ עַל פִּי ה' וְיַחֲנוּ עַל פִּי ה', כָּל הַיָּמִים שֶׁהֶעָנָן יִשְׁכּוֹן עַל הַמִּשְׁכָּן הֵם יַחֲנוּ.

וּכְשֶׁהֶעָנָן יַאֲרִיךְ לִשְׁהוֹת עַל הַמִּשְׁכָּן יָמִים רַבִּים בְּנֵי יִשְׂרָאֵל יַקְפִּידוּ עַל מִצְוַת ה' וְלֹא יִסְעוּ.

וְיֵשׁ פְּעָמִים שֶׁהֶעָנָן יִשְׁהֶה מִסְפָּר יָמִים עַל הַמִּשְׁכָּן – הֵם יַחֲנוּ עַל פִּי ה' וְיִסְעוּ עַל פִּי ה'.

וְיֵשׁ פְּעָמִים שֶׁהֶעָנָן יִשְׁהֶה רַק מֵעֶרֶב עַד בּוֹקֶר, וְהֶעָנָן יַעֲלֶה בַּבּוֹקֶר וְהֵם יִסְעוּ, אוֹ שֶׁיִּשְׁהֶה יוֹם וְלַיְלָה, וְהֶעָנָן יַעֲלֶה וְהֵם יִסְעוּ.

אוֹ יוֹמַיִם, אוֹ חוֹדֶשׁ, אוֹ שָׁנָה – כְּשֶׁהֶעָנָן יַאֲרִיךְ וְיִשְׁהֶה עַל הַמִּשְׁכָּן הַרְבֶּה זְמָן בְּנֵי יִשְׂרָאֵל יַחֲנוּ וְלֹא יִסְעוּ, וּכְשֶׁיַּעֲלֶה הֵם יִסְעוּ.

עַל פִּי ה' הֵם יַחֲנוּ וְעַל פִּי ה' הֵם יִסְעוּ, הֵם מַקְפִּידִים עַל מִצְוַת ה' כְּדִבְרֵי ה' שֶׁבְּאֶמְצָעוּת מֹשֶׁה.


Chapter 10

<b>פָּרָשַׁת הַחֲצוֹצְרוֹת</b><br>ה' דִּבֵּר אֶל מֹשֶׁה וְאָמַר:

עֲשֵׂה לְךָ שְׁתֵּי חֲצוֹצְרוֹת מִכֶּסֶף, מִגּוּשׁ אֶחָד תַּעֲשֶׂה אוֹתָם, הֵם יִהְיוּ לְךָ כְּדֵי לִקְרֹא לַצִּבּוּר וּלְהַסִּיעַ אֶת הַמַּחֲנוֹת.

כְּשֶׁיִּתְקְעוּ בָּהֵן יִתְאַסְּפוּ אֵלֶיךָ כָּל הַקָּהָל אֶל פֶּתַח אוֹהֶל הַהִתְכַּנְּסוּת.

וְאִם יִתְקְעוּ בַּחֲצוֹצְרָה אַחַת, יִתְאַסְּפוּ אֵלֶיךָ רַק הַנְּשִׂיאִים – רָאשֵׁי אַלְפֵי יִשְׂרָאֵל.

כְּשֶׁתִּתְקְעוּ תְּרוּעוֹת קְצָרוֹת יִסְעוּ הַמַּחֲנוֹת הַחוֹנִים בַּמִּזְרָח.

וּכְשֶׁתִּתְקְעוּ תְּרוּעוֹת קְצָרוֹת שֵׁנִית יִסְעוּ הַמַּחֲנוֹת הַחוֹנִים בַּדָּרוֹם – יִתְקְעוּ תְּרוּעָה לְמַסְעוֹתֵיהֶם.

וּכְדֵי לֶאֱסוֹף אֶת הַקָּהָל תִּתְקְעוּ וְאַל תָּרִיעוּ תְּרוּעוֹת קְצָרוֹת.

בְּנֵי אַהֲרֹן הַכֹּהֲנִים יִתְקְעוּ בַּחֲצוֹצְרוֹת, זֶה יִהְיֶה לָכֶם חוֹק לְעוֹלָם לְדוֹרוֹת.

וְאִם תָּבוֹאוּ לְמִלְחָמָה בְּאַרְצְכֶם עַל צוֹרֵר שֶׁעוֹשֶׂה לָכֶם צָרוֹת, תָּרִיעוּ בַּחֲצוֹצְרוֹת תְּרוּעוֹת קְצָרוֹת, כָּךְ תִּזָּכְרוּ לְטוֹב לִפְנֵי ה' אֱלֹהֵיכֶם וְתִנָּצְלוּ מֵאוֹיְבֵיכֶם.

וּבְיוֹם שִׂמְחַתְכֶם וּבְמוֹעֲדֵיכֶם וּבְרָאשֵׁי חָדְשֵׁיכֶם תִּתְקְעוּ בַּחֲצוֹצְרוֹת עַל עוֹלוֹתֵיכֶם וְעַל זִבְחֵי שַׁלְמֵיכֶם, וְיִהְיוּ עֲבוּרְכֶם לְתִזְכּוֹרֶת לִפְנֵי אֱלֹהֵיכֶם, אֲנִי ה' אֱלֹהֵיכֶם.

<b>פָּרָשַׁת הַמַּסָּע</b><br>בַּשָּׁנָה הַשֵּׁנִית בַּחוֹדֶשׁ הַשֵּׁנִי בְּעֶשְׂרִים בַּחוֹדֶשׁ הֶעָנָן עָלָה מֵעַל מִשְׁכַּן לוּחוֹת הַבְּרִית.

בְּנֵי יִשְׂרָאֵל נָסְעוּ לְמַסְעוֹתֵיהֶם מִמִּדְבַּר סִינַי, וְהֶעָנָן שָׁכַן בְּמִדְבַּר פָּארָן.

הֵם נָסְעוּ בַּפַּעַם הָרִאשׁוֹנָה עַל פִּי דִּבְרֵי ה' שֶׁבְּאֶמְצָעוּת מֹשֶׁה.

קְהַל דֶּגֶל מַחֲנֵה בְּנֵי יְהוּדָה נָסַע רִאשׁוֹן, וְעַל הַקָּהָל שֶׁלּוֹ מֻפְקָד נַחְשׁוֹן בֶּן עַמִּינָדָב.

וְעַל קְהַל שֵׁבֶט בְּנֵי יִשָּׂשכָר מֻפְקָד נְתַנְאֵל בֶּן צוּעָר.

וְעַל קְהַל שֵׁבֶט בְּנֵי זְבוּלוּן מֻפְקָד אֱלִיאָב בֶּן חֵלוֹן.

וּפֵרְקוּ אֶת הַמִּשְׁכָּן, וּבְנֵי גֵּרְשׁוֹן וּבְנֵי מְרָרִי נוֹשְׂאֵי הַמִּשְׁכָּן נָסְעוּ.

וְנָסַע קְהַל דֶּגֶל מַחֲנֵה רְאוּבֵן, וְעַל הַקָּהָל שֶׁלּוֹ מֻפְקָד אֱלִיצוּר בֶּן שְׁדֵיאוּר.

וְעַל קְהַל שֵׁבֶט בְּנֵי שִׁמְעוֹן מֻפְקָד שְׁלוּמִיאֵל בֶּן צוּרִישַׁדָּי.

וְעַל קְהַל שֵׁבֶט בְּנֵי גָּד מֻפְקָד אֶלְיָסָף בֶּן דְּעוּאֵל.

וְהַקְּהָתִים נוֹשְׂאֵי כְּלֵי הַמִּקְדָּשׁ נָסְעוּ, וּבְנֵי גֵּרְשׁוֹן וּבְנֵי מְרָרִי הֵקִימוּ אֶת הַמִּשְׁכָּן עַד לְבוֹאָם.

וְנָסַע קְהַל דֶּגֶל מַחֲנֵה בְּנֵי אֶפְרַיִם, וְעַל הַקָּהָל שֶׁלּוֹ מֻפְקָד אֱלִישָׁמָע בֶּן עַמִּיהוּד.

וְעַל קְהַל שֵׁבֶט בְּנֵי מְנַשֶּׁה מֻפְקָד גַּמְלִיאֵל בֶּן פְּדָהצוּר.

וְעַל קְהַל שֵׁבֶט בְּנֵי בִּנְיָמִין מֻפְקָד אֲבִידָן בֶּן גִּדְעוֹנִי.

וְנָסַע קְהַל דֶּגֶל מַחֲנֵה בְּנֵי דָּן הַמְּאַסֵּף לְכָל הַמַּחֲנוֹת, וְעַל הַקָּהָל שֶׁלּוֹ מֻפְקָד אֲחִיעֶזֶר בֶּן עַמִּישַׁדָּי.

וְעַל קְהַל שֵׁבֶט בְּנֵי אָשֵׁר מֻפְקָד פַּגְעִיאֵל בֶּן עָכְרָן.

וְעַל קְהַל שֵׁבֶט בְּנֵי נַפְתָּלִי מֻפְקָד אֲחִירַע בֶּן עֵינָן.

אֵלֶּה מַסְעֵי בְּנֵי יִשְׂרָאֵל לִקְהִלּוֹתֵיהֶם, וְהֵם נָסְעוּ.

מֹשֶׁה אָמַר לְחוֹבָב בֶּן רְעוּאֵל הַמִּדְיָנִי חוֹתֵן מֹשֶׁה: אֲנַחְנוּ נוֹסְעִים לַמָּקוֹם שֶׁה' אָמַר עָלָיו: אֶתֵּן לָכֶם אוֹתוֹ, לֵךְ אִתָּנוּ וְנֵטִיב לְךָ כִּי ה' דִּבֵּר דְּבָרִים טוֹבִים עַל יִשְׂרָאֵל!

אָמַר לוֹ: לֹא אֵלֵךְ אִתְּכֶם, אֶלָּא אֵלֵךְ אֶל אַרְצִי וְאֶל מִשְׁפַּחְתִּי.

אָמַר לוֹ: בְּבַקָּשָׁה אַל תַּעֲזוֹב אוֹתָנוּ, כִּי הֲרֵי אַתָּה מַכִּיר אֶת אוֹפֶן חֲנָיָתֵנוּ בַּמִּדְבָּר וְתוּכַל לִהְיוֹת לָנוּ מַדְרִיךְ.

אִם תֵּלֵךְ אִתָּנוּ, הַטּוֹב הַהוּא שֶׁה' יֵיטִיב אִתָּנוּ נֵטִיב גַּם לְךָ!

הֵם נָסְעוּ מֵהַר ה' דֶּרֶךְ שֶׁל שְׁלוֹשָׁה יְמֵי הֲלִיכָה, וְהָאֲרוֹן שֶׁבְּתוֹכוֹ לוּחוֹת הַבְּרִית עִם ה' נוֹסֵעַ לִפְנֵיהֶם בְּמֶרְחַק דֶּרֶךְ שֶׁל שְׁלוֹשָׁה יָמִים לִמְצֹא לָהֶם מְקוֹם חֲנָיָה.

וַעֲנַן ה' נוֹסֵעַ מֵעֲלֵיהֶם בַּיּוֹם בִּזְמַן נְסִיעָתָם מִמְּקוֹם הַחֲנָיָה.

כְּשֶׁהָאָרוֹן הָיָה נוֹסֵעַ מֹשֶׁה אָמַר: קוּם ה' וְאוֹיְבֶיךָ יִתְפַּזְּרוּ – וְיִבְרְחוּ שׂוֹנְאֶיךָ מִמְּךָ!

וּכְשֶׁחָנָה הָאָרוֹן אָמַר מֹשֶׁה: ה'! תֵּן מְנוּחָה לְרִבְבוֹת וּלְאַלְפֵי יִשְׂרָאֵל.


Chapter 11

<b>פָּרָשַׁת הַמִּתְאֹנְנִים</b><br>הָעָם הִתְלוֹנְנוּ וְאָמְרוּ דְּבָרִים רָעִים בְּאָזְנֵי ה', ה' שָׁמַע וְכָעַס – וְאֵשׁ ה' בָּעֲרָה בָּהֶם וְשָׂרְפָה בִּקְצֵה הַמַּחֲנֶה.

הָעָם צָעַק אֶל מֹשֶׁה, מֹשֶׁה הִתְפַּלֵּל אֶל ה' וְהָאֵשׁ שָׁקְעָה.

שֵׁם הַמָּקוֹם הַהוּא נִקְרָא תַּבְעֵרָה כִּי אֵשׁ ה' בָּעֲרָה בָּהֶם.

וּבְנֵי הַמִּיעוּטִים שֶׁבְּתוֹךְ יִשְׂרָאֵל הִתְאַוּוּ תַּאֲוָה, וְאַחֲרֵיהֶם בָּכוּ גַּם בְּנֵי יִשְׂרָאֵל וְאָמְרוּ: מִי יַאֲכִיל אוֹתָנוּ בָּשָׂר?

זָכַרְנוּ אֶת הַדָּגִים שֶׁאָכַלְנוּ בְּמִצְרַיִם בְּחִנָּם, אֶת הַקִּשּׁוּאִים וְאֶת הָאֲבַטִּיחִים וְאֶת הַלּוּף וְאֶת הַבְּצָלִים וְאֶת הַשּׁוּמִים.

וְעַכְשָׁיו נַפְשֵׁנוּ יְבֵשָׁה, אֵין לָנוּ כְּלוּם – אֲנַחְנוּ יְכוֹלִים לְצַפּוֹת רַק לַמָּן.

וְהַמָּן הוּא בְּצוּרַת זֶרַע כֻּסְבְּרָה, וְצִבְעוֹ לָבָן כְּמוֹ פְּנִינָה.

הָעָם שׁוֹטְטוּ וְאָסְפוּ אוֹתוֹ וְטָחֲנוּ בְּרֵחַיִם אוֹ כָּתְשׁוּ בְּמַכְתֵּשׁ וּבִשְּׁלוּ בְּסִיר וְעָשׂוּ מִמֶּנּוּ פִּתּוֹת עֲגוּלוֹת, וְטַעְמוֹ הָיָה כְּטַעַם מַאֲפֶה שֶׁנִּלּוֹשׁ בְּשֶׁמֶן.

בַּלַּיְלָה כְּשֶׁהַטַּל יָרַד עַל הַמַּחֲנֶה, הַמָּן יָרַד עָלָיו.

מֹשֶׁה שָׁמַע אֶת הָעָם לְמִשְׁפְּחוֹתָיו בּוֹכֶה – כָּל אֶחָד בְּפֶתַח אָהֳלוֹ, ה' כָּעַס מְאוֹד, וְגַם בְּעֵינֵי מֹשֶׁה זֶה הָיָה רָע.

מֹשֶׁה אָמַר לַה' לָמָה הֵרַעְתָּ לִי לְעַבְדְּךָ, וְלָמָּה לֹא מָצָאתִי חֵן בְּעֵינֶיךָ שֶׁהֵטַלְתָּ עָלַי אֶת הָאַחֲרָיוּת עַל כָּל הָעָם הַזֶּה?

וְכִי אֲנִי הַהוֹרֶה שֶׁל כָּל הָעָם הַזֶּה?! הַאִם אֲנִי יָלַדְתִּי אוֹתוֹ שֶׁאַתָּה אוֹמֵר אֵלַי: שָׂא אוֹתוֹ בִּזְרוֹעֲךָ כְּמוֹ שֶׁמְּטַפֵּל נוֹשֵׂא תִּינוֹק – לְהָבִיא אוֹתוֹ לָאָרֶץ שֶׁנִּשְׁבַּעְתָּ לַאֲבוֹתָיו?!

מִנַּיִן לִי בָּשָׂר לָתֵת לְכָל הָעָם הַזֶּה שֶׁהֵם בּוֹכִים אֵלַי וְאוֹמְרִים: "תֵּן לָנוּ בָּשָׂר וְנֹאכַל"?!

לֹא אוּכַל אֲנִי לְבַדִּי לָשֵׂאת בָּאַחֲרָיוּת עַל כָּל הָעָם הַזֶּה כִּי זֶה קָשֶׁה מִדַּי בִּשְׁבִילִי.

וְאִם כָּכָה אַתָּה עוֹשֶׂה לִי, הֲרוֹג אוֹתִי בְּבַקָּשָׁה אִם מָצָאתִי חֵן בְּעֵינֶיךָ, כְּדֵי שֶׁלֹּא אֶרְאֶה בְּרָעָתִי!

ה' אָמַר לְמֹשֶׁה: אֱסוֹף לִי שִׁבְעִים אִישׁ מִזִּקְנֵי יִשְׂרָאֵל שֶׁאַתָּה יוֹדֵעַ שֶׁהֵם חַכְמֵי הָעָם וְשׁוֹטְרָיו, וְתִקַּח אוֹתָם לְאוֹהֶל הַהִתְכַּנְּסוּת וְיַעַמְדוּ אִתְּךָ שָׁם.

וְאֵרֵד וַאֲדַבֵּר אִתְּךָ שָׁם, וְאֶקַּח מֵהָרוּחַ שֶׁעָלֶיךָ וְאָשִׂים עֲלֵיהֶם, וְיִשְׁתַּתְּפוּ אִתְּךָ בָּאַחֲרָיוּת עַל הָעָם וְלֹא תִּשָּׂא אוֹתָהּ אַתָּה לְבָד.

וְלָעָם תֹּאמַר: הִתְכּוֹנְנוּ לְמָחָר וְתֹאכְלוּ בָּשָׂר, כִּי בְּכִיתֶם בְּאָזְנֵי ה' וַאֲמַרְתֶּם: מִי יַאֲכִיל אוֹתָנוּ בָּשָׂר הֲרֵי הָיָה לָנוּ טוֹב בְּמִצְרַיִם! ה' יִתֵּן לָכֶם בָּשָׂר וְתֹאכְלוּ.

לֹא יוֹם אֶחָד תֹּאכְלוּ, וְלֹא יוֹמַיִם, וְלֹא חֲמִשָּׁה יָמִים, וְלֹא עֲשָׂרָה יָמִים, וְלֹא עֶשְׂרִים יוֹם.

עַד חוֹדֶשׁ יָמִים – עַד שֶׁיֵּצֵא לָכֶם מֵהָאַף וְיִמָּאֵס לָכֶם, בִּגְלַל שֶׁמְּאַסְתֶּם בַּה' שֶׁשּׁוֹכֵן בְּתוֹכְכֶם וּבְכִיתֶם לְפָנָיו וַאֲמַרְתֶּם: לָמָּה יָצָאנוּ מִמִּצְרַיִם!

מֹשֶׁה אָמַר: שֵׁשׁ מֵאוֹת אֶלֶף הוֹלְכֵי רֶגֶל הָעָם שֶׁאֲנִי בְּתוֹכוֹ וְאַתָּה אָמַרְתָּ שֶׁאֶתֵּן לָהֶם בָּשָׂר וְיֹאכְלוּ חוֹדֶשׁ יָמִים?!

הַאִם צֹאן וּבָקָר יִשָּׁחֵט לָהֶם וְיַסְפִּיק לָהֶם?! הַאִם אֶת כָּל דְּגֵי הַיָּם יַאַסְפוּ לָהֶם וְיַסְפִּיק לָהֶם?!

ה' אָמַר לְמֹשֶׁה: וְכִי אֵין בְּכוֹחוֹ שֶׁל ה' לַעֲשׂוֹת כָּל מַה שֶּׁיִּרְצֶה?! עַכְשָׁיו תִּרְאֶה אִם יִקְרֶה מַה שֶּׁאָמַרְתִּי, אוֹ שֶׁלֹּא.

מֹשֶׁה יָצָא וְדִבֵּר אֶל הָעָם אֶת דִּבְרֵי ה', הוּא אָסַף שִׁבְעִים אִישׁ מִזִּקְנֵי הָעָם וְהֶעֱמִיד אוֹתָם מִסָּבִיב לְאוֹהֶל הַמִּשְׁכָּן.

כְּבוֹד ה' יָרַד וְהִתְגַּלָּה בֶּעָנָן וְדִבֵּר אֵלָיו, הוּא לָקַח מֵהָרוּחַ שֶׁעָלָיו וְשָׂם עַל שִׁבְעִים הָאֲנָשִׁים הַזְּקֵנִים, וּכְשֶׁנָּחָה עֲלֵיהֶם הָרוּחַ הֵם הִתְנַבְּאוּ, וּמֵאָז לֹא הִתְנַבְּאוּ יוֹתֵר.

נִשְׁאֲרוּ שְׁנֵי אֲנָשִׁים בַּמַּחֲנֶה שֵׁם הָאֶחָד אֶלְדָּד וְשֵׁם הַשֵּׁנִי מֵידָד, הָרוּחַ נָחָה עֲלֵיהֶם וְהֵם הָיוּ מֵהַמֻּזְמַנִּים אֲבָל הֵם לֹא יָצְאוּ לָאוֹהֶל, וְהֵם הִתְנַבְּאוּ בַּמַּחֲנֶה.

אַחַד הַנְּעָרִים רָץ וְסִפֵּר לְמֹשֶׁה, וְאָמַר: אֶלְדָּד וּמֵידָד מִתְנַבְּאִים בַּמַּחֲנֶה!

עָנָה יְהוֹשֻׁעַ בִּן נוּן מֵהַמֻּבְחָרִים שֶׁבִּמְשָׁרְתֵי מֹשֶׁה וְאָמַר: אֲדוֹנִי מֹשֶׁה הַכְנֵס אוֹתָם לַכֶּלֶא!

אָמַר לוֹ מֹשֶׁה: הַאִם אַתָּה דּוֹאֵג לִכְבוֹדִי? מִי יִתֵּן שֶׁכָּל עַם ה' יִהְיוּ נְבִיאִים – שֶׁה' יָנִיחַ אֶת רוּחוֹ עֲלֵיהֶם!

מֹשֶׁה וְזִקְנֵי יִשְׂרָאֵל נִכְנְסוּ לַמַּחֲנֶה.

וְרוּחַ נָשְׁבָה מֵה' וְהִפְרִיחָה שַׂלְוִים מֵהַיָּם וּפִזְּרָה אוֹתָם עַל הַמַּחֲנֶה בְּמֶרְחָק שֶׁל דֶּרֶךְ יוֹם הֲלִיכָה לְכָאן וְדֶרֶךְ יוֹם לְכָאן מִסָּבִיב לַמַּחֲנֶה וּבְגוֹבָהּ שֶׁל שְׁתֵּי אַמּוֹת (כְּמֶטֶר) עַל פְּנֵי הָאָרֶץ.

כָּל הַיּוֹם הַהוּא וְכָל הַלַּיְלָה וְכָל יוֹם הַמָּחֳרָת הָעָם קָמוּ וְאָסְפוּ אֶת הַשְּׂלָו, הַמַּמְעִיט אָסַף עֲשָׂרָה כּוּרִים (כּ2160 לִיטֶר), הֵם שָׁטְחוּ לָהֶם אֶת הַבָּשָׂר מִסָּבִיב לַמַּחֲנֶה כְּדֵי לְיַבֵּשׁ וּלְשַׁמֵּר אוֹתוֹ.

הַבָּשָׂר הָיָה עֲדַיִן בֵּין שִׁנֵּיהֶם – עוֹד לֹא הִסְפִּיקוּ לְגָמְרוֹ, וְהַכַּעַס שֶׁל ה' פָּגַע בָּעָם, ה' הִכָּה בָּעָם מַכָּה גְּדוֹלָה מְאוֹד.

שֵׁם הַמָּקוֹם הַהוּא נִקְרָא קִבְרוֹת הַתַּאֲוָה כִּי שָׁם קָבְרוּ אֶת אַנְשֵׁי הָעָם שֶׁהִתְאַוּוּ.

מִקִּבְרוֹת הַתַּאֲוָה הָעָם נָסְעוּ לַחֲצֵרוֹת וְחָנוּ בַּחֲצֵרוֹת.


Chapter 12

<b>פָּרָשַׁת מִרְיָם</b><br>מִרְיָם דִּבְּרָה עִם אַהֲרֹן עַל מֹשֶׁה – עַל אוֹדוֹת הָאִשָּׁה הַכּוּשִׁית שֶׁלָּקַח לְאִשָּׁה וְעָזַב, שֶׁהֲרֵי אִשָּׁה כּוּשִׁית לָקַח.

הֵם אָמְרוּ: וַדָּאי לֹא עָזַב אוֹתָהּ מִפְּנֵי שֶׁהוּא נָבִיא! הַאִם רַק עִם מֹשֶׁה ה' דִּבֵּר בִּנְבוּאָה? הֲרֵי גַּם אִתָּנוּ דִּבֵּר! ה' שָׁמַע אֶת דִּבְרֵיהֶם.

וְהָאִישׁ מֹשֶׁה עָנָיו מְאוֹד, יוֹתֵר מִכָּל הָאָדָם שֶׁעַל פְּנֵי הָאֲדָמָה.

ה' אָמַר פִּתְאוֹם לְמֹשֶׁה לְאַהֲרֹן וּלְמִרְיָם: צְאוּ שְׁלָשְׁתְּכֶם לְאוֹהֶל הַהִתְכַּנְּסוּת! שְׁלָשְׁתָּם יָצְאוּ.

כְּבוֹד ה' יָרַד וְהִתְגַּלָּה בְּעַמּוּד עָנָן וְעָמַד בְּפֶתַח הָאוֹהֶל, הוּא קָרָא לְאַהֲרֹן וּמִרְיָם וּשְׁנֵיהֶם יָצְאוּ.

אָמַר לָהֶם: שִׁמְעוּ נָא אֶת דְּבָרַי! אִם יִהְיֶה נָבִיא מֵאִתְּכֶם, אֲנִי ה' אֶתְגַּלֶּה אֵלָיו בִּתְמוּנָה, אֲדַבֵּר אִתּוֹ בַּחֲלוֹם.

לֹא כָּךְ עַבְדִּי מֹשֶׁה, הוּא רַשָּׁאי לְהִכָּנֵס כִּרְצוֹנוֹ בְּכָל בֵּיתִי.

אֲנִי מְדַבֵּר אִתּוֹ פָּנִים אֶל פָּנִים וּבְמַרְאֶה בָּרוּר וְלֹא בְּחִידוֹת, וְהוּא מַבִּיט בִּתְמוּנַת כְּבוֹד ה', וְאֵיךְ הֵעַזְתֶּם לְדַבֵּר עַל עַבְדִּי מֹשֶׁה?!

ה' כָּעַס עֲלֵיהֶם, וְהָלַךְ.

וְהֶעָנָן סָר מֵעַל הָאוֹהֶל וְהִנֵּה מִרְיָם מְצוֹרַעַת כַּשֶּׁלֶג, אַהֲרֹן פָּנָה לְמִרְיָם וְהִנֵּה הִיא מְצוֹרַעַת.

אַהֲרֹן אָמַר לְמֹשֶׁה: בְּבַקָּשָׁה אֲדוֹנִי! בְּבַקָּשָׁה, אַל תַּחְשִׁיב אֶת זֶה כְּחֵטְא שֶׁטָּעִינוּ בְּטִפְּשׁוּתֵנוּ וְשֶׁחָטָאנוּ.

בְּבַקָּשָׁה, שֶׁאֲחוֹתֵנוּ לֹא תִּהְיֶה כְּמוֹ מֵת! שְׁלוֹשְׁתֵּנוּ יָצָאנוּ מֵרֶחֶם אִמֵּנוּ, וְעַכְשָׁיו כְִּאִלּוּ נָמַק חֲצִי בְּשָׂרֵנוּ.

מֹשֶׁה צָעַק אֶל ה' וְאָמַר: בְּבַקָּשָׁה אֵל! רַפֵּא אוֹתָהּ בְּבַקָּשָׁה!

ה' אָמַר לְמֹשֶׁה: אִלּוּ אָבִיהָ הָיָה יוֹרֵק בְּפָנֶיהָ הֲרֵי הָיְתָה מִתְבַּיֶּשֶׁת שִׁבְעָה יָמִים, לָכֵן תִּסְתַּגֵּר שִׁבְעָה יָמִים מִחוּץ לַמַּחֲנֶה וְאַחַר כָּךְ תִּכָּנֵס לַמַּחֲנֶה.

מִרְיָם הִסְתַּגְּרָה מִחוּץ לַמַּחֲנֶה שִׁבְעָה יָמִים, וְהָעָם לֹא נָסַע עַד שֶׁמִּרְיָם נִכְנְסָה לַמַּחֲנֶה.

וְאַחַר כָּךְ הָעָם נָסְעוּ מֵחֲצֵרוֹת וְחָנוּ בְּמִדְבַּר פָּארָן.


Chapter 13

<b>פָּרָשַׁת הַמְּרַגְּלִים</b><br>ה' דִּבֵּר אֶל מֹשֶׁה וְאָמַר:

שְׁלַח אֲנָשִׁים שֶׁיְּתַיְּרוּ בְּאֶרֶץ כְּנַעַן שֶׁאֲנִי נוֹתֵן לִבְנֵי יִשְׂרָאֵל, תִּשְׁלְחוּ אִישׁ אֶחָד מִכָּל שֵׁבֶט – כָּל אֶחָד נִכְבָּד בְּשִׁבְטוֹ.

מֹשֶׁה שָׁלַח אוֹתָם מִמִּדְבַּר פָּארָן עַל פִּי דִּבְרֵי ה', כֻּלָּם אֲנָשִׁים חֲשׁוּבִים – הֵם רָאשֵׁי בְּנֵי יִשְׂרָאֵל.

וְאֵלֶּה שְׁמוֹתָם, לְשֵׁבֶט רְאוּבֵן שַׁמּוּעַ בֶּן זַכּוּר.

לְשֵׁבֶט שִׁמְעוֹן שָׁפָט בֶּן חוֹרִי.

לְשֵׁבֶט יְהוּדָה כָּלֵב בֶּן יְפֻנֶּה.

לְשֵׁבֶט יִשָּׂשכָר יִגְאָל בֶּן יוֹסֵף.

לְשֵׁבֶט אֶפְרַיִם הוֹשֵׁעַ בֶּן נוּן.

לְשֵׁבֶט בִּנְיָמִין פַּלְטִי בֶּן רָפוּא.

לְשֵׁבֶט זְבוּלוּן גַּדִּיאֵל בֶּן סוֹדִי.

בְּשֵׁבֶט יוֹסֵף: לְשֵׁבֶט מְנַשֶּׁה גַּדִּי בֶּן סוּסִי.

לְשֵׁבֶט דָּן עַמִּיאֵל בֶּן גְּמַלִּי.

לְשֵׁבֶט אָשֵׁר סְתוּר בֶּן מִיכָאֵל.

לְשֵׁבֶט נַפְתָּלִי נַחְבִּי בֶּן וָפְסִי.

לְשֵׁבֶט גָּד גְּאוּאֵל בֶּן מָכִי.

אֵלֶּה שְׁמוֹת הָאֲנָשִׁים שֶׁמֹּשֶׁה שָׁלַח לְתַיֵּר בָּאָרֶץ, מֹשֶׁה קָרָא לְהוֹשֵׁעַ בִּן נוּן יְהוֹשֻׁעַ.

מֹשֶׁה שָׁלַח אוֹתָם לְתַיֵּר בְּאֶרֶץ כְּנַעַן וְאָמַר לָהֶם: עֲלוּ דֶּרֶךְ הַנֶּגֶב וַעֲלוּ בָּהָר.

וְתִרְאוּ אֶת הָאָרֶץ אֵיךְ הִיא, וְאֶת הָעָם שֶׁגָּר בָּהּ – אִם הוּא חָזָק אוֹ חַלָּשׁ, אִם הֵם מְעַטִּים אוֹ רַבִּים.

וְאֵיךְ הָאָרֶץ שֶׁהוּא יוֹשֵׁב בָּהּ – אִם הִיא טוֹבָה אוֹ רָעָה, וְאֵיךְ הֶעָרִים שֶׁהוּא גָּר בָּהֵן – אִם הֵן בְּמַחֲנוֹת פְּתוּחִים אוֹ בְּמִבְצָרִים.

וְאֵיךְ הָאָרֶץ, אִם הִיא שְׁמֵנָה אוֹ רָזָה, אִם יֵשׁ בָּהּ עֵצִים אוֹ אֵין, וְתִתְחַזְּקוּ וְתִקְחוּ מִפֵּרוֹת הָאָרֶץ, וְאוֹתָם יָמִים הָיוּ יְמֵי הַבְשָׁלַת הָעֲנָבִים.

הֵם עָלוּ וְתִיְּרוּ בָּאָרֶץ מִמִּדְבַּר צִין שֶׁבַּנֶּגֶב עַד לִרְחָבַת הַכְּנִיסָה לְאַנְטְיוֹכְיָא שֶׁבִּדְרוֹם טוּרְקִיָּה.

הֵם עָלוּ דֶּרֶךְ הַנֶּגֶב וּבָאוּ עַד חֶבְרוֹן, וְשָׁם אֲחִימַן שֵׁשַׁי וְתַלְמַי צֶאֱצָאֵי הָעֲנָקִים, וְחֶבְרוֹן נִבְנְתָה שֶׁבַע שָׁנִים לִפְנֵי הָעִיר צוֹעַן שֶׁבְּמִצְרַיִם.

הֵם בָּאוּ עַד נַחַל אֶשְׁכּוֹל, וְכָרְתוּ מִשָּׁם עָנָף עִם אֶשְׁכּוֹל עֲנָבִים אֶחָד, שְׁנֵי אֲנָשִׁים נָשְׂאוּ אוֹתוֹ בְּמוֹט, וְהֵבִיאוּ גַּם מֵהָרִמּוֹנִים וּמֵהַתְּאֵנִים.

הַמָּקוֹם הַהוּא נִקְרָא נַחַל אֶשְׁכּוֹל עַל שֵׁם הָאֶשְׁכּוֹל שֶׁבְּנֵי יִשְׂרָאֵל כָּרְתוּ מִשָּׁם.

הֵם חָזְרוּ מִלְּתַיֵּר בָּאָרֶץ בְּסוֹף אַרְבָּעִים יוֹם.

הֵם הָלְכוּ לְמִדְבַּר פָּארָן לְקָדֵשׁ וּבָאוּ לְמֹשֶׁה וּלְאַהֲרֹן וּלְכָל הַקָּהָל שֶׁל בְּנֵי יִשְׂרָאֵל, וְהֵשִׁיבוּ לָהֶם וּלְכָל הַקָּהָל תְּשׁוּבוֹת, וְהֶרְאוּ לָהֶם אֶת פֵּרוֹת הָאָרֶץ.

הֵם סִפְּרוּ לוֹ וְאָמְרוּ: בָּאנוּ לָאָרֶץ שֶׁשָּׁלַחְתָּ אוֹתָנוּ, וְהִיא אָמְנָם שׁוֹפַעַת חָלָב וּדְבַשׁ, וְאֵלֶּה פֵּרוֹתֶיהָ.

אֲבָל הָעָם שֶׁיּוֹשֵׁב בָּאָרֶץ הוּא גִּבּוֹר, וְהֶעָרִים מְבֻצָּרוֹת וּגְדוֹלוֹת מְאוֹד, וְגַם רָאִינוּ שָׁם אֶת צֶאֱצָאֵי הָעֲנָקִים.

עֲמָלֵק יוֹשֵׁב בְּאֶרֶץ הַנֶּגֶב, וְהַחִתִּי וְהַיְּבוּסִי וְהָאֱמוֹרִי יוֹשְׁבִים בָּהָר, וְהַכְּנַעֲנִים יוֹשְׁבִים עַל יַד הַיָּם וְעַל יַד הַיַּרְדֵּן.

כָּלֵב הִשְׁתִּיק אֶת הָעָם שֶׁיִּשְׁמְעוּ לְמֹשֶׁה, וְאָמַר: אֲנַחְנוּ נַעֲלֶה וְנִכְבּוֹשׁ אֶת הָאָרֶץ כִּי נוּכַל לִכְבּוֹשׁ אוֹתָהּ!

וְהָאֲנָשִׁים שֶׁעָלוּ אִתּוֹ אָמְרוּ: לֹא נוּכַל לַעֲלוֹת מוּל הָעָם הַזֶּה לְהִלָּחֵם בּוֹ כִּי הוּא יוֹתֵר חָזָק מֵאִתָּנוּ.

הֵם הוֹצִיאוּ שֵׁם רַע בְּאָזְנֵי בְּנֵי יִשְׂרָאֵל עַל הָאָרֶץ שֶׁתִּיְּרוּ בָּהּ, וְאָמְרוּ: הָאָרֶץ שֶׁעָבַרְנוּ בָּהּ לְתַיֵּר בָּהּ הִיא אֶרֶץ שֶׁהוֹרֶגֶת אֶת יוֹשְׁבֶיהָ, וְכָל הָעָם שֶׁרָאִינוּ בְּתוֹכָהּ הֵם אֲנָשִׁים גְּדוֹלִים.

וְשָׁם רָאִינוּ אֶת הַעֲנָקִים בְּנֵי הָאִישׁ 'עֲנָק' – מֵהָעֲנָקִים שֶׁהָיוּ בָּאָרֶץ בֶּעָבָר, הָיִינוּ בְּעֵינֵינוּ כְּמוֹ חֲגָבִים וְכָךְ הָיִינוּ גַּם בְּעֵינֵיהֶם.


Chapter 14

כָּל הַקָּהָל – הָעָם, הֵרִימוּ אֶת קוֹלָם וּבָכוּ בְּאוֹתוֹ לַיְלָה.

כָּל בְּנֵי יִשְׂרָאֵל הִתְלוֹנְנוּ עַל מֹשֶׁה וְעַל אַהֲרֹן, וְכָל הַקָּהָל אָמְרוּ לָהֶם: הַלְוַאי שֶׁהָיִינוּ מֵתִים בְּאֶרֶץ מִצְרַיִם, אוֹ בַּמִּדְבָּר הַזֶּה הַלְוַאי שֶׁהָיִינוּ מֵתִים!

וְלָמָּה ה' מֵבִיא אוֹתָנוּ לָאָרֶץ הַזֹּאת שֶׁנָּמוּת בַּמִּלְחָמָה, וְשֶׁיִּשְׁבּוּ אֶת נָשֵׁינוּ וִילָדֵנוּ? הֲרֵי עָדִיף לָנוּ לַחֲזוֹר לְמִצְרַיִם!

הֵם אָמְרוּ אֶחָד לַשֵּׁנִי: נְמַנֶּה לָנוּ מַנְהִיג וְנַחֲזוֹר לְמִצְרַיִם!

מֹשֶׁה וְאַהֲרֹן הִשְׁתַּטְּחוּ עַל פְּנֵיהֶם לִפְנֵי כָּל צִבּוּר קְהַל בְּנֵי יִשְׂרָאֵל לְבַקֵּשׁ מֵהֶם שֶׁיַּפְסִיקוּ.

וִיהוֹשֻׁעַ בִּן נוּן וְכָלֵב בֶּן יְפֻנֶּה שֶׁהָיוּ מֵהַמְּתַיְּרִים בָּאָרֶץ קָרְעוּ אֶת בִּגְדֵיהֶם.

וְאָמְרוּ לְכָל הַקָּהָל שֶׁל בְּנֵי יִשְׂרָאֵל: הָאָרֶץ שֶׁעָבַרְנוּ בָּהּ לְתַיֵּר בָּהּ הִיא אֶרֶץ טוֹבָה מְאוֹד מְאוֹד!

אִם ה' רוֹצֶה בָּנוּ הוּא יָבִיא אוֹתָנוּ לָאָרֶץ הַזֹּאת וְיִתֵּן לָנוּ אוֹתָהּ – אֶרֶץ שֶׁשּׁוֹפַעַת חָלָב וּדְבָשׁ!

רַק אַל תִּמְרְדוּ בַּה', וְאַתֶּם אַל תִּפְחֲדוּ מֵהָעָם שֶׁגָּר בָּאָרֶץ כִּי נִכְבּוֹשׁ אוֹתָם, הֲרֵי סָר כּוֹחָם מֵעֲלֵיהֶם וַה' אִתָּנוּ, אַל תִּפְחְדוּ מֵהֶם!

כָּל הַצִּבּוּר חָשְׁבוּ לִרְגּוֹם אוֹתָם בָּאֲבָנִים, וּכְבוֹד ה' הִתְגַּלָּה בְּאוֹהֶל הַהִתְכַּנְּסוּת אֶל כָּל בְּנֵי יִשְׂרָאֵל.

ה' אָמַר לְמֹשֶׁה: עַד מָתַי הָעָם הַזֶּה יַכְעִיסוּ אוֹתִי, וְעַד מָתַי לֹא יַאֲמִינוּ בִּי לַמְרוֹת כָּל הַסִּימָנִים לְכוֹחִי שֶׁהֶרְאֵיתִי לוֹ?

אַכֶּה אוֹתוֹ בְּמַחֲלָה קָשָׁה וַאֲגָרֵשׁ אוֹתוֹ, וְאֶעֱשֶׂה מִמְּךָ עַם יוֹתֵר גָּדוֹל וְעָצוּם מִמֶּנּוּ.

מֹשֶׁה אָמַר לַה': כְּשֶׁמִּצְרַיִם שֶׁמִּתּוֹכָם הֶעֱלִיתָ אֶת הָעָם הַזֶּה בְּכוֹחֲךָ, יִשְׁמְעוּ זֹאת,

הֵם יֹאמְרוּ לְתוֹשְׁבֵי הָאָרֶץ הַזֹּאת שֶׁשָּׁמְעוּ שֶׁאַתָּה ה' נִמְצָא בְּתוֹךְ הָעָם הַזֶּה – שֶׁרָאוּ בְּעַיִן שֶׁאַתָּה ה' מִתְגַּלֶּה אֲלֵיהֶם וַעֲנָנְךָ פָּרוּשׂ מֵעֲלֵיהֶם וְאַתָּה הוֹלֵךְ לִפְנֵיהֶם, בַּיּוֹם בְּעַמּוּד עָנָן, וּבְעַמּוּד אֵשׁ בַּלַּיְלָה.

אִם תַּהֲרוֹג אֶת הָעָם הַזֶּה כְּאִישׁ אֶחָד, הָעַמִּים שֶׁשָּׁמְעוּ אֶת הַשְּׁמוּעוֹת עַל כּוֹחֲךָ יֹאמְרוּ כָּךְ:

בִּגְלַל חוֹסֶר יְכָלְתוֹ שֶׁל ה' לְהָבִיא אֶת הָעָם הַזֶּה לָאָרֶץ שֶׁנִּשְׁבַּע לָהֶם הוּא שָׁחַט אוֹתָם בַּמִּדְבָּר.

וְעַכְשָׁיו, יִגְדַּל בְּבַקָּשָׁה הַכֹּחַ שֶׁל אֲדֹנָי בְּעֵינֵי הָעַמִּים, וַעֲשֵׂה כְּמוֹ שֶׁדִּבַּרְתָּ:

"ה' סַבְלָן מִלִּכְעוֹס וּמַרְבֶּה חֶסֶד, מַבְלִיג עַל עָווֹן וְעַל פֶּשַׁע אֲבָל אֵינוֹ מוֹחֵק אוֹתָם, זוֹכֵר עֲווֹן אָבוֹת לְהַעֲנִישׁ בָּנִים נְכָדִים וְנִינִים".

סְלַח בְּבַקָּשָׁה לַעֲווֹן הָעָם הַזֶּה כְּפִי גּוֹדֶל חַסְדְּךָ וּכְמוֹ שֶׁסָּלַחְתָּ לָעָם הַזֶּה עַל הָעֲווֹנוֹת שֶׁעָשׂוּ מִמִּצְרַיִם וְעַד עַכְשָׁיו.

ה' אָמַר: סָלַחְתִּי כִּדְבָרְךָ.

אֲבָל אֲנִי נִשְׁבַּע בְּחַיַּי שֶׁהֵם יֵעָנְשׁוּ, וּכְבוֹד ה' יִתְפַּרְסֵם בְּכָל הָעוֹלָם –

שֶׁכָּל הָאֲנָשִׁים שֶׁרָאוּ אֶת כְּבוֹדִי וְאֶת הַסִּימָנִים לְכוֹחִי שֶׁעָשִׂיתִי בְּמִצְרַיִם וּבַמִּדְבָּר, וְלַמְרוֹת זֹאת נִסּוּ אוֹתִי כְּבָר עֶשֶׂר פְּעָמִים וְלֹא שָׁמְעוּ בְּקוֹלִי,

שֶׁלֹּא יִרְאוּ אֶת הָאָרֶץ שֶׁנִּשְׁבַּעְתִּי לַאֲבוֹתֵיהֶם, וְכָל הַמַּרְגִּיזִים אוֹתִי לֹא יִרְאוּ אוֹתָהּ!

וְכָלֵב עַבְדִּי, בִּגְלַל שֶׁהָיְתָה בְּלִבּוֹ רוּחַ אַחֶרֶת וְנֶאֱמָנוּתוֹ לְדַרְכִּי הָיְתָה שְׁלֵמָה, אָבִיא אוֹתוֹ לָאָרֶץ שֶׁבָּא אֵלֶיהָ וְצֶאֱצָאָיו יִירְשׁוּ אוֹתָהּ.

וְהָעֲמָלֵקִים וְהַכְּנַעֲנִים גָּרִים בָּעֵמֶק, מָחָר פְּנוּ חֲזָרָה וּסְעוּ לַמִּדְבָּר דֶּרֶךְ יַם סוּף כְּדֵי שֶׁלֹּא לְפָגְשָׁם.

ה' דִּבֵּר אֶל מֹשֶׁה וְאֶל אַהֲרֹן וְאָמַר:

עַד מָתַי הַצִּבּוּר הָרַע הַזֶּה יִתְלוֹנְנוּ עָלַי?! הֲרֵי שָׁמַעְתִּי אֶת תְּלֻנּוֹת בְּנֵי יִשְׂרָאֵל שֶׁהֵם מִתְלוֹנְנִים עָלַי.

אֱמוֹר לָהֶם, ה' אָמַר: אֲנִי נִשְׁבַּע בְּחַיַּי שֶׁכְּמוֹ שֶׁדִּבַּרְתֶּם בְּאָזְנַי – כָּךְ אֶעֱשֶׂה לָכֶם!

פִּגְרֵיכֶם יִפְּלוּ בַּמִּדְבָּר הַזֶּה – כָּל אַנְשֵׁיכֶם מִגִּיל עֶשְׂרִים שָׁנָה וָמַעְלָה שֶׁנִּסְפְּרוּ, בִּגְלַל שֶׁהִתְלוֹנַנְתֶּם עָלַי.

אֲנִי נִשְׁבַּע שֶׁלֹּא תָּבוֹאוּ לָאָרֶץ שֶׁנִּשְׁבַּעְתִּי בַּהֲרָמַת יַד לְהוֹשִׁיב אֶתְכֶם בָּהּ, חוּץ מִכָּלֵב בֶּן יְפֻנֶּה וִיהוֹשֻׁעַ בִּן נוּן.

וְיַלְדֵיכֶם שֶׁאֲמַרְתֶּם שֶׁיִּהְיוּ שָׁלָל, אוֹתָם אָבִיא וְהֵם יַכִּירוּ אֶת הָאָרֶץ שֶׁמְּאַסְתֶּם בָּהּ.

וְאַתֶּם, הַפְּגָרִים שֶׁלָּכֶם יִפְּלוּ בַּמִּדְבָּר הַזֶּה.

וּבְנֵיכֶם יִסְתּוֹבְבוּ בַּמִּדְבָּר אַרְבָּעִים שָׁנָה וְיִסְבְּלוּ בִּגְלַל בְּגִידַתְכֶם, עַד שֶׁיִּגָּמְרוּ פִּגְרֵיכֶם בַּמִּדְבָּר.

כְּמִסְפַּר הַיָּמִים שֶׁתִּיַּרְתֶּם בָּאָרֶץ – אַרְבָּעִים יוֹם, יוֹם לַשָּׁנָה יוֹם לַשָּׁנָה – כָּךְ תְּקַבְּלוּ אֶת עוֹנֶשׁ עֲוֹנוֹתֵיכֶם – אַרְבָּעִים שָׁנָה, וְתַפְנִימוּ אֶת עוֹנֶשׁ הֲפָרַת בְּרִיתִי.

אֲנִי ה' מַצְהִיר שֶׁכָּךְ אֶעֱשֶׂה לְכָל הַצִּבּוּר הָרַע הַזֶּה שֶׁהִתְאַסְּפוּ נֶגְדִּי, הֵם יֻשְׁמְדוּ בַּמִּדְבָּר הַזֶּה וְשָׁם יָמוּתוּ.

וְהָאֲנָשִׁים שֶׁמֹּשֶׁה שָׁלַח לָתַיֵּר בָּאָרֶץ וְחָזְרוּ וְגָרְמוּ לְכָל הַצִּבּוּר לְהִתְלוֹנֵן עָלָיו, וּלְהוֹצִיא שֵׁם רַע עַל הָאָרֶץ –

הָאֲנָשִׁים הָאֵלֶּה שֶׁהוֹצִיאוּ שֵׁם רַע עַל הָאָרֶץ, ה' הָרַג אוֹתָם בַּמַּגֵּפָה.

וִיהוֹשֻׁעַ בִּן נוּן וְכָלֵב בֶּן יְפֻנֶּה הָיוּ הַיְּחִידִים מֵאוֹתָם הָאֲנָשִׁים שֶׁהָלְכוּ לְתַיֵּר בָּאָרֶץ שֶׁנִּשְׁאֲרוּ בַּחַיִּים.

מֹשֶׁה דִּבֵּר אֶת הַדְּבָרִים הָאֵלֶּה אֶל כָּל בְּנֵי יִשְׂרָאֵל, וְהָעָם הִתְאַבְּלוּ מְאוֹד.

הֵם הִשְׁכִּימוּ בַּבּוֹקֶר וְעָלוּ אֶל רֹאשׁ הָהָר וְאָמְרוּ: הִנֵּה אֲנַחְנוּ נַעֲלֶה לַמָּקוֹם שֶׁה' אָמַר לַעֲלוֹת אֵלָיו שֶׁהֲרֵי חָטָאנוּ שֶׁלֹּא רָצִינוּ!

מֹשֶׁה אָמַר: לָמָּה אַתֶּם עוֹבְרִים עַל דִּבְרֵי ה'? הֲרֵי זֶה לֹא יַצְלִיחַ!

אַל תַּעֲלוּ כִּי ה' לֹא אִתְּכֶם, וְכָךְ לֹא תֻּכּוּ עַל יְדֵי אוֹיְבֵיכֶם.

הֲרֵי הָעֲמָלֵקִים וְהַכְּנַעֲנִים שָׁם לִפְנֵיכֶם וְתָמוּתוּ בַּמִּלְחָמָה, בִּגְלַל שֶׁעֲזַבְתֶּם אֶת ה' – ה' לֹא יִהְיֶה אִתְּכֶם.

הֵם הִתְעַקְּשׁוּ לַעֲלוֹת אֶל רֹאשׁ הָהָר, אֲבָל אֲרוֹן בְּרִית ה' וּמֹשֶׁה לֹא זָזוּ מִתּוֹךְ הַמַּחֲנֶה.

הָעֲמָלֵקִים וְהַכְּנַעֲנִים שֶׁגָּרִים בָּהָר הַהוּא יָרְדוּ וְהִכּוּ אוֹתָם וְכָתְשׁוּ אוֹתָם עַד לְהַשְׁמָדָה.


Chapter 15

<b>פָּרָשַׁת הַמְּנָחוֹת וְהַנְּסָכִים</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל וְתֹאמַר לָהֶם: כְּשֶׁתָּבוֹאוּ לְאֶרֶץ מְגוּרֵיכֶם שֶׁאֲנִי נוֹתֵן לָכֶם.

וְתַעֲשׂוּ קָרְבָּן עוֹלֶה בָּאֵשׁ לַה' – עוֹלָה אוֹ זֶבַח שֶׁנֶּאֱכָל, עֲבוּר הִתְחַיְּבוּת בְּנֶדֶר אוֹ בִּנְדָבָה, אוֹ בְּמוֹעֲדֵיכֶם, כְּדֵי לַעֲשׂוֹת נַחַת רוּחַ לַה' מֵהַבָּקָר אוֹ מֵהַצֹּאן.

הַמַּקְרִיב אֶת קָרְבָּנוֹ לַה' יַקְרִיב מִנְחָה שֶׁל עֲשִׂירִית אֵיפָה (כִּ2.16 לִיטֶר) סוֹלֶת, מְעֻרְבֶּבֶת בְּרֶבַע הִין (כְּ0.9 לִיטֶר) שֶׁמֶן.

וְתַקְרִיב עִם הָעוֹלָה אוֹ הַזֶּבַח רֶבַע הִין (כְּ0.9 לִיטֶר), יַיִן לְהַגָּשָׁה לַמִּזְבֵּחַ עֲבוּר כָּל כֶּבֶשׂ.

וְלָאַיִל תַּעֲשֶׂה מִנְחָה שֶׁל שְׁנֵי עֶשְׂרוֹנִים (כְּ4.33 לִיטֶר) סוֹלֶת, מְעֻרְבֶּבֶת בִּשְׁלִישׁ הִין (כְּ1.2 לִיטֶר) שֶׁמֶן.

וְתַקְרִיב שְׁלִישׁ הִין (כְּ1.2 לִיטֶר) יַיִן לְהַגָּשָׁה לַמִּזְבֵּחַ לְנַחַת רוּחַ לַה'.

וְאִם תַּעֲשֶׂה בֶּן בָּקָר לְעוֹלָה אוֹ לְזֶבַח שֶׁנֶּאֱכַל, עֲבוּר הִתְחַיְּבוּת בְּנֶדֶר אוֹ נְדָבָה שֶׁל קָרְבַּן שְׁלָמִים, לַה' –

יַקְרִיב עִם בֶּן הַבָּקָר מִנְחָה – שָׁלוֹשׁ עֲשִׂירִיּוֹת הָאֵיפָה (כְּ6.5 לִיטֶר) סוֹלֶת מְעֻרְבֶּבֶת בַּחֲצִי הִין (כְּ1.8 לִיטֶר) שֶׁמֶן.

וְתַקְרִיב חֲצִי הִין (כְּ1.8 לִיטֶר) יַיִן לְהַגָּשָׁה לַמִּזְבֵּחַ, קָרְבָּן עוֹלֶה בָּאֵשׁ לְנַחַת רוּחַ לַה'.

כָּכָה יֵעָשֶׂה לְכָל שׁוֹר, לְכָל אַיִל, וּלְכָל טָלֶה כְּבָשִׂים אוֹ גְּדִי עִזִּים.

כְּמִסְפַּר הַבְּהֵמוֹת שֶׁתַּקְרִיבוּ כָּכָה תַּעֲשׂוּ עֲבוּר כָּל אֶחָד – כְּמִסְפָּרָם.

כָּל אֶזְרָח יַעֲשֶׂה אֶת אֵלֶּה כָּכָה, לְהַקְרִיב קָרְבָּן עוֹלֶה בָּאֵשׁ לְנַחַת רוּחַ לַה'.

וְאִם יָבוֹא גֵּר לָגוּר אִתְּכֶם בְּאַחַד הַדּוֹרוֹת אוֹ שֶׁכְּבָר נִמְצָא אֶצְלֵיכֶם, וְיַעֲשֶׂה קָרְבָּן עוֹלֶה בָּאֵשׁ לְנַחַת רוּחַ לַה', כְּמוֹ שֶׁאַתֶּם עוֹשִׂים כָּךְ הוּא יַעֲשֶׂה.

כָּל הַקָּהָל – חוֹק אֶחָד יִהְיֶה לָכֶם וְלַגֵּר שֶׁגָּר אִתְּכֶם, חוֹק לְעוֹלָם לְדוֹרוֹת, הַגֵּר יִהְיֶה כְּמוֹכֶם לִפְנֵי ה'.

הוֹרָאָה אַחַת וּמִשְׁפָּט אֶחָד יִהְיֶה לָכֶם וְלַגֵּר שֶׁגָּר אִתְּכֶם.

<b>פָּרָשַׁת הַחַלָּה</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל וְתֹאמַר לָהֶם: כְּשֶׁתָּבוֹאוּ לָאָרֶץ שֶׁאֲנִי מֵבִיא אֶתְכֶם לְשָׁם,

כְּשֶׁתֹּאכְלוּ אָז לֶחֶם מִתְּבוּאַת הָאָרֶץ, תַּפְרִישׁוּ תְּרוּמָה לַה'.

אֶת רֵאשִׁית הַבָּצֵק שֶׁלָּכֶם תַּפְרִישׁוּ לְחַלָּה, כְּמוֹ שֶׁמַּפְרִישִׁים מֵהַגּוֹרֶן כָּךְ תַּפְרִישׁוּ אוֹתָהּ.

אֶת רֵאשִׁית הַבָּצֵק שֶׁלָּכֶם תִּתְּנוּ לַה' תְּרוּמָה, בְּכָל הַדּוֹרוֹת.

<b>פָּרָשַׁת הֶעְלֵם דָּבָר</b><br>וְאִם תִּטְעוּ וְלֹא תַּעֲשׂוּ אֶת כָּל הַמִּצְווֹת הָאֵלֶּה שֶׁה' דִּבֵּר אֶל מֹשֶׁה –

אֶת כָּל מַה שֶּׁה' צִוָּה אֶתְכֶם עַל יְדֵי מֹשֶׁה מֵהַיּוֹם שֶׁה' צִוָּה וָהָלְאָה, אִם תִּטְעוּ בְּאַחַד הַדּוֹרוֹת –

אִם נֶעֶשְׂתָה טָעוּת בְּהוֹרָאַת הַסַּנְהֶדְרִין, כָּל הַצִּבּוּר יַקְרִיבוּ פַּר אֶחָד לְעוֹלָה לְנַחַת רוּחַ לַה', וּמִנְחָתוֹ וּשְׁפִיכַת הַיַּיִן שֶׁאִתּוֹ כַּדִּין, וְתַיִשׁ אֶחָד לְחַטָּאת.

הַכֹּהֵן יְכַפֵּר עַל כָּל צִבּוּר בְּנֵי יִשְׂרָאֵל וְיִסָּלַח לָהֶם כִּי זוֹ הָיְתָה טָעוּת וְהֵם הֵבִיאוּ עַל טָעוּתָם אֶת הַקָּרְבַּן שֶׁעוֹלֶה בָּאֵשׁ לַה' וְאֶת קָרְבַּן חַטָּאתָם לִפְנֵי ה'.

וְיִסָּלַח לְכָל צִבּוּר בְּנֵי יִשְׂרָאֵל וְלַגֵּרִים שֶׁגָּרִים בְּתוֹכָם כִּי כָּל הָעָם עֲשׂוּ בְּטָעוּת.

<b>פָּרָשַׁת חֵטְא הַיָּחִיד</b><br>וְאִם אִישׁ יָחִיד יֶחֱטָא בְּטָעוּת, הוּא יַקְרִיב עֵז שֶׁגִּילָהּ עַד שָׁנָה לְחַטָּאת.

הַכֹּהֵן יְכַפֵּר עַל הָאִישׁ הַטּוֹעֶה שֶׁחָטָא בְּטָעוּת לִפְנֵי ה', הוּא יְכַפֵּר עָלָיו וְיִסָּלַח לוֹ.

לָאֶזְרָח בִּבְנֵי יִשְׂרָאֵל וְלַגֵּר שֶׁגָּר בְּתוֹכָם, תִּהְיֶה לָכֶם הוֹרָאָה אַחַת לָעוֹשֶׂה בְּטָעוּת.

וְכָל אָדָם – אֶזְרָח אוֹ גֵּר, שֶׁיַּעֲשֶׂה בְּמֵזִיד וּבְיָד מוּרֶמֶת בְּחֻצְפָּה, הוּא מְבַזֶּה אֶת ה' – הַנֶּפֶשׁ הַהִיא תֹּאבַד מִתּוֹךְ עַמָּהּ.

כִּי הוּא בִּזָּה אֶת דְּבַר ה', וְהֵפֵר אֶת מִצְוָתוֹ – הַנֶּפֶשׁ הַהִיא תֹּאבַד כִּי יֵשׁ בָּהּ עֲווֹן.

<b>פָּרָשַׁת הַמְּקוֹשֵׁשׁ</b><br>בְּנֵי יִשְׂרָאֵל הָיוּ בַּמִּדְבָּר וּמָצְאוּ אִישׁ אוֹסֵף עֵצִים בְּיוֹם הַשַּׁבָּת.

אֵלֶּה שֶׁמָּצְאוּ אוֹתוֹ אוֹסֵף עֵצִים הֵבִיאוּ אוֹתוֹ לְמֹשֶׁה וּלְאַהֲרֹן וּלְכָל הַצִּבּוּר.

הֵם הֵנִיחוּ אוֹתוֹ בְּמַעֲצָר כִּי לֹא פֵּרְשׁוּ לָהֶם מַה לַּעֲשׂוֹת לוֹ.

ה' אָמַר לְמֹשֶׁה: הָאִישׁ יוּמַת, כָּל הַצִּבּוּר יִרְגְּמוּ אוֹתוֹ בַּאֲבָנִים מִחוּץ לַמַּחֲנֶה.

כָּל הַצִּבּוּר הוֹצִיאוּ אוֹתוֹ אֶל מִחוּץ לַמַּחֲנֶה, וְרָגְמוּ אוֹתוֹ בַּאֲבָנִים והוּא מֵת, כְּמוֹ שֶׁה' צִוָּה אֶת מֹשֶׁה.

<b>פָּרָשַׁת צִיצִית</b><br>ה' אָמַר לְמֹשֶׁה:

דַּבֵּר אֶל בְּנֵי יִשְׂרָאֵל וְתֹאמַר לָהֶם שֶׂיַּעֲשׂוּ לָהֶם חוּטִים עַל קְצָווֹת בִּגְדֵיהֶם, בְּכָל הַדּוֹרוֹת, וְיָשִׂימוּ עַל הַחוּטִים שֶׁעַל קְצֵה הַבֶּגֶד פְּתִיל תְּכֵלֶת.

וְזֶה יִהְיֶה לָכֶם צִיצִית, וְתִרְאוּ אוֹתוֹ וְתִזְכְּרוּ אֶת כָּל מִצְווֹת ה' וְתַעֲשׂוּ אוֹתָם, וְלֹא תִּמָּשְׁכוּ אַחֲרֵי לִבְּכֶם וְאַחֲרֵי עֵינֵיכֶם שֶׁאַתֶּם סוֹטִים אַחֲרֵיהֶם.

כְּדֵי שֶׁתִּזְכְּרוּ וְתַעֲשׂוּ אֶת כָּל מִצְווֹתַי, וְתִהְיוּ קְדוֹשִׁים לֵאלֹהֵיכֶם.

אֲנִי ה' אֱלֹהֵיכֶם שֶׁהוֹצֵאתִי אֶתְכֶם מֵאֶרֶץ מִצְרַיִם כְּדֵי לִהְיוֹת לָכֶם לֵאלֹהִים, אֲנִי ה' אֱלֹהֵיכֶם.


Chapter 16

<b>פָּרָשַׁת מַחֲלֹקֶת קֹרַח</b><br>קוֹרַח בֶּן יִצְהָר בֶּן קְהָת בֶּן לֵוִי, וְדָתָן וַאֲבִירָם בְּנֵי אֱלִיאָב וְאוֹן בֶּן פַּלּוּא – בְּנֵי רְאוּבֵן, הִתְאַסְּפוּ.

הֵם קָמוּ לִמְרוֹד בְּמֹשֶׁה, וְאִתָּם מָאתַיִם וַחֲמִשִּׁים אֲנָשִׁים מִבְּנֵי יִשְׂרָאֵל, נְשִׂיאֵי צִבּוּר, שֶׁמֻּזְמָנִים לַאֲסֵיפוֹת, אֲנָשִׁים מְפוּרְסָמִים.

הֵם הִתְאַסְּפוּ נֶגֶד מֹשֶׁה וְנֶגֶד אַהֲרֹן וְאָמְרוּ לָהֶם: מַסְפִּיק לָכֶם! הֲרֵי כָּל הַצִּבּוּר כֻּלָּם קְדוֹשִׁים וּבְתוֹכָם שׁוֹכֵן ה', וְלָמָּה אַתֶּם מִתְנַשְּׂאִים עַל קְהַל ה'?

מֹשֶׁה שָׁמַע וְהִשְׁתַּטֵּחַ עַל פָּנָיו.

הוּא דִּבֵּר אֶל קוֹרַח וְאֶל כָּל חֲבוּרָתוֹ וְאָמַר: בַּבּוֹקֶר ה' יוֹדִיעַ מִי שֶׁלּוֹ וּמִי קָדוֹשׁ, וְהוּא יְקָרֵב אוֹתוֹ אֵלָיו, וְאֶת מִי שֶׁיִּבְחַר הוּא יְקָרֵב לַעֲבוֹדָתוֹ.

עֲשׂוּ כָּךְ: קְחוּ לָכֶם יָעִים, קוֹרַח וְכָל חֲבוּרָתוֹ.

וְשִׂימוּ בָּהֵם גֶּחָלִים וְשִׂימוּ עֲלֵיהֶם קְטוֹרֶת וְתַגִּישׁוּ לִפְנֵי ה' מָחָר, וְאָז הָאִישׁ שֶׁה' יִבְחַר בּוֹ הוּא הַקָּדוֹשׁ, מַסְפִּיק לָכֶם בְּנֵי לֵוִי!

מֹשֶׁה אָמַר לְקוֹרַח: שִׁמְעוּ בְּבַקָּשָׁה בְּנֵי לֵוִי!

הַאִם לֹא מַסְפִּיק לָכֶם שֶׁאֱלֹהֵי יִשְׂרָאֵל הִבְדִּיל אֶתְכֶם מִצִּבּוּר יִשְׂרָאֵל וְקֵרֵב אֶתְכֶם אֵלָיו לַעֲבוֹד אֶת עֲבוֹדַת מִשְׁכַּן ה' וְלַעֲמוֹד לִפְנֵי הַצִּבּוּר לְשָׁרְתָם,

וְהוּא קֵרֵב אֶתְכֶם וְאֶת כָּל אֲחֵיכֶם בְּנֵי לֵוִי אִתְּכֶם, וְאַתֶּם דּוֹרְשִׁים גַּם כְּהֻנָּה?!

לָכֵן אַתָּה וְכָל חֲבוּרָתְךָ הִתְאַסַּפְתֶּם נֶגֶד ה' – אַהֲרֹן מַה חֶטְאוֹ שֶׁהִתְלוֹנַנְתֶּם עָלָיו?

מֹשֶׁה שָׁלַח לִקְרֹא לְדָתָן וְלַאֲבִירָם בְּנֵי אֱלִיאָב, וְהֵם אָמְרוּ: לֹא נַעֲלֶה אֵלֶיךָ!

הַאִם לֹא מַסְפִּיק שֶׁהֶעֱלִיתָ אוֹתָנוּ מֵאֶרֶץ שׁוֹפַעַת חָלָב וּדְבַשׁ כְּדֵי לַהֲרוֹג אוֹתָנוּ בַּמִּדְבָּר, שֶׁאַתָּה גַּם מִשְׁתַּלֵּט עָלֵינוּ?!

גַּם אִם לֹא הֵבֵאתָ אוֹתָנוּ לְאֶרֶץ שׁוֹפַעַת חָלָב וּדְבַשׁ, לְפָחוֹת הָיִיתָ נוֹתֵן לָנוּ נַחֲלָה שֶׁל שָׂדֶה וְכֶרֶם! הַאִם אַתָּה מִתְיַחֵס אֵלֵינוּ כְּאֶל עִוְּרִים?! לֹא נַעֲלֶה אֵלֶיךָ!

מֹשֶׁה הִצְטַעֵר מְאוֹד וְאָמַר לַה': אַל תִּפְנֶה אֶל מִנְחוֹתֵיהֶם, לֹא לָקַחְתִּי מֵהֶם אֲפִלּוּ חֲמוֹר אֶחָד וְלֹא עָשִׂיתִי רַע לְאַף אֶחָד מֵהֶם!

מֹשֶׁה אָמַר לְקוֹרַח: אַתָּה וְכָל חֲבוּרָתְךָ עִמְדוּ לִפְנֵי ה', אַתָּה וְהֵם וְגַם אַהֲרֹן, מָחָר.

וּקְחוּ כָּל אֶחָד אֶת הַיָּעֶה שֶׁלּוֹ וְשִׂימוּ עֲלֵיהֶם קְטוֹרֶת וְתַקְרִיבוּ לִפְנֵי ה' כָּל אֶחָד אֶת הַיָּעֶה שֶׁלּוֹ – מָאתַיִם חֲמִשִּׁים יָעִים, וְגַם אַתָּה וְאַהֲרֹן – כָּל אֶחָד אֶת הַיָּעֶה שֶׁלּוֹ.

הֵם לָקְחוּ כָּל אֶחָד אֶת הַיָּעֶה שֶׁלּוֹ וְשָׂמוּ עֲלֵיהֶם גֶּחָלִים וְשָׂמוּ עֲלֵיהֶם קְטוֹרֶת, וְעָמְדוּ מוּל פֶּתַח אוֹהֶל הַהִתְכַּנְּסוּת וּמֹשֶׁה וְאַהֲרֹן אִתָּם.

קוֹרַח אָסַף לְמוּלָם אֶת כָּל הַצִּבּוּר אֶל מוּל פֶּתַח אוֹהֶל הַהִתְכַּנְּסוּת, וּכְבוֹד ה' הִתְגַּלָּה אֶל כָּל הַצִּבּוּר.

<b>פָּרָשַׁת עֹנֶשׁ עֲדַת קֹרַח</b><br>ה' דִּבֵּר אֶל מֹשֶׁה וְאֶל אַהֲרֹן וְאָמַר:

צְאוּ מִתּוֹךְ הַצִּבּוּר הַזֶּה וְאַשְׁמִיד אוֹתָם תּוֹךְ רֶגַע!

הֵם הִשְׁתַּטְּחוּ עַל פְּנֵיהֶם, וְאָמְרוּ: אֵל, אֱלֹהֵי נִשְׁמוֹת כָּל הָאֲנָשִׁים! הַאִם בִּגְלַל שֶׁאִישׁ אֶחָד חָטָא תִּכְעַס עַל כָּל הַצִּבּוּר?!

ה' דִּבֵּר אֶל מֹשֶׁה וְאָמַר:

דַּבֵּר אֶל הַצִּבּוּר וֶאֱמוֹר: הִסְתַּלְּקוּ מִסָּבִיב לִמְגוּרֵי קוֹרַח דָּתָן וַאֲבִירָם.

מֹשֶׁה קָם וְהָלַךְ לְדָתָן וַאֲבִירָם, וְזִקְנֵי יִשְׂרָאֵל הָלְכוּ אַחֲרָיו.

הוּא דִּבֵּר אֶל הַקָּהָל וְאָמַר: סוּרוּ בְּבַקָּשָׁה מֵעַל אָהֳלֵי הָאֲנָשִׁים הָרְשָׁעִים הָאֵלֶּה וְאַל תִּגְּעוּ בְּכָל מַה שֶּׁשַּׁיָּךְ לָהֶם שֶׁלֹּא תֻּשְׁמְדוּ בִּגְלַל כָּל חֲטָאֵיהֶם.

הֵם הִסְתַּלְּקוּ מִמְּגוּרֵי קוֹרַח דָּתָן וַאֲבִירָם מִסָּבִיב, וְדָתָן וַאֲבִירָם יָצְאוּ זְקוּפִים בְּפֶתַח אָהֳלֵיהֶם וְאִתָּם נְשֵׁיהֶם וּבְנֵיהֶם וְיַלְדֵיהֶם.

מֹשֶׁה אָמַר: בְּזֹאת תֵּדְעוּ שֶׁה' שָׁלַח אוֹתִי לַעֲשׂוֹת אֶת כָּל הַמַּעֲשִׂים הָאֵלֶּה – שֶׁלֹּא הִמְצֵאתִי אוֹתָם מִלִּבִּי.

אִם אֵלֶּה יָמוּתוּ כְּכָל אָדָם, שֶׁתִּגָּזֵר עֲלֵיהֶם גְּזֵירַת מָוֶת רְגִילָה כְּמוֹ שֶׁנִּגְזֶרֶת עַל כָּל אָדָם –לֹא ה' שָׁלַח אוֹתִי!

וְאִם ה' יִבְרָא בְּרִיאָה חֲדָשָׁה, שֶׁהָאֲדָמָה תִּפְתַּח אֶת פִּיהָ וְתִבְלַע אוֹתָם וְאֶת כָּל מַה שֶּׁשַּׁיָּךְ לָהֶם, וְהֵם יֵרְדוּ לַקֶּבֶר בַּחַיִּים, אָז תֵּדְעוּ שֶׁהָאֲנָשִׁים הָאֵלֶּה הִכְעִיסוּ אֶת ה'.

כְּשֶׁהוּא גָּמַר לְדַבֵּר אֶת כָּל הַדְּבָרִים הָאֵלֶּה הָאֲדָמָה שֶׁמִּתַּחְתֵּיהֶם נִבְקְעָה.

הָאָרֶץ פָּתְחָה אֶת פִּיהָ וּבָלְעָה אוֹתָם וְאֶת בָּתֵּיהֶם, וְאֶת כָּל אַנְשֵׁי קוֹרַח וְאֶת כָּל רְכוּשָׁם.

הֵם וְכָל מַה שֶּׁשַּׁיָּךְ לָהֶם יָרְדוּ בַּחַיִּים לַקֶּבֶר, הָאָרֶץ כִּסְּתָה אוֹתָם וְהֵם אָבְדוּ מִתּוֹךְ הַקָּהָל.

וְכָל יִשְׂרָאֵל שֶׁסְּבִיבָם בָּרְחוּ מִצַּעֲקוֹתֵיהֶם, כִּי אָמְרוּ: שֶׁלֹּא תִּבְלַע אוֹתָנוּ הָאֲדָמָה!

וְיָצְאָה אֵשׁ מִלִּפְנֵי ה' וְשָׂרְפָה אֶת מָאתַיִם וַחֲמִשִּׁים הָאֲנָשִׁים מַקְרִיבֵי הַקְּטוֹרֶת.


Chapter 17

ה' דִּבֵּר אֶל מֹשֶׁה וְאָמַר:

אֱמוֹר לְאֶלְעָזָר בֶּן אַהֲרֹן הַכֹּהֵן שֶׁיָּרִים אֶת הַיָּעִים מִבֵּין שְׁאֵרִיּוֹת הַשְּׂרֵפָה כִּי הֵם הִתְקַדְּשׁוּ, וְאֶת שְׁאֵרִיּוֹת הַגֶּחָלִים יַשְׁלִיךְ הָלְאָה. 

וְיִקְחוּ אֶת הַיָּעִים שֶׁל הַחוֹטְאִים הָאֵלֶּה שֶׁגָּרְמוּ מָוֶת לְעַצְמָם, וְיַעֲשׂוּ מֵהֶם רְדִידִים דַּקִּים לְצִפּוּי לַמִּזְבֵּחַ, כִּי הֵם הִקְרִיבוּ אוֹתָם לִפְנֵי ה' וְהֵם הִתְקַדְּשׁוּ, וְיִהְיוּ לְסִימַן תֵּעוּד לִבְנֵי יִשְׂרָאֵל.

אֶלְעָזָר הַכֹּהֵן לָקַח אֶת הַיָּעִים מִנְּחוֹשֶׁת שֶׁהַשְּׂרוּפִים הִקְרִיבוּ, וְרִדְּדוּ אוֹתָם וְעָשׂוּ מֵהֶם צִפּוּי לַמִּזְבֵּחַ.

מַזְכֶּרֶת לִבְנֵי יִשְׂרָאֵל, כְּדֵי שֶׁאִישׁ זָר שֶׁאֵינוֹ מִצֶּאֱצָאֵי אַהֲרֹן לֹא יִגַּשׁ לְהַקְטִיר קְטוֹרֶת לִפְנֵי ה', וְלֹא יִקְרֶה לוֹ כְּמוֹ קוֹרַח וַחֲבוּרָתוֹ. אֶלְעָזָר עָשָׂה כְּמוֹ שֶׁה' דִּבֵּר אֵלָיו בְּאֶמְצָעוּת מֹשֶׁה.

<b>פָּרָשַׁת הַמַּגֵּפָה</b><br>כָּל קְהַל בְּנֵי יִשְׂרָאֵל הִתְלוֹנְנוּ לְמָחֳרָת עַל מֹשֶׁה וְעַל אַהֲרֹן וְאָמְרוּ: אַתֶּם גְּרַמְתֶּם מָוֶת לְעַם ה'!

כְּשֶׁהַקָּהָל הִתְאַסְּפוּ לְהִתְלוֹנֵן עַל מֹשֶׁה וְעַל אַהֲרֹן הֵם פָּנוּ לְאוֹהֶל הַהִתְכַּנְּסוּת וְהִנֵּה הֶעָנָן כִּסָּה אוֹתוֹ וּכְבוֹד ה' נִגְלָה.

מֹשֶׁה וְאַהֲרֹן בָּאוּ אֶל לִפְנֵי אוֹהֶל הַהִתְכַּנְּסוּת.

ה' דִּבֵּר אֶל מֹשֶׁה וְאָמַר:

הִסְתַּלְּקוּ מִתּוֹךְ הַצִּבּוּר הַזֶּה וְאַשְׁמִיד אוֹתָם תּוֹךְ רֶגַע! הֵם הִשְׁתַּטְּחוּ עַל פְּנֵיהֶם בִּתְפִלָּה.

מֹשֶׁה אָמַר לְאַהֲרֹן: קַח אֶת הַיָּעֶה וְשִׂים עָלָיו גֶּחָלִים מֵעַל הַמִּזְבֵּחַ וְשִׂים קְטוֹרֶת וְתוֹלִיךְ בִּמְהִירוּת אֶל הַצִּבּוּר וְכַפֵּר עֲלֵיהֶם, כִּי פְּעֻלַּת הַכַּעַס כְּבָר יָצְאָה מִלִּפְנֵי ה' וְהַמַּגֵּפָה הִתְחִילָה!

אַהֲרֹן לָקַח כְּמוֹ שֶׁמֹּשֶׁה דִּבֵּר הוּא רָץ אֶל תּוֹךְ הַקָּהָל וְהִנֵּה הַמַּגֵּפָה הִתְחִילָה בָּעָם, הוּא שָׂם אֶת הַקְּטוֹרֶת וְכִפֵּר עַל הָעָם.

הוּא עָמַד בֵּין הַמֵּתִים וּבֵין הַחַיִּים וְהַמַּגֵּפָה נֶעֶצְרָה.

הַמֵּתִים בַּמַּגֵּפָה הָיוּ אַרְבָּעָה עָשָׂר אֶלֶף וּשְׁבַע מֵאוֹת, בְּנוֹסָף לַמֵּתִים עַל מַחֲלוֹקֶת קוֹרַח.

אַהֲרֹן חָזַר לְמֹשֶׁה אֶל פֶּתַח אוֹהֶל הַהִתְכַּנְּסוּת וְהַמַּגֵּפָה נֶעֶצְרָה.

<b>פָּרָשַׁת פְּרִיחַת הַמַּטֶּה</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל וְקַח מֵהֶם מַקֵּל אֶחָד מִכָּל מִשְׁפָּחָה מִכָּל נְשִׂיאֵי מִשְׁפְּחוֹת אֲבוֹתֵיהֶם – שְׁנֵים עָשָׂר מַקְלוֹת, וְתִכְתּוֹב אֶת הַשֵּׁם שֶׁל כָּל אֶחָד עַל מַקְלוֹ.

וְאֶת שֵׁם אַהֲרֹן תִּכְתּוֹב עַל הַמַּקֵּל שֶׁל לֵוִי, שֶׁיִּהְיֶה מַקֵּל אֶחָד לַמַּנְהִיג שֶׁל כָּל מִשְׁפְּחוֹת אֲבוֹתֵיהֶם.

וְתָנִיחַ אוֹתָם בְּאוֹהֶל הַהִתְכַּנְּסוּת לִפְנֵי אֲרוֹן לוּחוֹת הַבְּרִית שֶׁאֲנִי נִפְגָּשׁ אִתְּכֶם שָׁם.

וְהָאִישׁ שֶׁאֶבְחַר בּוֹ הַמַּקֵּל שֶׁלּוֹ יִפְרַח, כָּךְ אַשְׁקִיט אֶת הַתְּלֻנּוֹת שֶׁל בְּנֵי יִשְׂרָאֵל עָלַי שֶׁהֵם מִתְלוֹנְנִים עֲלֵיכֶם.

מֹשֶׁה דִּבֵּר אֶל בְּנֵי יִשְׂרָאֵל, וְכָל נְשִׂיאֵיהֶם נָתְנוּ לוֹ מַקֵּל עֲבוּר כָּל נָשִׂיא שֶׁל מִשְׁפְּחוֹת אֲבוֹתֵיהֶם – שְׁנֵים עָשָׂר מַקְלוֹת, וְהַמַּקֵּל שֶׁל אַהֲרֹן בֵּין מַקְלוֹתֵיהֶם.

מֹשֶׁה הִנִּיחַ אֶת הַמַּקְלוֹת לִפְנֵי ה' בְּאוֹהֶל לוּחוֹת הַבְּרִית.

לְמָחֳרָת, מֹשֶׁה בָּא לְאוֹהֶל לוּחוֹת הַבְּרִית וְהִנֵּה הַמַּקֵּל שֶׁל אַהֲרֹן מִמִּשְׁפַּחַת לֵוִי פָּרַח – הוֹצִיא פֶּרַח הֵנֵץ נִצָּנִים וְגִדֵּל שְׁקֵדִים.

מֹשֶׁה הוֹצִיא אֶת כָּל הַמַּקְלוֹת מִלִּפְנֵי ה' אֶל כָּל בְּנֵי יִשְׂרָאֵל, הֵם רָאוּ וְלָקְחוּ כָּל אֶחָד אֶת מַקְלוֹ.

ה' אָמַר לְמֹשֶׁה: הָשֵׁב אֶת הַמַּקֵּל שֶׁל אַהֲרֹן אֶל לִפְנֵי לוּחוֹת הַבְּרִית לְסִימַן תֵּעוּד לְמַזְכֶּרֶת לְסַרְבָנִים, וְיִפָּסְקוּ הַתְּלוּנּוֹת שֶׁלָּהֶם עָלַי וְלֹא יָמוּתוּ.

מֹשֶׁה בִּצֵּעַ, כְּמוֹ שֶׁה' צִוָּה אוֹתוֹ כָּךְ הוּא עָשָׂה.

<b>פָּרָשַׁת מִשְׁמֶרֶת הַמִּקְדָּשׁ</b><br>בְּנֵי יִשְׂרָאֵל אָמְרוּ לְמֹשֶׁה: הֲרֵי מַתְנוּ, אָבַדְנוּ, כֻּלָּנוּ נֹאבַד!

כָּל מִי שֶׁנִּגָּשׁ לְמִשְׁכַּן ה' יָמוּת! הַאִם סִיַּמְנוּ לָמוּת?


Chapter 18

ה' אָמַר לְאַהֲרֹן, אַתָּה וְאִתְּךָ בָּנֶיךָ וּמִשְׁפַּחַת אָבִיךָ, תִּקְחוּ אֶת הָאַחֲרָיוּת עַל עֲווֹן חִלּוּל הַמִּקְדָּשׁ, וְאַתָּה וּבָנֶיךָ אִתְּךָ תִּקְחוּ אֶת הָאַחֲרָיוּת עַל עֲווֹן חִלּוּל כְּהֻנַּתְכֶם.

וְקָרֵב אֵלֶיךָ גַּם אֶת אַחֶיךָ שְׁאָר שֵׁבֶט לֵוִי שֵׁבֶט אָבִיךָ, וְיִצְטָרְפוּ אֵלֶיךָ וִישָׁרְתוּ אוֹתְךָ, וְאַתָּה וְאִתְּךָ בָּנֶיךָ תִּהְיוּ לִפְנֵי אוֹהֶל לוּחוֹת הַבְּרִית.

הֵם יִשְׁמְרוּ אֶת הַשְּׁמִירָה שֶׁמֻּטֶּלֶת עָלֶיךָ וְאֶת שְׁמִירַת כָּל הָאוֹהֶל, אֲבָל לֹא יִגְּשׁוּ אֶל כְּלֵי הַקּוֹדֶשׁ וְאֶל הַמִּזְבֵּחַ וְכָךְ לֹא יָמוּתוּ, לֹא הֵם וְלֹא אַתֶּם.

הֵם יִצְטָרְפוּ אֵלֶיךָ וְיִשְׁמְרוּ אֶת שְׁמִירַת אוֹהֶל הַהִתְכַּנְּסוּת וְכָל עֲבוֹדַת הָאוֹהֶל, וְאָדָם זָר לֹא יִגַּשׁ אֲלֵיכֶם.

תִּשְׁמְרוּ אֶת שְׁמִירַת הַקּוֹדֶשׁ וְאֶת שְׁמִירַת הַמִּזְבֵּחַ וְכָךְ לֹא יִהְיֶה עוֹד כַּעַס עַל בְּנֵי יִשְׂרָאֵל.

וַאֲנִי הִנֵּה לָקַחְתִּי אֶת אֲחֵיכֶם הַלְוִיִּים מִתּוֹךְ בְּנֵי יִשְׂרָאֵל, הֵם נְתוּנִים לָכֶם לְצוֹרֶךְ עֲבוֹדַת ה' לַעֲבוֹד אֶת עֲבוֹדַת אוֹהֶל הַהִתְכַּנְּסוּת.

וְאַתָּה וּבָנֶיךָ אִתְּךָ תִּשְׁמְרוּ עַל קְדֻשַּׁת כְּהֻנַּתְכֶם בְּכָל עִנְיְנֵי הַמִּזְבֵּחַ וּפְנִימָה מֵהַפָּרוֹכֶת, וְתַעַבְדוּ אֶת עֲבוֹדַת כְּהֻנַּתְכֶם שֶׁהִיא מַתָּנָה שֶׁנָּתַתִּי לָכֶם, וְזָר שֶׁיִּגַּשׁ לַעֲבוֹד יוּמַת.

<b>פָּרָשַׁת מַתְּנוֹת הַכְּהֻנָּה</b><br>ה' דִּבֵּר אֶל אַהֲרֹן: וַאֲנִי הִנֵּה נָתַתִּי לְךָ אֶת תְּרוּמוֹתַי שֶׁתִּשְׁמוֹר אוֹתָם בְּטַהֲרָה, כָּל תְּרוּמָה שֶׁל בְּנֵי יִשְׂרָאֵל לַקּוֹדֶשׁ, נָתַתִּי אוֹתָם לְךָ לְכַבֵּד אוֹתְךָ, וְגַם לְבָנֶיךָ – חוֹק לְעוֹלָם.

זֶה יִהְיֶה לְךָ מִקּוֹדֶשׁ הַקֳּדָשִׁים מֵהָאֵשׁ: כָּל קָרְבְּנוֹתֵיהֶם מִנְחוֹתֵיהֶם חַטֹּאתֵיהֶם וְכָל אַשְׁמוֹתֵיהֶם וַהֲשָׁבַת גֵּזֶל הַגֵּר שֶׁנּוֹתְנִים לַה', הוּא קוֹדֶשׁ קָדָשִׁים לְךָ וּלְבָנֶיךָ.

תֹּאכַל אוֹתוֹ בְּתוֹךְ הַמִּשְׁכָּן הַמְּקֻדָּשׁ, כָּל זָכָר יֹאכַל אוֹתוֹ, וְהוּא יִהְיֶה לְךָ קוֹדֶשׁ.

וְזֶה יִהְיֶה שַׁיָּךְ לְךָ מֵהַמַּתָּנוֹת שֶׁהֵם מַפְרִישִׁים, מִכָּל הַתְּרוּמוֹת שֶׁל בְּנֵי יִשְׂרָאֵל – נָתַתִּי אוֹתָם לְךָ וּלְבָנֶיךָ וְלִבְנוֹתֶיךָ אִתְּךָ, חוֹק לְעוֹלָם, כָּל טָהוֹר בְּבֵיתְךָ יֹאכַל אוֹתוֹ:

הַחֵלֶק הַמְּשֻׁבָּח מִכָּל הַשֶּׁמֶן וְהַחֵלֶק הַמְּשֻׁבָּח מִכָּל הַיַּיִן וְהַתְּבוּאָה, אֶת הַחֵלֶק הָרִאשׁוֹן שֶׁנּוֹתְנִים לַה' – נָתַתִּי אוֹתָם לְךָ.

הַבִּכּוּרִים מִכָּל הַפֵּרוֹת שֶׁבְּאַרְצָם שֶׁיָּבִיאוּ לַה' יִהְיוּ שֶׁלְּךָ, כָּל אָדָם טָהוֹר בְּבֵיתְךָ יֹאכַל אוֹתָם.

כָּל דָּבָר שֶׁהֻקְדַּשׁ בְּיִשְׂרָאֵל בִּלְשׁוֹן 'חֵרֶם' – יִהְיֶה שֶׁלְּךָ.

כָּל בְּכוֹר – שֶׁיּוֹצֵא רִאשׁוֹן מִפֶּתַח הָרֶחֶם שֶׁל כָּל חַי, בָּאָדָם וּבַבְּהֵמָה, שֶׁיֻּקְדַּשׁ לַה' – יִהְיֶה שֶׁלְּךָ, אֲבָל אֶת בְּכוֹר הָאָדָם תִּפְדֶּה, וְגַם אֶת בְּכוֹר הַבְּהֵמָה הַטְּמֵאָה תִּפְדֶּה.

תִּפְדֶּה נִפְדִּים אֵלֶּה מִגִּיל חוֹדֶשׁ, בְּכֶסֶף בְּמִשְׁקַל חֲמִשָּׁה שְׁקָלִים בְּשִׁקְלֵי הַקּוֹדֶשׁ (70.5 גְּרַם), מִשְׁקַל שֶׁקֶל הַקּוֹדֶשׁ הוּא עֶשְׂרִים גֵּרָה (14.1 גְּרַם).

אֲבָל אַל תִּפְדֶּה בְּכוֹר שׁוֹר אוֹ בְּכוֹר כֶּבֶשׂ אוֹ בְּכוֹר עֵז כִּי הֵם קוֹדֶשׁ, אֶת דָּמָם תִּזְרוֹק עַל הַמִּזְבֵּחַ וְאֶת חֶלְבָּם תַּקְטִיר קָרְבָּן עוֹלֶה בָּאֵשׁ לְנַחַת רוּחַ לַה'.

וּבְשָׂרָם יִהְיֶה שֶׁלְּךָ, הוּא יִהְיֶה שֶׁלְּךָ כְּמוֹ הֶחָזֶה הַמּוּנָף וּכְמוֹ הַשּׁוֹק הַיְּמִינִי.

נָתַתִּי לְךָ וּלְבָנֶיךָ וְלִבְנוֹתֶיךָ אִתְּךָ אֶת כָּל תְּרוּמוֹת הַקֳּדָשִׁים שֶׁבְּנֵי יִשְׂרָאֵל יַפְרִישׁוּ לַה', חוֹק לְעוֹלָם, זוֹ הִתְחַיְּבוּת לְעוֹלָם לִפְנֵי ה' כְּמוֹ עֲמִידוּת הַמֶּלַח, לְךָ וּלְצֶאֱצָאֶיךָ אִתְּךָ.

ה' אָמַר לְאַהֲרֹן: לֹא תִּנְחַל בְּאַרְצָם, וְלֹא יִהְיֶה לְךָ חֵלֶק בְּתוֹכָם, אֲנִי חֶלְקְךָ וְנַחֲלָתְךָ בְּתוֹךְ בְּנֵי יִשְׂרָאֵל.

<b>פָּרָשַׁת הַמַּעֲשֵׂר</b><br>וְהִנֵּה נָתַתִּי לִבְנֵי לֵוִי לְנַחֲלָה אֶת כָּל הַמַּעַשְׂרוֹת בְּיִשְׂרָאֵל תְּמוּרַת עֲבוֹדָתָם שֶׁהֵם עוֹבְדִים בַּעֲבוֹדַת אוֹהֶל הַהִתְכַּנְּסוּת.

וּבְנֵי יִשְׂרָאֵל לֹא יִגְּשׁוּ עוֹד לְאוֹהֶל הַהִתְכַּנְּסוּת וְלֹא יְקַבְּלוּ עוֹנֶשׁ עַל חֶטְאָם וְיָמוּתוּ.

וְהַלְּוִיִּים יַעַבְדוּ אֶת עֲבוֹדַת אוֹהֶל הַהִתְכַּנְּסוּת, וְהֵם יִקְחוּ אַחֲרָיוּת עַל עֲווֹן חִלּוּלוֹ, חוֹק לְעוֹלָם לְדוֹרוֹת, וְלֹא יִנְחֲלוּ נַחֲלָה עִם בְּנֵי יִשְׂרָאֵל.

כִּי אֶת הַמַּעֲשֵׂר שֶׁל בְּנֵי יִשְׂרָאֵל שֶׁהֵם יַפְרִישׁוּ כִּתְרוּמָה לַה' – נָתַתִּי לַלְוִיִּים לְנַחֲלָה, לָכֵן אָמַרְתִּי עֲלֵיהֶם שֶׁלֹּא יִנְחֲלוּ נַחֲלָה עִם בְּנֵי יִשְׂרָאֵל.

<b>פָּרָשַׁת תְּרוּמַת הַמַּעֲשֵׂר</b><br>ה' דִּבֵּר אֶל מֹשֶׁה וְאָמַר:

תְּדַבֵּר אֶל הַלְוִיִּים וְתֹאמַר לָהֶם: כְּשֶׁתִּקְחוּ מִבְּנֵי יִשְׂרָאֵל אֶת הַמַּעֲשֵׂר שֶׁנָּתַתִּי לָכֶם מֵהֶם כְּנַחֲלָה, תַּפְרִישׁוּ מִמֶּנּוּ תְּרוּמָה לַה' – מַעֲשֵׂר מֵהַמַּעֲשֵׂר.

תְּרוּמַתְכֶם זוֹ תֵּחָשֵׁב לָכֶם כְּמוֹ תְּרוּמַת הַתְּבוּאָה מֵהַגּוֹרֶן וּבִכּוּרִים מֵהַיֶּקֶב.

כָּךְ תִּתְרְמוּ גַּם אַתֶּם תְּרוּמַת ה' מִכָּל מַעְשְׂרוֹתֵיכֶם שֶׁתִּקְחוּ מֵאֵת בְּנֵי יִשְׂרָאֵל, וְתִתְּנוּ מִמֶּנּוּ תְּרוּמָה לַה' – לְאַהֲרֹן הַכֹּהֵן.

תִּתְרְמוּ מִכָּל מַתְּנוֹתֵיכֶם אֶת כָּל תְּרוּמַת ה', מֵהַחֵלֶק הַמְּשֻׁבָּח שֶׁבּוֹ – תְּקַדְּשׁוּ וְתִקְחוּ מִמֶּנּוּ.

וְתֹאמַר לַלְוִיִּים: כְּשֶׁתַּפְרִישׁוּ אֶת הַמְּשֻׁבָּח שֶׁבּוֹ, הַשְּׁאָר יֵחָשֵׁב לַלְוִיִּים חוּלִין כִּתְבוּאַת הַגּוֹרֶן וְכִתְבוּאַת הַיֶּקֶב.

וְתֹאכְלוּ אוֹתוֹ בְּכָל מָקוֹם אַתֶּם וּמִשְׁפַּחְתְּכֶם, כִּי הוּא שָׂכָר עֲבוּרְכֶם תְּמוּרַת עֲבוֹדַתְכֶם בְּאוֹהֶל הַהִתְכַּנְּסוּת.

וּבִזְכוּת שֶׁתַּפְרִישׁוּ מִמֶּנּוּ אֶת הַמְּשֻׁבָּח שֶׁבּוֹ לֹא תְּקַבְּלוּ עָלָיו עוֹנֶשׁ חֵטְא, וְכָךְ לֹא תְּחַלְּלוּ אֶת קָדְשֵׁי בְּנֵי יִשְׂרָאֵל וְלֹא תָּמוּתוּ.


Chapter 19

<b>פָּרָשַׁת פָּרָה אֲדֻמָּה</b><br>ה' דִּבֵּר אֶל מֹשֶׁה וְאֶל אַהֲרֹן וְאָמַר:

זֹאת חֻקַּת הַתּוֹרָה שֶׁה' צִוָּה: דַּבֵּר אֶל בְּנֵי יִשְׂרָאֵל וְיִקְחוּ אֵלֶיךָ פָּרָה אֲדֻמָּה לְגַמְרֵי, שֶׁאֵין בָּהּ מוּם וְלֹא עָשְׂתָה מְלָאכָה.

וְתִתְּנוּ אוֹתָהּ לְאֶלְעָזָר הַכֹּהֵן, וְהוּא יוֹצִיא אוֹתָהּ אֶל מִחוּץ לַמַּחֲנֶה וְיִשְׁחֲטוּ אוֹתָהּ לְפָנָיו.

וְאֶלְעָזָר הַכֹּהֵן יִקַּח מִדָּמָהּ בְּאֶצְבָּעוֹ וְיַתִּיז שֶׁבַע פְּעָמִים אֶל מוּל פֶּתַח אוֹהֶל הַהִתְכַּנְּסוּת.

וְיִשְׂרְפוּ אֶת הַפָּרָה לְעֵינָיו, אֶת הָעוֹר וְהַבָּשָׂר וְהַדָּם שֶׁלָּהּ עִם הָאוֹכֶל הַמְּעֻכָּל שֶׁבָּהּ – אֶת הַכֹּל יִשְׂרוֹף.

וְהַכֹּהֵן יִקַּח עֵץ אֶרֶז וְאֵזוֹב וְצֶבַע אָדוֹם מִתּוֹלַעַת, וְיַשְׁלִיךְ לְתוֹךְ שְׂרֵפַת הַפָּרָה.

הַכֹּהֵן יַטְבִּיל אֶת בְּגָדָיו וְיַטְבִּיל אֶת גּוּפוֹ בְּמַיִם, וְאַחַר כָּךְ יָבוֹא לַמַּחֲנֶה, הַכֹּהֵן יִהְיֶה טָמֵא עַד הָעֶרֶב.

וְהָאִישׁ שֶׁשּׂוֹרֵף אוֹתָהּ יַטְבִּיל אֶת בְּגָדָיו בְּמַיִם, וְיַטְבִּיל אֶת גּוּפוֹ בְּמַיִם, וְיִהְיֶה טָמֵא עַד הָעֶרֶב.

אִישׁ טָהוֹר יֶאֱסוֹף אֶת אֵפֶר הַפָּרָה, וְיַנִּיחַ מִחוּץ לַמַּחֲנֶה בְּמָקוֹם טָהוֹר, וְצִבּוּר בְּנֵי יִשְׂרָאֵל יִשְׁמְרוּ אוֹתָהּ לְצוֹרֶךְ מֵי הַהַזָּאָה, כְּדֵי לְהִטַּהֵר.

הָאִישׁ שֶׁאוֹסֵף אֶת אֵפֶר הַפָּרָה יַטְבִּיל אֶת בְּגָדָיו וְיִהְיֶה טָמֵא עַד הָעֶרֶב, זֶה יִהְיֶה חוֹק לְעוֹלָם לִבְנֵי יִשְׂרָאֵל וְלַגֵּר שֶׁגָּר אִתָּם.

<b>פָּרָשַׁת דִּינֵי טֻמְאָה</b><br>מִי שֶׁנּוֹגֵעַ בְּגוּפָה שֶׁל כָּל אָדָם מֵת יִהְיֶה טָמֵא שִׁבְעָה יָמִים.

הוּא יִטַּהֵר בְּאֵפֶר הַפָּרָה בַּיּוֹם הַשְּׁלִישִׁי וּבַיּוֹם הַשְּׁבִיעִי, וְאָז יִהְיֶה טָהוֹר, וְאִם לֹא יִטַּהֵר בַּיּוֹם הַשְּׁלִישִׁי וּבַיּוֹם הַשְּׁבִיעִי, הוּא לֹא יִהְיֶה טָהוֹר.

כָּל הַנּוֹגֵעַ בְּמֵת – בְּנֶפֶשׁ הָאָדָם שֶׁיָּמוּת, וְלֹא יִטַּהֵר וְיִכָּנֵס לַמִּקְדָּשׁ, הוּא טִמֵּא אֶת מִשְׁכַּן ה', הַנֶּפֶשׁ הַהִיא תֹּאבַד מִיִּשְׂרָאֵל, כִּי לֹא זָרְקוּ עָלָיו מֵי הַזָּאָה, הוּא יִהְיֶה טָמֵא – טֻמְאָתוֹ עֲדַיִן בּוֹ.

זֹאת הַהוֹרָאָה: אִם אָדָם יָמוּת בְּאוֹהֶל, כָּל מִי שֶׁבָּא לָאוֹהֶל וְכָל מַה שֶּׁבָּאוֹהֶל יִטְמָא שִׁבְעָה יָמִים.

וְכָל כְּלִי פָּתוּחַ שֶׁלֹּא מְלֻפָּף עָלָיו כִּסּוּי צָמוּד – הוּא טָמֵא.

וְכָל מַה שֶּׁיִּגַּע עַל פְּנֵי הַשָּׂדֶה בְּמִי שֶׁנֶּהֱרַג בְּחֶרֶב, אוֹ בְּכָל מֵת, אוֹ בְּעֶצֶם שֶׁל אָדָם, אוֹ בְּקֶבֶר, יִטְמָא שִׁבְעָה יָמִים.

וְיִקְחוּ בִּשְׁבִיל הַטָּמֵא מֵעֲפַר שְׂרֵפַת הַפָּרָה לְהַזָּאָה, וְיָשִׂימוּ עַל הֶעָפָר מַיִם מִמַּעְיָן לְתוֹךְ כְּלִי.

אִישׁ טָהוֹר יִקַּח אֵזוֹב וְיַטְבִּיל בַּמַּיִם, וְיַזֶּה עַל הָאוֹהֶל וְעַל כָּל הַכֵּלִים וְעַל הַנְּפָשׁוֹת שֶׁהָיוּ שָׁם, וְעַל הַנּוֹגֵעַ בָּעֶצֶם אוֹ בַּנִּרְצָח אוֹ בַּמֵּת אוֹ בַּקֶּבֶר.

הָאִישׁ הַטָּהוֹר יַזֶּה עַל הַטָּמֵא בַּיּוֹם הַשְּׁלִישִׁי וּבַיּוֹם הַשְּׁבִיעִי, וִיטַהֵר אוֹתוֹ בַּיּוֹם הַשְּׁבִיעִי, וְהוּא יַטְבִּיל אֶת בְּגָדָיו וְיִטְבּוֹל בְּמַיִם וְיִהְיֶה טָהוֹר בָּעֶרֶב.

וְאִישׁ שֶׁיִּטְמָא וְלֹא יִטַּהֵר וְיִכָּנֵס לַמִּקְדָּשׁ –הַנֶּפֶשׁ הַהִיא תֹּאבַד מִתּוֹךְ הַקָּהָל, כִּי הוּא טִמֵּא אֶת קָדְשֵׁי ה', לֹא זָרְקוּ עָלָיו מֵי הַזָּאָה – הוּא טָמֵא.

זֶה יִהְיֶה לָהֶם חוֹק לְעוֹלָם, וְהַמַּזֵּה אֶת מֵי הַהַזָּאָה יַטְבִּיל אֶת בְּגָדָיו, וְהַנּוֹגֵעַ בְּמֵי הַהַזָּאָה יִהְיֶה טָמֵא עַד הָעֶרֶב.

וְכָל מַה שֶּׁיִּגַּע בּוֹ הַטָּמֵא – יִטְמָא, וְהָאָדָם שֶׁיִּגַּע בּוֹ – יִטְמָא עַד הָעֶרֶב.


Chapter 20

<b>פָּרָשַׁת מֵי הַמְּרִיבָה</b><br>כָּל צִבּוּר בְּנֵי יִשְׂרָאֵל בָּאוּ לְמִדְבַּר צִין בַּחוֹדֶשׁ הָרִאשׁוֹן, הָעָם הִתְיַשֵּׁב בְּקָדֵשׁ, וּמִרְיָם מֵתָה שָׁם וְנִקְבְּרָה שָׁם.

וְלֹא הָיָה מַיִם לַצִּבּוּר, הֵם הִתְקָהֲלוּ לִפְנֵי מֹשֶׁה וְאַהֲרֹן.

הָעָם רָבוּ עִם מֹשֶׁה וְאָמְרוּ: הַלְוַאי שֶׁהָיִינוּ נֶהֱרָגִים כְּשֶׁאַחֵינוּ מֵתוּ בְּחֵטְא הַמְּרַגְּלִים שֶׁה' הֶעֱנִישָׁם!

וְלָמָה הֲבֵאתֶם אֶת קְהַל ה' לַמִּדְבָּר הַזֶּה, לָמוּת שָׁם – אֲנַחְנוּ וְצֹאנֵנוּ?!

וְלָמָה הֶעֱלִיתֶם אוֹתָנוּ מִמִּצְרַיִם לְהָבִיא אוֹתָנוּ לַמָּקוֹם הָרָע הַזֶּה – לֹא מָקוֹם שֶׁל זֶרַע וּתְאֵנָה וְגֶפֶן וְרִמּוֹן, וְאֵין מַיִם לִשְׁתּוֹת?!

מֹשֶׁה וְאַהֲרֹן בָּאוּ לְפֶתַח אוֹהֶל הַהִתְכַּנְּסוּת מִפְּנֵי הַקָּהָל, וְהִשְׁתַּטְּחוּ עַל פְּנֵיהֶם, וּכְבוֹד ה' נִגְלָה אֲלֵיהֶם.

ה' דִּבֵּר אֶל מֹשֶׁה וְאָמַר:

קַח אֶת הַמַּקֵּל וְהַקְהֵל אֶת הַקָּהָל אַתָּה וְאַהֲרֹן אָחִיךָ, וּתְדַבְּרוּ אֶל הַסֶּלַע לְעֵינֵיהֶם וְיִתֵּן אֶת מֵימָיו, וְתוֹצִיא לָהֶם מַיִם מֵהַסֶּלַע וְתַשְׁקֶה אֶת הַצִּבּוּר וְאֶת בֶּהֱמוֹתֵיהֶם.

מֹשֶׁה לָקַח אֶת הַמַּקֵּל וְיָצָא מִלִּפְנֵי ה' כְּמוֹ שֶׁצִּוָּה אוֹתוֹ.

מֹשֶׁה וְאַהֲרֹן הִקְהִילוּ אֶת הַקָּהָל לִפְנֵי הַסֶּלַע, וְאָמַר לָהֶם: שִׁמְעוּ בְּבַקָּשָׁה מַרְדָּנִים! הַאִם מֵהַסֶּלַע הַזֶּה נוֹצִיא לָכֶם מַיִם?

מֹשֶׁה הֵנִיף אֶת יָדוֹ וְהִכָּה אֶת הַסֶּלַע בְּמַקְלוֹ פַּעֲמַיִם, מַיִם רַבִּים יָצְאוּ וְהַצִּבּוּר וְצֹאנָם שָׁתוּ.

ה' אָמַר לְמֹשֶׁה וּלְאַהֲרֹן: כֵּיוָן שֶׁלֹּא הֶאֱמַנְתֶּם בִּי לְהַרְאוֹת אֶת קְדֻשָּׁתִי לְעֵינֵי בְּנֵי יִשְׂרָאֵל, לָכֵן לֹא תָּבִיאוּ אֶת הַקָּהָל הַזֶּה לָאָרֶץ שֶׁנָּתַתִּי לָהֶם.

זֶהוּ מַעֲשֶׂה 'מֵי מְרִיבָה', שֶׁבְּנֵי יִשְׂרָאֵל רָבוּ עִם ה', וּשְׁמוֹ הִתְקַדֵּשׁ בָּהֶם.

<b>פָּרָשַׁת אֱדוֹם</b><br>מֹשֶׁה שָׁלַח שְׁלִיחִים מִקָּדֵשׁ אֶל מֶלֶךְ אֱדוֹם שֶׁיֹּאמְרוּ לוֹ: כָּךְ אָמַר אָחִיךָ יִשְׂרָאֵל – אַתָּה יָדַעְתָּ אֶת כָּל הַצָּרוֹת שֶׁקָּרוּ לָנוּ –

אֲבוֹתֵינוּ יָרְדוּ לְמִצְרַיִם, וְיָשַׁבְנוּ בְּמִצְרַיִם זְמַן רָב, וְהַמִּצְרִים עָשׂוּ רָע לָנוּ וְלַאֲבוֹתֵינוּ.

צָעַקְנוּ אֶל ה' וְהוּא שָׁמַע אֶת קוֹלֵנוּ, הוּא שָׁלַח שָׁלִיחַ וְהוֹצִיא אוֹתָנוּ מִמִּצְרַיִם, וְהִנֵּה אֲנַחְנוּ בְּקָדֵשׁ – הָעִיר שֶׁבִּקְצֵה גְּבוּלְךָ.

נַעֲבוֹר בְּבַקָּשָׁה בְּאַרְצְךָ, לֹא נַעֲבוֹר בְּשָׂדֶה וּבְכֶרֶם וְלֹא נִשְׁתֶּה מַיִם מִבְּאֵר, נֵלֵךְ רַק בַּדֶּרֶךְ הָרָאשִׁית – לֹא נִסְטֶה יָמִינָה אוֹ שְׂמֹאלָה, עַד שֶׁנַּעֲבוֹר אֶת הַשֶּׁטַח שֶׁלְּךָ.

אָמַר לוֹ אֱדוֹם: אַל תַּעֲבוֹר בְּאַרְצִי, אַחֶרֶת – אֵצֵא לְמִלְחָמָה לִקְרָאתְךָ!

אָמְרוּ לוֹ בְּנֵי יִשְׂרָאֵל: נַעֲבוֹר רַק בַּדֶּרֶךְ הַסְּלוּלָה, וְאִם אֲנִי וּבֶהֱמוֹתַי נִשְׁתֶּה מֵהַמַּיִם שֶׁלְּךָ אֲשַׁלֵּם אֶת מְחִירָם, לֹא אֶעֱשֶׂה דָּבָר רָע, רַק אֶעֱבוֹר בְּרַגְלַי.

אָמַר לוֹ: אַל תַּעֲבוֹר! אֱדוֹם יָצָא לִקְרָאתוֹ בְּעַם רָב וּבְיָד חֲזָקָה.

אֱדוֹם סֵרֵב לָתֵת לְיִשְׂרָאֵל לַעֲבוֹר בִּגְבוּלוֹ, וְעַם יִשְׂרָאֵל סָטוּ מִמֶּנּוּ.

<b>פָּרָשַׁת מִיתַת אַהֲרֹן</b><br>הֵם נָסְעוּ מִקָּדֵשׁ, וּבְנֵי יִשְׂרָאֵל – כָּל הַקָּהָל, בָּאוּ לְהוֹר-הָהָר.

ה' אָמַר לְמֹשֶׁה וּלְאַהֲרֹן בְּהוֹר-הָהָר עַל גְּבוּל אֶרֶץ אֱדוֹם:

נִשְׁמָתוֹ שֶׁל אַהֲרֹן תֵּאָסֵף אֶל מְקוֹם הַנְּשָׁמוֹת, כִּי הוּא לֹא יָבוֹא לָאָרֶץ שֶׁנָּתַתִּי לִבְנֵי יִשְׂרָאֵל, עוֹנֶשׁ עַל שֶׁסֵּרַבְתֶּם לְקַיֵּם אֶת דְּבָרַי בְּמֵי מְרִיבָה.

קַח אֶת אַהֲרֹן וְאֶת אֶלְעָזָר בְּנוֹ וְהַעֲלֶה אוֹתָם לְהוֹר-הָהָר.

וְהַפְשֵׁט אֶת אַהֲרֹן מִבְּגָדָיו וְתַלְבִּישׁ אוֹתָם אֶת אֶלְעָזָר בְּנוֹ, וְנִשְׁמַת אַהֲרֹן תֵּאָסֵף אֶל מְקוֹם הַנְּשָׁמוֹת, וְהוּא יָמוּת שָׁם.

מֹשֶׁה עָשָׂה כְּמוֹ שֶׁה' צִוָּה, הֵם עָלוּ לְהוֹר-הָהָר לְעֵינֵי כָּל הַצִּבּוּר.

מֹשֶׁה הִפְשִׁיט אֶת אַהֲרֹן מִבְּגָדָיו וְהִלְבִּישׁ בָּהֶם אֶת אֶלְעָזָר בְּנוֹ, וְאַהֲרֹן מֵת שָׁם בְּרֹאשׁ הָהָר, וּמֹשֶׁה וְאֶלְעָזָר יָרְדוּ מֵהָהָר.

כָּל הַצִּבּוּר רָאוּ שֶׁאַהֲרֹן מֵת, וְכָל בֵּית יִשְׂרָאֵל בָּכוּ עַל אַהֲרֹן שְׁלוֹשִׁים יוֹם.


Chapter 21

<b>פָּרָשַׁת הַחְרָמַת הַכְּנַעֲנִי</b><br>מֶלֶךְ עֲרָד הַכְּנַעֲנִי שֶׁיּוֹשֵׁב בַּנֶּגֶב שָׁמַע שֶׁיִּשְׂרָאֵל בָּא בְּדֶרֶךְ הַתַּיָּרִים, וְהוּא נִלְחַם בְּיִשְׂרָאֵל וְשָׁבָה מִמֶּנּוּ שֶׁבִי.

יִשְׂרָאֵל נָדַר נֶדֶר לַה' וְאָמַר: אִם תִּתֵּן אֶת הָעָם הַזֶּה בְּיָדִי אַשְׁמִיד אֶת עָרֵיהֶם.

ה' שָׁמַע בְּקוֹל יִשְׂרָאֵל וְנָתַן בְּיָדָם אֶת הַכְּנַעֲנִי וְהוּא הִשְׁמִיד אוֹתָם וְאֶת עָרֵיהֶם, וְקָרָא אֶת שֵׁם הַמָּקוֹם חָרְמָה, כְּלוֹמַר הַשְׁמָדָה.

<b>פָּרָשַׁת נְחַשׁ הַנְּחוֹשֶׁת</b><br>הֵם נָסְעוּ מֵהוֹר-הָהָר דֶּרֶךְ יַם סוּף לְהַקִּיף אֶת אֶרֶץ אֱדוֹם, וְנִמְאַס לָעָם בַּדֶּרֶךְ.

הָעָם דִּבֵּר נֶגֶד אֱלֹהִים וּמֹשֶׁה: לָמָה הֶעֱלִיתֶם אוֹתָנוּ מִמִּצְרַיִם לָמוּת בַּמִּדְבָּר, הֲרֵי אֵין כָּאן לֶחֶם וְאֵין מַיִם, וְנִמְאַס לָנוּ מֵהַלֶּחֶם הַמִּתְקַלְקֵל בְּקַלּוּת.

ה' שִׁלַּח בָּעָם אֶת הַנְּחָשִׁים הָאַרְסִיִּים וְהֵם נָשְׁכוּ אֶת הָעָם, וּמֵתוּ אֲנָשִׁים רַבִּים מֵעַם יִשְׂרָאֵל.

הָעָם בָּאוּ לְמֹשֶׁה וְאָמְרוּ: חָטָאנוּ כְּשֶׁדִּבַּרְנוּ נֶגֶד ה' וְנֶגְדְּךָ, הִתְפַּלֵּל אֶל ה' שֶׁיָּסִיר מֵעָלֵינוּ אֶת הַנְּחָשִׁים! מֹשֶׁה הִתְפַּלֵּל עַל הָעָם.

ה' אָמַר לְמֹשֶׁה: עֲשֵׂה לְךָ דְּמוּת נָחָשׁ אַרְסִי, וְשִׂים אוֹתוֹ עַל עַמּוּד גָּבוֹהַּ, וְכָל נָשׁוּךְ יִרְאֶה אוֹתוֹ וְיִחְיֶה.

מֹשֶׁה עָשָׂה נָחָשׁ מִנְּחוֹשֶׁת שָׂם אוֹתוֹ עַל עַמּוּד גָּבוֹהַּ, וְאִם נָחָשׁ נָשַׁךְ אִישׁ, הוּא הִבִּיט אֶל נְחַשׁ הַנְּחוֹשֶׁת וְנִשְׁאַר חַי.

<b>פָּרָשַׁת הַמַּסָּעוֹת וְהַבְּאֵר</b><br>בְּנֵי יִשְׂרָאֵל נָסְעוּ וְחָנוּ בְּאוֹבוֹת.

הֵם נָסְעוּ מֵאוֹבוֹת וְחָנוּ בַּחֳרָבוֹת שֶׁל הַמַּעֲבָרִים, בַּמִּדְבָּר שֶׁמִּמּוּל לְמוֹאָב מִצַּד מִזְרָח.

מִשָּׁם נָסְעוּ וְחָנוּ בְּנַחַל זֶרֶד.

מִשָּׁם נָסְעוּ וְחָנוּ מֵעֵבֶר לְנַחַל אַרְנוֹן שֶׁבַּמִּדְבָּר, שֶׁזּוֹרֵם מִשֶּׁטַח הָאֱמוֹרִי, כִּי נַחַל אַרְנוֹן הוּא בִּתְחוּם מוֹאָב, הֵם חָנוּ בֵּין מוֹאָב וּבֵין הָאֱמוֹרִי.

לָכֵן נֶאֱמַר בְּסֵפֶר מִלְחֲמוֹת ה' עַל הַנִּסִּים שֶׁנַּעֲשׂוּ בְּיַם סוּף וּבְנַחַל אַרְנוֹן.

וְחָנוּ לְיַד מַפַּל הַנַּחַל שֶׁנּוֹטֶה לְמוּל עָר – סָמוּךְ לִגְבוּל מוֹאָב.

וּמִשָּׁם לַבְּאֵר, הִיא הַבְּאֵר שֶׁה' אָמַר לְמֹשֶׁה אֱסוֹף אֶת הָעָם וְאֶתֵּן לָהֶם מַיִם.

אָז שָׁרוּ יִשְׂרָאֵל אֶת הַשִּׁירָה הַזֹּאת: עֲלִי בְּאֵר! שַׁבְּחוּ לָהּ!

בְּאֵר שֶׁחָפְרוּ אוֹתָהּ שָׂרִים, כָּרוּ אוֹתָהּ רָאשֵׁי הָעָם מֹשֶׁה וְאַהֲרֹן בְּמַטֶּה – בַּמִּשְׁעֶנֶת שֶׁלָּהֶם, הִיא מַתָּנָה מִמִּדְבָּר.

מֵהַמָּקוֹם שֶׁנִּתְּנָה בְּמַתָּנָה נָסְעָה אִתָּם הַבְּאֵר לַנַּחַל, וּמֵהַנַּחַל לָרָמוֹת.

וּמֵהָרָמוֹת לְרֹאשׁ הַפִּסְגָּה שֶׁמַּשְׁקִיף אֶל מוּל הַשְּׁמָמָה – לָעֵמֶק שֶׁבִּשְׂדֵה מוֹאָב.

<b>פָּרָשַׁת כִּבּוּשׁ הָאֱמוֹרִי</b><br>יִשְׂרָאֵל שָׁלַח שְׁלִיחִים לְסִיחוֹן מֶלֶךְ הָאֱמוֹרִי לוֹמַר לוֹ:

נַעֲבוֹר בְּאַרְצְךָ לֹא נִסְטֶה לַעֲבוֹר בְּשָׂדֶה אוֹ בְּכֶרֶם וְלֹא נִשְׁתֶּה מֵי בְּאֵר, נֵלֵךְ רַק בַּדֶּרֶךְ הָרָאשִׁית עַד שֶׁנַּעֲבוֹר אֶת גְּבוּלְךָ.

סִיחוֹן לֹא נָתַן לְעַם יִשְׂרָאֵל לַעֲבוֹר בִּגְבוּלוֹ – סִיחוֹן אָסַף אֶת כָּל עַמּוֹ וְיָצָא לִקְרַאת יִשְׂרָאֵל לַמִּדְבָּר, הוּא בָּא לְיַהַץ וְנִלְחַם בְּיִשְׂרָאֵל.

יִשְׂרָאֵל הִכָּה אוֹתוֹ בְּלַהַב הַחֶרֶב, וְכָבַשׁ אֶת אַרְצוֹ מֵאַרְנוֹן עַד יַבּוֹק – עַד בְּנֵי עַמּוֹן, כִּי גְּבוּל בְּנֵי עַמּוֹן הָיָה חָזָק.

יִשְׂרָאֵל לָקַח אֶת כָּל הֶעָרִים הָאֵלֶּה, יִשְׂרָאֵל הִתְיַשֵּׁב בְּכָל עָרֵי הָאֱמוֹרִי – בְּחֶשְׁבּוֹן וּבְכָל הַכְּפָרִים שֶׁסְּבִיבָהּ.

כִּי חֶשְׁבּוֹן כְּבָר לֹא הָיְתָה שַׁיֶּכֶת לְמוֹאָב, אֶלָּא הָיְתָה הָעִיר שֶׁל סִיחוֹן מֶלֶךְ הָאֱמוֹרִי, וְהוּא נִלְחַם בְּמֶלֶךְ מוֹאָב הָרִאשׁוֹן וְלָקַח אֶת כָּל אַרְצוֹ מִיָּדוֹ עַד אַרְנוֹן.

עַל כֵּן אָמְרוּ אוֹמְרֵי הַמְּשָׁלִים: בּוֹאוּ לְחֶשְׁבּוֹן! הָעִיר שֶׁל סִיחוֹן תִּבָּנֶה וְתִתְבַּסֵּס.

כִּי יָצְאָה אֵשׁ מֵחֶשְׁבּוֹן – לֶהָבָה מִקִּרְיַת סִיחוֹן, וְהִשְׁמִידָה אֶת הָעִיר עָר שֶׁל מוֹאָב וְאֶת הַמִּישׁוֹרִים שֶׁלְּיַד רָמוֹת אַרְנוֹן.

אוֹי לְךָ מוֹאָב, אָבַדְתָּ הָעָם הָעוֹבֵד לָאֱלִיל כְּמוֹשׁ, בָּנָיו נַעֲשׂוּ פְּלִיטִים וּבְנוֹתָיו נִלְקְחוּ בַּשֶּׁבִי לְסִיחוֹן מֶלֶךְ הָאֱמוֹרִי.

וַאֲנַחְנוּ גֵּרַשְׁנוּ אוֹתָם – אָבַד חֶשְׁבּוֹן עַד דִּיבוֹן, וְעָשִׂינוּ שְׁמָמָה עַד נוֹפַח הַקְּרוֹבָה לְמֵידְבָא.

יִשְׂרָאֵל הִתְיַשֵּׁב בְּאֶרֶץ הָאֱמוֹרִי.

מֹשֶׁה שָׁלַח אֲנָשִׁים לְרַגֵּל אֶת הָעִיר יַעְזֵר וְיִשְׂרָאֵל לָכְדוּ אֶת הַיִּשּׁוּבִים שֶׁסְּבִיבָהּ וְגֵרְשׁוּ אֶת הָאֱמוֹרִי שֶׁשָּׁם.

<b>פָּרָשַׁת כִּבּוּשׁ הַבָּשָׁן</b><br>הֵם פָּנוּ וְעָלוּ דֶּרֶךְ הַבָּשָׁן, עוֹג מֶלֶךְ הַבָּשָׁן יָצָא לִקְרָאתָם לַמִּלְחָמָה בְּאֶדְרֶעִי הוּא וְכָל עַמּוֹ.

ה' אָמַר לְמֹשֶׁה: אַל תִּפְחַד מִמֶּנּוּ כִּי אֶמְסוֹר לְיָדְךָ אוֹתוֹ וְאֶת כָּל עַמּוֹ וְאֶת אַרְצוֹ, וְתַעֲשֶׂה לוֹ כְּמוֹ שֶׁעָשִׂיתָ לְסִיחוֹן מֶלֶךְ הָאֱמוֹרִי שֶׁגָּר בְּחֶשְׁבּוֹן.

הֵם הִכּוּ אוֹתוֹ וְאֶת בָּנָיו וְאֶת כָּל עַמּוֹ עַד שֶׁלֹּא נִשְׁאַר לוֹ שָׁרִיד, וְהֵם כָּבְשׁוּ אֶת אַרְצוֹ.


Chapter 22

בְּנֵי יִשְׂרָאֵל נָסְעוּ וְחָנוּ בְּעַרְבוֹת מוֹאָב, מֵעֵבֶר לַיַּרְדֵּן מוּל יְרִיחוֹ.

<b>פָּרָשַׁת בִּרְכוֹת בִּלְעָם</b><br>בָּלָק בֶּן צִפּוֹר רָאָה אֶת כָּל מַה שֶּׁעַם יִשְׂרָאֵל עָשָׂה לָאֱמוֹרִי.

הַמּוֹאָבִים פָּחֲדוּ מְאוֹד מֵעַם יִשְׂרָאֵל כִּי הֵם רַבִּים, וְנִמְאַס לְמוֹאָב מִבְּנֵי יִשְׂרָאֵל.

הַמּוֹאָבִים אָמְרוּ לְזִקְנֵי מִדְיָן: עַכְשָׁיו הַקָּהָל הַזֶּה יַשְׁמִיד אֶת כָּל הָעַמִּים שֶׁסְּבִיבֵנוּ כְּמוֹ שֶׁהַשּׁוֹר זוֹלֵל אֶת יֶרֶק הַשָּׂדֶה! וּבָלָק בֶּן צִפּוֹר הָיָה מֶלֶךְ מוֹאָב בְּאוֹתוֹ זְמָן.

הוּא שָׁלַח שְׁלִיחִים לְבִלְעָם בֶּן בְּעוֹר אֶל הָעִיר פְּתוֹר שֶׁעַל שְׂפַת נְהַר פְּרָת, אֶל הָאָרֶץ שֶׁל בְּנֵי עַמּוֹ – לִקְרֹא לוֹ, וְלוֹמַר לוֹ: הִנֵּה עַם יָצָא מִמִּצְרַיִם, הִנֵּה הוּא כִּסָּה אֶת מַרְאֵה הָאָרֶץ וְהוּא חוֹנֶה מִמּוּלִי.

וְעַכְשָׁיו לֵךְ בְּבַקָּשָׁה קַלֵּל לִי אֶת הָעָם הַזֶּה כִּי הוּא עָצוּם, יוֹתֵר מִמֶּנִּי, אוּלַי אוּכַל לְהַכּוֹת בּוֹ וַאֲגָרֵשׁ אוֹתוֹ מֵהָאָרֶץ, כִּי אֲנִי יוֹדֵעַ שֶׁמִּי שֶׁתְּבָרֵךְ הוּא מְבוֹרָךְ, וּמִי שֶׁתְּקַלֵּל יְקֻלָּל.

זִקְנֵי מוֹאָב וְזִקְנֵי מִדְיָן הָלְכוּ וּבְיָדָם סִפְרֵי קְסָמִים, הֵם בָּאוּ לְבִלְעָם וְדִבְּרוּ אֵלָיו אֶת דִּבְרֵי בָּלָק.

הוּא אָמַר לָהֶם: הִשָּׁאֲרוּ פֹּה הַלַּיְלָה וְאָשִׁיב לָכֶם תְּשׁוּבָה לְפִי מַה שֶּׁה' יֹאמַר לִי, שָׂרֵי מוֹאָב הִתְאַכְסְנוּ אֵצֶל בִּלְעָם.

אֱלֹהִים בָּא לְבִלְעָם וְאָמַר: מִי הָאֲנָשִׁים הָאֵלֶּה שֶׁאִתְּךָ?

בִּלְעָם אָמַר לָאֱלֹהִים: בָּלָק בֶּן צִפּוֹר מֶלֶךְ מוֹאָב שָׁלַח אוֹתָם אֵלַי לוֹמַר לִי:

הִנֵּה הָעָם שֶׁיָּצָא מִמִּצְרַיִם כִּסָּה אֶת מַרְאֵה הָאָרֶץ, עַכְשָׁיו לֵךְ תְּקַלֵּל לִי אוֹתוֹ אוּלַי אוּכַל לְהִלָּחֵם בּוֹ וּלְגָרְשׁוֹ.

אֱלֹהִים אָמַר לְבִלְעָם: אַל תֵּלֵךְ אִתָּם, אַל תְּקַלֵּל אֶת הָעָם כִּי הוּא מְבוֹרָךְ.

בִּלְעָם קָם בַּבּוֹקֶר וְאָמַר לְשָׂרֵי בָּלָק: לְכוּ לְאַרְצְכֶם כִּי ה' סֵרֵב לְאַפְשֵׁר לִי לָלֶכֶת אִתְּכֶם.

שָׂרֵי מוֹאָב קָמוּ וּבָאוּ לְבָלָק וְאָמְרוּ: בִּלְעָם סֵרֵב לָלֶכֶת אִתָּנוּ.

בָּלָק הוֹסִיף לִשְׁלוֹחַ עוֹד שָׂרִים, רַבִּים וְנִכְבָּדִים מֵאֵלֶּה שֶׁשָּׁלַח קוֹדֶם.

הֵם בָּאוּ לְבִלְעָם וְאָמְרוּ לוֹ: כָּךְ אָמַר בָּלָק בֶּן צִפּוֹר: אָנָא, אַל תִּמָּנַע מִלָּלֶכֶת אֵלַי.

כִּי אֲנִי אֲכַבֵּד אוֹתְךָ מְאוֹד וְאֶעֱשֶׂה כָּל מַה שֶּׁתֹּאמַר לִי, וְאָנָּא, לֵךְ קַלֵּל לִי אֶת הָעָם הַזֶּה.

בִּלְעָם עָנָה וְאָמַר לְעַבְדֵי בָּלָק: גַּם אִם בָּלָק יִתֵּן לִי כֶּסֶף וְזָהָב בְּכַמּוּת שֶׁיְּכוֹלָה לְמַלֵּא אֶת בֵּיתוֹ לֹא אוּכַל לַעֲבוֹר עַל דִּבְרֵי ה' אֱלֹהַי לַעֲשׂוֹת דָּבָר קָטָן אוֹ גָּדוֹל.

וְעַכְשָׁיו בְּבַקָּשָׁה, תִּתְאַכְסְנוּ כָּאן גַּם אַתֶּם הַלַּיְלָה, עַד שֶׁאֵדַע מַה ה' יְדַבֵּר אִתִּי עוֹד.

אֱלֹהִים בָּא לְבִלְעָם בַּלַּיְלָה, וְאָמַר לוֹ: אִם הָאֲנָשִׁים בָּאוּ רַק לִקְרֹא לְךָ קוּם לֵךְ אִתָּם, אֲבָל רַק אֶת הַדָּבָר שֶׁאֲדַבֵּר אֵלֶיךָ אוֹתוֹ תַּעֲשֶׂה.

בִּלְעָם קָם בַּבּוֹקֶר, רָתַם אֶת אֲתוֹנוֹ, וְהָלַךְ עִם שָׂרֵי מוֹאָב.

אֱלֹהִים כָּעַס עַל זֶה שֶׁהוּא הוֹלֵךְ, מַלְאַךְ ה' עָמַד בַּדֶּרֶךְ לְהַפְרִיעַ לוֹ, וְהוּא רוֹכֵב עַל אֲתוֹנוֹ וּשְׁנֵי נְעָרָיו אִתּוֹ.

הָאָתוֹן רָאֲתָה אֶת מַלְאַךְ ה' עוֹמֵד בַּדֶּרֶךְ וְחַרְבּוֹ שְׁלוּפָה בְּיָדוֹ, הָאָתוֹן סָטְתָה מֵהַדֶּרֶךְ וְהָלְכָה בַּשָּׂדֶה, בִּלְעָם הִכָּה אֶת הָאָתוֹן כְּדֵי לְהַפְנוֹת אוֹתָהּ לַדֶּרֶךְ.

מַלְאַךְ ה' עָמַד בַּשְּׁבִיל שֶׁבֵּין הַכְּרָמִים, גָּדֵר מִכָּאן וְגָדֵר מִכָּאן.

הָאָתוֹן רָאֲתָה אֶת מַלְאַךְ ה', הִיא נִלְחֲצָה לַקִּיר וְלָחֲצָה אֶת רֶגֶל בִּלְעָם, הוּא הִכָּה אוֹתָהּ שׁוּב.

מַלְאַךְ ה' הִמְשִׁיךְ לַעֲבוֹר, וְעָמַד בְּמָקוֹם צָר שֶׁאֵין בּוֹ דֶּרֶךְ לִסְטוֹת לְיָמִין אוֹ לִשְׂמֹאל.

הָאָתוֹן רָאֲתָה אֶת מַלְאַךְ ה', וְרָבְצָה תַּחַת בִּלְעָם, בִּלְעָם כָּעַס וְהִכָּה אֶת הָאָתוֹן בַּמַּקֵּל.

ה' פָּתַח אֶת פִּי הָאָתוֹן וְהִיא אָמְרָה לְבִלְעָם: מֶה עָשִׂיתִי לְךָ שֶׁהִכִּיתָ אוֹתִי שָׁלוֹשׁ פְּעָמִים?

בִּלְעָם אָמַר לָאָתוֹן: כִּי הִתְעַלַּלְתְּ בִּי, אִלּוּ הָיְתָה חֶרֶב בְּיָדִי הָיִיתִי עַכְשָׁיו הוֹרֵג אוֹתָךְ!

הָאָתוֹן אָמְרָה לְבִלְעָם: הֲרֵי אֲנִי אֲתוֹנְךָ שֶׁרָכַבְתָּ עָלַי מֵאָז שֶׁהִתְחַלְתָּ לִרְכּוֹב וְעַד הַיּוֹם הַזֶּה, הַאִם הָיִיתִי רְגִילָה לַעֲשׂוֹת לְךָ כָּךְ? אָמַר: לֹא.

ה' פָּקַח אֶת עֵינֵי בִּלְעָם וְהוּא רָאָה אֶת מַלְאַךְ ה' עוֹמֵד בַּדֶּרֶךְ וְחַרְבּוֹ שְׁלוּפָה בְּיָדוֹ, הוּא קָד וְהִשְׁתַּחֲוָה עַל פָּנָיו.

מַלְאַךְ ה' אָמַר לוֹ: לַמָּה הִכִּיתָ אֶת אֲתוֹנְךָ כְּבָר שָׁלוֹשׁ פְּעָמִים? הֲרֵי אֲנִי הוּא שֶׁיָּצָאתִי לְהַפְרִיעַ, כִּי דַּרְכְּךָ אֵינָהּ יְשָׁרָה בְּעֵינַי!

הָאָתוֹן רָאֲתָה אוֹתִי וְסָטְתָה מִלְּפָנַי כְּבָר שָׁלוֹשׁ פְּעָמִים, אִם לֹא הָיְתָה סוֹטָה מִפָּנַי הָיִיתִי עַכְשָׁיו הוֹרֵג אוֹתְךָ, וְאוֹתָהּ הָיִיתִי מַשְׁאִיר בַּחַיִּים.

בִּלְעָם אָמַר לְמַלְאַךְ ה': חָטָאתִי כִּי לֹא יָדַעְתִּי שֶׁאַתָּה עוֹמֵד מוּלִי בַּדֶּרֶךְ, וְעַכְשָׁיו, אִם זֶה רַע בְּעֵינֶיךָ שֶׁהָלַכְתִּי, אֶחֱזוֹר.

מַלְאַךְ ה' אָמַר לְבִלְעָם: לֵךְ עִם הָאֲנָשִׁים, אֲבָל רַק אֶת הַדָּבָר שֶׁאֲדַבֵּר אֵלֶיךָ אוֹתוֹ תְּדַבֵּר! בִּלְעָם הָלַךְ עִם שָׂרֵי בָּלָק.

בָּלָק שָׁמַע שֶׁבִּלְעָם בָּא, הוּא יָצָא לִקְרָאתוֹ לְעִיר הַבִּירָה שֶׁל מוֹאָב שֶׁנִּמְצֵאת עַל גְּבוּל נַחַל אַרְנוֹן שֶׁנִּמְצָא בִּקְצֵה גְּבוּל מוֹאָב.

בָּלָק אָמַר לְבִלְעָם: הֲרֵי כְּבָר שָׁלַחְתִּי אֵלֶיךָ שְׁלִיחִים לִקְרֹא לְךָ, לָמָּה לֹא הָלַכְתָּ אֵלַי? הַאִם בֶּאֱמֶת חָשַׁבְתָּ שֶׁלֹּא אוּכַל לְכַבֵּד אוֹתְךָ?

בִּלְעָם אָמַר לְבָלָק: הִנֵּה בָּאתִי אֵלֶיךָ עַכְשָׁיו, הַאִם אֲנִי יָכוֹל לְדַבֵּר מַשֶּׁהוּ?! רַק אֶת הַדְּבָרִים שֶׁאֱלֹהִים יָשִׂים בְּפִי, אוֹתָם אֲדַבֵּר.

בִּלְעָם הָלַךְ עִם בָּלָק, וְהֵם בָּאוּ לָעִיר – לְחוּצוֹת עִיר הַבִּירָה.

בָּלָק שָׁחַט בָּקָר וָצֹאן, וְשָׁלַח מֵהַבָּשָׂר לְבִלְעָם וְלַשָּׂרִים שֶׁאִתּוֹ.

בַּבּוֹקֶר, בָּלָק לָקַח אֶת בִּלְעָם וְהֶעֱלָה אוֹתוֹ לָרָמָה שֶׁעָבְדוּ עָלֶיהָ אֶת הַבַּעַל, וְהוּא רָאָה מִשָּׁם אֶת קְצֵה הָעָם.


Chapter 23

בִּלְעָם אָמַר לְבָלָק: בְּנֵה לִי כָּאן שִׁבְעָה מִזְבְּחוֹת וְהָכֵן לִי כָּאן שִׁבְעָה פָּרִים וְשִׁבְעָה אֵילִים.

בָּלָק עָשָׂה כְּמוֹ שֶׁבִּלְעָם דִּבֵּר, וּבָלָק וּבִלְעָם הִקְרִיבוּ בְּכָל מִזְבֵּחַ פָּר וְאַיִל לְעוֹלָה.

בִּלְעָם אָמַר לְבָלָק: עֲמוֹד לְיַד עוֹלָתְךָ וְאֵלֵךְ, אוּלַי בְּמִקְרֶה ה' יָבוֹא לִקְרָאתִי וְיַרְאֶה לִי דָּבָר בִּנְבוּאָה וְאַגִּיד לְךָ, וְהוּא הָלַךְ לְבָד.

אֱלֹהִים הִזְדַּמֵּן לְבִלְעָם, אָמַר לוֹ: עָרַכְתִּי אֶת שִׁבְעַת הַמִּזְבְּחוֹת וְהִקְרַבְתִּי בְּכָל מִזְבֵּחַ פָּר וְאַיִל לְעוֹלָה.

ה' מָסַר דְּבַר נְבוּאָה לְבִלְעָם, וְאָמַר: שׁוּב לְבָלָק וְכָךְ תְּדַבֵּר.

הוּא חָזַר אֵלָיו וְהִנֵּה הוּא עוֹמֵד לְיַד עוֹלָתוֹ, וְכָל שָׂרֵי מוֹאָב אִתּוֹ.

הוּא נָשָׂא אֶת נְאוּמוֹ וְאָמַר: בָּלָק מֶלֶךְ מוֹאָב הוֹבִיל אוֹתִי מֵאֲרָם – מֵהָרֵי הַמִּזְרָח, וּבִקֵּשׁ מִמֶּנִּי: לֵךְ קַלֵּל לִי אֶת יַעֲקֹב וְלֵךְ הֲבֵא זַעַם עַל יִשְׂרָאֵל.

אֵיךְ אֲקַלֵּל כְּשֶׁאֵין קִלְלַת אֵל, וְאֵיךְ אָבִיא זַעַם וַה' לֹא זָעַם?!

הֲרֵי אֲנִי רוֹאֶה אוֹתוֹ מֵרֹאשׁ הַצּוּקִים וּמַבִּיט בּוֹ מִגְּבָעוֹת – הִנֵּה עַם מְיוּחָד שֶׁיִּתְיַשֵּׁב בְּאַרְצוֹ, וְאֵינוֹ נֶחְשַׁב כְּאֶחָד מֵהָעַמִּים.

מִי יָכוֹל לִמְנוֹת אֶת צֶאֱצָאֵי יַעֲקֹב הַמְּרֻבִּים כֶּעָפָר, וּמִי יָכוֹל לִסְפּוֹר אֲפִלּוּ רֶבַע אֶחָד שֶׁל מַחֲנֵה יִשְׂרָאֵל, הַלְוַאי שֶׁאָמוּת כְּצַדִּיק וְיִהְיֶה סוֹפִי כָּמוֹהוּ.

בָּלָק אָמַר לְבִלְעָם: מֶה עָשִׂיתָ לִי?! לָקַחְתִּי אוֹתְךָ לְקַלֵּל אֶת אוֹיְבַי וְהִנֵּה בֵּרַכְתָּ אוֹתָם!

עָנָה לוֹ וְאָמַר: הֲרֵי אֶת הַנְּבוּאָה שֶׁה' יָשִׂים בְּפִי, רַק אוֹתָהּ אַקְפִּיד לוֹמַר!

בָּלָק אָמַר לוֹ: לֵךְ בְּבַקָּשָׁה אִתִּי לְמָקוֹם אַחֵר שֶׁתִּרְאֶה אוֹתוֹ מִשָּׁם, תִּרְאֶה רַק אֶת קָצֵהוּ וְלֹא תִּרְאֶה אֶת כֻּלּוֹ, וְקַלֵּל לִי אוֹתוֹ מִשָּׁם.

הוּא לָקַח אוֹתוֹ לִשְׂדֵה הַתַּצְפִּית לְרֹאשׁ הַפִּסְגָּה, הוּא בָּנָה שִׁבְעָה מִזְבְּחוֹת וְהִקְרִיב בְּכָל מִזְבֵּחַ פָּר וְאַיִל לְעוֹלָה.

אָמַר לְבָלָק: עֲמוֹד כָּאן לְיַד עוֹלָתְךָ, וַאֲנִי, תִּזְדַּמֵּן לִי נְבוּאָה כָּאן.

ה' הִזְדַּמֵּן לְבִלְעָם וּמָסַר לוֹ דְּבַר נְבוּאָה, וְאָמַר לוֹ: חֲזוֹר לְבָלָק וְכָךְ תְּדַבֵּר.

הוּא בָּא אֵלָיו וְהִנֵּה הוּא עוֹמֵד לְיַד עוֹלָתוֹ וְשָׂרֵי מוֹאָב אִתּוֹ, אָמַר לוֹ בָּלָק: מַה ה' דִּבֵּר?

הוּא נָשָׂא אֶת נְאוּמוֹ וְאָמַר: קוּם בָּלָק וּשְׁמָע, הַקְשֵׁב אֵלַי בְּנוֹ שֶׁל צִפּוֹר.

הָאֵל אֵינוֹ אִישׁ שֶׁמְּשַׁקֵּר, הוּא אֵינוֹ בֶּן אָדָם שֶׁמִּתְחָרֵט, הוּא אָמַר – וְכִי לֹא יַעֲשֶׂה?! הוּא דִּבֵּר – וְכִי לֹא יְקַיֵּם?!

הִנֵּה הֵבֵאתִי בְּרָכָה, וְלֹא אֶחֱזוֹר בִּי מִלְּבָרֵךְ.

לֹא נִרְאָה בְּיַעֲקֹב דָּבָר שֶׁאֵינוֹ הָגוּן, וְלֹא נִרְאָה בְּיִשְׂרָאֵל דְּבַר שֶׁקֶר, ה' אֱלֹהָיו אִתּוֹ וּתְרוּעַת הַמֶּלֶךְ נִשְׁמַעַת בּוֹ בְּהִתְגַּלּוֹתוֹ.

הָאֵל שֶׁהוֹצִיא אוֹתוֹ מִמִּצְרַיִם נוֹתֵן לוֹ כֹּחַ כְּמוֹ שֶׁל שׁוֹר הַבָּר הַגָּדוֹל.

הֲרֵי נִיחוּשׁ עֲתִידוֹת אֵינוֹ מַזִּיק לְיַעֲקֹב, וְחִזּוּי בְּקֶסֶם לֹא מַשְׁפִּיעַ עַל יִשְׂרָאֵל, עַכְשָׁיו אוֹמַר עַל יַעֲקֹב וְעַל יִשְׂרָאֵל אֶת מַה שֶּׁהָאֵל יַעֲשֶׂה לוֹ:

הִנֵּה עַם זֶה יָקוּם וְיִתְרוֹמֵם כְּמוֹ אַרְיֵה, הוּא לֹא יִשְׁכַּב לָנוּחַ עַד שֶׁיֹּאכַל טֶרֶף וְיִשְׁתֶּה אֶת דַּם הַהֲרוּגִים.

בָּלָק אָמַר לְבִלְעָם: גַּם אִם לֹא תְּקַלֵּל אוֹתוֹ לְפָחוֹת אַל תְּבָרֵךְ אוֹתוֹ!

עָנָה בִּלְעָם וְאָמַר לְבָלָק: הֲרֵי דִּבַּרְתִּי אֵלֶיךָ וְאָמַרְתִּי: כָּל מַה שֶּׁה' יְדַבֵּר – אוֹתוֹ אֶעֱשֶׂה.

בָּלָק אָמַר לְבִלְעָם: לֵךְ בְּבַקָּשָׁה אֶקַּח אוֹתְךָ לְמָקוֹם אַחֵר, אוּלַי יִיטַב בְּעֵינֵי הָאֱלֹהִים וּתְקַלֵּל לִי אוֹתוֹ מִשָּׁם.

בָּלָק לָקַח אֶת בִּלְעָם לְרֹאשׁ הַגִּבְעָה שֶׁעָבְדוּ עָלֶיהָ לָאֱלִיל פְּעוֹר שֶׁמַּשְׁקִיפִים מִשָּׁם לַמִּדְבָּר.

בִּלְעָם אָמַר לְבָלָק: בְּנֵה לִי כָּאן שִׁבְעָה מִזְבְּחוֹת וְהָכֵן לִי כָּאן שִׁבְעָה פָּרִים וְשִׁבְעָה אֵילִים.

בָּלָק עָשָׂה כְּמוֹ שֶׁבִּלְעָם אָמַר וְהִקְרִיב בְּכָל מִזְבֵּחַ פָּר וְאַיִל לְעוֹלָה.


Chapter 24

בִּלְעָם רָאָה שֶׁטּוֹב בְּעֵינֵי ה' לְבָרֵךְ אֶת יִשְׂרָאֵל, לָכֵן הוּא לֹא הִשְׁתַּמֵּשׁ בְּאֶמְצָעִים לְנִיחוּשׁ עֲתִידוֹת כְּמוֹ בַּפְּעָמִים הַקּוֹדְמוֹת, אֶלָּא הִפְנָה אֶת פָּנָיו לַמִּדְבָּר.

בִּלְעָם הֵרִים אֶת מַבָּטוֹ וְרָאָה אֶת יִשְׂרָאֵל חוֹנֶה מְסֻדָּר לְפִי שְׁבָטָיו, וְשָׁרְתָה עָלָיו רוּחַ אֱלֹהִים.

הוּא נָשָׂא אֶת נְאוּמוֹ וְאָמַר: נְאוּם בִּלְעָם בְּנוֹ שֶׁל בְּעוֹר, נְאוּם הַגֶּבֶר בַּעַל הָעַיִן הַמִּתְבּוֹנֶנֶת הֵיטֵב.

נְאוּם הַשּׁוֹמֵעַ דִּבּוּרֵי אֵל, שֶׁרוֹאֶה מַחֲזוֹת שַׁדַּי, נוֹפֵל בְּתַרְדֵּמָה וּמִתְגַּלָּה לְעֵינָיו נְבוּאָה.

כַּמָּה טוֹבִים אוֹהָלֶיךָ יַעֲקֹב, וּמְגוּרֶיךָ יִשְׂרָאֵל!

כְּמוֹ נְחָלִים זוֹרְמִים, כְּמוֹ גַּנִּים עַל נָהָר, כְּמוֹ בְּשָׂמִים שֶׁה' נָטַע, כְּמוֹ אֲרָזִים עַל מַיִם.

יְטַפְטְפוּ מַיִם מֵעֲנָפָיו, וְזַרְעוֹ יִזָּרַע בְּמַיִם רַבִּים, מַלְכּוֹ יִהְיֶה מְרוֹמָם יוֹתֵר מֵאֲגַג מֶלֶךְ עֲמָלֵק, וּמַלְכוּתוֹ תִּתְעַלֶּה.

הָאֵל שֶׁהוֹצִיא אוֹתוֹ מִמִּצְרַיִם נוֹתֵן לוֹ כֹּחַ כְּמוֹ שֶׁל שׁוֹר הַבָּר הַגָּדוֹל, הוּא יִכְבּוֹשׁ אֶת הָעַמִּים שׂוֹנְאָיו וְיִשְׁבּוֹר אֶת עַצְמוֹתֵיהֶם וְיִמְחַץ בָּהֶם אֶת חִצָּיו.

יִרְבּוֹץ יִתְיַשֵּׁב וְיִשְׁכַּב כְּמוֹ אַרְיֵה – מִי יָקִים אוֹתוֹ! מְבָרְכֶיךָ מְבוֹרָכִים וּמְקַלְּלֶיךָ מְקֻלָּלִים.

בָּלָק כָּעַס עַל בִּלְעָם וּמָחָה אֶת כַּפָּיו בְּכַעַס, בָּלָק אָמַר לְבִלְעָם: קָרָאתִי לְךָ לְקַלֵּל אֶת אוֹיְבַי וְהִנֵּה בֵּרַכְתָּ אוֹתָם כְּבָר שָׁלוֹשׁ פְּעָמִים!

וְעַכְשָׁיו בְּרַח לְךָ לִמְקוֹמְךָ! רָצִיתִי לְכַבֵּד אוֹתְךָ וְהִנֵּה ה' מָנַע מִמְּךָ כָּבוֹד.

בִּלְעָם אָמַר לְבָלָק: הֲרֵי גַּם לִשְׁלוּחֶיךָ שֶׁשָּׁלַחְתָּ אֵלַי דִּבַּרְתִּי וְאָמַרְתִּי כָּךְ:

גַּם אִם בָּלָק יִתֵּן לִי כֶּסֶף וְזָהָב בְּכַמּוּת שֶׁאֶפְשָׁר לְמַלֵּא בָּהּ אֶת בֵּיתוֹ – לֹא אוּכַל לַעֲבוֹר עַל דִּבְרֵי ה' אֱלֹהַי וְלַעֲשׂוֹת מִלִּבִּי טוֹב אוֹ רַע – רַק אֶת מַה שֶּׁה' יְדַבֵּר אוֹתוֹ אֲדַבֵּר.

וְעַכְשָׁיו אֲנִי הוֹלֵךְ לְעַמִּי, בֹּא וַאֲיָעֵץ לְךָ מַה לַּעֲשׂוֹת וַאֲגַלֶּה לְךָ מַה יַּעֲשֶׂה הָעָם הַזֶּה לְעַמְּךָ בְּאַחֲרִית הַיָּמִים.

הוּא נָשָׂא אֶת נְאוּמוֹ וְאָמַר: נְאוּם בִּלְעָם בְּנוֹ שֶׁל בְּעוֹר וּנְאוּם הַגֶּבֶר בַּעַל הָעַיִן הַמִּתְבּוֹנֶנֶת הֵיטֵב.

נְאוּם הַשּׁוֹמֵעַ דִּבּוּרֵי אֵל וְיוֹדֵעַ דַּעַת מֵאֵל עֶלְיוֹן, הָרוֹאֶה מַחֲזוֹת שַׁדַּי, נוֹפֵל בְּתַרְדֵּמָה וּמִתְגַּלָּה לְעֵינָיו נְבוּאָה.

אֲנִי רוֹאֶה אוֹתוֹ וְלֹא עַכְשָׁיו, אֲנִי מַבִּיט בּוֹ וְהוּא אֵינוֹ קָרוֹב, בֶּעָתִיד יִזְרַח מֶלֶךְ עֶלְיוֹן מִיַּעֲקֹב וְיָקוּם שַׁלִּיט מִיִּשְׂרָאֵל, וְיִמְחַץ אֶת מוֹאָב שֶׁיּוֹשְׁבִים בִּגְבוּלוֹ, וְיִכְבּוֹשׁ אֶת כָּל בְּנֵי הָאָדָם.

אֱדוֹם יִהְיוּ לוֹ לִירוּשָׁה – שֵׂעִיר אוֹיְבָיו יִהְיוּ לוֹ לִירוּשָׁה, וְיִשְׂרָאֵל עוֹשֶׂה חַיִל.

וְאִישׁ מִיַּעֲקֹב יִשְׁלוֹט וְיַשְׁמִיד כָּל שָׂרִיד מֵהָעִיר.

הוּא רָאָה אֶת עֲמָלֵק, נָשָׂא אֶת נְאוּמוֹ וְאָמַר: עֲמָלֵק הוּא הָעָם הָרִאשׁוֹן שֶׁנִּלְחַם בְּיִשְׂרָאֵל, וְסוֹפוֹ שֶׁיֹּאבַד.

הוּא רָאָה אֶת בְּנֵי יִתְרוֹ, נָשָׂא אֶת נְאוּמוֹ וְאָמַר: חַזֵּק אֶת מְגוּרֶיךָ וְשִׂים בַּסֶּלַע אֶת בֵּיתְךָ.

כִּי אִם יִרְצוּ לְהַשְׁמִיד אֶת שִׁלְטוֹן בְּנֵי יִתְרוֹ, לָמָּה שֶׁאַשּׁוּר יִקְחוּ אוֹתְךָ בַּשֶּׁבִי?

הוּא נָשָׂא אֶת נְאוּמוֹ וְאָמַר: אוֹי! מִי יִשָּׁאֵר בַּחַיִּים כְּשֶׁהָאֵל יַעֲשֶׂה אֶת יִשְׂרָאֵל שַׁלִּיטִים.

וְצִיֵּי אֳנִיּוֹת יֵצְאוּ מֵאֶרֶץ כִּתִּים, יְעַנּוּ אֶת עַם אַשּׁוּר וִיעַנּוּ אֶת עַם עֵבֶר, וְגַם הוּא – עַם כִּתִּים סוֹפוֹ שֶׁיֹּאבַד.

בִּלְעָם קָם וְהָלַךְ וְחָזַר לִמְקוֹמוֹ, וְגַם בָּלָק הָלַךְ לְדַרְכּוֹ.


Chapter 25

<b>פָּרָשַׁת קִנְאַת פִּינְחָס</b><br>יִשְׂרָאֵל חָנוּ בַּשִּׁטִּים, וְהָעָם הִתְחִילוּ לִזְנוֹת עִם בְּנוֹת מוֹאָב.

הֵן קָרְאוּ לָעָם לֶאֱכוֹל מִקָּרְבְּנוֹת אֱלֹהֵיהֶן, וְהָעָם אָכְלוּ וְהִשְׁתַּחֲווּ לֵאלֹהֵיהֶן.

עַם יִשְׂרָאֵל הִתְחַבֵּר לָאֱלִיל בַּעַל פְּעוֹר, וַה' כָּעַס עַל יִשְׂרָאֵל.

ה' אָמַר לְמֹשֶׁה: קַח אִתְּךָ אֶת כָּל רָאשֵׁי הָעָם וּתְלֵה אֶת הַחוֹטְאִים לְמוּל הַשֶּׁמֶשׁ לְמַעַן כְּבוֹד ה', וְכָךְ יִפָּסֵק הַכַּעַס שֶׁל ה' מִיִּשְׂרָאֵל.

מֹשֶׁה אָמַר לְשׁוֹפְטֵי יִשְׂרָאֵל: הִרְגוּ כָּל אִישׁ אֶת אֲנָשָׁיו שֶׁהִתְחַבְּרוּ לְבַעַל פְּעוֹר!

וְהִנֵּה אִישׁ מִבְּנֵי יִשְׂרָאֵל בָּא וְקֵרֵב אֶל מִשְׁפַּחְתּוֹ אֶת הַבַּת הַמִּדְיָנִית לְעֵינֵי מֹשֶׁה וּלְעֵינֵי כָּל הַקָּהָל שֶׁל בְּנֵי יִשְׂרָאֵל, וְהֵם בּוֹכִים לִפְנֵי פֶּתַח אוֹהֶל הַהִתְכַּנְּסוּת.

פִּינְחָס בֶּן אֶלְעָזָר בֶּן אַהֲרֹן הַכֹּהֵן רָאָה, קָם מִתּוֹךְ הַצִּבּוּר וְלָקַח רוֹמַח בְּיָדוֹ.

הוּא בָּא אַחֲרֵי הָאִישׁ מִבְּנֵי יִשְׂרָאֵל לָאוֹהֶל שֶׁבּוֹ שָׁכְבוּ, וְדָקַר אֶת שְׁנֵיהֶם – אֶת הָאִישׁ מִיִּשְׂרָאֵל וְאֶת הָאִשָּׁה בְּבִטְנָהּ, וְהַמַּגֵּפָה נֶעֶצְרָה מֵעַל בְּנֵי יִשְׂרָאֵל.

מִסְפַּר הַמֵּתִים בַּמַּגֵּפָה הָיוּ עֶשְׂרִים וְאַרְבָּעָה אֶלֶף.

<b>פָּרָשַׁת שְׂכַר פִּינְחָס</b><br>ה' דִּבֵּר אֶל מֹשֶׁה וְאָמַר:

פִּינְחָס בֶּן אֶלְעָזָר בֶּן אַהֲרֹן הַכֹּהֵן הִשְׁקִיט אֶת כַּעֲסִי עַל בְּנֵי יִשְׂרָאֵל בְּכָךְ שֶׁנָּקַם אֶת נִקְמָתִי בְּתוֹכָם, וְלָכֵן לֹא הִשְׁמַדְתִּי אֶת בְּנֵי יִשְׂרָאֵל בְּכַעֲסִי.

לָכֵן אֱמוֹר לוֹ שֶׁאֲנִי מִתְחַיֵּב לְהַעֲנִיק לוֹ שָׁלוֹם.

וְתִהְיֶה לוֹ וּלְצֶאֱצָאָיו אַחֲרָיו הִתְחַיְּבוּת מִמֶּנִּי שֶׁיִּהְיוּ כֹּהֲנִים לְעוֹלָם, כְּשָׂכָר עַל שֶׁנָּקַם עֲבוּר אֱלֹהָיו וְכִפֵּר עַל בְּנֵי יִשְׂרָאֵל.

וְשֵׁם הָאִישׁ מִיִּשְׂרָאֵל הָהָרוּג שֶׁנֶּהֱרַג עִם הַמִּדְיָנִית: זִמְרִי בֶּן סָלוּא, נְשִׂיא עֵדָה בְּשֵׁבֶט שִׁמְעוֹן.

וְשֵׁם הָאִשָּׁה הַמִּדְיָנִית הַהֲרוּגָה: כָּזְבִּי בַּת צוּר, שֶׁהָיָה מַנְהִיג שֶׁל מִסְפַּר שֶׁל שְׁבָטִים בְּמִדְיָן.

ה' דִּבֵּר אֶל מֹשֶׁה וְאָמַר:

הִלָּחֲמוּ בַּמִּדְיָנִים וְהִרְגּוּ אוֹתָם.

כִּי הֵם נִלְחָמִים בָּכֶם בִּמְזִמּוֹתֵיהֶם נֶגְדְּכֶם בְּעִנְיַן פְּעוֹר, וּבְעִנְיַן אֲחוֹתָם כָּזְבִּי בַּת נְשִׂיא מִדְיָן שֶׁנֶהֶרְגָה בְּיוֹם הַמַּגֵּפָה שֶׁהָיְתָה עוֹנֶשׁ עַל עִנְיַן פְּעוֹר.


Chapter 26

<b>פָּרָשַׁת הַפְּקוּדִים</b><br>אַחֲרֵי הַמַּגֵּפָה, ה' אָמַר לְמֹשֶׁה וּלְאֶלְעָזָר בֶּן אַהֲרֹן הַכֹּהֵן: 
סִפְרוּ אֶת כָּל הַצִּבּוּר שֶׁל בְּנֵי יִשְׂרָאֵל מִגִּיל עֶשְׂרִים שָׁנָה וָמַעְלָה לְפִי מִשְׁפְּחוֹתֵיהֶם, כָּל מִתְגַּיֵּס לַצָּבָא בְּיִשְׂרָאֵל. 
מֹשֶׁה וְאֶלְעָזָר הַכֹּהֵן דִּבְּרוּ אֶל יִשְׂרָאֵל בַּמִּישׁוֹרִים שֶׁל מוֹאָב עַל יַד יַרְדֵּן יְרִיחוֹ וְאָמְרוּ: 
מִגִּיל עֶשְׂרִים שָׁנָה וָמָעְלָה יִסָּפְרוּ, כְּמוֹ שֶׁה' צִוָּה אֶת מֹשֶׁה וּבְנֵי יִשְׂרָאֵל אַחֲרֵי שֶׁיָּצְאוּ מֵאֶרֶץ מִצְרַיִם (בְּפָרָשַׁת בְּמִדְבַּר). 
רְאוּבֵן – בְּכוֹר יִשְׂרָאֵל, בְּנֵי רְאוּבֵן: חֲנוֹךְ – אֲבִי מִשְׁפַּחַת הַחֲנוֹכִי, לְפַלּוּא – מִשְׁפַּחַת הַפַּלּוּאִי. 
לְחֶצְרוֹן מִשְׁפַּחַת הַחֶצְרוֹנִי, לְכַרְמִי מִשְׁפַּחַת הַכַּרְמִי. 
אֵלֶּה מִשְׁפְּחוֹת רְאוּבֵן, מִסְפַּר אַנְשֵׁיהֶם הָיָה אַרְבָּעִים וּשְׁלוֹשָׁה אֶלֶף וּשְׁבַע מֵאוֹת וּשְׁלוֹשִׁים. 
וּבְנֵי פַּלּוּא: אֱלִיאָב. 
וּבְנֵי אֱלִיאָב: נְמוּאֵל וְדָתָן וַאֲבִירָם, הֵם דָּתָן וַאֲבִירָם הַמּוּכָּרִים, נְצִיגֵי הַצִּבּוּר בַּאֲסֵיפוֹת הַהַנְהָגָה, שֶׁהִמְרִידוּ אֶת הָעָם נֶגֶד מֹשֶׁה וְאַהֲרֹן בַּקָּהָל שֶׁל קוֹרַח כְּשֶׁהִמְרִידוּ לָרִיב עִם ה'. 
הָאָרֶץ פָּתְחָה אֶת פִּיהָ וּבָלְעָה אוֹתָם וְאֶת קוֹרַח, בִּזְמַן מוֹת הַצִּבּוּר שֶׁל קוֹרַח, כְּשֶׁהָאֵשׁ שָׂרְפָה אֶת מָאתַיִם וַחֲמִשִּׁים הָאֲנָשִׁים, וְהֵם הָפְכוּ לְשֵׁם דָּבָר. 
וּבְנֵי קוֹרַח לֹא מֵתוּ. 
בְּנֵי שִׁמְעוֹן לְמִשְׁפְּחוֹתֵיהֶם: לִנְמוּאֵל מִשְׁפַּחַת הַנְּמוּאֵלִי, לְיָמִין מִשְׁפַּחַת הַיָּמִינִי, לְיָכִין מִשְׁפַּחַת הַיָּכִינִי. 
לְזֶרַח מִשְׁפַּחַת הַזַּרְחִי, לְשָׁאוּל מִשְׁפַּחַת הַשָּׁאוּלִי. 
אֵלֶּה מִשְׁפְּחוֹת הַשִּׁמְעוֹנִי, וּמִסְפָּרָם עֶשְׂרִים וּשְׁנַיִם אֶלֶף וּמָאתָיִם. 
בְּנֵי גָּד לְמִשְׁפְּחוֹתֵיהֶם: לִצְפוֹן מִשְׁפַּחַת הַצְּפוֹנִי, לְחַגִּי מִשְׁפַּחַת הַחַגִּי, לְשׁוּנִי מִשְׁפַּחַת הַשּׁוּנִי. 
לְאָזְנִי מִשְׁפַּחַת הָאָזְנִי, לְעֵרִי מִשְׁפַּחַת הָעֵרִי. 
לַאֲרוֹד מִשְׁפַּחַת הָאֲרוֹדִי, לְאַרְאֵלִי מִשְׁפַּחַת הָאַרְאֵלִי. 
אֵלֶּה מִשְׁפְּחוֹת בְּנֵי גָּד שֶׁנִּסְפְּרוּ – אַרְבָּעִים אֶלֶף וַחֲמֵשׁ מֵאוֹת. 
בְּנֵי יְהוּדָה: עֵר וְאוֹנָן, עֵר וְאוֹנָן מֵתוּ בְּאֶרֶץ כְּנַעַן. 
בְּנֵי יְהוּדָה לְמִשְׁפְּחוֹתֵיהֶם הָיוּ: לְשֵׁלָה מִשְׁפַּחַת הַשֵּׁלָנִי, לְפֶרֶץ מִשְׁפַּחַת הַפַּרְצִי, לְזֶרַח מִשְׁפַּחַת הַזַּרְחִי. 
בְּנֵי פֶּרֶץ הָיוּ: לְחֶצְרוֹן מִשְׁפַּחַת הַחֶצְרוֹנִי, לְחָמוּל מִשְׁפַּחַת הֶחָמוּלִי. 
אֵלֶּה מִשְׁפְּחוֹת יְהוּדָה שֶׁנִּסְפְּרוּ – שִׁבְעִים וְשִׁשָּׁה אֶלֶף וַחֲמֵשׁ מֵאוֹת. 
בְּנֵי יִשָּׂשכָר לְמִשְׁפְּחוֹתֵיהֶם: תּוֹלָע מִשְׁפַּחַת הַתּוֹלָעִי, לְפֻוָה מִשְׁפַּחַת הַפּוּנִי. 
לְיָשׁוּב מִשְׁפַּחַת הַיָּשׁוּבִי, לְשִׁמְרוֹן מִשְׁפַּחַת הַשִּׁמְרוֹנִי. 
אֵלֶּה מִשְׁפְּחוֹת יִשָּׂשכָר שֶׁנִּסְפְּרוּ – שִׁשִּׁים וְאַרְבָּעָה אֶלֶף וּשְׁלוֹשׁ מֵאוֹת. 
בְּנֵי זְבוּלוּן לְמִשְׁפְּחוֹתֵיהֶם: לְסֶרֶד מִשְׁפַּחַת הַסַּרְדִּי, לְאֵלוֹן מִשְׁפַּחַת הָאֵלוֹנִי, לְיַחְלְאֵל מִשְׁפַּחַת הַיַּחְלְאֵלִי. 
אֵלֶּה מִשְׁפְּחוֹת הַזְּבוּלוֹנִי שֶׁנִּסְפְּרוּ – שִׁשִּׁים אֶלֶף וַחֲמֵשׁ מֵאוֹת. 
בְּנֵי יוֹסֵף לְמִשְׁפְּחוֹתֵיהֶם: מְנַשֶּׁה וְאֶפְרַיִם. 
בְּנֵי מְנַשֶּׁה: לְמָכִיר מִשְׁפַּחַת הַמָּכִירִי וּמָכִיר הוֹלִיד אֶת גִּלְעָד, לְגִלְעָד מִשְׁפַּחַת הַגִּלְעָדִי. 
אֵלֶּה בְּנֵי גִּלְעָד: אִיעֶזֶר מִשְׁפַּחַת הָאִיעֶזְרִי, לְחֵלֶק מִשְׁפַּחַת הַחֶלְקִי. 
וְאַשְׂרִיאֵל מִשְׁפַּחַת הָאַשְׂרִאֵלִי, וְשֶׁכֶם מִשְׁפַּחַת הַשִּׁכְמִי. 
וּשְׁמִידָע מִשְׁפַּחַת הַשְּׁמִידָעִי, וְחֵפֶר מִשְׁפַּחַת הַחֶפְרִי. 
וּצְלָפְחָד בֶּן חֵפֶר לֹא הָיוּ לוֹ בָּנִים אֶלָּא בָּנוֹת, וְשֵׁם בְּנוֹת צְלָפְחָד: מַחְלָה וְנוֹעָה חָגְלָה מִלְכָּה וְתִרְצָה. 
אֵלֶּה מִשְׁפְּחוֹת מְנַשֶּׁה, וּמִסְפָּרָם חֲמִשִּׁים וּשְׁנַיִם אֶלֶף וּשְׁבַע מֵאוֹת. 
אֵלֶּה בְּנֵי אֶפְרַיִם לְמִשְׁפְּחוֹתֵיהֶם: לְשׁוּתֶלַח מִשְׁפַּחַת הַשּׁוּתַלְחִי, לְבֶכֶר מִשְׁפַּחַת הַבַּכְרִי, לְתַחַן מִשְׁפַּחַת הַתַּחֲנִי. 
וְאֵלֶּה בְּנֵי שׁוּתֶלַח: לְעֵרָן מִשְׁפַּחַת הָעֵרָנִי. 
אֵלֶּה מִשְׁפְּחוֹת בְּנֵי אֶפְרַיִם שֶׁנִּסְפְּרוּ – שְׁלוֹשִׁים וּשְׁנַיִם אֶלֶף וַחֲמֵשׁ מֵאוֹת. אֵלֶּה בְּנֵי יוֹסֵף לְמִשְׁפְּחוֹתֵיהֶם. 
בְּנֵי בִּנְיָמִין לְמִשְׁפְּחוֹתֵיהֶם: לְבֶלַע מִשְׁפַּחַת הַבַּלְעִי, לְאַשְׁבֵּל מִשְׁפַּחַת הָאַשְׁבֵּלִי, לַאֲחִירָם מִשְׁפַּחַת הָאֲחִירָמִי. 
לִשְׁפוּפָם מִשְׁפַּחַת הַשּׁוּפָמִי, לְחוּפָם מִשְׁפַּחַת הַחוּפָמִי. 
בְּנֵי בֶּלַע הָיוּ אַרְדְּ וְנַעֲמָן: לְאַרְדְּ מִשְׁפַּחַת הָאַרְדִּי, לְנַעֲמָן מִשְׁפַּחַת הַנַּעֲמִי. 
אֵלֶּה בְּנֵי בִּנְיָמִין לְמִשְׁפְּחוֹתֵיהֶם, וּמִסְפָּרָם אַרְבָּעִים וַחֲמִשָּׁה אֶלֶף וְשֵׁשׁ מֵאוֹת. 
אֵלֶּה בְּנֵי דָּן לְמִשְׁפְּחוֹתֵיהֶם: לְשׁוּחָם מִשְׁפַּחַת הַשּׁוּחָמִי, אֵלֶּה מִשְׁפְּחוֹת דָּן לְמִשְׁפְּחוֹתֵיהֶם. 
כָּל מִשְׁפְּחֹת הַשּׁוּחָמִי שֶׁנִּסְפְּרוּ – שִׁשִּׁים וְאַרְבָּעָה אֶלֶף וְאַרְבַּע מֵאוֹת. 
בְּנֵי אָשֵׁר לְמִשְׁפְּחוֹתֵיהֶם: לְיִמְנָה מִשְׁפַּחַת הַיִּמְנָה, לְיִשְׁוִי מִשְׁפַּחַת הַיִּשְׁוִי, לִבְרִיעָה מִשְׁפַּחַת הַבְּרִיעִי. 
לִבְנֵי בְּרִיעָה: לְחֶבֶר מִשְׁפַּחַת הַחֶבְרִי, לְמַלְכִּיאֵל מִשְׁפַּחַת הַמַּלְכִּיאֵלִי. 
וְשֵׁם הַבַּת שֶׁל אָשֵׁר – שֶׂרַח. 
אֵלֶּה מִשְׁפְּחוֹת בְּנֵי אָשֵׁר שֶׁנִּסְפְּרוּ – חֲמִשִּׁים וּשְׁלוֹשָׁה אֶלֶף וְאַרְבַּע מֵאוֹת. 
בְּנֵי נַפְתָּלִי לְמִשְׁפְּחוֹתֵיהֶם: לְיַחְצְאֵל מִשְׁפַּחַת הַיַּחְצְאֵלִי, לְגוּנִי מִשְׁפַּחַת הַגּוּנִי. 
לְיֵצֶר מִשְׁפַּחַת הַיִּצְרִי, לְשִׁלֵּם מִשְׁפַּחַת הַשִּׁלֵּמִי. 
אֵלֶּה מִשְׁפְּחוֹת נַפְתָּלִי לְמִשְׁפְּחוֹתֵיהֶם, וּמִסְפָּרָם אַרְבָּעִים וַחֲמִשָּׁה אֶלֶף וְאַרְבַּע מֵאוֹת. 
זֶה מִסְפַּר בְּנֵי יִשְׂרָאֵל שֶׁנִּסְפְּרוּ – שֵׁשׁ מֵאוֹת וְאֶחָד אֶלֶף שְׁבַע מֵאוֹת וּשְׁלוֹשִׁים. 
ה' דִּבֵּר אֶל מֹשֶׁה וְאָמַר:
הָאָרֶץ תִּתְחַלֵּק לְנַחֲלָה לָאֲנָשִׁים הָאֵלֶּה שֶׁנִּסְפְּרוּ לְפִי מִסְפַּר הַשֵּׁמוֹת הָאֵלֶּה. 
לְשֵׁבֶט גָּדוֹל תַּגְדִּיל אֶת נַחֲלָתוֹ, וּלְשֵׁבֶט קָטָן תַּקְטִין אֶת נַחֲלָתוֹ – לְפִי מִסְפַּר אַנְשֵׁי כָּל שֵׁבֶט כָּךְ תִּנָּתֵן נַחֲלָתוֹ. 
אֲבָל הָאָרֶץ תִּתְחַלֵּק בְּגוֹרָל – לְפִי הַשֵּׁמוֹת שֶׁיַּעֲלוּ בַּגּוֹרָל יִקָּבַע הַמָּקוֹם שֶׁיִּנְחֲלוּ שִׁבְטֵי אֲבוֹתֵיהֶם. 
עַל פִּי הַגּוֹרָל תִּתְחַלֵּק הַנַּחֲלָה בֵּין מִשְׁפָּחָה גְּדוֹלָה לְמִשְׁפָּחָה קְטַנָּה. 
וְאֵלֶּה הַנִּסְפָּרִים מִשֵּׁבֶט הַלֵּוִי לְמִשְׁפְּחוֹתֵיהֶם: לְגֵרְשׁוֹן מִשְׁפַּחַת הַגֵּרְשֻׁנִּי, לִקְהָת מִשְׁפַּחַת הַקְּהָתִי, לִמְרָרִי מִשְׁפַּחַת הַמְּרָרִי. 
אֵלֶּה מִשְׁפְּחוֹת לֵוִי: מִשְׁפַּחַת הַלִּבְנִי, מִשְׁפַּחַת הַחֶבְרוֹנִי, מִשְׁפַּחַת הַמַּחְלִי, מִשְׁפַּחַת הַמּוּשִׁי, מִשְׁפַּחַת הַקָּרְחִי, וּקְהָת הוֹלִיד אֶת עַמְרָם. 
וְשֵׁם אֵשֶׁת עַמְרָם יוֹכֶבֶד בַּת לֵוִי שֶׁאֵשֶׁת לֵוִי יָלְדָה לְלֵוִי בְּמִצְרַיִם, הִיא יָלְדָה לְעַמְרָם אֶת אַהֲרֹן אֶת מֹשֶׁה וְאֶת מִרְיָם אֲחוֹתָם. 
לְאַהֲרֹן נוֹלְדוּ: נָדָב אֲבִיהוּא אֶלְעָזָר וְאִיתָמָר. 
נָדָב וַאֲבִיהוּא מֵתוּ כְּשֶׁהִקְרִיבוּ לִפְנֵי ה' אֵשׁ שֶׁהוּא לֹא רָצָה בָּהּ. 
מִסְפָּרָם הָיָה עֶשְׂרִים וּשְׁלוֹשָׁה אֶלֶף – כָּל זָכָר מִגִּיל חוֹדֶשׁ וָמַעְלָה, וְלֹא מִגִּיל עֶשְׂרִים כִּי הֵם לֹא נִסְפְּרוּ יַחַד עִם בְּנֵי יִשְׂרָאֵל כִּי לֹא נִתְּנָה לָהֶם נַחֲלָה יַחַד עִם בְּנֵי יִשְׂרָאֵל. 
אֵלֶּה הָאֲנָשִׁים שֶׁמֹּשֶׁה וְאֶלְעָזָר הַכֹּהֵן סָפְרוּ – כְּשֶׁסָּפְרוּ אֶת בְּנֵי יִשְׂרָאֵל בַּמִּישׁוֹרִים שֶׁל מוֹאָב עַל יַד הַיַּרְדֵּן שֶׁלְּיַד יְרִיחוֹ. 
וּבְאֵלֶּה לֹא הָיָה אַף אֶחָד מֵהָאֲנָשִׁים שֶׁמֹּשֶׁה וְאַהֲרֹן הַכֹּהֵן סָפְרוּ כְּשֶׁסָּפְרוּ אֶת בְּנֵי יִשְׂרָאֵל בְּמִדְבַּר סִינַי. 
כִּי ה' אָמַר עֲלֵיהֶם שֶׁהֵם יָמוּתוּ בַּמִּדְבָּר, וְלֹא נִשְׁאַר מֵהֶם אַף אֶחָד חוּץ מִכָּלֵב בֶּן יְפֻנֶּה וִיהוֹשֻׁעַ בִּן נוּן. 

Chapter 27

<b>פָּרָשַׁת בְּנוֹת צְלָפְחָד</b><br>בְּנוֹת צְלָפְחָד בֶּן חֵפֶר בֶּן גִּלְעָד בֶּן מָכִיר בֶּן מְנַשֶּׁה מִמִּשְׁפְּחוֹת מְנַשֶּׁה בֶּן יוֹסֵף נִגְּשׁוּ, וְאֵלֶּה שְׁמוֹת בְּנוֹתָיו: מַחְלָה נוֹעָה וְחָגְלָה וּמִלְכָּה וְתִרְצָה.

הֵן עָמְדוּ לִפְנֵי מֹשֶׁה וְלִפְנֵי אֶלְעָזָר הַכֹּהֵן וְלִפְנֵי הַנְּשִׂיאִים וְכָל הַצִּבּוּר מוּל פֶּתַח אוֹהֶל הַהִתְכַּנְּסוּת, וְאָמְרוּ:

אָבִינוּ מֵת בַּמִּדְבָּר וְהוּא לֹא הָיָה בַּקְּבוּצָה שֶׁהִתְאַסְּפוּ לְהַפְגִּין נֶגֶד ה' בַּצִּבּוּר שֶׁל קוֹרַח, אֶלָּא מֵת בְּחֶטְאוֹ הַפְּרָטִי, וְלֹא הָיוּ לוֹ בָּנִים.

לָמָּה שֶׁיֵּעָלֵם שֵׁם אָבִינוּ מִתּוֹךְ מִשְׁפַּחְתּוֹ רַק מִפְּנֵי שֶׁאֵין לוֹ בֵּן?! תֵּן לָנוּ אֲחֻזָּה יַחַד עִם אֲחֵי אָבִינוּ!

מֹשֶׁה הִגִּישׁ אֶת שְׁאֵלַת בֵּרוּר תְּבִיעָתָן לִפְנֵי ה'.

<b>פָּרָשַׁת הַנַּחֲלוֹת</b><br>ה' אָמַר לְמֹשֶׁה:

דִּבְרֵי בְּנוֹת צְלָפְחָד נְכוֹנִים – תֵּן לָהֶן אֲחֻזַּת קַרְקַע לְנַחֲלָה יַחַד עִם אֲחֵי אֲבִיהֶן – הַעֲבֵר אֶת נַחֲלַת אֲבִיהֶן לָהֶן.

וְאֶל בְּנֵי יִשְׂרָאֵל תְּדַבֵּר וְתֹאמַר: אִם אִישׁ יָמוּת וְאֵין לוֹ בֵּן – תַּעֲבִירוּ אֶת נַחֲלָתוֹ לְבִתּוֹ.

וְאִם אֵין לוֹ בַּת, תִּתְּנוּ אֶת נַחֲלָתוֹ לְאֶחָיו.

וְאִם אֵין לוֹ אַחִים, תִּתְּנוּ אֶת נַחֲלָתוֹ לַאֲחֵי אָבִיו.

וְאִם אֵין לְאָבִיו אַחִים תִּתְּנוּ אֶת נַחֲלָתוֹ לִקְרוֹבוֹ הַקָּרוֹב אֵלָיו בְּיוֹתֵר מִמִּשְׁפַּחְתּוֹ וְהוּא יִירַשׁ אוֹתָהּ, דִּין זֶה יִהְיֶה לִבְנֵי יִשְׂרָאֵל לְחוֹק שֶׁיִּשְׁפְּטוּ כְּמוֹ שֶׁה' צִוָּה אֶת מֹשֶׁה.

<b>פָּרָשַׁת סְמִיכַת יְהוֹשֻׁעַ</b><br>ה' אָמַר לְמֹשֶׁה: עֲלֵה לְהַר 'מַעֲבַר הַיַּרְדֵּן' הַזֶּה, וּרְאֵה אֶת הָאָרֶץ שֶׁנָּתַתִּי לִבְנֵי יִשְׂרָאֵל.

וְאַחֲרֵי שֶׁתִּרְאֶה אוֹתָהּ תֵּאָסֵף גַּם נִשְׁמָתְךָ אֶל מְקוֹם הַנְּשָׁמוֹת כְּמוֹ שֶׁנֶּאֶסְפָה נִשְׁמַת אַהֲרֹן אָחִיךָ.

עוֹנֶשׁ עַל שֶׁסֵּרַבְתֶּם לִפְקֻדָּתִי בְּמִדְבַּר צִין בִּמְרִיבַת הַצִּבּוּר, וְהָיָה עֲלֵיכֶם לְהַקְדִּישׁ אֶת שְׁמִי בְּעִנְיַן הַמַּיִם לְעֵינֵיהֶם, אֵלֶּה הֵם מֵי הַמְּרִיבָה שֶׁהָיוּ בְּקָדֵשׁ שֶׁבְּמִדְבַּר צִין.

מֹשֶׁה דִּבֵּר אֶל ה' וְאָמַר:

ה' אֱלֹהֵי הַנְּשָׁמוֹת שֶׁל כָּל בָּשָׂר וָדָם, יְמַנֶּה בְּבַקָּשָׁה אִישׁ שֶׁיַּנְהִיג אֶת הַצִּבּוּר.

שֶׁיֵּצֵא לִפְנֵיהֶם לַקְּרָב, וְשֶׁיָּבוֹא לִפְנֵיהֶם בְּשׁוּבָם, וְשֶׁיּוֹצִיא וְיָבִיא אוֹתָם לְהַנְהִיגָם, כְּדֵי שֶׁלֹּא יִהְיֶה קְהַל ה' כְּצֹאן שֶׁאֵין לוֹ רוֹעֶה.

ה' אָמַר לְמֹשֶׁה: קַח לְךָ אֶת יְהוֹשֻׁעַ בִּן נוּן – אִישׁ שֶׁיֵּשׁ בּוֹ רוּחַ נְבוּאָה, וְתָשִׂים אֶת יָדְךָ עַל רֹאשׁוֹ.

וְתַעֲמִיד אוֹתוֹ לִפְנֵי אֶלְעָזָר הַכֹּהֵן וְלִפְנֵי כָּל הַצִּבּוּר, וּתְמַנֶּה אוֹתוֹ לְעֵינֵיהֶם.

וְתָשִׂים מִכְּבוֹדְךָ עָלָיו כְּדֵי שֶׁיִּשְׁמְעוּ בְּקוֹלוֹ כָּל הַצִּבּוּר שֶׁל בְּנֵי יִשְׂרָאֵל.

וְהוּא יַעֲמוֹד לִפְנֵי אֶלְעָזָר הַכֹּהֵן שֶׁיִּשְׁאַל עֲבוּרוֹ מֵה' אֶת הוֹרָאַת הָאֲבָנִים הַמְּאִירוֹת בַּחוֹשֶׁן שֶׁעוֹנוֹת לִשְׁאֵלוֹת, לְפִי הוֹרָאוֹתָיו יֵצְאוּ לַקְּרָב וּלְפִי הוֹרָאוֹתָיו יָשׁוּבוּ הוּא וְכָל בְּנֵי יִשְׂרָאֵל אִתּוֹ וְכָל הַצִּבּוּר.

מֹשֶׁה עָשָׂה כְּמוֹ שֶׁה' צִוָּה אוֹתוֹ, הוּא לָקַח אֶת יְהוֹשֻׁעַ וְהֶעֱמִיד אוֹתוֹ לִפְנֵי אֶלְעָזָר הַכֹּהֵן וְלִפְנֵי כָּל הַצִּבּוּר.

הוּא שָׂם עָלָיו אֶת יָדָיו וּמִנָּה אוֹתוֹ, כְּמוֹ שֶׁה' דִּבֵּר אֶל מֹשֶׁה.


Chapter 28

<b>פָּרָשַׁת הַמּוּסָפִים</b><br>ה' דִּבֵּר אֶל מֹשֶׁה וְאָמַר:

צַוֵּה אֶת בְּנֵי יִשְׂרָאֵל וְתֹאמַר לָהֶם: הַקְפִּידוּ לְהַקְרִיב לְפָנַי מַאֲכָל בִּזְמַנּוֹ – הַקָּרְבָּן הָעוֹלֶה בָּאֵשׁ לְנַחַת רוּחַ לְפָנַי.

וְתֹאמַר לָהֶם: זֶה הַקָּרְבַּן הָעוֹלֶה בָּאֵשׁ שֶׁתַּקְרִיבוּ לַה' – כְּבָשִׂים שֶׁגִּילָם עַד שָׁנָה לְלֹא מוּם, שְׁנַיִם בְּכָל יוֹם לְעוֹלָה תָּמִיד.

כֶּבֶשׂ אֶחָד תַּקְרִיב בַּבּוֹקֶר, וְאֶת הַכֶּבֶשׂ הַשֵּׁנִי תַּקְרִיב אַחַר הַצָּהֳרַיִם.

וְכַמּוּת שֶׁל עֲשִׂירִית אֵיפָה (כִּ2.16 לִיטֶר) סוֹלֶת לְמִנְחָה מְעֻרְבֶּבֶת בְּשֶׁמֶן כָּתוּשׁ בְּכַמּוּת שֶׁל רְבִיעִית הַהִין (כִּ900 מ"ל).

עוֹלָה שֶׁתֻּקְרַב תָּמִיד, כְּמוֹ שֶׁהֻקְרְבָה בְּהַר סִינַי, לְנַחַת רוּחַ – קָרְבָּן עוֹלֶה בָּאֵשׁ לַה'.

הַיַּיִן שֶׁמּוֹזְגִים אִתָּהּ יִהְיֶה בְּכַמּוּת שֶׁל רְבִיעִית הַהִין (כִּ900 מ"ל) לְכָל כֶּבֶשׂ, יִמְזְגוּ בַּמִּקְדָשׁ עַל הַמִּזְבֵּחַ יַיִן יָשָׁן לַה'.

וְאֶת הַכֶּבֶשׂ הַשֵּׁנִי תַּקְרִיב אַחַר הַצָּהֳרַיִם, וְתָבִיא אִתּוֹ מִנְחָה וְיַיִן כְּמוֹ בַּבּוֹקֶר, קָרְבָּן עוֹלֶה בָּאֵשׁ לְנַחַת רוּחַ לַה'.

וּבְיוֹם הַשַּׁבָּת תַּקְרִיבוּ שְׁנֵי כְּבָשִׂים שֶׁגִּילָם עַד שָׁנָה לְלֹא מוּם, וּשְׁתֵּי עֲשִׂירִיּוֹת הָאֵיפָה (כְּ⅓4 לִיטֶר) שֶׁל סוֹלֶת מְעֻרְבֶּבֶת בְּשֶׁמֶן לְמִנְחָה, וְהַיַּיִן שֶׁלּוֹ.

עוֹלָה קְבוּעָה בְּכָל שַׁבָּת, נוֹסָף עַל הָעוֹלָה הַקְּבוּעָה תָּמִיד וּשְׁפִיכַת הַיַּיִן שֶׁלָּהּ.

וּבְרָאשֵׁי חָדְשֵׁיכֶם תַּקְרִיבוּ עוֹלָה לַה' – שְׁנֵי פָּרִים, אַיִל אֶחָד, וְשִׁבְעָה כְּבָשִׂים שֶׁגִּילָם עַד שָׁנָה לְלֹא מוּם.

וּשָׁלוֹשׁ עֲשִׂירִיּוֹת הָאֵיפָה (כְּ6.5 לִיטֶר) סוֹלֶת מְעֻרְבֶּבֶת בְּשֶׁמֶן לְכָל פָּר לְמִנְחָה, וּשְׁתֵּי עֲשִׂירִיּוֹת הָאֵיפָה (כְּ⅓4 לִיטֶר) סוֹלֶת מְעֻרְבֶּבֶת בְּשֶׁמֶן לְכָל אַיִל לְמִנְחָה.

וַעֲשִׂירִית הָאֵיפָה (כִּ2.16 לִיטֶר) סוֹלֶת מְעֻרְבֶּבֶת בְּשֶׁמֶן לְכָל כֶּבֶשׂ לְמִנְחָה, עוֹלָה לְנַחַת רוּחַ, קָרְבָּן עוֹלֶה בָּאֵשׁ לַה'. 

וְהַיַּיִן לִמְזִיגָה אִתָּם: חֲצִי הִין יַיִן (כְּלִיטֶר וּ800 מ"ל) יִהְיֶה לְכָל פָּר וּשְׁלִישׁ הִין (כְּלִיטֶר וּ200 מ"ל) לְכָל אַיִל וּרְבִיעִית הִין (כִּ900 מ"ל) לְכָל כֶּבֶשׂ, זֹאת עוֹלַת כָּל חוֹדֶשׁ מֵחָדְשֵׁי הַשָּׁנָה.

וְתַיִשׁ אֶחָד לְקָרְבַּן חַטָּאת לַה' יֻקְרַב בְּנוֹסָף לָעוֹלָה שֶׁל קָרְבַּן הַתָּמִיד, עִם הַיַּיִן שֶׁאִתּוֹ.

וּבַחוֹדֶשׁ הָרִאשׁוֹן בַּיּוֹם הָאַרְבָּעָה עָשָׂר לַחוֹדֶשׁ – הַקְרָבַת קָרְבַּן פֶּסַח לַה'.

וּבַיּוֹם הַחֲמִשָּׁה עָשָׂר לַחוֹדֶשׁ הַזֶּה – חָג, שִׁבְעָה יָמִים יֹאכְלוּ מַצּוֹת.

בַּיּוֹם הָרִאשׁוֹן מְאוֹרָע קָדוֹשׁ – אַל תַּעֲשׂוּ שׁוּם מְלָאכָה שֶׁל עֲבוֹדָה.

וְתַקְרִיבוּ לָאֵשׁ קָרְבַּן עוֹלָה לַה' – שְׁנֵי פָּרִים וְאַיִל אֶחָד וְשִׁבְעָה כְּבָשִׂים שֶׁגִּילָם עַד שָׁנָה, לְלֹא מוּם כְּדֵי שֶׁיִּהְיוּ רְצוּיִים בְּעֵינֵי ה' עֲבוּרְכֶם.

וּמִנְחוֹתֵיהֶם סוֹלֶת מְעֻרְבֶּבֶת בְּשֶׁמֶן שָׁלוֹשׁ עֲשִׂירִיּוֹת הָאֵיפָה (כְּ6.5 לִיטֶר) לְכָל פָּר וּשְׁתֵּי עֲשִׂירִיּוֹת הָאֵיפָה (כְּ⅓4 לִיטֶר) תַּעֲשׂוּ לְכָל אַיִל.

עֲשִׂירִית אֵיפָה אַחַת (כִּ2.16 לִיטֶר) תַּעֲשֶׂה לְכָל כֶּבֶשׂ לְשִׁבְעַת הַכְּבָשִׂים.

וְתַיִשׁ אֶחָד לְחַטָּאת לְכַפֵּר עֲלֵיכֶם.

תַּעֲשׂוּ אֶת אֵלֶּה נוֹסָף עַל עוֹלַת הַבּוֹקֶר – הָעוֹלָה שֶׁל קָרְבַּן הַתָּמִיד.

כָּךְ תַּעֲשׂוּ בְּכָל יוֹם בְּמֶשֶׁךְ שִׁבְעָה יָמִים, קָרְבָּן עוֹלֶה בָּאֵשׁ כְּמַאֲכָל לְנַחַת רוּחַ לַה', הוּא יֻקְרַב בְּנוֹסָף לָעוֹלָה שֶׁל קָרְבַּן הַתָּמִיד עִם שְׁפִיכַת הַיַּיִן שֶׁאִתּוֹ.

וּבַיּוֹם הַשְּׁבִיעִי יִהְיֶה לָכֶם מְאוֹרָע קָדוֹשׁ, אַל תַּעֲשׂוּ שׁוּם מְלָאכָה שֶׁל עֲבוֹדָה.

וּבְיוֹם הַבִּכּוּרִים כְּשֶׁתַּקְרִיבוּ מִנְחָה חֲדָשָׁה לַה' בְּסִיּוּם סְפִירַתְכֶם אֶת הַשָּׁבוּעוֹת יִהְיֶה לָכֶם מְאוֹרָע קָדוֹשׁ – אַל תַּעֲשׂוּ שׁוּם מְלָאכָה שֶׁל עֲבוֹדָה.

וְתַקְרִיבוּ עוֹלָה לְנַחַת רוּחַ לַה': שְׁנֵי פָּרִים בְּנֵי בָּקָר אַיִל אֶחָד וְשִׁבְעָה כְּבָשִׂים שֶׁגִּילָם עַד שָׁנָה.

וּמִנְחוֹתֵיהֶם: סוֹלֶת מְעֻרְבֶּבֶת בְּשֶׁמֶן, שָׁלוֹשׁ עֲשִׂירִיּוֹת הָאֵיפָה (כְּ6.5 לִיטֶר) לְכָל פָּר, וּשְׁתֵּי עֲשִׂירִיּוֹת הָאֵיפָה (כְּ⅓4 לִיטֶר) לְכָל אַיִל.

עֲשִׂירִית אֵיפָה (כִּ2.16 לִיטֶר) לְכָל כֶּבֶשׂ לְשִׁבְעַת הַכְּבָשִׂים.

תַּיִשׁ אֶחָד לְכַפֵּר עֲלֵיכֶם.

כָּךְ תַּעֲשׂוּ בְּנוֹסָף לָעוֹלָה שֶׁל קָרְבַּן הַתָּמִיד וְהַיַּיִן שֶׁאִתָּהּ, הֵם יִהְיוּ לְלֹא מוּם כְּדֵי שֶׁיִּהְיוּ רְצוּיִים בְּעֵינֵי ה' עֲבוּרְכֶם, וְעִם הַיַּיִן שֶׁאִתָּם.


Chapter 29

וּבַחוֹדֶשׁ הַשְּׁבִיעִי בָּרִאשׁוֹן לַחוֹדֶשׁ יִהְיֶה לָכֶם מְאוֹרָע קָדוֹשׁ – אַל תַּעֲשׂוּ שׁוּם מְלָאכָה שֶׁל עֲבוֹדָה, יִהְיֶה לָכֶם יוֹם שֶׁל תְּקִיעַת תְּרוּעוֹת.

וְתַעֲשׂוּ עוֹלָה לְנַחַת רוּחַ לַה' – פַּר אֶחָד אַיִל אֶחָד וְשִׁבְעָה כְּבָשִׂים שֶׁגִּילָם עַד שָׁנָה לְלֹא מוּם.

וּמִנְחוֹתֵיהֶם: סוֹלֶת מְעֻרְבֶּבֶת בְּשֶׁמֶן, שָׁלוֹשׁ עֲשִׂירִיּוֹת הָאֵיפָה (כְּ6.5 לִיטֶר) לְכָל פָּר שְׁתֵּי עֲשִׂירִיּוֹת הָאֵיפָה (כְּ⅓4 לִיטֶר) לְכָל אַיִל.

וַעֲשִׂירִית אֵיפָה (כִּ2.16 לִיטֶר) לְכָל כֶּבֶשׂ מִשִּׁבְעַת הַכְּבָשִׂים.

וְתַיִשׁ אֶחָד חַטָּאת לְכַפֵּר עֲלֵיכֶם.

נוֹסָף עַל עוֹלַת רֹאשׁ חוֹדֶשׁ וּמִנְחָתָהּ וְהָעוֹלָה שֶׁל קָרְבַּן הַתָּמִיד וּמִנְחָתָהּ וּשְׁפִיכַת הַיַּיִן שֶׁאִתָּם כְּדִינֵיהֶם, קָרְבָּן עוֹלֶה בָּאֵשׁ לְנַחַת רוּחַ לַה'.

וּבָעֲשִׂירִי לַחוֹדֶשׁ הַשְּׁבִיעִי הַזֶּה יִהְיֶה לָכֶם מְאוֹרָע קָדוֹשׁ, וּתְעַנּוּ אֶת נַפְשׁוֹתֵיכֶם בְּצוֹם וְאַל תַּעֲשׂוּ שׁוּם מְלָאכָה.

וְתַקְרִיבוּ עוֹלָה לַה' לְנַחַת רוּחַ: פַּר אֶחָד אַיִל אֶחָד וְשִׁבְעָה כְּבָשִׂים שֶׁגִּילָם עַד שָׁנָה לְלֹא מוּם כְּדֵי שֶׁיִּהְיוּ רְצוּיִים בְּעֵינֵי ה' עֲבוּרְכֶם.

וּמִנְחוֹתֵיהֶם סוֹלֶת מְעֻרְבֶּבֶת בְּשֶׁמֶן שָׁלוֹשׁ עֲשִׂירִיּוֹת הָאֵיפָה (כְּ6.5 לִיטֶר) לְכָל פָּר, וּשְׁתֵּי עֲשִׂירִיּוֹת הָאֵיפָה (כְּ⅓4 לִיטֶר) לְכָל אַיִל.

עֲשִׂירִית אֵיפָה (כִּ2.16 לִיטֶר) לְכָל כֶּבֶשׂ מִשִּׁבְעַת הַכְּבָשִׂים.

תַּיִשׁ אֶחָד חַטָּאת, נוֹסָף עַל חַטַּאת הַכִּפּוּרִים וְהָעוֹלָה שֶׁל קָרְבַּן הַתָּמִיד וּמִנְחָתָהּ וּשְׁפִיכַת הַיַּיִן שֶׁאִתָּם.

וּבַיּוֹם הַחֲמִשָּׁה עָשָׂר לַחוֹדֶשׁ הַשְּׁבִיעִי יִהְיֶה לָכֶם מְאוֹרָע קָדוֹשׁ – אַל תַּעֲשׂוּ שׁוּם מְלָאכָה שֶׁל עֲבוֹדָה, וְתַחְגְּגוּ חַג לַה' שִׁבְעָה יָמִים.

וְתַקְרִיבוּ קָרְבָּן עוֹלָה לָאֵשׁ לְנַחַת רוּחַ לַה': שְׁלוֹשָׁה עָשָׂר פָּרִים, שְׁנֵי אֵילִים, וְאַרְבָּעָה עָשָׂר כְּבָשִׂים שֶׁגִּילָם עַד שָׁנָה, וְיִהְיוּ לְלֹא מוּם.

וּמִנְחוֹתֵיהֶם סוֹלֶת מְעֻרְבֶּבֶת בְּשֶׁמֶן: שָׁלוֹשׁ עֲשִׂירִיּוֹת הָאֵיפָה (כְּ6.5 לִיטֶר) לְכָל פָּר מִשְּׁלוֹשָׁה עָשָׂר הַפָּרִים, שְׁתֵּי עֲשִׂירִיּוֹת הָאֵיפָה (כְּ⅓4 לִיטֶר) לְכָל אַיִל מִשְּׁנֵי הָאֵילִים.

עֲשִׂירִית אֵיפָה (כִּ2.16 לִיטֶר) לְכָל כֶּבֶשׂ מֵאַרְבָּעָה עָשָׂר הַכְּבָשִׂים.

וְתַיִשׁ אֶחָד חַטָּאת בְּנוֹסָף לְעוֹלַת הַתָּמִיד מִנְחָתָהּ וּשְׁפִיכַת הַיַּיִן שֶׁאִתָּהּ.

וּבַיּוֹם הַשֵּׁנִי שְׁנֵים עָשָׂר פָּרִים, שְׁנֵי אֵילִים, אַרְבָּעָה עָשָׂר כְּבָשִׂים שֶׁגִּילָם עַד שָׁנָה, לְלֹא מוּם.

וּמִנְחוֹתֵיהֶם וּשְׁפִיכַת הַיַּיִן שֶׁאִתָּם לַפָּרִים לָאֵילִים וְלַכְּבָשִׂים יִהְיוּ בְּמִסְפָּרָם כַּדִּין.

וְתַיִשׁ אֶחָד חַטָּאת נוֹסָף עַל עוֹלַת הַתָּמִיד וּמִנְחָתָהּ וּשְׁפִיכַת הַיַּיִן שֶׁאִתָּם.

וּבַיּוֹם הַשְּׁלִישִׁי אַחַד עָשָׂר פָּרִים, שְׁנֵי אֵילִים, אַרְבָּעָה עָשָׂר כְּבָשִׂים שֶׁגִּילָם עַד שָׁנָה לְלֹא מוּם.

וּמִנְחוֹתֵיהֶם וּשְׁפִיכַת הַיַּיִן שֶׁאִתָּם לַפָּרִים לָאֵילִים וְלַכְּבָשִׂים יִהְיוּ בְּמִסְפָּרָם כַּדִּין.

וְתַיִשׁ אֶחָד לְחַטָּאת בְּנוֹסָף לְעוֹלַת קָרְבַּן הַתָּמִיד וּמִנְחָתָהּ וּשְׁפִיכַת הַיַּיִן שֶׁאִתָּהּ.

וּבַיּוֹם הָרְבִיעִי עֲשָׂרָה פָּרִים, שְׁנֵי אֵילִים, אַרְבָּעָה עָשָׂר כְּבָשִׂים שֶׁגִּילָם עַד שָׁנָה לְלֹא מוּם.

מִנְחוֹתֵיהֶם וּשְׁפִיכַת הַיַּיִן שֶׁאִתָּם לַפָּרִים לָאֵילִים וְלַכְּבָשִׂים יִהְיוּ בְּמִסְפָּרָם כַּדִּין.

וְתַיִשׁ אֶחָד חַטָּאת בְּנוֹסָף לְעוֹלַת קָרְבַּן הַתָּמִיד מִנְחָתָהּ וְהַיַּיִן שֶׁלָּהּ.

וּבַיּוֹם הַחֲמִישִׁי תִּשְׁעָה פָּרִים, שְׁנֵי אֵילִים, אַרְבָּעָה עָשָׂר כְּבָשִׂים שֶׁגִּילָם עַד שָׁנָה לְלֹא מוּם.

וּמִנְחוֹתֵיהֶם וּשְׁפִיכַת הַיַּיִן שֶׁאִתָּם לַפָּרִים לָאֵילִים וְלַכְּבָשִׂים יִהְיוּ בְּמִסְפָּרָם כַּדִּין.

וְתַיִשׁ אֶחָד לְחַטָּאת בְּנוֹסָף לְעוֹלַת הַתָּמִיד וּמִנְחָתָהּ וְהַיַּיִן שֶׁלָּהּ.

וּבַיּוֹם הַשִּׁשִּׁי שְׁמוֹנָה פָּרִים שְׁנֵי אֵילִים, אַרְבָּעָה עָשָׂר כְּבָשִׂים שֶׁגִּילָם עַד שָׁנָה לְלֹא מוּם.

וּמִנְחוֹתֵיהֶם וּשְׁפִיכַת הַיַּיִן שֶׁאִתָּם לַפָּרִים לָאֵילִים וְלַכְּבָשִׂים יִהְיוּ בְּמִסְפָּרָם כַּדִּין.

וְתַיִשׁ אֶחָד לְחַטָּאת בְּנוֹסָף לְעוֹלַת הַתָּמִיד מִנְחָתָהּ וּשְׁפִיכוֹת הַיַּיִן שֶׁאִתָּהּ.

וּבַיּוֹם הַשְּׁבִיעִי שִׁבְעָה פָּרִים, שְׁנֵי אֵילִים, אַרְבָּעָה עָשָׂר כְּבָשִׂים שֶׁגִּילָם עַד שָׁנָה לְלֹא מוּם.

וּמִנְחוֹתֵיהֶם וּשְׁפִיכַת הַיַּיִן שֶׁאִתָּם לַפָּרִים לָאֵילִים וְלַכְּבָשִׂים יִהְיוּ בְּמִסְפָּרָם כְּדִינֵיהֶם.

וְתַיִשׁ אֶחָד לְחַטָּאת בְּנוֹסָף לְעוֹלַת קָרְבַּן הַתָּמִיד מִנְחָתָהּ וְהַיַּיִן שֶׁלָּהּ.

בַּיּוֹם הַשְּׁמִינִי תִּהְיֶה לָכֶם הִתְכַּנְּסוּת חֲגִיגִית, אַל תַּעֲשׂוּ שׁוּם מְלָאכָה שֶׁל עֲבוֹדָה.

וְתַקְרִיבוּ קָרְבָּן עוֹלָה לָאֵשׁ לְנַחַת רוּחַ לַה', פַּר אֶחָד, אַיִל אֶחָד, וְשִׁבְעָה כְּבָשִׂים שֶׁגִּילָם עַד שָׁנָה לְלֹא מוּם.

מִנְחוֹתֵיהֶם וּשְׁפִיכַת הַיַּיִן שֶׁאִתָּם לַפָּר לָאַיִל וְלַכְּבָשִׂים יִהְיוּ בְּמִסְפָּרָם כַּדִּין.

וְתַיִשׁ אֶחָד לְחַטָּאת נוֹסָף עַל עוֹלַת הַתָּמִיד וּמִנְחָתָהּ וּשְׁפִיכַת הַיַּיִן שֶׁאִתָּהּ.

קָרְבָּנוֹת אֵלֶּה תַּעֲשׂוּ לַה' בְּמוֹעֲדֵיכֶם, בְּנוֹסָף לְעוֹלוֹתֵיכֶם, מִנְחוֹתֵיכֶם, שְׁפִיכַת הַיַּיִן שֶׁלָּכֶם, וְקָרְבְּנוֹת הַשְּׁלָמִים שֶׁלָּכֶם, שֶׁתַּקְרִיבוּ לְנִדְרֵיכֶם וְנִדְבוֹתֵיכֶם.


Chapter 30

מֹשֶׁה אָמַר לִבְנֵי יִשְׂרָאֵל אֶת כָּל מַה שֶּׁה' צִוָּה אוֹתוֹ.

<b>פָּרָשַׁת הֲפָרַת נְדָרִים</b><br>מֹשֶׁה דִּבֵּר אֶל רָאשֵׁי שִׁבְטֵי בְּנֵי יִשְׂרָאֵל וְאָמַר: זֶה הַדָּבָר שֶׁה' צִוָּה:

אִם אִישׁ יִדּוֹר נֶדֶר לַה', אוֹ יִשָּׁבַע שְׁבוּעָה לֶאֱסוֹר עַל עַצְמוֹ אִסּוּר – הוּא לֹא יָפֵר וִיחַלֵּל אֶת דְּבָרוֹ, אֶלָּא יַעֲשֶׂה כְּכָל מַה שֶּׁיָּצָא מִפִּיו.

וְאִם אִשָּׁה תִּדּוֹר נֶדֶר לַה' בִּנְעוּרֶיהָ אוֹ תֶּאֱסוֹר עַל עַצְמָהּ אִסּוּר כְּשֶׁהִיא בְּבֵית אָבִיהָ.

וְאָבִיהָ יִשְׁמַע אֶת הַנֶּדֶר שֶׁלָּהּ אוֹ אֶת הָאִסּוּר שֶׁאָסְרָה עַל עַצְמָהּ וְאָבִיהָ יִשְׁתּוֹק לָהּ – כָּל נְדָרֶיהָ קַיָּמִים וְכָל אִסּוּר שֶׁאָסְרָה עַל עַצְמָהּ קַיָּם.

וְאִם אָבִיהָ יְבַטֵּל לָהּ בַּיּוֹם שֶׁיִּשְׁמַע, כָּל נְדָרֶיהָ וְאִסּוּרֶיהָ שֶׁאָסְרָה עַל נַפְשָׁהּ לֹא יִתְקַיְּמוּ, וַה' יִסְלַח לָהּ אִם עָבְרָה עַל הַנֶּדֶר כִּי אָבִיהָ בִּטֵּל לָהּ.

וְאִם הִיא תִּנָּשֵׂא לְאִישׁ אַחֲרֵי שֶׁנָּדְרָה אִסּוּר עַל עַצְמָהּ אוֹ אָסְרָה עַל עַצְמָהּ בִּשְׂפָתֶיהָ בִּשְׁבוּעָה.

וּבַעֲלָהּ יִשְׁמַע וְיִשְׁתּוֹק לָהּ בַּיּוֹם שֶׁיִּשְׁמַע, אָז נְדָרֶיהָ קַיָּמִים, וְאִסּוּרֶיהָ שֶׁאָסְרָה עַל נַפְשָׁהּ קַיָּמִים.

וְאִם בַּיּוֹם שֶׁבַּעֲלָהּ יִשְׁמַע הוּא יְבַטֵּל לָהּ, הוּא יָפֵר אֶת נִדְרָהּ שֶׁעָלֶיהָ וְאֶת הַשְּׁבוּעָה שֶׁאָסְרָה בִּשְׂפָתֶיהָ עַל עַצְמָהּ, וַה' יִסְלַח לָהּ אִם עָבְרָה עַל הַנֶּדֶר.

וְנֶדֶר שֶׁל אַלְמָנָה וּגְרוּשָׁה – כָּל מַה שֶּׁתֶּאֱסוֹר עַל עַצְמָהּ יָחוּל עָלֶיהָ.

וְאִם הִיא תִּנְדּוֹר בְּבֵית בַּעֲלָהּ, אוֹ תֶּאֱסוֹר עַל עַצְמָהּ אִסּוּר בִּשְׁבוּעָה.

וּבַעֲלָהּ יִשְׁמַע וְיִשְׁתּוֹק לָהּ וְלֹא יְבַטֵּל לָהּ, כָּל נְדָרֶיהָ קַיָּמִים וְכָל אִסּוּר שֶׁאָסְרָה עַל עַצְמָה קַיָּם.

וְאִם בַּעֲלָהּ יָפֵר אוֹתָם בַּיּוֹם שֶׁיִּשְׁמַע, כָּל מַה שֶּׁנָּדְרָה בִּשְׂפָתֶיהָ וְאָסְרָה עַל עַצְמָה לֹא יִתְקַיֵּם, בַּעֲלָהּ הֵפֵר אוֹתָם וַה' יִסְלַח לָהּ אִם עָבְרָה עַל הַנֶּדֶר.

כָּל נֵדֶר וְכָל שְׁבוּעַת אִסּוּר עַל עַצְמָהּ שֶׁגּוֹרְמִים לְעִנּוּי – בַּעֲלָהּ יְקַיֵּם וּבַעֲלָהּ יָפֵר.

וְאִם בַּעֲלָהּ יִשְׁתּוֹק מֵהַיּוֹם שֶׁשָּׁמַע עַד לַיּוֹם הַבָּא, הוּא יְקַיֵּם בָּזֶה אֶת כָּל נְדָרֶיהָ אוֹ אֶת כָּל אִסּוּרֶיהָ שֶׁעָלֶיהָ – הוּא מְקַיֵּם אוֹתָם כִּי שָׁתַק לָהּ בַּיּוֹם שֶׁשָּׁמַע.

וְאִם יָפֵר אוֹתָם אַחֲרֵי הַיּוֹם שֶׁשָּׁמַע וְלָכֵן עָבְרָה עַל נִדְרָהּ, הוּא שֶׁיְּקַבֵּל אֶת הָעוֹנֶשׁ עַל עֲוֹנָהּ.

אֵלֶּה הַחֻקִּים שֶׁה' צִוָּה אֶת מֹשֶׁה, בֵּין אִישׁ לְאִשְׁתּוֹ, בֵּין אָב לְבִתּוֹ בִּנְעוּרֶיהָ כְּשֶׁנִּמְצֵאת בְּבֵית אָבִיהָ.


Chapter 31

<b>פָּרָשַׁת הַנְּקָמָה בְּמִדְיָן</b><br>ה' דִּבֵּר אֶל מֹשֶׁה וְאָמַר:

נְקוֹם אֶת נִקְמַת בְּנֵי יִשְׂרָאֵל בַּמִּדְיָנִים, וְאַחַר כָּךְ תֵּאָסֵף נִשְׁמָתְךָ אֶל מְקוֹם הַנְּשָׁמוֹת.

מֹשֶׁה דִּבֵּר אֶל הָעָם וְאָמַר: גַּיְּסוּ מֵאִתְּכֶם אֲנָשִׁים לַצָּבָא, וְיִלָּחֲמוּ בְּמִדְיָן כְּדֵי לִנְקוֹם אֶת נִקְמַת ה' בְּמִדְיָן.

תִּשְׁלְחוּ לַצָּבָא אֶלֶף אִישׁ מִכָּל שֵׁבֶט, מִכָּל שִׁבְטֵי יִשְׂרָאֵל.

מֵאַלְפֵי בְּנֵי יִשְׂרָאֵל נִשְׁלְחוּ אֶלֶף אִישׁ מִכָּל שֵׁבֶט – שְׁנֵים עָשָׂר אֶלֶף מְגֻיָּסִים לַצָּבָא.

מֹשֶׁה שָׁלַח אוֹתָם לַצָּבָא אֶלֶף אִישׁ מִכָּל שֵׁבֶט, אוֹתָם וְאֶת פִּינְחָס בֶּן אֶלְעָזָר הַכֹּהֵן, וּכְלֵי הַקּוֹדֶשׁ מֵהַמִּשְׁכָּן וַחֲצוֹצְרוֹת הַתְּרוּעָה בְּיָדוֹ.

הֵם נִלְחֲמוּ נֶגֶד מִדְיָן כְּמוֹ שֶׁה' צִוָּה אֶת מֹשֶׁה, וְהֵם הָרְגוּ כָּל זָכָר.

וְהֵם הָרְגוּ אֶת מַלְכֵי מִדְיָן – אֶת אֱוִי וְאֶת רֶקֶם וְאֶת צוּר וְאֶת חוּר וְאֶת רֶבַע – חֲמֵשֶׁת מַלְכֵי מִדְיָן, בְּנוֹסָף לִשְׁאָר הֲרוּגֵיהֶם בַּקְּרָב, וְאֶת בִּלְעָם בֶּן בְּעוֹר הָרְגוּ בְּחֶרֶב.

בְּנֵי יִשְׂרָאֵל לָקְחוּ בַּשֶּׁבִי אֶת נְשׁוֹת מִדְיָן וְאֶת יַלְדֵיהֶן, וּבָזְזוּ אֶת כָּל בְּהֵמוֹתֵיהֶם וְאֶת כָּל עֶדְרֵיהֶם וְאֶת כָּל נִכְסֵיהֶם.

וְשָׂרְפוּ בָּאֵשׁ אֶת כָּל הֶעָרִים שֶׁהֵם הִתְיַשְּׁבוּ בָּהֶן וְאֶת כָּל מִבְצְרֵיהֶם.

וְלָקְחוּ אֶת כָּל הַשָּׁלָל וְאֶת כָּל הָאֲנָשִׁים וְהַבְּהֵמוֹת שֶׁלָּקְחוּ.

הֵם הֵבִיאוּ לְמֹשֶׁה וּלְאֶלְעָזָר הַכֹּהֵן וְלַצִּבּוּר שֶׁל בְּנֵי יִשְׂרָאֵל אֶת הַשְּׁבוּיִים וְאֶת הַבְּהֵמוֹת שֶׁלָּקְחוּ וְאֶת הַשָּׁלָל לַמַּחֲנֶה, לְמִישׁוֹרֵי מוֹאָב שֶׁלְּיַד הַיַּרְדֵּן מוּל יְרִיחוֹ.

מֹשֶׁה וְאֶלְעָזָר הַכֹּהֵן וְכָל נְשִׂיאֵי הַצִּבּוּר יָצְאוּ לִקְרָאתָם אֶל מִחוּץ לַמַּחֲנֶה.

מֹשֶׁה כָּעַס עַל מְפַקְּדֵי הַצָּבָא שָׂרֵי הָאֲלָפִים וְשָׂרֵי הַמֵּאוֹת שֶׁבָּאוּ מִצְּבָא הַמִּלְחָמָה.

מֹשֶׁה אָמַר לָהֶם: הַאִם הִשְׁאַרְתֶּם אֶת הַנָּשִׁים בַּחַיִּים?!

הֲרֵי הֵן אֵלֶּה שֶׁהִכְשִׁילוּ אֶת בְּנֵי יִשְׂרָאֵל בַּעֲצַת בִּלְעָם, לִסְטוֹת וְלִמְרוֹד בַּה' בְּעִנְיַן פְּעוֹר, וְהָיְתָה אָז הַמַּגֵּפָה בַּצִּבּוּר שֶׁל ה'!

וְעַכְשָׁיו הִרְגוּ אֶת כָּל הַיְּלָדִים הַזְּכָרִים, וְגַם כָּל אִשָּׁה שֶׁשָּׁכְבָה עִם אִישׁ תַּהַרְגוּ!

וּתְחַיּוּ לָכֶם אֶת כָּל הַיְּלָדוֹת שֶׁלֹּא שָׁכְבוּ עִם זָכָר.

וְאַתֶּם חֲנוּ מִחוּץ לַמַּחֲנֶה שִׁבְעָה יָמִים, כָּל מִי שֶׁהָרַג אָדָם וְכָל מִי שֶׁנָּגַע בְּמֵת – תִּטָּהֲרוּ בַּיּוֹם הַשְּׁלִישִׁי וּבַיּוֹם הַשְּׁבִיעִי, אַתֶּם וּשְׁבוּיֵיכֶם.

וּתְטַהֲרוּ כָּל בֶּגֶד וְכָל כְּלִי עוֹר וְכָל דָּבָר עָשׂוּי מִשֵּׂעַר עִזִּים וְכָל כְּלִי עֵץ.

אֶלְעָזָר הַכֹּהֵן אָמַר לַלּוֹחֲמִים שֶׁבָּאוּ לַמִּלְחָמָה: זֶהוּ חוֹק הַתּוֹרָה שֶׁה' צִוָּה אֶת מֹשֶׁה:

רַק אֶת הַזָּהָב וְאֶת הַכֶּסֶף אֶת הַנְּחוֹשֶׁת אֶת הַבַּרְזֶל אֶת הַבְּדִיל וְאֶת הָעוֹפֶרֶת –

כָּל דָּבָר שֶׁאֶפְשָׁר לְהַעֲבִירוֹ בָּאֵשׁ תַּעֲבִירוּ בָּאֵשׁ וְיִהְיֶה טָהוֹר, אֲבָל צָרִיךְ לְטַהֵר אוֹתוֹ גַּם בְּמֵי הֲזָאָה, וְכָל דָּבָר שֶׁאִי אֶפְשָׁר לְהַעֲבִירוֹ בָּאֵשׁ תַּטְבִּילוּ רַק בְּמַיִם.

וְתַטְבִּילוּ אֶת בִּגְדֵיכֶם בַּיּוֹם הַשְּׁבִיעִי וְתִהְיוּ טְהוֹרִים, וְאַחַר כָּךְ תָּבוֹאוּ לַמַּחֲנֶה.

ה' אָמַר לְמֹשֶׁה:

סְפוֹר, אַתָּה וְאֶלְעָזָר הַכֹּהֵן וְרָאשֵׁי אֲבוֹת הַצִּבּוּר, אֶת הַלְּקוּחִים בַּשֶּׁבִי מֵהָאָדָם וּמֵהַבְּהֵמָה.

וּתְחַלֵּק אֶת הַלְּקוּחִים בַּשֶּׁבִי בְּשָׁוֶה – בֵּין הַמִּשְׁתַּתְּפִים בַּמִּלְחָמָה שֶׁיָּצְאוּ לַצָּבָא וּבֵין שְׁאָר הַצִּבּוּר.

וְתַפְרִישׁ מֶכֶס לַה' מֵחֶלְקָם שֶׁל אַנְשֵׁי הַמִּלְחָמָה שֶׁיָּצְאוּ לַצָּבָא, נֶפֶשׁ אַחַת מִכָּל חֲמֵשׁ מֵאוֹת – מֵהָאָדָם מֵהַבָּקָר מֵהַחֲמוֹרִים וּמֵהַצֹּאן.

תִּקְחוּ מֵהַחֵצִי שֶׁל מִשְׁתַּתְּפֵי הַמִּלְחָמָה וְתִתֵּן אוֹתָם לְאֶלְעָזָר הַכֹּהֵן כִּתְרוּמָה לַה'.

וּמֵהַחֵצִי שֶׁל בְּנֵי יִשְׂרָאֵל תִּקַּח חֵלֶק אֶחָד מִכָּל חֲמִשִּׁים, מֵהָאָדָם מֵהַבָּקָר מֵהַחֲמוֹרִים וּמֵהַצֹּאן, מִכָּל הַבְּהֵמוֹת, וְתִתֵּן אוֹתָם לַלְוִיִּים הַשּׁוֹמְרִים בְּמִשְׁמַר מִשְׁכַּן ה'.

מֹשֶׁה וְאֶלְעָזָר הַכֹּהֵן עָשׂוּ כְּמוֹ שֶׁה' צִוָּה אֶת מֹשֶׁה.

וְאֵלֶּה הַלְּקוּחִים בַּשֶּׁבִי שֶׁהוּבְאוּ לַחֲלוּקָה –הַנִּשְׁאָר מִמַּה שֶּׁהַלּוֹחֲמִים בָּזְזוּ וְאָכְלוּ בַּמִּלְחָמָה: צֹאן – שֵׁשׁ מֵאוֹת שִׁבְעִים וַחֲמִשָּׁה אֶלֶף.

וּבָקָר – שִׁבְעִים וּשְׁנַיִם אֶלֶף.

וַחֲמוֹרִים – שִׁשִּׁים וְאֶחָד אֶלֶף.

וְנֶפֶשׁ אָדָם מֵהַנָּשִׁים שֶׁלֹּא שָׁכְבוּ עִם זָכָר – כָּל הַנְּפָשׁוֹת – שְׁלוֹשִׁים וּשְׁנַיִם אֶלֶף.

הַחֵצִי – הַחֵלֶק שֶׁל הַיּוֹצְאִים בַּצָּבָא הָיָה כָּךְ: מִסְפַּר הַצֹּאן – שְׁלוֹשׁ מֵאוֹת וּשְׁלוֹשִׁים וְשִׁבְעָה אֶלֶף וַחֲמֵשׁ מֵאוֹת.

הַמֶּכֶס לַה' מֵהַצֹּאן הָיָה שֵׁשׁ מֵאוֹת וְשִׁבְעִים וְחָמֵשׁ.

וְהַבָּקָר – שְׁלוֹשִׁים וְשִׁשָּׁה אֶלֶף, וְהַמֶּכֶס מֵהֶם לַה' – שִׁבְעִים וּשְׁנַיִם.

וַחֲמוֹרִים – שְׁלוֹשִׁים אֶלֶף וַחֲמֵשׁ מֵאוֹת, וְהַמֶּכֶס מֵהֶם לַה' – שִׁשִּׁים וְאֶחָד.

וְנֶפֶשׁ אָדָם – שִׁשָּׁה עָשָׂר אֶלֶף, וְהַמֶּכֶס מֵהֶם לַה' – שְׁלוֹשִׁים וּשְׁנַיִם נֶפֶשׁ.

מֹשֶׁה נָתַן אֶת הַמֶּכֶס שֶׁהִפְרִישׁוּ לַה' לְאֶלְעָזָר הַכֹּהֵן כְּמוֹ שֶׁה' צִוָּה אֶת מֹשֶׁה.

וּמֵהַחֵצִי שֶׁל בְּנֵי יִשְׂרָאֵל שֶׁמֹּשֶׁה חָצָה מֵהַחֵלֶק שֶׁל הַלּוֹחֲמִים –

בַּחֵצִי שֶׁקִּבְּלוּ הַצִּבּוּר הָיָה: מֵהַצֹּאן – שְׁלוֹשׁ מֵאוֹת וּשְׁלוֹשִׁים וְשִׁבְעָה אֶלֶף וַחֲמֵשׁ מֵאוֹת.

וּבָקָר – שְׁלוֹשִׁים וְשִׁשָּׁה אֶלֶף.

וַחֲמוֹרִים – שְׁלוֹשִׁים אֶלֶף וַחֲמֵשׁ מֵאוֹת.

וְנֶפֶשׁ אָדָם – שִׁשָּׁה עָשָׂר אֶלֶף.

מֹשֶׁה לָקַח מֵהַחֵצִי שֶׁל בְּנֵי יִשְׂרָאֵל חֵלֶק אֶחָד מִכָּל חֲמִשִּׁים מֵהָאָדָם וּמֵהַבְּהֵמָה וְנָתַן אוֹתָם לַלְוִיִּים שֶׁשּׁוֹמְרִים בְּמִשְׁמַר מִשְׁכַּן ה', כְּמוֹ שֶׁה' צִוָּה אֶת מֹשֶׁה.

הַמְּפַקְּדִים שֶׁל אַלְפֵי הַלּוֹחֲמִים – שָׂרֵי הָאֲלָפִים וְשָׂרֵי הַמֵּאוֹת, נִגְּשׁוּ לְמֹשֶׁה.

וְאָמְרוּ לְמֹשֶׁה: עֲבָדֶיךָ סָפְרוּ אֶת מִסְפַּר הַלּוֹחֲמִים שֶׁבְּפִקּוּדֵינוּ, וְלֹא נֶחְסַר מֵאִתָּנוּ אַף אֶחָד.

לָכֵן הֵבֵאנוּ קָרְבַּן לַה', כָּל אֶחָד מֵאִתָּנוּ שֶׁמָּצָא תַּכְשִׁיט שֶׁל זָהָב – אֶצְעָדָה לָרֶגֶל, צָמִיד, טַבַּעַת, עָגִיל, אוֹ מָחוֹךְ, הֵבֵאנוּ כְּדֵי לְכַפֵּר עַל נַפְשׁוֹתֵינוּ לִפְנֵי ה'.

מֹשֶׁה וְאֶלְעָזָר הַכֹּהֵן לָקְחוּ מֵהֶם אֶת הַזָּהָב – כָּל כְּלִי יָצוּק.

כָּל הַזָּהָב שֶׁהִפְרִישׁוּ תְּרוּמָה לַה' הָיָה בְּמִשְׁקַל שִׁשָּׁה עָשָׂר אֶלֶף וּשְׁבַע מֵאוֹת וַחֲמִשִּׁים שֶׁקֶל (כְּ236 קִילוֹ) – שֶׁהִתְקַבֵּל מִשָּׂרֵי הָאֲלָפִים וּמִשָּׂרֵי הַמֵּאוֹת.

הַלּוֹחֲמִים בָּזְזוּ בַּמִּלְחָמָה כָּל אֶחָד לְעַצְמוֹ.

מֹשֶׁה וְאֶלְעָזָר הַכֹּהֵן לָקְחוּ אֶת הַזָּהָב מִשָּׂרֵי הָאֲלָפִים וְשָׂרֵי הַמֵּאוֹת, וְהֵבִיאוּ אוֹתוֹ לְאוֹהֶל הַהִתְכַּנְּסוּת שֶׁיִּהְיֶה זִכָּרוֹן לִבְנֵי יִשְׂרָאֵל לִפְנֵי ה'.


Chapter 32

<b>פָּרָשַׁת בְּנֵי גָד וּבְנֵי רְאוּבֵן</b><br>לִבְנֵי רְאוּבֵן וְלִבְנֵי גָּד הָיָה עֵדֶר בְּהֵמוֹת גָּדוֹל וְעָצוּם מְאוֹד, הֵם רָאוּ אֶת אֶרֶץ יַעְזֵר וְאֶת אֶרֶץ גִּלְעָד וְהִנֵּה הַמָּקוֹם מָקוֹם טוֹב לְמִרְעֶה.

בְּנֵי גָּד וּבְנֵי רְאוּבֵן בָּאוּ וְאָמְרוּ לְמֹשֶׁה וּלְאֶלְעָזָר הַכֹּהֵן וְלִנְשִׂיאֵי הַצִּבּוּר:

עֲטָרוֹת וְדִיבוֹן וְיַעְזֵר וְנִמְרָה וְחֶשְׁבּוֹן וְאֶלְעָלֵה וּשְׂבָם וּנְבוֹ וּבְעוֹן –

הָאָרֶץ שֶׁה' הִכָּה לִפְנֵי הַצִּבּוּר שֶׁל יִשְׂרָאֵל הִיא אֶרֶץ טוֹבָה לְמִרְעֶה, וְלַעֲבָדֶיךָ יֵשׁ עֶדְרֵי בְּהֵמוֹת.

הֵם אָמְרוּ: אִם מָצָאנוּ חֵן בְּעֵינֶיךָ הָאָרֶץ הַזֹּאת תִּנָּתֵן לַעֲבָדֶיךָ לַאֲחֻזָּתֵנוּ, אַל תַּעֲבִיר אוֹתָנוּ אֶת הַיַּרְדֵּן.

מֹשֶׁה אָמַר לִבְנֵי גָּד וְלִבְנֵי רְאוּבֵן: הַאִם אֲחֵיכֶם יֵלְכוּ לַמִּלְחָמָה וְאַתֶּם תֵּשְׁבוּ פֹּה?!

לָמָּה אַתֶּם מַסִּיתִים אֶת בְּנֵי יִשְׂרָאֵל שֶׁלֹּא לַעֲבוֹר לָאָרֶץ שֶׁה' נָתַן לָהֶם?!

כָּךְ עָשׂוּ אֲבוֹתֵיכֶם כְּשֶׁשָּׁלַחְתִּי אוֹתָם מִקָּדֵשׁ בַּרְנֵעַ לִרְאוֹת אֶת הָאָרֶץ.

הֵם עָלוּ עַד נַחַל אֶשְׁכּוֹל וְרָאוּ אֶת הָאָרֶץ וְהִסִּיתוּ אֶת בְּנֵי יִשְׂרָאֵל לֹא לַעֲבוֹר לָאָרֶץ שֶׁה' נָתַן לָהֶם.

ה' כָּעַס בְּאוֹתוֹ יוֹם וְנִשְׁבַּע וְאָמַר:

הָאֲנָשִׁים שֶׁיָּצְאוּ מִמִּצְרַיִם מִגִּיל עֶשְׂרִים שָׁנָה וָמַעְלָה לֹא יִרְאוּ אֶת הָאֲדָמָה שֶׁנִּשְׁבַּעְתִּי לְאַבְרָהָם לְיִצְחָק וּלְיַעֲקֹב, כִּי הֵם לֹא קִיְּמוּ אֶת מִצְוָתִי.

חוּץ מִכָּלֵב בֶּן יְפֻנֶּה מִמִּשְׁפַּחַת קְנַז, וִיהוֹשֻׁעַ בִּן נוּן, כִּי הֵם קִיְּמוּ אֶת מִצְוַת ה'.

ה' כָּעַס עַל יִשְׂרָאֵל וְטִלְטֵל אוֹתָם בַּמִּדְבָּר אַרְבָּעִים שָׁנָה עַד שֶׁכָּל הַדּוֹר שֶׁעָשָׂה אֶת הָרַע בְּעֵינֵי ה' מֵתוּ.

וְהִנֵּה קַמְתֶּם בִּמְקוֹם אֲבוֹתֵיכֶם – מְחוּנָכִים כַּאֲנָשִׁים חוֹטְאִים, לְהוֹסִיף עוֹד עַל הַכַּעַס שֶׁל ה' עַל יִשְׂרָאֵל.

שֶׁכֵּן אַתֶּם סָרִים מִלְּקַיֵּם אֶת מִצְוָתוֹ, וְהוּא יַמְשִׁיךְ עוֹד לְהַשְׁאִיר אֶת הָעָם בַּמִּדְבָּר, וּתְקַלְקְלוּ לְכָל הָעָם הַזֶּה!

הֵם נִגְּשׁוּ אֵלָיו וְאָמְרוּ: נִבְנֶה פֹּה דִּירִים שֶׁל צֹאן לִבְהֵמוֹתֵנוּ, וְעָרִים לִילָדֵנוּ.

וַאֲנַחְנוּ נִתְגַּיֵּס וְנִסְתָּעֵר לִפְנֵי בְּנֵי יִשְׂרָאֵל, עַד שֶׁנָּבִיא אוֹתָם לִמְקוֹמָם, וִילָדֵינוּ יָגוּרוּ בְּעָרֵי הַמִּבְצָר הַמֻּגָּנִים מִפְּנֵי תּוֹשְׁבֵי הָאָרֶץ.

לֹא נַחֲזוֹר לְבָתֵּינוּ עַד שֶׁבְּנֵי יִשְׂרָאֵל יְקַבְּלוּ כָּל אֶחָד אֶת נַחֲלָתוֹ.

כִּי לֹא נִתְחַלֵּק בְּנַחֲלָה אִתָּם מֵעֵבֶר לַיַּרְדֵּן, כִּי כְּבָר קִבַּלְנוּ אֶת נַחֲלָתֵנוּ בְּעֵבֶר הַיַּרְדֵּן הַמִּזְרָחִי.

מֹשֶׁה אָמַר לָהֶם: אִם תַּעֲשׂוּ אֶת הַדָּבָר הַזֶּה – אִם תִּתְגַּיְּסוּ לִפְנֵי עַם ה' לַמִּלְחָמָה.

וְכָל הַלּוֹחֲמִים שֶׁלָּכֶם יַעַבְרוּ אֶת הַיַּרְדֵּן לִפְנֵי עַם ה' עַד שֶׁה' יַשְׁמִיד אֶת אוֹיְבָיו מִפָּנָיו.

וְהָאָרֶץ תִּכָּבֵשׁ לִפְנֵי עַם ה' וְאַחַר כָּךְ תַּחְזְרוּ, תִּהְיוּ זַכָּאִים בְּעֵינֵי ה' וּבְעֵינֵי יִשְׂרָאֵל וְהָאָרֶץ הַזֹּאת תִּהְיֶה לָכֶם לְחֶלְקְכֶם בַּנַּחֲלָה לִפְנֵי ה'.

וְאִם לֹא תַּעֲשׂוּ כָּךְ – הִנֵּה חֲטָאתֶם לַה', וּדְעוּ שֶׁיַּגִּיעַ אֲלֵיכֶם הָעוֹנֶשׁ שֶׁמַּגִּיעַ לָכֶם.

בְּנוּ לָכֶם עָרִים לְיַלְדֵיכֶם וְדִירִים לְצֹאנְכֶם, וְתַעֲשׂוּ אֶת מַה שֶּׁאֲמַרְתֶּם.

בְּנֵי גָּד וּבְנֵי רְאוּבֵן אָמְרוּ לְמֹשֶׁה: עֲבָדֶיךָ יַעֲשׂוּ אֶת מַה שֶּׁאֲדוֹנִי מְצַוֶּה.

יְלָדֵינוּ, נָשֵׁינוּ, רְכוּשֵׁנוּ, וְכָל בְּהֵמוֹתֵנוּ יִהְיוּ שָׁם בְּעָרֵי הַגִּלְעָד.

וַעֲבָדֶיךָ – כָּל לוֹחֵם בַּצָּבָא, יַעַבְרוּ לִפְנֵי עַם ה' לַמִּלְחָמָה, כְּמוֹ שֶׁאֲדוֹנִי אוֹמֵר.

מֹשֶׁה מִנָּה עֲלֵיהֶם אֶת אֶלְעָזָר הַכֹּהֵן וְאֶת יְהוֹשֻׁעַ בִּן נוּן וְאֶת רָאשֵׁי הַמִּשְׁפָּחוֹת שֶׁל שִׁבְטֵי בְּנֵי יִשְׂרָאֵל.

וְאָמַר לָהֶם מֹשֶׁה: אִם כָּל לוֹחֲמֵי בְּנֵי גָּד וּבְנֵי רְאוּבֵן יַעַבְרוּ אִתְּכֶם אֶת הַיַּרְדֵּן לַמִּלְחָמָה לִפְנֵי עַם ה', וְהָאָרֶץ תִּכָּבֵשׁ לִפְנֵיכֶם – תְּנוּ לָהֶם אֶת אֶרֶץ הַגִּלְעָד לְחֶלְקָם בַּנַּחֲלָה.

וְאִם לֹא יַעַבְרוּ אִתְּכֶם כְּלוֹחֲמִים, הֵם יְקַבְּלוּ נַחֲלָה יַחַד אִתְּכֶם בְּאֶרֶץ כְּנַעַן.

בְּנֵי גָּד וּבְנֵי רְאוּבֵן עָנוּ: אֶת מַה שֶּׁה' דִּבֵּר אֶל עֲבָדֶיךָ – כָּךְ נַעֲשֶׂה.

אֲנַחְנוּ נַעֲבוֹר כְּלוֹחֲמִים לִפְנֵי עַם ה' אֶל אֶרֶץ כְּנַעַן, וּנְקַבֵּל אֶת חֶלְקֵנוּ בַּנַּחֲלָה מֵעֵבֶר לַיַּרְדֵּן.

מֹשֶׁה נָתַן לָהֶם – לִבְנֵי גָּד וְלִבְנֵי רְאוּבֵן וְלַחֲצִי שֵׁבֶט מְנַשֶּׁה בֶּן יוֹסֵף, אֶת מַמְלֶכֶת סִיחוֹן מֶלֶךְ הָאֱמוֹרִי וְאֶת מַמְלֶכֶת עוֹג מֶלֶךְ הַבָּשָׁן, וְחִלֵּק בֵּינֵיהֶם אֶת הָאָרֶץ וְאֶת עָרֶיהָ וְצִיֵּן אֶת הַגְּבוּלוֹת, וְאֶת כָּל עָרֵי הָאָרֶץ שֶׁמִּסָּבִיב.

בְּנֵי גָּד בָּנוּ אֶת דִּיבוֹן וְאֶת עֲטָרוֹת וְאֶת עֲרוֹעֵר.

וְאֶת עַטְרוֹת שׁוֹפָן וְאֶת יַעְזֵר וְהָרָמָה שֶׁלָּהּ.

וְאֶת בֵּית נִמְרָה וְאֶת בֵּית הָרָן – כֻּלָּן עָרֵי מִבְצָר וְדִירִים שֶׁל צֹאן.

וּבְנֵי רְאוּבֵן בָּנוּ אֶת חֶשְׁבּוֹן וְאֶת אֶלְעָלֵא וְאֶת קִרְיָתַיִם.

וְאֶת נְבוֹ וְאֶת בַּעַל מְעוֹן – וְשִׁנּוּ אֶת שְׁמוֹתֵיהֶם שֶׁנִּקְרְאוּ עַל שֵׁם אֱלִילִים, וְאֶת שִׂבְמָה, וְנָתְנוּ שֵׁמוֹת חֲדָשִׁים לֶעָרִים שֶׁבָּנוּ.

בְּנֵי מָכִיר בֶּן מְנַשֶּׁה הָלְכוּ לַגִּלְעָד וְכָבְשׁוּ אוֹתוֹ, וְהִשְׁמִידוּ אֶת הָאֱמוֹרִי שֶׁבּוֹ.

מֹשֶׁה נָתַן אֶת הַגִּלְעָד לְמָכִיר בֶּן מְנַשֶּׁה וְהוּא גָּר בָּהּ.

וְיָאִיר בֶּן מְנַשֶּׁה הָלַךְ וְכָבַשׁ אֶת הַחַוּוֹת שֶׁסְּבִיבָם וְקָרָא לָהֵן חַוּוֹת יָאִיר.

וְנוֹבַח הָלַךְ וְכָבַשׁ אֶת קְנָת וְאֶת כְּפָרֶיהָ, וְקָרָא לָהּ נוֹבַח בִּשְׁמוֹ.


Chapter 33

<b>פָּרָשַׁת הַמַּסָּעוֹת</b><br>אֵלֶּה הֵם מַסְּעוֹת בְּנֵי יִשְׂרָאֵל שֶׁיָּצְאוּ עִם כָּל קְהִלּוֹתֵיהֶם מֵאֶרֶץ מִצְרַיִם, מוּנְהָגִים בִּידֵי מֹשֶׁה וְאַהֲרֹן.

מֹשֶׁה כָּתַב אֶת שְׁמוֹת הַמְּקוֹמוֹת שֶׁמִּשָּׁם יָצְאוּ לְמַסְּעוֹתֵיהֶם עַל פִּי צִוּוּי ה', וְאֵלֶּה הֵם מַסְּעוֹתֵיהֶם עַל פִּי מְקוֹמוֹת הַמּוֹצָא:

הֵם נָסְעוּ מֵרַעְמְסֵס בַּחוֹדֶשׁ הָרִאשׁוֹן – בַּיּוֹם הַחֲמִשָּׁה עָשָׂר לַחוֹדֶשׁ הָרִאשׁוֹן, בְּנֵי יִשְׂרָאֵל יָצְאוּ לְמָחֳרַת שְׁחִיטַת קָרְבַּן הַפֶּסַח, בְּיָד מוּרֶמֶת בְּגַאֲוָה לְעֵינֵי כָּל מִצְרַיִם.

וּמִצְרַיִם קוֹבְרִים אֶת כָּל הַבְּכוֹרוֹת שֶׁה' הָרַג בָּהֶם, וַה' הֶעֱנִישׁ אֶת אֱלִילֵיהֶם.

בְּנֵי יִשְׂרָאֵל נָסְעוּ מֵרַעְמְסֵס וְחָנוּ בְּסֻכּוֹת.

הֵם נָסְעוּ מִסֻּכּוֹת וְחָנוּ בְּאֵתָם שֶׁבִּקְצֵה הַמִּדְבָּר.

הֵם נָסְעוּ מֵאֵתָם וְחָזְרוּ אֶל לְיַד 'פִּי הַחִירוֹת' שֶׁלִּפְנֵי 'בַּעַל צְפוֹן', וְחָנוּ לִפְנֵי מִגְדּוֹל.

הֵם נָסְעוּ מִ'פִּי הַחִירוֹת' וְעָבְרוּ בְּתוֹךְ הַיָּם לַמִּדְבָּר, וְהָלְכוּ דֶּרֶךְ שֶׁל שְׁלוֹשָׁה יָמִים בְּמִדְבַּר אֵתָם וְחָנוּ בְּמָרָה.

הֵם נָסְעוּ מִמָּרָה וּבָאוּ לְאֵילִים, וּבְאֵילִים הָיוּ שְׁתֵּים עֶשְׂרֵה מַעְיָנוֹת מַיִם וְשִׁבְעִים עֲצֵי תָּמָר, וְהֵם חָנוּ שָׁם.

הֵם נָסְעוּ מֵאֵילִים וְחָנוּ עַל יַד יַם סוּף.

הֵם נָסְעוּ מִיַּם סוּף וְחָנוּ בְּמִדְבַּר סִין.

הֵם נָסְעוּ מִמִּדְבַּר סִין וְחָנוּ בְּדָפְקָה.

הֵם נָסְעוּ מִדָּפְקָה וְחָנוּ בְּאָלוּשׁ.

הֵם נָסְעוּ מֵאָלוּשׁ וְחָנוּ בִּרְפִידִים, וְלֹא הָיָה שָׁם מַיִם לָעָם לִשְׁתּוֹת.

הֵם נָסְעוּ מֵרְפִידִים וְחָנוּ בְּמִדְבַּר סִינַי.

הֵם נָסְעוּ מִמִּדְבַּר סִינַי וְחָנוּ בְּקִבְרוֹת הַתַּאֲוָה.

הֵם נָסְעוּ מִקִּבְרוֹת הַתַּאֲוָה וְחָנוּ בַּחֲצֵרוֹת.

הֵם נָסְעוּ מֵחֲצֵרוֹת וְחָנוּ בְּרִתְמָה.

הֵם נָסְעוּ מֵרִתְמָה וְחָנוּ בְּרִמּוֹן פֶּרֶץ.

הֵם נָסְעוּ מֵרִמּוֹן פֶּרֶץ וְחָנוּ בְּלִבְנָה.

הֵם נָסְעוּ מִלִּבְנָה וְחָנוּ בְּרִסָּה.

הֵם נָסְעוּ מֵרִסָּה וְחָנוּ בִּקְהֵלָתָה.

הֵם נָסְעוּ מִקְּהֵלָתָה וְחָנוּ בְּהַר שֶׁפֶר.

הֵם נָסְעוּ מֵהַר שֶׁפֶר וְחָנוּ בַּחֲרָדָה.

הֵם נָסְעוּ מֵחֲרָדָה וְחָנוּ בְּמַקְהֵלוֹת.

הֵם נָסְעוּ מִמַּקְהֵלוֹת וְחָנוּ בְּתָחַת.

הֵם נָסְעוּ מִתָּחַת וְחָנוּ בְּתָרַח.

הֵם נָסְעוּ מִתָּרַח וְחָנוּ בְּמִתְקָה.

הֵם נָסְעוּ מִמִּתְקָה וְחָנוּ בְּחַשְׁמוֹנָה.

הֵם נָסְעוּ מֵחַשְׁמוֹנָה וְחָנוּ בְּמוֹסֵרוֹת.

הֵם נָסְעוּ מִמּוֹסֵרוֹת וְחָנוּ בִּבְנֵי יַעֲקָן.

הֵם נָסְעוּ מִבְּנֵי יַעֲקָן וְחָנוּ בְּחוֹר הַגִּדְגָּד.

הֵם נָסְעוּ מֵחוֹר הַגִּדְגָּד וְחָנוּ בְּיָטְבָתָה.

הֵם נָסְעוּ מִיָּטְבָתָה וְחָנוּ בְּעַבְרוֹנָה.

הֵם נָסְעוּ מֵעַבְרוֹנָה וְחָנוּ בְּעֶצְיוֹן גֶּבֶר.

הֵם נָסְעוּ מֵעֶצְיוֹן גֶּבֶר וְחָנוּ בְּמִדְבַּר צִין הִיא קָדֵשׁ.

הֵם נָסְעוּ מִקָּדֵשׁ וְחָנוּ בְּהוֹר-הָהָר – בִּקְצֵה אֶרֶץ אֱדוֹם.

אַהֲרֹן הַכֹּהֵן עָלָה לְהוֹר-הָהָר עַל פִּי צִוּוּי ה', הוּא מֵת שָׁם בִּשְׁנַת הָאַרְבָּעִים לְצֵאת בְּנֵי יִשְׂרָאֵל מֵאֶרֶץ מִצְרַיִם, בַּחוֹדֶשׁ הַחֲמִישִׁי בַּיּוֹם הָרִאשׁוֹן לַחוֹדֶשׁ.

וְאַהֲרֹן הָיָה בֶּן מֵאָה עֶשְׂרִים וְשָׁלוֹשׁ שָׁנִים כְּשֶׁמֵּת בְּהוֹר-הָהָר.

מֶלֶךְ עֲרָד הַכְּנַעֲנִי שֶׁגָּר בַּנֶּגֶב בְּאֶרֶץ כְּנַעַן שָׁמַע שֶׁבְּנֵי יִשְׂרָאֵל הִגִּיעוּ.

הֵם נָסְעוּ מֵהוֹר-הָהָר וְחָנוּ בְּצַלְמוֹנָה.

הֵם נָסְעוּ מִצַּלְמוֹנָה וְחָנוּ בְּפוּנוֹן.

הֵם נָסְעוּ מִפּוּנוֹן וְחָנוּ בְּאוֹבוֹת.

הֵם נָסְעוּ מֵאוֹבוֹת וְחָנוּ בְּחָרְבוֹת הַמַּעֲבָרִים בַּגְּבוּל עִם מוֹאָב.

הֵם נָסְעוּ מֵהָחֳרָבוֹת וְחָנוּ בְּדִיבוֹן גָּד.

הֵם נָסְעוּ מִדִּיבוֹן גָּד וְחָנוּ בְּעַלְמוֹן דִּבְלָתַיְמָה.

הֵם נָסְעוּ מֵעַלְמוֹן דִּבְלָתַיְמָה וְחָנוּ בְּהָרֵי 'מַעֲבַר הַיַּרְדֵּן' לִפְנֵי נְבוֹ.

הֵם נָסְעוּ מֵהָרֵי 'מַעֲבַר הַיַּרְדֵּן' וְחָנוּ בַּמִּישׁוֹרִים שֶׁל מוֹאָב עַל יַד הַיַּרְדֵּן שֶׁמּוּל יְרִיחוֹ.

וְהֵם חָנוּ עַל יַד הַיַּרְדֵּן – מִ'בֵּית הַיְּשִׁימוֹת' עַד מִישׁוֹר עֲצֵי הַשִּׁטָּה הַנִּקְרָא 'אָבֵל', בַּמִּישׁוֹרִים שֶׁל מוֹאָב.

<b>פָּרָשַׁת הוֹרָשַׁת הָאָרֶץ</b><br>ה' דִּבֵּר אֶל מֹשֶׁה בַּמִּישׁוֹרִים שֶׁל מוֹאָב עַל יַד הַיַּרְדֵּן שֶׁמּוּל יְרִיחוֹ וְאָמַר:

דַּבֵּר אֶל בְּנֵי יִשְׂרָאֵל וְתֹאמַר לָהֶם: כְּשֶׁתַּעַבְרוּ אֶת הַיַּרְדֵּן לְאֶרֶץ כְּנַעַן,

תַּשְׁמִידוּ אֶת כָּל יוֹשְׁבֵי הָאָרֶץ מִפְּנֵיכֶם, וּתְאַבְּדוּ אֶת כָּל מְקוֹמוֹת הַהִשְׁתַּחֲוָיָה שֶׁלָּהֶם, וּתְאַבְּדוּ אֶת כָּל הַפְּסָלִים הַיְּצוּקִים שֶׁלָּהֶם, וְתַשְׁמִידוּ אֶת כָּל הַמִּזְבְּחוֹת שֶׁלָּהֶם.

כִּבְשׁוּ אֶת הָאָרֶץ וְתָגוּרוּ בָּהּ, כִּי לָכֶם נָתַתִּי אֶת הָאָרֶץ לְנַחֲלָה.

וּתְחַלְּקוּ אֶת הָאָרֶץ בְּגוֹרָל לְנַחֲלוֹת לְמִשְׁפְּחוֹתֵיכֶם – לְמִשְׁפָּחָה גְּדוֹלָה תִּתְּנוּ נַחֲלָה גְּדוֹלָה וּלְמִשְׁפָּחָה קְטַנָּה תִּתְּנוּ נַחֲלָה קְטַנָּה, הַמָּקוֹם שֶׁיֵּצֵא לָהּ שָׁם הַגּוֹרָל – שֶׁלָּהּ יִהְיֶה, לְפִי שִׁבְטֵי אֲבוֹתֵיכֶם תִּנְחֲלוּ.

וְאִם לֹא תְּסַלְּקוּ אֶת יוֹשְׁבֵי הָאָרֶץ מִפְּנֵיכֶם, אֵלֶּה שֶׁתַּשְׁאִירוּ מֵהֶם יִהְיוּ כְּמוֹ סַכִּינִים בְּעֵינֵיכֶם וּכְמוֹ קוֹצִים סְבִיבְכֶם, וְיַעֲשׂוּ לָכֶם צָרוֹת בָּאָרֶץ שֶׁאַתֶּם יוֹשְׁבִים בָּהּ.

וּכְמוֹ שֶׁחָשַׁבְתִּי לַעֲשׂוֹת לָהֶם כָּךְ אֶעֱשֶׂה לָכֶם.


Chapter 34

<b>פָּרָשַׁת הַגְּבוּלוֹת</b><br>ה' דִּבֵּר אֶל מֹשֶׁה וְאָמַר:

צַוֵּה אֶת בְּנֵי יִשְׂרָאֵל וֶאֱמוֹר לָהֶם: כְּשֶׁתָּבוֹאוּ לָאָרֶץ – אֶרֶץ כְּנַעַן, זֹאת הָאָרֶץ שֶׁתִּהְיֶה לָכֶם לְנַחֲלָה – אֶרֶץ כְּנַעַן לִגְבוּלוֹתֶיהָ.

הַגְּבוּל הַדְּרוֹמִי יִהְיֶה לָכֶם מִמִּדְבַּר צִין שֶׁעַל יַד אֱדוֹם, וְיִהְיֶה לָכֶם קְצֵה גְּבוּל הַדָּרוֹם מִקְצֵה יָם הַמֶּלַח בְּצַד מִזְרָח.

הַגְּבוּל הַדְּרוֹמִי יַקִּיף לָכֶם לְמַעֲלֵה עַקְרַבִּים וְיַעֲבוֹר לְצִין, וְיִהְיֶה קָצֵהוּ דְּרוֹמִית לְקָדֵשׁ בַּרְנֵעַ, וְיַמְשִׁיךְ לַחֲצַר אַדָּר וְיַעֲבוֹר לְעַצְמוֹן.

הַגְּבוּל יַקִּיף מֵעַצְמוֹן וְיַמְשִׁיךְ אֶל נַחַל מִצְרַיִם, וְקָצֵהוּ יִהְיֶה בַּיָּם.

וּגְבוּל מַעֲרָב – הַיָּם הַגָּדוֹל יִהְיֶה לָכֶם לִגְבוּל, זֶה יִהְיֶה לָכֶם גְּבוּל מַעֲרָב.

וְזֶה יִהְיֶה לָכֶם גְּבוּל הַצָּפוֹן – מֵהַיָּם הַגָּדוֹל תְּכַוְּנוּ לָכֶם אֶת הַגְּבוּל אֶל הַפִּסְגָּה הַגְּבוֹהָה שֶׁל הָרֵי אַמְנוֹן.

מֵהַפִּסְגָּה הַגְּבוֹהָה תְּכַוְּנוּ אֶת הַגְּבוּל לְכִוּוּן אַנְטְיוֹכְיָא, וְיִהְיֶה קְצֵה הַגְּבוּל בִּצְדָד.

הַגְּבוּל יֵצֵא לְזִפְרוֹן וְיִהְיֶה קָצֵהוּ בַּחֲצַר עֵינָן, זֶה יִהְיֶה לָכֶם גְּבוּל צָפוֹן.

וּתְכַוְּנוּ לָכֶם אֶת גְּבוּל הַמִּזְרָח מֵחֲצַר עֵינָן אֶל שְׁפָם.

הַגְּבוּל יֵרֵד מִשְּׁפָם לְרִבְלָה, מִזְרָחִית לַמַּעְיָן, הַגְּבוּל יֵרֵד וְיַגִּיעַ לַפִּנָּה הַמִּזְרָחִית שֶׁל יָם כִּנֶּרֶת.

הַגְּבוּל יֵרֵד לַיַּרְדֵּן וְקָצֵהוּ יִהְיֶה בְּיָם הַמֶּלַח. זֹאת תִּהְיֶה לָכֶם הָאָרֶץ לִגְבוּלוֹתֶיהָ מִסָּבִיב.

מֹשֶׁה צִוָּה אֶת בְּנֵי יִשְׂרָאֵל וְאָמַר: זֹאת הָאָרֶץ שֶׁתְּחַלְּקוּ אוֹתָהּ לְנַחֲלָה בְּגוֹרָל, שֶׁה' צִוָּה לָתֵת לְתִשְׁעָה וָחֵצִי הַשְּׁבָטִים.

כִּי שֵׁבֶט בְּנֵי רְאוּבֵן לְמִשְׁפְּחוֹתֵיהֶם וְשֵׁבֶט בְּנֵי גָּד לְמִשְׁפְּחוֹתֵיהֶם, וַחֲצִי שֵׁבֶט מְנַשֶּׁה כְּבָר לָקְחוּ אֶת נַחֲלָתָם.

שְׁנַיִם וָחֵצִי הַשְּׁבָטִים כְּבָר קִבְּלוּ אֶת נַחֲלָתָם בָּעֵבֶר הַמִּזְרָחִי שֶׁל הַיַּרְדֵּן שֶׁמּוּל יְרִיחוֹ.

<b>פָּרָשַׁת הַמַּנְחִילִים</b><br>ה' דִּבֵּר אֶל מֹשֶׁה וְאָמַר:

אֵלֶּה שְׁמוֹת הָאֲנָשִׁים שֶׁיַּנְחִילוּ לָכֶם אֶת הָאָרֶץ: אֶלְעָזָר הַכֹּהֵן, וִיהוֹשֻׁעַ בִּן נוּן.

וְנָשִׂיא אֶחָד מִכָּל שֵׁבֶט תִּקְחוּ לְהַנְחִיל אֶת הָאָרֶץ.

וְאֵלֶּה שְׁמוֹת הָאֲנָשִׁים: לְשֵׁבֶט יְהוּדָה – כָּלֵב בֶּן יְפֻנֶּה.

וּלְשֵׁבֶט בְּנֵי שִׁמְעוֹן – שְׁמוּאֵל בֶּן עַמִּיהוּד.

לְשֵׁבֶט בִּנְיָמִין – אֱלִידָד בֶּן כִּסְלוֹן.

וְהַנָּשִׂיא לְשֵׁבֶט בְּנֵי דָּן – בֻּקִּי בֶּן יָגְלִי.

לִבְנֵי יוֹסֵף: הַנָּשִׂיא לְשֵׁבֶט בְּנֵי מְנַשֶּׁה – חַנִּיאֵל בֶּן אֵפוֹד.

וְהַנָּשִׂיא לְשֵׁבֶט בְּנֵי אֶפְרַיִם – קְמוּאֵל בֶּן שִׁפְטָן.

וְהַנָּשִׂיא לְשֵׁבֶט בְּנֵי זְבוּלוּן – אֱלִיצָפָן בֶּן פַּרְנָךְ.

וְהַנָּשִׂיא לְשֵׁבֶט בְּנֵי יִשָּׂשכָר – פַּלְטִיאֵל בֶּן עַזָּן.

וְהַנָּשִׂיא לְשֵׁבֶט בְּנֵי אָשֵׁר – אֲחִיהוּד בֶּן שְׁלוֹמִי.

וְהַנָּשִׂיא לְשֵׁבֶט בְּנֵי נַפְתָּלִי – פְּדַהְאֵל בֶּן עַמִּיהוּד.

אֵלֶּה הָאֲנָשִׁים שֶׁה' צִוָּה שֶׁיַּנְחִילוּ אֶת בְּנֵי יִשְׂרָאֵל בְּאֶרֶץ כְּנַעַן.


Chapter 35

<b>פָּרָשַׁת עָרֵי הַלְוִיִּים</b><br>ה' דִּבֵּר אֶל מֹשֶׁה בַּמִּישׁוֹרִים שֶׁל מוֹאָב עַל יַד הַיַּרְדֵּן שֶׁמּוּל יְרִיחוֹ וְאָמַר:

צַוֵּה אֶת בְּנֵי יִשְׂרָאֵל שֶׁיִּתְּנוּ לַלְּוִיִּים חֵלֶק מִנַּחֲלָתָם לְעָרִים לִמְגוּרִים, וְתִתְּנוּ לַלְוִיִּים גַּם מִגְרָשׁ סְבִיב כָּל עִיר.

הֶעָרִים יִהְיוּ לָהֶם לִמְגוּרִים, וּמִגְרְשֵׁיהֶם יִהְיוּ לְבֶהֱמוֹתֵיהֶם וְלִרְכוּשָׁם וּלְכָל חַיּוֹתֵיהֶם.

וּמִגְרְשֵׁי הֶעָרִים שֶׁתִּתְּנוּ לַלְוִיִּים לְשִׁמּוּשָׁם – אֶלֶף אַמָּה מִסָּבִיב, מֵחוֹמַת הָעִיר כְּלַפֵּי חוּץ.

וְתִמְדְּדוּ מִחוּץ לָעִיר לְצַד מִזְרַח אַלְפַּיִם אַמָּה, וּלְצַד דָּרוֹם אַלְפַּיִם אַמָּה, וּלְצַד מַעֲרָב אַלְפַּיִם אַמָּה, וּלְצַד צָפוֹן אַלְפַּיִם אַמָּה לְמִגְרָשׁ וּלְחַקְלָאוּת, וְהָעִיר בַּמֶּרְכָּז, זֶה יִהְיֶה לָהֶם מִגְרְשֵׁי הֶעָרִים.

הֶעָרִים שֶׁתִּתְּנוּ לַלְוִיִּים – בְּנוֹסַף לְשֵׁשׁ עָרֵי הַמִּקְלָט שֶׁתִּתְּנוּ לָרוֹצְחִים בְּטָעוּת שֶׁיִּבְרְחוּ לְשָׁם, תּוֹסִיפוּ עֲלֵיהֶם וְתִתְּנוּ עוֹד אַרְבָּעִים וּשְׁתַּיִם עָרִים.

כָּל הֶעָרִים שֶׁתִּתְּנוּ לַלְוִיִּים אַרְבָּעִים וּשְׁמוֹנֶה עָרִים, תִּתְּנוּ אוֹתָן וְאֶת מִגְרְשֵׁיהֶן.

וְהֶעָרִים שֶׁתִּתְּנוּ מֵנַחֲלַת בְּנֵי יִשְׂרָאֵל – מִשֵּׁבֶט גָּדוֹל תִּקְחוּ עָרִים רַבּוֹת, וּמִשֵּׁבֶט קָטָן תִּקְחוּ מְעַט – כָּל שֵׁבֶט לְפִי גּוֹדֶל נַחֲלָתוֹ שֶׁיְּקַבֵּל כָּךְ יִתֵּן מֵעָרָיו לַלְוִיִּים.

<b>פָּרָשַׁת הָרוֹצֵחַ</b><br>ה' דִּבֵּר אֶל מֹשֶׁה וְאָמַר:

דַּבֵּר אֶל בְּנֵי יִשְׂרָאֵל וְתֹאמַר לָהֶם: כְּשֶׁתַּעַבְרוּ אֶת הַיַּרְדֵּן לְאֶרֶץ כְּנַעַן,

תָּכִינוּ לָכֶם עָרִים שֶׁתִּהְיֶינָה לָכֶם עָרֵי מִקְלָט – שֶׁיָּנוּס לְשָׁם רוֹצֵחַ שֶׁהָרַג אָדָם בְּטָעוּת.

הֶעָרִים תִּהְיֶינָה לְמִקְלָט מִגּוֹאֵל הַדָּם, וְהָרוֹצֵחַ לֹא יֵהָרֵג עַד שֶׁהוּא יַעֲמוֹד לְמִשְׁפָּט לִפְנֵי הַדַּיָּנִים.

וְהֶעָרִים שֶׁתָּכִינוּ לְכָךְ – יִהְיוּ לָכֶם שֵׁשׁ עָרֵי מִקְלָט.

אֶת שְׁלוֹשׁ הֶעָרִים הָרִאשׁוֹנוֹת תָּשִׂימוּ מֵעֵבֶר לַיַּרְדֵּן מִמִּזְרָח, וְאֶת שְׁלוֹשׁ הֶעָרִים הָאֲחֵרוֹת תָּשִׂימוּ בְּאֶרֶץ כְּנַעַן, וְהֵן תִּהְיֶינָה עָרֵי מִקְלָט.

שֵׁשׁ הֶעָרִים הָאֵלֶּה תִּהְיֶינָה לְמִקְלָט לִבְנֵי יִשְׂרָאֵל וְלַגֵּר וְלַתּוֹשָׁב שֶׁבְּתוֹכָם, שֶׁיִּבְרַח לְשָׁם כָּל מִי שֶׁהָרַג אָדָם בְּטָעוּת.

וְאִם הוּא הִכָּה אוֹתוֹ בִּכְלִי בַּרְזֶל וְהוּא מֵת – הוּא רוֹצֵחַ בְּמֵזִיד, הָרוֹצֵחַ יֵהָרֵג.

וְאִם הִכָּה אוֹתוֹ בְּאֶבֶן בְּגוֹדֶל שֶׁל כַּף יָד – שֶׁבָּהּ הוּא עָלוּל לָמוּת, וְהוּא אָכֵן מֵת, הוּא רוֹצֵחַ בְּמֵזִיד, הָרוֹצֵחַ יֵהָרֵג.

אוֹ אִם הִכָּה אוֹתוֹ בִּכְלִי עֵץ בְּגוֹדֶל שֶׁל כַּף יָד – שֶׁבּוֹ הוּא עָלוּל לָמוּת, וְהוּא אָכֵן מֵת, זֶהוּ רוֹצֵחַ בְּמֵזִיד, הָרוֹצֵחַ יֵהָרֵג.

גּוֹאֵל הַדָּם הוּא יַהֲרוֹג אֶת הָרוֹצֵחַ, הוּא יַהֲרוֹג אוֹתוֹ כְּשֶׁיִּפְגּוֹשׁ אוֹתוֹ.

וְאִם הוּא דָּחַף אוֹתוֹ בְּשִׂנְאָה, אוֹ זָרַק עָלָיו בְּכַוָּנָה וְהוּא מֵת.

אוֹ אִם הוּא הִכָּה אוֹתוֹ בְּיָדוֹ בְּשִׂנְאָה וְהוּא מֵת – הַמַּכֶּה יֵהָרֵג, הוּא רוֹצֵחַ, גּוֹאֵל הַדָּם יַהֲרוֹג אֶת הָרוֹצֵחַ כְּשֶׁהוּא יִפְגּוֹשׁ אוֹתוֹ.

וְאִם הוּא דָּחַף אוֹתוֹ בְּטָעוּת, בְּלִי שִׂנְאָה, אוֹ זָרַק עָלָיו אֵיזֶה כְּלִי בְּלִי כַּוָּנָה.

אוֹ הָרַג אוֹתוֹ בְּאֶבֶן כָּלְשֶׁהִי שֶׁהוּא עָלוּל לָמוּת מִמֶּנָּה, בְּלִי שֶׁרָאָה אוֹתוֹ, וְהוּא הִפִּיל עָלָיו וְהוּא מֵת, וְהוּא לֹא אוֹיֵב שֶׁלּוֹ וְלֹא מְחַפֵּשׁ אֶת רָעָתוֹ –

הַדַּיָּנִים יִשְׁפְּטוּ בֵּין הַמַּכֶּה וּבֵין גּוֹאֵל הַדָּם עַל פִּי הַמִּשְׁפָּטִים הָאֵלֶּה.

הַדַּיָּנִים יַצִּילוּ אֶת הָרוֹצֵחַ מִיַּד גּוֹאֵל הַדָּם, וְיַחֲזִירוּ אוֹתוֹ לְעִיר מִקְלָטוֹ שֶׁהוּא בָּרַח לְשָׁם, וְהוּא יָגוּר בָּהּ עַד שֶׁהַכֹּהֵן הַגָּדוֹל שֶׁנִּמְשַׁח בְּשֶׁמֶן הַקּוֹדֶשׁ יָמוּת.

וְאִם הָרוֹצֵחַ יֵצֵא מִגְּבוּל עִיר מִקְלָטוֹ שֶׁהוּא בָּרַח לְשָׁם.

וְגוֹאֵל הַדָּם יִמְצָא אוֹתוֹ מִחוּץ לִגְבוּל עִיר מִקְלָטוֹ – גּוֹאֵל הַדָּם רַשַּׁאי לַהֲרוֹג אֶת הָרוֹצֵחַ, אֵין אִסּוּר רְצִיחָה בַּהֲרִיגָתוֹ.

לָכֵן הוּא צָרִיךְ לָגוּר בְּעִיר מִקְלָטוֹ עַד שֶׁהַכֹּהֵן הַגָּדוֹל יָמוּת, וְאַחֲרֵי שֶׁהַכֹּהֵן הַגָּדוֹל יָמוּת הָרוֹצֵחַ יַחֲזוֹר לָאֶרֶץ שֶׁקִּבֵּל בְּחֶלְקוֹ.

דִּינִים אֵלֶּה יִהְיוּ לָכֶם לְחוֹק מִשְׁפָּט לְדוֹרוֹת בְּכָל מְקוֹמוֹת מְגוּרֵיכֶם.

כָּל הוֹרֵג נֶפֶשׁ – יַהַרְגוּ אֶת הָרוֹצֵחַ עַל פִּי עֵדִים, וְעֵד אֶחָד לֹא יָעִיד נֶגֶד אָדָם כְּדֵי לַהֲרוֹג אוֹתוֹ.

וְאַל תִּקְחוּ כֶּסֶף כְּכוֹפֶר-נֶפֶשׁ לְרוֹצֵחַ שֶׁהוּרְשַׁע בְּבֵית דִּין לְהֵהָרֵג, אֶלָּא הוּא יֵהָרֵג.

וְאַל תִּקְחוּ כֶּסֶף כְּכוֹפֶר לְמִי שֶׁחַיָּיב לִבְרוֹחַ לְעִיר מִקְלָטוֹ כְּדֵי שֶׁיּוּכַל לַחֲזוֹר וְלָגוּר בְּאַרְצוֹ לִפְנֵי מוֹת הַכֹּהֵן.

וְכָךְ לֹא תַּרְשִׁיעוּ אֶת הָאָרֶץ שֶׁאַתֶּם בָּהּ, כִּי עֲווֹן רְצִיחָה מַרְשִׁיעַ אֶת הָאָרֶץ, וְלָאָרֶץ לֹא יִתְכַּפֵּר עַל הַדָּם שֶׁל מִי שֶׁנִּרְצַח בָּהּ אֶלָּא רַק בִּשְׁפִיכַת דַּם הָרוֹצֵחַ.

וְלֹא תְּטַמְּאוּ אֶת הָאָרֶץ שֶׁאַתֶּם יוֹשְׁבִים בָּהּ, שֶׁאֲנִי שׁוֹכֵן בְּתוֹכָהּ, שֶׁהֲרֵי אֲנִי ה' שׁוֹכֵן בְּתוֹךְ בְּנֵי יִשְׂרָאֵל.


Chapter 36

<b>פָּרָשַׁת נַחֲלַת צְלָפְחָד</b><br>רָאשֵׁי הַמִּשְׁפָּחוֹת שֶׁל בְּנֵי גִּלְעָד בֶּן מָכִיר בֶּן מְנַשֶּׁה מִמִּשְׁפְּחוֹת בְּנֵי יוֹסֵף נִגְּשׁוּ וְדִבְּרוּ לִפְנֵי מֹשֶׁה וְלִפְנֵי הַנְּשִׂיאִים – רָאשֵׁי הַמִּשְׁפָּחוֹת שֶׁל בְּנֵי יִשְׂרָאֵל.

הֵם אָמְרוּ: ה' צִוָּה אֶת אֲדוֹנִי לָתֵת אֶת הָאָרֶץ לְנַחֲלָה לִבְנֵי יִשְׂרָאֵל בְּגוֹרָל, וַאֲדֹנִי נִצְטַוָּה בִּדְבַר ה' לָתֵת אֶת נַחֲלַת צְלָפְחָד אָחִינוּ לִבְנוֹתָיו.

וּכְשֶׁהֵן יִנָּשְׂאוּ לְאֶחָד מִבְּנֵי שִׁבְטֵי בְּנֵי יִשְׂרָאֵל – נַחֲלָתָן תֶּחְסַר מִנַּחֲלַת אֲבוֹתֵינוּ וְתִתְוַסֵּף לְנַחֲלַת הַשֵּׁבֶט שֶׁהֵן יִנָּשְׂאוּ לָהֶם לְנָשִׁים, וְיֵחָסֵר מֵהַחֵלֶק שֶׁקִּבַּלְנוּ לְנַחֲלָה בַּגּוֹרָל.

וְגַם כְּשֶׁיִּהְיֶה הַיּוֹבֵל לִבְנֵי יִשְׂרָאֵל, תִּתְוַסֵּף נַחֲלָתָן עַל נַחֲלַת הַשֵּׁבֶט שֶׁהֵן יִנָּשְׂאוּ לָהֶם, וּמִנַּחֲלַת שֵׁבֶט אֲבוֹתֵינוּ תֵּחָסֵר נַחֲלָתָן!

מֹשֶׁה צִוָּה אֶת בְּנֵי יִשְׂרָאֵל עַל פִּי דְּבַר ה' וְאָמַר: שֵׁבֶט בְּנֵי יוֹסֵף מְדַבְּרִים דְּבָרִים נְכוֹנִים.

זֶה הַדָּבָר שֶׁה' צִוָּה לוֹמַר לִבְנוֹת צְלָפְחָד: הֵן יִנָּשְׂאוּ לְאִישׁ שֶׁטּוֹב בְּעֵינֵיהֶן, אֲבָל רַק לְאִישׁ מִמִּשְׁפַּחַת שֵׁבֶט אֲבִיהֶן הֵן יִנָּשְׂאוּ.

וְכָךְ לֹא תַּעֲבוֹר נַחֲלָה שֶׁל בְּנֵי יִשְׂרָאֵל מִשֵּׁבֶט לְשֵׁבֶט, אֶלָּא בְּנֵי יִשְׂרָאֵל יִדְבְּקוּ כָּל אֶחָד בְּנַחֲלַת שֵׁבֶט אֲבוֹתָיו.

וְכָל בַּת שֶׁיּוֹרֶשֶׁת נַחֲלָה מִשִּׁבְטֵי בְּנֵי יִשְׂרָאֵל תִּנָּשֵׂא רַק לְאֶחָד מִמִּשְׁפַּחַת שֵׁבֶט אָבִיהָ, כְּדֵי שֶׁשִּׁבְטֵי בְּנֵי יִשְׂרָאֵל יִירְשׁוּ כָּל אֶחָד אֶת נַחֲלַת אֲבוֹתָיו.

וְכָךְ לֹא תַּעֲבוֹר נַחֲלָה מִשֵּׁבֶט לְשֵׁבֶט אַחֵר, אֶלָּא שִׁבְטֵי בְּנֵי יִשְׂרָאֵל יִדְבְּקוּ כָּל אֶחָד בְּנַחֲלָתוֹ.

כְּמוֹ שֶׁה' צִוָּה אֶת מֹשֶׁה כָּךְ עָשׂוּ בְּנוֹת צְלָפְחָד.

מַחְלָה תִּרְצָה חָגְלָה מִלְכָּה וְנוֹעָה בְּנוֹת צְלָפְחָד נִשְּׂאוּ לִבְנֵי דּוֹדֵיהֶן.

הֵן נִשְּׂאוּ לַאֲנָשִׁים מִמִּשְׁפְּחוֹת בְּנֵי מְנַשֶּׁה בֶּן יוֹסֵף, וְנַחֲלָתָן נִשְׁאֲרָה אֵצֶל שֵׁבֶט מִשְׁפַּחַת אֲבִיהֶן.

אֵלֶּה הַמִּצְווֹת וְהַמִּשְׁפָּטִים שֶׁה' צִוָּה אֶת בְּנֵי יִשְׂרָאֵל בְּאֶמְצָעוּת מֹשֶׁה, בַּמִּישׁוֹרִים שֶׁל מוֹאָב עַל יַד הַיַּרְדֵּן שֶׁמּוּל יְרִיחוֹ.
