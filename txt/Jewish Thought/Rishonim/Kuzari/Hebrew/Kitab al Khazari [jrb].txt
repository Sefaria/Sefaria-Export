Kuzari
הכוזרי
Kitab al Khazari [jrb]
http://www.cs.toronto.edu/~yuvalf/kuzari.html

הכוזרי



Essay 1

 סילת עמא ענדי מן אלאחתגאג עלי מכׄאלפינא מן אלפלאספה ואהל אלאדיאן תׄם עלי אלכׄוארג אלדׄין יכׄאלפון אלגמהור תדׄכרת מה קד סמעתה מן חגג אלחבר אלדׄי כאן ענד מלך אלכׄזר אלדאכׄל פי דין אליהוד מנדׄ ארבע מאיהׄ סנה עלי מא שהד וגא פי כתאב אלתואריךׄ אנה תכרר עליה רויא כאן מלאכא יכׄאטבה ויקול לה אן ניתך מרצׄיה ענד אללה לכן עמלך גׄיר מרצׄי וכאן יגתהד גדא פי אלתעבד פי דין אלכׄזר חתי אנה כאן יכׄדם כׄדמה אלהיכל ואלקראבין בנפסה בניה צאפיה כׄאלצה. פכלמא אגתהד פי תלך אלאעמאל גא אלמלאך פי אלליל יקול לה ניתך מרצׄיה ועמלך עׄיר מרצׄי פסבב לה דׄלך אלבחתׄ ען אלאדיאן ואלנחל ותהוד אכׄרא הוא וגמהור אלכׄזר.  וכאן מן חגג אלחבר מא אקנעני וטאבק אעתקאדי פראית אן אתׄבת דׄלך אלאחתגאג כמא וקע והמשכילים יבינו. קיל אן מלך אלכׄזר למא ראה פי רויאה אן ניתה מרצׄיה ענד אללה ועמלה גיר מרצׄי ואמרה פי אלנום אן יטלב אלעמל אלמרצׄי ענד אללה סאל פילסופא ען מעתקדה. 
פקאל לה אלפילסוף, ליס ענד אללה רצׄי ולא בגׄץׄ. לאנה תעׄ מנזה ען אלאראדאת ואלאגׄראץׄ. לאן אלגׄרץׄ ידל עלי נקצאן אלמגׄרץׄ. ואן תמאם גׄרצׄה כמאל לה, ומהמא לם יתם פהו נקצאן. וכדׄלך הו מנזה ענד אלפלאספה ען עלם אלגזאיאת. לאנהא מתגׄירה מע אלאחיאן. וליס פי עלם אללה תגׄיר פהו לא ידריך, פצׄלא ען אן ידרי ניתך ואעמאלך, פצׄלא ען אן יסמע צלאתך וירא חרכאתך. נעם ואן קאלת אלפלאספה אנה כׄלקך פעלי אלמגאז, לאנה עלהׄ אלעלל פי כׄלקהׄ כל מכׄלוק לא לאנה מקצוד מן קבלה. נעם ולא כׄלק קט אנסאנא לאן אלעאלם קדים לם יזל ינשא אלאנסאן מן אנסאן קבלה תתרכב פיה צור וכׄלק ואכׄלאק מן אביה ואמה וקראבתה וכיפיאת אלאהויה ואלבלדאן ואלאגׄדׄיה ואלמיאה, מע קוי אלאפלאך ואלדרארי ואלברוג באלנסב אלחאצלה מנהא, ואלכל ראגע אלא אלסבב אלאול לא ען גׄרץׄ לה, לכן פיץׄ פאץׄ ענה סבב תׄאן, תׄם תׄואלתׄ ורואבע, ותלאזמת אלאסבאב ואלמסבבאת ותסלסלת כמא תראהא ותלאזמהא קדים, כמא אן אלסבב אלאול קדים לא אול לה, פלכל שכׄץ מן אשכׄאץ אלדניא אסבאב בהא יתם. פשכׄץ תכאמלת אסבאבה פגא כאמלא, ושכׄץ נקצת אסבאבה פגא נאקצא כאלחבשי אלדׄי לם יהיא לאכתׄר מן קבול צורה אלאנסאן ואלנטק עלי אנקץ מא ימכן. פאלפילסוף אלדׄי תהיאת לה אסתעדאדאת יקבל בהא אלפצׄאיל אלכׄלקיה ואלכׄלקיה ואלעלמיה ואלעמליה ולם ינקצה שי מן אלכמאל. לכן הדׄה אלכמאלאת באלקוה יחתאג פי אכׄראגהא אלי אלפעל אלי אלתעלים ואלתאדיב פתטׄהר אלהיאת עלי מא היית לה מן כמאל ונקצאן ותוסטאת אלי מא לא נהאיה לה, פאלכאמל יתצל בה מן אלנמט אלאלאהי נור יסמי אלעקל אלפעאל יתצל בה עקלה אלמנפעל אתצאל אתחאד חתי ירי אלשכׄץ אנה הו דׄלך אלעקל אלפעאל לא תגׄאיר בינהמא ותציר אלאתה אעני אעצׄא דׄלך אלשכׄץ לא תתצרף אלא פי אכמל אלאעמאל ופי אופק אלאוקאת ועלי אפצׄל אלחאלאת וכאנהא אלאת ללעקל אלפעאל לא ללעקל אלהיולאני אלמנפעל אלדׄי כאן מן קבל יצרפהא פכאן יציב מרה ויכׄטי מראת. והׄדא יציב דאימא. והדׄא אלדרגה אלגׄאיה אלקצוי אלמרגוה ללאנסאן אלכאמל בעד אן תציר נפסה מטהרה מן אלשכוך מחצלה ללעלום עלי חקאיקהא פתציר כאנהא מלך פתציר באדון רתבה מן אלמלכותיה אלמפארקה ללאגסאד והי רתבה אלעקל אלפעאל והו מלך רתבתה דון אלמלך אלמוכל בפלך אלקמר והי עקול מגרדה ען אלמואד קדימה מע אלסבב אלאול לא תכׄאף אלפנא אבדא, פתציר נפס אלאנסאן אלכאמל ודׄלך אלעקל שיא ואחדא פלא יבאלי בפנא גסדה ואלאתה אדׄ קד צאר ודׄלך שיא ואחדא וטאבת נפסה פי אלחיאה אד צאר פי זמרה הרמס ואסקלאביוס וסקראט ואפלאטון וארסטוטאליס בל הו והם וכל מן כאן פי דרגתהם ואלעקל אלפעאל שי ואחד. פהדׄא אלדׄי יכני ענה ברצׄא אללה עלי סביל אללגׄז או אלתקריב פאתבעה ואתבע אלעלם בחקאיק אלאמור ליציר עקלך פעלא לא מנפעלא ואלזם אעדל אלטרק פי אלאכׄלאק ואלאעמאל לאנה מעונה פי תצור אלחק ולזום אלתעלם ואלתשבה בדׄלך אלעקל אלפעאל ויתבע הדׄא אלקנוע ואלכׄצׄוע ואלכׄשוע וכל כׄלק פאצׄל מע אלתעטׄים ללסבב אלאול לא ליהבך רצׄאה ולא ליזיל ענך סכׄטה בל ללתשבה ללעקל אלפעאל פי איתׄאר אלחק ווצף כל שי במא יגב לה ואעתקאדה עלי מא הו עליה. פהדׄא מן צפאת אלעקל פאדׄ צרת בהדׄה אלצפה מן אלאעתקאד לא תבאלי באי שרע תשרעת או תדינת ועטׄמת ובאי קול ובאי לסאן ובאי אעמאל או אכׄתרע לנפסך דינא למעני אלתכׄשע ואלתעטׄים ואלתסביח ולתדביר אכׄלאקך ותדביר מנזלך ומדינתך אן כנת מקבולא מנהם או תדין באלנואמיס אלעקליה אלמולפה ללפלאספה ואגעל קצדך וגׄרצׄך צפא נפסך ובאלגמלה פאטלב צפא אלקלב באי וגה אמכנך בעד תחציל כליאת אלעלום עלי חקאיקהא פתצאדף מטלובך אעני אלאתצאל בדׄלך אלרוחאני אעני אלעקל אלפעאל ורבמא אנבאך ואמרך בעלם גׄיב מן מנאמאת צאדקה וכׄיאלאת מציבה.
 קאל לה אלכׄזרי, אן כלאמך למקנע לכנה גׄיר מטאבק לטלבתי לאני אעלם מן נפסי אני צאפי אלנפס מסדד אלאעמאל נחו רצׄא אלרב לכן כאן גואבי אן הדׄא אלעמל ליס במרצׄי ואן כאנת אלניה מרצׄיה פלא שך אן תׄם עמלא מא מרצׄיא בדׄאתה לא בחסב אלטׄנון, ואלא פאן אלנצראני ואלמסלם אללדׄין אקתסמא אלמעמורה יתקאתלאן וכל ואחד מנהמא קד אצפי ניתה ללה ותרהב ותזהד וצאם וצלי ומצׄי מצממא לקתל צאחבה, והו יעתקד אן פי קתלה אעטׄם חסנה ותקרב אלי אללה, פיקתתלאן וכל ואחד מנהמא יעתקד אן מסירה אלי אלגנה ואלפרדוס. ותצידקהמא מחאל ענד אלעקל. 
 קאל אלפילסוף, ליס פי דין אלפלאספה קתל ואחד מן האולא, אדׄ יומון אלעקל. 
 קאל אלכׄזרי, ואי חירה ענד אלפלאספה אעטׄם מן אעתקאדהם אלחדׄת, ואן אלעאלם כׄלק פי סתהׄ איאם, ואן אלסבב אלאול יכלם שכׄצא מן אלנאס, פצׄלא ען דׄלך אלתנזיה אלדׄי תנזהה אלפלאספה ען מערפה אלגזאיאת ומע הדׄא פכאן ינבגׄי עלי אעמאל אלפלאספה ועלומהם ותחקיקיהם ואגתהאדהם אן תכון אלנבוה משהורה פיהם שאיעה בינהם לאתצאלהם באלרוחאניאת, ואן יוצף ענהם גׄראיב ומעגזאת וכראמאת, ולקד נרי אלמנאמאת אלצאדקה למן לם יען באלעלם, ולא באצפא נפסה. ונגד צׄד דׄלך פי מן ראמה. פדל אן ללאמר אלאלאהי וללנפוס סרא סוי מא דׄכרתה יא פילסוף.  
תׄם קאל אלכׄזרי פי נפסה, אסאל אלנצארי ואלמסלמין פאן אחד אלעמלין הו לא שך אלמרצׄי. ואמא אליהוד פכפי מא טׄהר מן דׄלתהם וקלתהם ומקת אלגמיע להם. 
פדעא בעאלם מן עלמא אלנצארי, פסאלה ען עלמה ועמלה. 
פקאל לה אנא מומן באלחדתׄ ללמכׄלוקאת ובאלקדם לכׄאלק תעׄ ואנה כׄלק אלעאלם באסרה פי סתהׄ איאם ואן גמיע אלנאטקין מן דׄריה אדם, תׄם דׄריה נוח, ואליה ינתסבון כלהם. ואן ללה ענאיה באלכׄלק ואתצאלא באלנאטקין, וסכׄטא ורצׄא ורחמה וכלאמא וטׄהורא ותגליא לאנביאה ואוליאה וחלולא פי מא בין מן ירצׄאה מן אלגמאהיר, ואלגמלה פכל מא גא פי אלתוראה ופי אתׄאר בני אסראיל אלתי לא מדפע פי צדקהא לשהרתהא ודואמהא ועלאניתהא פי אלגמאהיר אלעטׄאם. ופי אכׄריאתהא ועאקבה להם תגסמת אללאהותיה וצארת גנינא פי בטן עדׄרא מן אשראף נסא בני אסראיל וולדתה נאסותי אלטׄאהר אלאהותי אלבאטן, נביא מרסלא פי טׄאהרה אלאהא מרסלא פי באטנה, והו אלמסיח אלמסמי ענדני באבן אללה, והו אלאב והו אלאבן והו רוח אלקדס, פנחן מוחדון חקיקה ואן טׄהר עלי לסאננא אלתתׄליתׄ נומן בה ובחלולה פי בני אסראיל אגלאלא להם מא לם יזל אלאמר אלאלאהי יתצל בהם, חתי עצי גמהורהם הדׄא אלמסיח וצלבוה, פצאר אלסכׄט מסתמרא עלי גמהורהם, ואלרצׄא עלי אלאפראד אלתאבעין ללמסיח. תׄם עלי אלאמם אלתאבעין לאולאיך אלאפראד ונחן מנהם, ואן לם נכן מן דׄריהׄ אסראיל פנחן אולי באן נתסמי בני אסראיל לאתבאענא אלמסיח ואצחאבה מן בני אסראיל אתׄני עשר מקאם אלאסבאט, תׄם גמלה מן בני אסראיל תאבעת לאולאיך אלאתׄני עשר, צארוא כאלכׄמירה לאמהׄ אלנצארי ואסתחקו דרגה בני אסראיל, וצאר לנא אלטׄפר ואלאנתשאר פי אלבלאד, וגמיע אלמאם מדעוון אלי הדׄא אלדין מכלפון אלעמל בה מן תעטׄים אלמסיח ותעטׄים צליבה אלדׄי צלב עליה ומא אשבהה וחכאה. ואחכאמנא וסירנא פמן וצאיא שמעון אלחוארי, וקואנין מאכׄודׄה מן אלתוראה אלתי נקראהא ולא מדפע פי חקיקתהא ואנהא מן ענד אללה. וקד קיל פי אלאנגיל ען אלמסיח מא גית לאנקץ שריעה מן שראיע מוסי, בל גית לאעצׄדהא ולאזידהא.
 קאל אלכׄזרי, ליס ההנא מגאל ללקיאס בל אלקיאס יבעד אכתׄר הדׄא אלכלאם. לכן אדׄא צח אלעיאן ואלתגרבה חתי יאכׄדׄ במגאמע אלקלב ולא יגד מנדוחה פי אעתקאד גׄיר מא צח ענדה תחיל עלי אלקיאס בלטפה חתי יקרב דׄלך אלמסתבעד כמא יפעל אלטביעיון פי אלכׄואץ אלגׄריבה אלתי תטרא עליהם ממא לו חדתׄוא בהא קבל רויתהא לאנכרוהא, פאדׄא ראוהא תלטפוא וגעלוא להא אסבאבא מן אלנגום ואלרוחאניאת, ולם ידפעוא אלעיאן, ואנא לא אגדני טיב אלנפס לקבול הדׄה אלאמור, לאני טראת עליהא ולם אנשא פיהא, ואלאסתקצא ואגב עלי.  
תׄם אסתדעי עאלמא מן עלמא אלאסלאם וסאלה ען עלמה ועמלה. 
פקאל אנא נתׄבת אלוחדאניה ואלקדם ללה, ואלחדתׄ ללעאלם, ואלאנתסאב אלי אדם ונוח, וננפי אלתגסים גמלה ואן טׄהר שי פי אלקול תאולנאה וקלנא אנה מגאז ותקריב, מע אקרארנא באן כתאבנא כלאם אללה, והו פי דׄאתה מעגזה, יגב עלינא קבולה מן אגל דׄאתה, אדׄ לם ימכן אחדא אן יאתי במתׄלה ולא במתׄל איה מן איאתה, ואן נבינא כׄאתם אלנביין, ונאסךׄ לכל שריעה תקדמת, ודאעי אלאמם כלהא אלי אלאסלאם, וגזא אלטאיע אעאדהׄ רוחה אלי גסדה פי גנה ונעים לא יכׄלו מן אכל ושרב ונכאח וכל מה ישתהי. וגזא אלעאצי אעאדתה פי נאר לא יפני עדׄאבהא אבדא.
 פקאל לה אלכׄזרי, אן מן יראם הדאיתה באמר אללה ויחקק ענדה אן אללה יכלם אלבשר והו יסתבעד דׄלך, ינבגי אן יקרר ענדה אמור משהורה לא מדפע פיהא. ובלאחרי אן יצדק ענדה אן אללה קד כלם בשריא, ואן כאן כתאבכם מעגזה ואלכתאב ערבי פליס ימיז מעגזתה וגׄראבתה עגמי מתׄלי ואדׄא תלי עלי לם אפרק בינה ובין גירה מן כלאם אלערבי. 
פקאל לה אלעאלם וקד טׄהר עלי ידיה מעזגאת לכן לם תגעל חגה פי קבול שריעתה.
 קאל אלכׄזרי, נעם ולא תסכן אלנפוס אלי אן תקר אן אלאלאה מתצל באלבשר אלא במעגזה יקלב פיהא אלאעיאן פנעלם אן דׄלך לא יקדר עליה אלא מן אכׄתרע אלאשיא מן לא שי, ואן יכול דׄלך אלאמר בין ידי גמאהיר ירונה עיאנא, ולא יאתיהם ברואיה ואסנאד ובאן ידרס דׄלך וימתחן אלמחנה בעד אלמחנה חתי לא יקע פי אלטׄן אן הנאך תכׄיילא או סחרא, ובאלאחרי אן תקבל אלנפוס הדׄא אלאמר אלעטׄים אעני אן כׄאלק אלדניא ואלאכׄרה ואלמלאיכה ואלסמאואת ואלאנואר יתצל בהדׄה אלחמאה אלקדׄרה אעני אלאנסאן ויכלמה ויקצׄי רגׄבתה ותחכמאתה. 
 פקאל אלעאלם אליס כתאבנא ממלי מן אכׄבאר מוסי עׄהׄ ובני אסראיל לא מדפע פי מא פעל בפרעון ושקה אלבחר ותסלים מן רצׄי ענה ותגׄריק מן סכׄט עליה, תׄם אלמן ואלסלוי טול ארבעין עאמא, ותכלימה מוסי פי אלטור, ואיקאפה אלשמס לישוע, ונצרתה עלי אלגבארין, ומא כאן קבל דׄלך מן אלטופאן והלאך קום לוט, אליס הדׄא משהורא ולא טׄן פיה ללתחייל ואלתכׄייל. 
 קאל אלכׄזרי, בלי כאני אראני מצׄטרא אלי מסאילהׄ אליהוד לאנהם בקיהׄ בני אסראיל לאני אראהם הם אלחגה פי אן ללה שריעה פי אלארץׄ.  תׄם אסתדעי חברא מן אחבאר אליהוד וסאלה ען אעתקאדה.
 פקאל לה אנה מומן באלה אברהים ואסחק ואסראיל אלמכׄרג בני אסראיל מן מצר באלאיאת ואלמעגזאת ומכתפלהם פי אלתיה ומעטיהם ארץׄ אלשאם בעד תגויזהם אלים ואלארדן במעגזאת, ומרסל מוסי בשריעתה, תׄם אלאף אנביא בעדה מוכדין לשריעתה באלועד למן תחפטׄ בהא, ואלועיד למן כׄאלפהא, ואימאננא למא אנדרג פי אלתוראה ואלכׄבר טויל. 
 קאל אלכׄזרי, קד כנת עאזמא אלא אסאל יהודיא לעלמי בתלאף אתׄארהם ונקצאן אראיהם אדׄ אלמנחסה לם תתרך להם מחמדה, פהלא קלת יא יהודי אנך תומן בכׄאלק אלעאלם ונאטׄמה ומדברה ובמן כׄלקך ורזקך ומא אשבה הדׄה אלאוצאף אלתי הי חגהׄ כל דׄי דין, ומן אגלהא יתבע אלחק אלעדל ללתשבה באלכׄאלק פי חכמתה ועדלה. 
 קאל אלחבר, הדׄא אלדׄי תקול הו אלדין אלקיאסי אלסיאסי יודי אליה אלנטׄר ותנטוי פיה שכוך כתׄירה פסל אלפלאספה ענה ולן תגדהם מתפקין עלי עמל ואחד ולא אעתקאד ואחד, אדׄ הי דעאוי, מנהא מא יקדרון אן יברהנוא עליהא, ומנהא מא יקנעון פיהא, ומנהא מא ליס יקנעון פיה פצׄלא ען אלברהאן. 
 קאל אלכׄזרי, ארי כלאמך יא יהודי אשבה מן פאתחתה, וקד אריד אלזיאדה. 
 קאל אלחבר, בל פאתחהׄ כלאמי הו אלברהאן, בל הו אלעיאן וגׄני ען דליל וברהאן. 
 קאל אלכׄזרי, וכיף דׄלך. 
 קאל אלחבר, תאדׄן לי פי מקדמאת אקדמהא, פאני אראך מסתחקרא לכלאמי מסתקלא לה. 
 קאל אלכׄזרי, קדם מקדמאתך חתי אסמע. 
 קאל אלחבר, לו קיל לך אן צאחב אלהנד פאצׄל ינבגׄי לך תעטׄימה ואלתנויה באסמה, ווצף אתׄארה במא יתצל בך מן עדל אהל בלאדה ופצׄל אכׄלאקהם ועדל מעאמלתהם, הל כאן הדׄא ילזמך. 
 קאל אלכׄזרי, וכיף ילזמני ואלשך פי אהל אלהנד הל עדלהם מן דׄאתהם וליס להם מלך, או עדלהם מן קבל מלכהם. אם אלאמר מן אלוגהין מעא. 
 קאל אלחבר, פלו גאך רסולה בהדאיא הנדיה לא תשך אנהא לא תגד אלא פי אלהנד פי קצור אלמלוך, בכתאב משהוד פיה אנה מן קבלה, ויקתרן בה אדויה תדאויך מן אמראצׄך, ותחפטׄ עליך צחתך, וסמום לאעדאך ומחארביך תקאבלהם בהא פתקתלהם דון אעדאד ולא אעדאד, הל כנת תלתזם טאעתה. 
 קאל אלכׄזרי, נעם, וכאן יזול עני אלשך אלקדים הל ללהנד מלך אם לא, וכנת אעתקד אן מלכה ואמרה ואצל אלי. 
 קאל אלחבר, ואדׄא סאלת ענה במא דׄא תצפה. 
 קאל אלכׄזרי, באלצפאת אלתי צחת ענדי עיאנא, תׄם אתבעהא באלתי כאנת משהורה ותבינהׄ בהדׄה אלאואכׄר. 
 קאל אלחבר, ובמתׄל הדׄא אגבתך אדׄ סאלתני, ובמתׄל הדׄא פאתח מוסי פרעון אדׄ קאל לה אלאה אלעבראניין ארסלני אליך, יעני אלאה אברהים ואסחק ויעקוב, אדׄ כאן אמרהם משהורא ענד אלאמם, ואנה צחבהם אמר אלאהי, ועני בהם, וקצׄי להם אלעגאיב. ולם יקל לה רב אלסמא ואלארץׄ, או כׄאלקי וכׄאלקך ארסלני. וכדׄלך פאתח אללה כׄטאבה לגמהור בני אסראיל. אנא אללה מעבודך אלדׄי אכׄרגתך מן בלד מצר. ולם יקל אנא כׄאלק אלעאלם וכׄאלקכם. פהכדׄא פאתחתך יא אמיר אלכׄזר אדׄ סאלתני ען אימאני, גאובתך במא ילזמני, ומעשר בני אסראיל אלדׄין צח ענדהם דׄלך אלעיאן, תׄם אלתואתר אלדׄי הו כאלעיאן. 
 קאל אלכׄזרי, פאדׄא" שריעתכם אנמא הי וקף עליכם. 
 קאל אלחבר, נעם ומן אנצׄאף אלינא מן אלאמם כׄאצה ינל מן כׄירנא ולם יסתו מענא, ולו כאן לזום אלשרע מן אגל מא כׄלקנא לאסתוי פיה אלאביץׄ ואלאסוד אדׄ כלהם כׄלקתה תעׄ, לכן אלשרע מן אגל אכׄראגה לנא מן מצר, ואתצאלה בנא לכוננא אלצפוה מן בני אדם. 
 קאל אלכׄזרי, אראך יא יהודי תתלון, וקד עאד כלאמך גׄתׄא בעד מא כאן סמינא. 
 קאל אלחבר, אגׄתׄה אסמנה אן אתסע לי צדרך חתי אתסע פי שרחה. 
 קאל אלכׄזרי, קל מא שית. 
 קאל אלחבר, אן בחכם אלאמר אלטביעי לזם אלאגׄתדׄא ואלנמו ואלתוליד וקואהא וגמיע שראיטהא, ואכׄתץ בדׄלך אלנבאת ואלחיואן, מן דון אלארץׄ ואלחגארה ואלמעאדן ואלענאצר. 
 קאל אלכׄזרי, הדׄה גמלה תחתאג אלי תפציל, לכנהא חק. 
 קאל אלחבר, ובאלאמר אלנפסאני אכׄתץ אלחיואן כלה, ולזם מנה חרכאת ואראדאת ואכׄלאק וחואס טׄאהרה ובאטנה וגׄיר דׄלך. 
 קאל אלכׄזרי, והדׄא איצׄא לא מדפע פיה. 
 קאל אלחבר, ובחכם אלאמר אלעקלי אכׄתץ אלנאטק מן גמלהׄ אלחיואן, ולזם מנה אצלאח אכׄלאק, תׄם אצלאח אלמזל, תׄם אצלאח אלמדינה. וכאנת אלסיאסאת ונואמיס סיאסיה. 
 קאל אלכׄזרי, והדׄא חק. 
 קאל אלחבר, פאי רתבה תכון פוק הדׄה. 
 קאל אלכׄזרי, רתבה אלעלמא אלעטׄמא. 
 קאל אלחבר, לם ארד אלא רתבה תפארק צאחבתהא מפארקה גוהריה כמפארקה אלנבאת ללגמאד ומפארקה אלאנסאן ללבהאים. ואמא אלמפארקה באלאכתׄר ואלאקל פלא נהאיה להא אדׄ הי מפארקה ערצׄיה וליסת רתבה עלי אלחקיקה. 
 קאל אלכׄזרי, פלא רתבה אדׄא" פי אלמחסוסאת בעד אלאנסאן.  
 קאל אלחבר, פאן נגד אנסאנא ידכׄל אלנאר פלא תודׄיה, ויזמן ען אלטעאם פלא יגוע, ויכון לוגהה נור לא תחתמלה אלאבצאר, ולא ימרץׄ, ולא יהרם, חתי אדׄא בלגׄ עמרה מאת מותא אכׄתיאריא כמן יצעד אלי פראשה לינאם פי יום מעלום וסאעה מעלומה, מצׄאפא אלי עלם אלגׄיב ממא כאן ויכון, אליס הדׄה אלרתבה מפארקה פי אלגוהר לרתבה אלנאס. 
 קאל אלכׄזרי, בל אן הדׄה אלרתבה הי אלהיה מלכותיה אן כאנת מוגודה, והדׄא מן חכם אלאמר אלאלהי, לא מן אלעקלי, ולא מן אלנפסאני, ולא מן אלטביעי. 
 קאל אלחבר, הדׄא בעץׄ צפאת אלנבי אלדׄי לא מכׄתלף עליה, אלדׄי עלי ידיה טׄהר ללגמהור אתצאל אללאהות בהם, ואן להם רבא ידברהם כיף שא, ובחסב טאעתהם ועציאנהן איצׄא, וכשף אלגׄיב ואעלם כיף כאן חדתׄ אלעאלם, ואנסאב אלנאס קבל אלטופאן, וכיף אנתסבוא אלי אדם, תׄם אלטופאן, ונסב אלסבעין אמה אלי סאם וחם ויפת אולאד נוח, וכיף תפרקת אללגׄאת, וחיתׄ סכנוא, וכיף אנשית אלצנאיע ובנית אלמדן, ואלתאריךׄ מן אדם אלי הלם גרא. 
 קאל אלכׄזרי, והדׄא גׄריב אן כאן ענדכם תאריךׄ מתחקק לכׄלקהׄ אלעאלם. 
 קאל אלחבר, בל בדׄלך נורךׄ, לא אכׄתלאף בין אליהודיין פי דׄלך מן אלכׄזר אלי אלחבשה. 
 קאל אלכׄזרי, פכם תעדון אליום. 
 קאל אלחבר, ארבעה אלאף וכׄמס מאיה, ותפצילהא משרוח מן עמר אדם ושיתׄ ואנוש אלי נוח, תׄם סאם ועבר אלי אברהים, תׄם אסחאק ויעקוב אלי מוסא עׄהׄ. והאולא עלי אתצאלהם לבאב אדם וצפותה, ולכל ואחד מנהם אולאד כאלקשור לם ישבהוא אלאבא, פלם יתצל בהם אמר אלאהי פצׄבט אלתאריךׄ באלאלאהיין, וכאנוא אפראדא לא גמאעאת, חתי אולד יעקוב אתׄני עשר סבטא כלהם יצלחון ללאמר אלאלאהי, פצארת אלאלאהיה פי גמאעה, ובהם אלתאריךׄ, פנחן נחמל תאריךׄ מן תקדמהם ען מוסי עׄהׄ, ונדרי מא מן מוסי אלי הלם. 
 קאל אלכׄזרי, הדׄא אלתפציל יבעד אלטׄן אלסו מן אלכדׄב ואלאצטלאח, אדׄ מתׄל הדׄא לא יתפק עשרה עליה דון אן יתכׄאדׄלוא ויכשפוא סר אצטלאחהם, או ידפעוא קול מן יחקק ענדהם מתׄל הדׄא, פכיף גמאהיר עטׄימה ואלתאריךׄ קריב, לא יתסע ללכדׄב ואלאפתרא. 
 קאל אלחבר, נעם ואברהים בעינה חצׄר פי תפריק אללגאת, ובקי הו וקראבתה בלגהׄ עֵבֶר גדה. ובדׄלך תסמי עבראניא. וגא מוסי עׄהׄ בעדה בארבע מאיהׄ עאם, ואלדניא פי אחפל מא כאנת מן תמכן אלעלום אלסמאויה ואלארצׄיה, וורד עלי פרעון ועלמא מצר ועלמא בני אסראיל אלמואקפין לה, ואלבאחתׄין עליה אלדׄין לם יצדקוה תצדיקא תמאמא אן אללה יכׄאטב אלבשר, חתי אסמעהם כׄטאבה באלעשר כלמאת. הכדׄא כאן קומה מעה ליס מן גהלהם, בל מן עלמהם מכׄאפהׄ אלחיל מן אלעלום אלסמאויה וגׄיר דׄלך ממא לא יתׄבת ענד אלתפתיש כאלדלס, ואלאמר אלאלאהי כאלדׄהב אלאבריז, יזיד פי אלכׄבר ללדינאר דינארא. פכיך יתכׄיל אן יצור ענדהם אן אללגׄאת קבלהם בכׄמס מאיהׄ סנה כאנת לגׄהׄ עֵבֶר וחדהא. ותפרקת פי באבל פי איאם פֶּלֶג, ונסב אמה כדׄי ואמה כדׄי אלי סאם ואמה כדׄי אלי חם, ובלאדהם כדׄי וכדׄי, הל יצח אן יכון אליום אחד יצור ענדנא כדׄבא פי אנסאב מלל משהורה ופי קצצהם ולגאתהם, ויכון כׄברה דון כׄמס מאיהׄ עאם. 
 קאל אלכׄזרי, הדׄא מחאל, וכיף ונחן נגד אלעלום בכׄטוט ואצׄעיהא מנדׄ כׄמס מאיהׄ עאם, וכׄבר מן כאן אליום כׄמס מאיהׄ עאם לא יגוז אלכדׄב עלי משהוראתה מתׄל אלאנסאב ואללגׄאת ואלכׄטוט. 
 קאל אלחבר, פכיף לא ינאקץׄ מוסי פי מא אתי בה וקומה מטאלבוה פצׄלא ען גירהם. 
 קאל אלכׄזרי, הדׄה מקבולאת קויה ממכנה. 
 קאל אלחבר, אתרי אן אללגאת קדימה לא אול להא. 
 קאל אלכׄזרי, בל חדיתׄה מצטלחה עליהא, ידל עלי דׄלך תאליפהא מן אלאסמא ואלאפעאל ואלחרוף, והדׄה מן אלשבהאת אלמאכׄודׄה מן מכׄארג אלנטק. 
 קאל אלחבר, הל ראית מכׄתרע לגׄה או סמעת עליה. 
 קאל אלכׄזרי, לם אר ולא סמעת, פלא שך אנהא חצלת פי עצר מן אלאעצאר, ולם יכן קבל לגׄה מצטלחא עליהא מן אצטלאח קום דון קום עלי לגה. 
 קאל אלחבר, אסמעת ען אמה תכׄאלף פי אלסבוע אלמעלום אבתדאה מן אלאחד ותמאמה פי אלסבת, פהל ימכן אן יתפק פי דׄלך אהל אלצין מע אהל אלגזאיר אלמגׄרביה דון אבתדא ואגתמאע ואצטלאח. 
 קאל אלכׄזרי, לא ימכן דׄלך אלא באצטלאח מן אלגמלה. והדׄא בעיד או אן יכון אלנאס כלהם בני אדם או בני נוח או גׄירהמא פיכון אלאסבוע מנקולא ענדהם ען ואלדהם. 
 קאל אלחבר, הדׄא ארדת, נעם ועדד אלעשרה אתפאק אלנאס עליה פי אלמשארק ולמגׄארב, אי טבע יקוד אלי וקוף ענד אלעשרה, אלא לאנה מחמול ען מבתד בה. 
 קאל אלכׄזרי, כיף לא יכׄל באימאנך הדׄא מא יכׄבר ען אהל אלהנד אן ענדהם אתׄארא ומבאני יחקקון אן להא אלף אלף מן אלסנין. 
 קאל אלחבר, כאן יכׄל באימאני לו וגד אעתקאד מצׄבוט, או כתאב אגמע עליה גמהור דון כׄלאף בתאריךׄ, ולן יוגד דׄלך, ואנמא הם אמה סאיבה ולא תחקיק ענדהם, פיגׄאיטׄון אהל אלאדיאן במתׄל הדׄא אלכלאם, כמא יגׄאיטׄונהם באותׄאנהם וטלאסמהם וחילהם ויקולון אנהא תנפעהם, ויסתהזון במן יקול אן ענדה כתאבא מן ענד אללה, וצׄע מע הדׄא כתב קלילה אלפהא אפראד מן אלנאס יגׄתר בהא אלצׄעיף אלראי, כבעץׄ כתב אלמנגמין יצׄעון פיהא תואריךׄ עשראת אלאף מן אלסנין, מתׄל כתאב אלפלאחה אלנבטיה יסמי פיהא ינבושאד, וצגרית, ודואני, יזעם אנהם כאנוא קבל אדם, ואן ינבושאד מנהם הוא מעלם אדם, ומא אשבה הדׄא. 
 קאל אלכׄזרי, הב אני חאגגתך בעאמה דהמא ובקום לא תגמע להם כלמה פאצבת אלגואב. פמא דׄא תקול פי אלפלאספה והם מן אלבחתׄ ואלתחריר חיתׄ הם, ואגמעוא עלי אלאזליה ואלקדם ללעאלם, וליס הדׄא עשראת אלאף ולא אלאף אלאף אלא מא לא נהאיה לה. 
 קאל אלחבר, אן אלפלאספה למעאדׄיר אדׄ כאנוא קומא לם ירתׄוא עלמא ולא דינא, לאנהם יונאניון, ויונאן מן בני יֶפֶת סאכני אלשמאל, ואלעלם אלמורתׄ מן לדן אדם והו אלעלם אלמויד באמר אלאהי אנמא הו פי דׄריה סאם אלדׄי הו צפוה נוח לם יזל אלעלם ולא יזאל פי תלך אלצפוה מן אדם. ואנמא צאר אלעלם פי יונאן מדׄ צארת להם אליד אלגׄאלבה, פאנתקל אלעלם אליהם מן פארס, ואלי פארס מן אלכסדאניין ונבגׄ פיהם אלפלאספה אלמשהורון פי תלך אלדולה לא מן קבל ולא מן בעד, ומדׄ צארת אלדולה אלי אלרום לם יקם פיהם פילסוף משהור. 
 קאל אלכׄזרי, אן הדא יוגב אן לא יצדק ארסטוטאליס פי עלמה. 
 קאל אלחבר, נעם אנה כלף דׄהנה ופכרתה למא לם יכן ענדה כׄבר מן יתׄקה תקלידא, פתפכר פי אואיל אלעאלם ואואכׄרה, פצעב עלי פכרה תצור אלאבתדא כמא צעב איצׄא אלקדם, לכן רגח קיאסאתה אלקאילה באלקדם במגרד פכרה, ולם יר אן יסאל ען תאריך מן כאן קבלה, ולא כיף אנתסב אלנאס, ולו כאן אלפילסוף פי אמה ירתׄ מקבולאת ומשהוראת לא מדפע לה פיהא, לצרף קיאסאתה וברהאנה פי תמכינה אלחדתׄ עלי צעובתה כמא מכן אלקדם אלדׄי הו אצעב ללקבול. 
 קאל אלכׄזרי, והל פי אלברהאן תרגיח. 
 קאל אלחבר, ומן לנא פי אלמסאלה באלברהאן אעודׄ באללה אן יאתי אלשרע במא ידפע עיאנא או ברהאנא, ולכן יאתי במעזגאת וכׄרק עאדאת באכתׄראע אעיאן או קלב עין אלי עין אכׄרי לידל עלי מכׄתרע אלעאלם, וקדרתה עלי פעל מא שא מתי שא, ומסאלהׄ אלקדם ואלחדתׄ גׄאמצׄה ודלאיל אלחגתין מתכאפיה, תׄם ירגח אלחדתׄ אלנקל ען אדם ונוח ומוסי עׄהׄ באלנבוה אלתי הי אצדק מן אלקיאס, ובעד אן ילגא אלמתשרע אלי אלתסלים ואלאקראר בהיולי קדימה, ועואלם כתׄירה קבל הדׄא אלעאלם, ליס פי דׄלך מטען פי אעתקאדה אן הדׄא אלעאלם חאדתׄ מנדׄ מדה מחצלה ואול נאסה אדם וחוה. 
 קאל אלכׄזרי, תכפיני הדׄה אלחגג אלמקנעה פי אלבאב. ואן טאלת צחבתי לך סאכלפך אן תערץׄ עלי אלחגג אלקאטעה, לכן עד אלי אדראג חדיתׄך, וכיף תמכן פי נפוסכם הדׄא אלאמר אלעטׄים אן יכול כׄאלק אלאגסאם ואלארואח ואלנפוס ואלעקול ואלמלאיכה אלדׄי תרפע ותקדס ותנזה ען אן תדרכה אלעקול פצׄלא ען אלחואס, לה אתצאל בהדׄא אלכׄלק אלחקיר אלדׄמים פי מאדתה, ואן כאן פי צורתה עגיבא, אדׄ פי אקל חשרה מן עגאיב אלחכמה מא יחאר פיה אלדׄהן. 
 קאל אלחבר, קד כפיתני בקולך הדׄא כתׄירא מן גואבך, אתנסב הדׄה אלחכמה אלמוגודה פי כׄלק אלנמלה מתׄלא אלי פלך או אלי כוכב או אלי גיר דׄלך, חאשא אלבארי אלקאדר אלמקדר אלדׄי יעטי כל שי חקה דון זיאדה ולא נקצאן. 
 קאל אלכׄזרי, והדׄא הו אלמנסוב אלי פעל אלטביעה. 
 קאל אלחבר, ומא אלטביעה. 
 קאל אלכׄזרי, הי קוה מן אלקוי עלי מא סמענא פי אלעלום ולא נדרי מא הי, ולאכן אלעלמא קד ערפוהא לא מחאלה. 
 קאל אלחבר, בל עלמהם פיהא כעלמנא, חדהא אלפילסוף באנהא אלמבדא ואלסבב אלדׄי בה יתחרך ויסכן אלשי אלדׄי הו פיה באלדׄאת לא באלערץׄ. 
 קאל אלכׄזרי, כאנה יקול אן אלשי אלדׄי יתחרך מן דׄאתה ויסכן מן דׄאתה לה סבב מא בה יתחרך ויסכן, ודׄלך אלסבב הו אלטביעה. 
 קאל אלחבר, הדא אלדׄי יריד תחדׄק כתׄיר ותדקיק ותפריק בין מא יפעל באלערץׄ עמא יפעל באלטבע, ואשיא תרוק אלסאמעין, ולכן חאצל עלמהם באלטביעה הדׄא. 
 קאל אלכׄזרי, פמא אראהם אלא אצׄלונא בהדׄה אלאסמא, וגעלונא משרכין באללה פי קולנא אלטביעה חכימה פאעלה, ורבמא קלנא כׄאלקה עלי פחוי כלאמהם. 
 קאל אלחבר, נעם לכן ללענאצר ואלקמר ואלשמס ואלכואכב אפעאל בטריק אלתסכׄין ואלתבריד ואלתרטיב ואלתיביס ותואבעהא מן גׄיר אן ינסב אליהא חכמה, בל סכׄרה. ואמא אלתצויר ואלתקדיר ואלתבריז וכל מא פיה חכמה לגׄרץׄ פלא ינסב אלא ללחכים אלקאדר אלקאהר. פמן סמי הדׄה אלתי תצלח אלמאדה באלתסכׄין ואלתבריד טביעה לם יצׄר אדׄא נפי ענהא אלחכמה כמא ינפי ען אלרגל ואלמראה כׄלקה אלולד אדׄא אגתמעא. ואנמא המא מן אעואן אלמאדה אלקאבלה לצורה אלאנסאן ואלצורה מן ענד אלמצור אלחכים פלא תסתבעד טׄהור אתׄאר אלאהיה שריפה פי הדׄא אלאדני אדׄא תהיאת תלך אלמואד לקבולהא. והדׄא הו אצל אלאימאן ואצל אלעציאן. 
 קאל אלכׄזרי, וכיף יכון אצל אלאימאן הו אצל אלעציאן. 
 קאל אלחבר, נעם אן אלאשיא אלתי תצלח לקבול דׄלך אלאתׄר אלאלאהי ליסת פי וסע אלבשר ולא ימכנהם אן יקדרוא כמיאתהא וכיפיאתהא, ולו עלמו דׄואתהא פלן יעלמוא אזמנתהא ואמכנתהא וקראינהא ואלתהיו להא, פיחתאג פי דׄלך אלי עלם אלאהי תאם משרוח גאיה אלשרח מן ענד אללה, פמן ורד עליה הדׄא אלאמר ואמתתׄלה עלי חדודה ושרוטה בניה כׄאלצה פהו אלמומן. ומן ראם אצלאח אשיא לקבול דׄלך מן חדׄק וקיאס וטׄנון ממא יוגד פי כתב אלמנגמין מן אסתנזאל אלרוחאניאת ועמל אלטלאסם פהו אלעאצי, לאנה יקרב אלקראבין ויבכׄר אלבכׄוראת ען קיאס וען טׄן, פלא ידרי חקיקה מא אלדׄי ינבגׄי, וכם, וכיף, ופי אי מכאן, ופי אי וקת, ומן מן אלנאס, וכיף ינבגי אן יתנאול דׄלך, וקראין כתׄירה יטול וצפהא, פכאן כאלגאהל אלדׄי דכׄל אלי כׄזאנהׄ טביב משהור באן אדויתה נאפעה. ואלטביב קד עדם, ואלנאס יטלבון תלך אלכׄזאנה טלבא ללמנפעה, ודׄלך אלגאהל יפרק עליהם מן תלך אלאואני, והו לא יערף אלאדויה, ולא כם יצלח אן יסקי מן דוא לשכׄץ שכׄץ, פקתל כׄלקא בתלך אלאדויה אלתי כאנת תנפעהם. ואן אתפק אן ינפע אחדהם באנא מן תלך אלאואני מאל אלנאס אליה וקאלוא אן דׄלך הו אלנאפע, חתי אדׄא כׄאנהם או ראוא לגירה נפעא באלערץׄ, מאלוא איצׄא אליה, ולם ידרוא אן אלנאפע בדׄאתה אנמא כאן ראי דׄלך אלטביב אלעאלם אלדׄי כאן דבר תלך אלאדויה, תׄם כאן אסקאהא עלי מא ינבגׄי וכאן יאמר אלעליל אן יסתעד במא יצלח לדוא דוא מן גדׄא ושראב וריאצׄה וסכון ונום ויקטׄה והוא ומרקד וגיר דׄלך. פהכדׄא צאר אלנאס קבל מוסי, חאשי אלקליל, ינכׄדעון ללנואמיס אלנגומיה ואלטביעיה, וינתקלון מן נאמוס אלי נאמוס, ומן אלאה אלי אלאה, ורבמא תמסכוא בכתׄיר מנהא, וינסון מדברהא ומצרפהא, וגעלוהא סבב מנאפע, והי באעיאנהא סבב מצׄאר בחסב אלתהיו ואלאסתעדאד. ואמא אלמנפעה בדׄאתה פהו אלאמר אלאלאהי, ואלצׄאר בדׄאתה הו עדמה. 
 קאל אלכׄזרי, ארגע בנא אלי אלגׄרץׄ ואעלמני כיף נשא דינכם, תׄם כיף פשא וטׄהר, וכיף תאלפת אלכלמה בעד מא אכׄתלפת, ופי כם מן אלמדה תאסס אלדין ואנבני חתי תשיד ותם. לאן מבאדי אלמלל לא מחאלה אנמא תכון באפראד יתצׄאפרון עלי נצרהׄ אלראי אלדׄי ישא אללה אטׄהארה, פלא יזאלון יכתׄרון וינצרון באנפסהם, או יקום להם מלך נאצר יקהר אלגמאהיר עלי דׄלך אלראי. 
 קאל אלחבר, אנמא יקום וינשא עלי הדׄה אלצפה אלנואמיס אלעקליה אלתי מבדוהא מן אלאנסאן, ואדׄא טׄהר וצחבה אלתופיק קיל אנה מויד מן אללה מלהם ומא אשבה הדׄא. ואמא אלנאמוס אלדׄי מבדוה מן אללה פאנמא יקום דפעה, קיל לה כן פכאן, מתׄל כׄלקהׄ אלעאלם. 
 קאל אלכׄזרי, לקד הולת עלינא יא חבר. 
 קאל אלחבר, בל אלאמר אהול, כאן בני אסראיל מסתעבדין במצר סת מאיהׄ אלף רגל ממן כאן פוק אלעשרין עאמא, מסמין מנתסבין אלי אתׄני עשר סבטא, לם ישדׄ מנהם שאדׄ, ולא פר אלי בלד אכׄר, ולא דאכׄלהם גׄריב, מנתטׄרין ועדא ועד בה אגדאדהם אברהים ואסחק ויעקוב עׄהׄ אן יורתׄהם בלד אלשאם, ואלשאם חינידׄ ביד סבע אמם פי גׄאיהׄ אלכתׄרה ואלקוה ואלאקבאל. ובנו אסראיל פי גׄאיה אלדׄלה ואלשקא מע פרעון, יקתל אולאדהם כי לא יכתׄרוא. פארסל מוסי והרון עׄהׄ עלי צׄעפהמא, וואקפא פרעון עלי קותה, באלאיאת ואלמעגזאת וכׄרק אלעאדאת, ולם יקדר אן יחתגב ענהמא, ולא אן יאמר פיהמא בסו, ולא אן יחגב נפסה ען אלאפאת אלעשר אלחאלה באהל מצר, פי מיאההם, תׄם פי ארצׄהם, תׄם פי הואהם ופי נבאתהם ופי חיואנהם ופי אבדאנהם, תׄם פי נפוסהם אדׄ מאת פי טרפהׄ עין שטר אלליל אגל מן כאן פי מנאזלהם, ואחבהם אליהם כל ולד בכר, ולא דאר דון מית, חאשי דור בני אסראיל. וכל הדׄה אלאפאת תנזל בהם באדׄן ואנדׄאר וועד, ותרתפע באדׄן ואנדׄאר, בחיתׄ יעתקד אנהא מקצודהׄ מן אלאה מריד, יפעל מא שא מתי שא, לא טביעיה ולא נגומיה ולא אתפאקיה. פכׄרג בנו אסראיל באמר אללה פי תלך אללילה פי חין ופאהׄ אולאד מצר מן עבודיהׄ פרעון, וצארוא אלי נאחיהׄ בחר אלקלזם וקאידהם עאמוד גׄמאם ועאמוד נאר, סאיר אמאמהם, ומדברהם וסאיסהם ואמאמהם אלשיכׄאן אלאלאהיאן מוסי והרון עׄהׄ, כאנא חין אתאהמא אלנבוה אבני תׄמאנין וניף. ואלי אלאן ליס ענדהם שראיע אלא קלילה מורותׄה ען אולאיך אלאפראד מן לדן אדם ונוח, ולם ינסכׄהא מוסי ולא פסכׄהא, לכן זאד עליהא. תׄם תבעהם פרעון פלם ילגוא אלי סלאח, ולא כאן אלקום ממן ידרי אלחרב. פשק אלבחר וגאזוה וגׄרק פרעון וחשרה, וקדׄף בהם אלבחר אלי בני אסראיל אמואתא, חתי ראוהם עיאנא ואלכׄבר טויל משהור. 
 קאל אלכׄזרי, הדׄא הו אלאמר אלאלאהי חקא, ומא אקתרן בה מן אלשרע ואגב קבולה, אדׄ לא ידאכׄל אלקלב מנה שך מן סחר או חילה או תכׄיל לו כׄיל להם בחר ואנשקאקה וגואזהם פיה, כיף יכׄיל להם נגאתהם מן אלעבודיה ומות מסתעבדיהם ואכׄדׄהם לבסהם ובקא אמואלהם באידיהם, הדׄא תעסף מן אלמתזנדקה. 
 קאל אלחבר, ובעד הדׄא אדׄ חצלוא פי אלתיה חיתׄ לא זרע, אנזל עליהם טעאם מכׄתרע מכׄלוק יומא יומא, חאשי יום אלסבת, אכלוה טול ארבעין עאמא. 
 קאל אלכׄזרי, והדׄא איצׄא לא מדפע פיה, מא ידום ארבעין עאמא לסת מאיהׄ אלף רגל ותואבעהם, ינזל סתה איאם וירתפע פי אלסבת. פאלסבת ואגב קבולה אדׄ צאר אלאמר אלאלאהי כאלמלאזם לה. 
 קאל אלחבר, אלסבת מוכד מן הדׄא ומן כׄלקהׄ אלעאלם פי סתה איאם ומא סאדׄכרה. ודׄלך אן אלקום מע אימאנהם במא יאתי בה מוסי עׄהׄ בעד הדׄה אלמעגזאת בקי פי נפוסהם שך כיף יכׄאטב אללה אלבשר, כי לא יכון מבדא אלשריעה מן ראי ופכרה מן קבל אלאנסאן יצחבה אלהאם ותאייד מן ענד אללה, אדׄ כאנוא יסתבעדון אלכׄטאבה מן גׄיר בשר, אדׄ אלכׄטאבה גסמיה, פאראד אללה אזאחהׄ הדׄא אלשך ענדהם ואמרהם באלתזאם באלבאטנה ואלטׄאהרה. וגעל אוכדהא אעתזאל אלנסא ואלתהיו ואלתאהב לסמע כלאם אללה, ואסתעד אלקום ותאהבוא לדרגהׄ אלוחי, בל לסמאע אלכׄטאב גהרא כלהם. וכאן דׄלך בעד תׄלאתׄה איאם, במקדמאת הול עטׄים מן ברוק ורעוד וזלאזל וניראן חפת באלמסמי טור סיני, ובקית תלך אלנאר טול ארבעין יומא עלי אלגבל, יראהא אלקום, וירון מוסי דאכׄלא אליהא וכׄארגא ענהא, וסמע אלקום אלכׄטאב פציחא בעשר כלמאת הי אמאהת אלשראיע ואצולהא. אחדאהא אלאמר באלסבת. וקד כאן תקדם אלאמר בה מקרונא בנזול אלמן. פהדׄה אלעשר כלמאת לם ינקלהא אלגמהור ען רגאל אפראד, ולא ען נבי, לכן ען אללה. ולכן לם תכן להם קוהׄ מוסי עׄהׄ למשאהדהׄ דׄלך אלאמר אלעטׄים, ואמן אלקום מן דׄלך אליום באן מוסי עׄהׄ מכׄאטב בכלאם מבדוה מן אללה, לם יתקדם למוסי עׄהׄ פיה פכרה ולא ראי, כי לא תכון אלנבוה כמא תזעם אלפלאספה מן נפס תצפו אפכארהא ותתצל באלעקל אלפעאל אלמסמי באלרוח אלקדיס או בגבראיל פילהם. ורבמא כׄיל אליה פי דׄלך אלוקת פי אלנום או בין אלנום ואליקטׄה אן שכׄצא יכלמה, ויסמע כלאמה כׄיאלא בנפסה לא באדׄניה. ויראה בוהמה לא בעינה, פיקאל חינידׄ אן אללה כלמה, פאנתפת הדׄה אלטׄנון בהדׄא אלמשהד אלעטׄים. ומא תבע אלכלאם אלאלאהי מן כתאב אלאהי אדׄ רסם הדׄה אלעשר כלמאת פי לוחין מן גוהר רפיע, ודפעהמא אלי מוסי עׄהׄ וראוהא כתאבא אלאהיא כמא סמעוהא כׄטאבא אלאהיא, ועמל להא מוסי עׄהׄ באמר אללה תעׄ תאבותא ואקאם עליהא אלקבה אלמשהורה, ובקי דׄלך בין בני אסראיל טול דולה אלנבוה נחו תסע מאיה סנה, חתי עצי אלקום, פאכׄתפי אלתאבות, וטׄפר בהם בכׄתנצר ואגלאהם. 
 קאל אלכׄזרי, אן מן יסמע כלאמכם אן אללה כׄאטב גמהורכם וכתב לכם אלואחא וגׄיר דׄלך, למעדׄור אן ינסב אליכם ראי אלתגסים, ואנתם מעאדׄיר איצׄא אדׄ לא מדפע פי הדׄה אלמשאהד אלעטׄימה אלגלילה אלטׄאהרה, ותעדׄרון פי אטראח אלקיאס ואלנטׄר אלעקלי. 
 קאל אלחבר, ואעודׄ באללה מן אלמחאל ומא ינפיה אלעקל ויצׄעה מחאלא, ואול אלעשר כלמאת הו אלאמר באעתקאד אלרבוביה. ואלתׄאני מן אלכלמאת הי אלנהי ען אתכׄאדׄ אלאה דון אללה תעׄ, וען אלאשראך בה, ואלנהי ען אלתשביה ואלתמתׄיל ואלתכׄייל, ובאלגמלה ען אלתגסים, וכיף לא ננזהה ען אלתגסים ונחן ננזה כתׄירא מן מכׄלוקאתה ען דׄלך, כאלנפס אלנאטקה אלתי הי אלאנסאן עלי אלחקיקה. פאן אלדׄי יכׄאטבנא מן מוסי ויעקל וידבר, ליס דׄלך לסאנה ולא קלבה ולא דמאגׄה, בל הדׄה אלאת למוסי. ומוסי נפס נאטקה ממיזה ליסת גסמא ולא תתחיז פי מכאן ולא יצׄיק ענהא מכאן ולא תצׄיק הי ען אן תחצל פיהא צור גמיע אלמכׄלוקאת פנצפהא באוצאף מלכותיה רוחאניה, פצׄלא ען כׄאלק אלכל, ואנמא עלינא אן לא נדפע מא תואתר מן דׄלך אלמשהד, תׄם נקול לא נדרי כיף נגסם אלמעני חתי צאר כלאמא וקרע אדׄאננא, ולא מא אכׄתרע לה תעׄ ממא לם יכן מוגודא, ולא מא סכׄר לה מן אלמוגודאת אדׄ לא תעגזה קדרה כמא נקול אנה תעׄ כׄלק אללוחין וכתבהמא כתב נקש כמא כׄלק אלסמא ואלכואכב במשייתה פקט, שא אללה תעׄ פתגסם באלמקדאר אלדׄי שא, ועלי אלהיאה אלתי שא, ואנתקש פיהא אלכׄט באלעשר כלמאת, כמא נקול אנה שק אלבחר, וצירה אסוארא ואקפה ען ימין אלקום וען שמאלהם, ואזקה מרתבה ואסעה, וארצׄא וטיה ימשון פיהא דון תכלף ולא תכׄלף, ודׄלך אלשק ואלבניאן ואלאתקאן מנסוב אליה תעׄ, לם יחתג פיה אלי אלה ואסבאב מתוסטה כמא יחתאג פי פעל אלמכׄלוקין, פאן אלמא וקף לאמרה ותשכל במשיתה, הכדׄא יתשכל אלהוא אלואצל אלי אדׄן אלנבי באשכאל אלחרוף אלתי תקתצׄי אלמעאני אלתי יריד אללה אן יסמעהא אלנבי ואלגמהור. 
 קאל אלכׄזרי, הדׄא תוגיה מקנע. 
 קאל אלחבר, ולסת אגזם אן אלאמר עלי הדׄה אלצפה, ולעלה עלי טריק אגׄמץׄ מן אן אתכׄילהא, לכן אלחאצל מן הדׄא תחקק מן שאהד אלמשאהד אן אלאמר מן קבל אלכׄאלק דון ואסטה, אדׄ הי ממאתׄלה ללאכׄתראע אלאול ואלכׄלקה אלאולי, פיחצל פי אלנפוס אלאימאן באלשרע אלמקתרן בהא, מע אלאימאן באן אלעאלם חאדתׄ הכדׄא כׄלקה, כמא תרון אנה אכׄתרע אללוחין ואלמן וגׄיר דׄלך, ותזול מן נפס אלמומן שכוך אלפלאספה ואלדהריה. 
 קאל אלכׄזרי, אנטׄר יא חבר לא תצחבך הואדה פי וצף מחאמד קומך, ותתרך משהור עציאנהם מע הדׄה אלמשאהד, פאני סמעת אן פי אתׄנא הדׄא אתכׄדׄוא עגלא ועבדוה דון אללה. 
 קאל אלחבר, דׄנב שנע עליהם לגלאלתהם, ואלגליל מן עדת כׄטאיאה. 
 קאל אלכׄזרי, והדׄא מן תעצבך ותעספך לקומך, ואי דׄנב אעטׄם מן הדׄא, ואי פצׄל יבקי בעד הדׄא. 
 קאל אלחבר, אמהלני קלילא חתי אקרר ענדך שרף אלקום, וכפאני שאהדא אתכׄאדׄ אללה איאהם חזבא ואמה מן בין מלל אלעאלם, וחלול אלאמר אלאלאהי פי גמהורהם חתי וצל גמיעהם אלי חד אלכׄטאב, ותכׄטי אלאמר אלי נסאיהם פכאן מנהן נביאת, בעד אן כאן אלאמר לא יחל אלא פי אפראד מן אלנאס מן לדן אדם, פאן אדם הו אלכאמל דון אסתתׄנא, אדׄ לא עדׄר פי כמאל צנאעה מן צנאע חכים קאדר, מן מאדה אכׄתארהא ללצורה אלתי שאהא, ולם יעק עאיק מן מזג מני אלאב ודם אלאם, ולא מן אלאגׄדׄיה ואלתדביר פי סני אלתרביה ואלטפולה ואתׄר אלאהויה ואלמיאה ואלארצׄין, אדׄ אנמא כׄלקה כאלמתנאהי פי אלשבאב אלכאמל פי כׄלקה ואכׄלאקה, פהו אלדׄי קבל אלנפס עלי כמאלהא ואלעקל עלי גׄאיהׄ מא ימכן מן אלפטרה אלאנסאניה ואלקוה אלאלאהיה בעד אלעקל, אעני אלרתבה אלתי בהא יתצל באללה ובאלרוחאניין, ויערף אלחקאיק דון תעלים בל באהון פכרה. וקד תסמי ענדנא באבן אללה, הו וכל מן ישבהה מן דׄריתה אבנא אללה, ואולד אולאדא כתׄירה ולא יצלח מנהם ליכון כׄליפה אדם גׄיר הֶבֶל לאנה כאן ישבהה, ולמא קתלה קין אכׄוה גׄירה עלי הדׄה אלרתבה עוץׄ בשֵת אלשביה באדם, פכאן צפותה ולבאבה, וגׄירה כאלקשור ואלחשף. וצפוהׄ שת אנוש. וכדׄלך אתצל אלאמר אלי נוח באפראד כאנוא לבאבא ישבהון אדם ויתסמון באבנא אללה, להם אלכמאל פי אלכׄלק ואלאכׄלאק וטול אלאעמאר ועלום וקדרה, ובאעמארהם הו אלתאריךׄ מן אדם אלי נוח, וכדׄלך מן נוח אלי אברהים.  ורבמא כאן פיהם מן לם יתצל בה אלאמר אלאלאהי מתׄלתֶּרַח, לכן כאן אברהים אבנהתַּלְמִידלגדהעֵבֶר. נעם ואדרך נוח בעינה. וצאר אלאמר אלאלאהי מתצלא מן אלאגדאד אלי אלחפדה. פאברהים צפוהׄעֵבֶרותלמידׄה ובדׄלך תסמי עבראניא. ועֵבֶרצפוהׄשֵם. ושֵםצפוהׄ נוח, לאנה וארתׄ אלאקאלים אלמעתדלה אלתי וסטהא ונכתתהא אלשאם ארץׄ אלנבוה. וכׄרגיֶפֶתאלי אלשמאל. וחָםאלי אלגנוב. וצפוהׄ אברהים מן גמיע בניה אסחק. וקד אבעד גמיע אולאדה מן הדׄה אלארץׄ אלכׄאצה לתכׄתץ לאסחק. וצפוהׄ אסחאק יעקוב. ואנדפע אכׄוה אלעיס, אדׄ אסתחק יעקוב תלך אלארץׄ ואולאד יעקוב כלהם צפוה, צלח גמיעהם ללאמר אלאלאהי, פחצל להם דׄלך אלמוצׄע אלכׄאץ באלאמר אלאלאהי, והדׄא אבתדא חלול אלאמר אלאלאהי פי גמאעה, בעד אן כאן לא יוגד אלא פי אפראד, פתולי אללה חפטׄהם ואנמאהם ותרביתהם במצר כמא תרבי אלשגרה אלטיבהׄ אלאצל חתי אתׄמרת תׄמרא כאמלא ישבה אלתׄמר אלאול אלדׄי מנה גׄרסת אעני אברהים ואסחק ויעקוב ויוסף ואכׄותה. פגאת אלתׄמרה במוסי עׄהׄ והרון ומרים עׄהׄ, ובמתׄלבְּצַלְאֵלואָהֳלִיאָבורוסא אלאסבאט, ובמתׄל אלסבעין שיכׄא אלדׄין צלחוא ללנבוה מסתמרא, ובמתׄל יושע וכלב וחור וגירהם כתׄיר. וחינידׄ אסתחקוא טׄהור אלנור עליהם ותלך אלענאיה אלרבאניה, ואן כאן פיהם עצאה ממקותון, לכנהם לא מחאלה צפוה במעני אנהם פי גׄריזתהם וטבאיעהם מן אלצפוה, ויולדון מן יכון צפוה פיחאפטׄ עלי אלאב אלעאצי למא כׄאלטה מן אלצפוה אלתי תטׄהר פי ולדה או פי חפידה, כיף מא צפת אלנטפה כמא קלנא פיתֶּרַחוגׄירה ממן לם יתצל בה אלאמר אלאלאהי לכן פי גׄריזתה אן ינתג צפוה מא לם יכן מתׄל דׄלך פי גׄריזה כל מן תנאסל מן חָם ויֶפֶת. ונרי מתׄל הדׄא פי אלאמור אלטביעיה, פכם אנסאן לא ישבה אבאה בתה לכנה ישבה גדה. פלא שך אן תלך אלטביעה ודׄלך אלשבה כאן פי אלואלד כאמנא, ואן לם יטׄהר ללחס, כמא כמנת טביעהׄעֵבֶר פי אולאדה חתי טׄהרת פי אברהים.
 קאל אלכׄזרי, הדׄא הו חק אלשרף אלמנסאק מן לדן אדם, וקד כאן אדם אשרף אלמכׄלוקאת פי אלארץׄ, פוגב לכם אלשרף עלי כל מוגוד פי אלארץׄ. לכן אין הדׄא אלשרף מן הדׄא אלכׄטא. 
 קאל אלחבר, אן אלאמם כלהא חינידׄ כאנת תתכׄדׄ מעבודאת צורא ולו כאנוא אלפלאספה יברהנון עלי אלוחדאניה ואלרבוביה פלא בד להם מן צורה יומונהא, ויקולון לעאמתהם וגמהורהם אן הדׄה אלצורה יתצל בהא אמר אלאהי, ואנהא כׄאצה באמר עגיב גׄריב, פמנהם מן ינסב דׄלך אלי אללה כמא נפעל נחן אליום פי מואצׄע מעטׄמה ענדנא, חתי נתבארך בתראבהא וחגארתהא. ומנהם מן ינסב דׄלך אלי רוחאניהׄ כוכב מן אלכואכב, או ברג, או נסבה טלאסם וגׄיר דׄלך. וכאן לא יתאלף גמהור עלי שרע ואחד אלא בצורה מחסוסה אמוהא. וכאן בנו אסראיל קד ועדוא באן ינזל אליהם מן ענד אללה אמר ירונה ויומונה, כמא אמוא עמוד אלגמאם ואלנאר חין כׄרוגהם מן מצר, וישרון אליה ויעטׄמונה ויסתקבלונה ויסגדון נחוה ללה תעׄ. וכדׄלך כאנוא יומון עמוד אלגׄמאם אלדׄי ינזל עלי מוסי עׄהׄ טול מכׄאטבהׄ אללה לה פיקפון בנו אסראיל ויסגדון נחוה ללה תעׄ. פלמא סמע אלקום כׄטאב אלעשר כלמאת וצעד מוסי עׄהׄ אלי אלגבל ינתטׄר אללוחין לינזלהא אליהם מכתובה, ויצנע להא אלתאבות, פיכון להם קבלה מראיה פיהא אלעהד אלאלהי ואלאכׄתראע אלרבאני, אעני אללוחין, סוי מא אתצל באלתאבות מן אלגׄמאם ואלאנואר, ומא טׄהר בתוסטה מן אלמעגזאת, ובקי אלקום מנתטׄרין נזול מוסי עׄהׄ והם עלי חאלהם, לם יגׄירו זיהם וחאלהם וחללהם אלתי עידוא בהא יום אלטור, בל בקוא בהיתהם ינתטׄרון מוסי עׄהׄ מע אללחטׄאת, פאבטא ענהם ארבעין יומא והם לם יתזוד, ולא פארקהם אלא עלי ניהׄ אלאנצראף מן יומה, גׄלב סו טׄן עלי בעץׄ דׄלך אלגמהור אלעטׄים ובדאת אלעאמה תפתרק פרקא, ותכתׄר אלארא ואלטׄנון, חתי לגא קום מנהם אלי אן טלבוא מעבודא יומונה כסאיר אלאמם, מן גׄיר אן יגחדוא רבוביהׄ מן אכׄרגהם מן ארץׄ מצר, בל אן יכון דׄלך מוצׄועא להם ישירון אליה אדׄא וצפוא עגאיב רבהם כמא פעל אלמומנון בתאבות מוסי עׄהׄ קאילין אן אלרב הנאך, וכמא נפעל נחן באלסמא ובכל אמר נתחקק אן חרכתה אנמא הי במשיהׄ אללה דון אתפאק ולא אראדהׄ אנסאן ולא טביעה, פכׄטאהם כאן פי אלתצויר אלדׄי מנעוא ענה, תׄם פי אן נסבוא אמרא אלאהיא לשי מצנוע באידיהם ואכׄתיארהם דון אמר אללה, ועדׄרהם פי דׄלך מא תקדם מן אלתשתת אלואקע בינהם, ולם ינתה אלדׄין עבדוה נחו תׄלאתׄהׄ אלאף מן גמלה סת מאיהׄ אלף. ואמא עדׄר אלכׄאצה אלמסאעדין פי עמלה, פכאן לגׄרץׄ עסי אן יטׄהר אלעאצי מן אלמומן, ליקתל אלעאצי אלעאבד ללעגל, וכאן פי דׄלך עליהם נקד אדׄ אכׄרגוא אלעציאן מן אלקוה ואלצׄמיר אלי חד אלפעל. פלם יכן דׄלך אלדׄנב כׄרוגא ען גמלה טאעהׄ מן אכׄרגהם מן מצר, לכן כׄאלפוא לבעץׄ אואמרה, פאנה תעׄ נהי ען אלצור, פאתכׄדׄוא צורה, וכאן להם אן יצברוא ולא יצׄעוא לאנפסהם קדוה וקבלה ומדׄבחא וקראבין. וכאן דׄלך מן תעקל מן כאן בינהם מן אלמנגמין ואלמטלסמין, זעמוא אנהם סתקרב אעמאלהם אלקיאסיה מן אעמאל אלחקיקה, וכאן סבילהם פי דׄלך סביל אלגאהל אלדׄי דׄכרנאה אנה תולי כׄזאנהׄ אלטב פקתל אלנאס אלדׄין כאנוא ינתפעון בהא קבל דׄלך, מע אן אלקום לם יכן קצדהם אלכׄרוג ען אלטאעה, בל כאנוא מגתהדין בזעמהם פי אלטאעה, ולדׄלך קצדוא הרון, וקצד הרון כשף סרירתהם, פסאעד פי עמלה, ואדרכתה אלמלאמה לאכׄראגה עציאנהם מן אלקוה אלי אלפעל. פהדׄה אלקצה תהול ותשנע ענדנא לארתפאע אלמעבודאת אלמצורה מן אכתׄר אלמלל פי זמאננא הדׄא, ותהון פי דׄלך אלוקת לכון גמיע אלמלל מתכׄדׄין צורא. פלו כאן דׄנבהם אנהם אתכׄדׄוא ביתא מא באכׄתיארהם ללעבאדה, וגעלוה קבלתהם וקרבוא פיה ועטׄמוה, למא עטׄם אלאמר למא נחן עליה אליום מן אתכׄאדׄנא אלביות באכׄתיארנא ותעטׄימנא להא ותברכנא בהא ורבמא קלנא אן אללה יחלהא ומלאיכתה תחף בהא. ולולא אלצׄרורה לתאליף גמאעתנא לכאן הדׄא מנכרא, כמא כאן פי איאם אלדולה ינכר עלי קום מגתהדין אן יתכׄדׄוא ביותא ללעבאדה תסמי בָּמוֹת, וכאן פצׄלא אלמלוך יהדמונהא כי לא יעטׄם גׄיר אלבית אלדׄי יכׄתארה אללה ואלהיה אלתי יאמר בהא ולא ינכר פיהא אלצור אלתי יאמר הו בהא מן אלכרובין, ומע הדׄא פקד חל אלעקאב באלדׄין עבדוא אלעגל מן יומהם וקתלוא, וכאן מבלגׄ עדדהם נחו תׄלאתׄהׄ אלאף מן גמלה סת מאיהׄ אלף. ולם יזל אלמן נאזלא לקותהם, ואלגׄמאם ללתטׄליל עליהם, ועמוד אלנאר להדאיתהם, ואלנבוה פאשיה מתזאידה פיהם. ולא צרף ענהם שי פצׄלוא בה גׄיר אללוחין אללדׄין כסרהמא מוסי עׄהׄ, תׄם שפע פי צרפהמא פצרפא עליהם וגׄפר להם דׄלך אלדׄנב. 
 קאל אלכׄזרי, לקד אידת ראיי פימא אעתקדתה ומא ראית פי מנאמי אנה לא יצל אלאנסאן אלי אלאמר אלאלאהי אלא באמר אלאהי, אעני באעמאל יאמר אללה בהא ואלא פאכתׄר אלנאס מגתהד חתי אלמנגם ואלמטלסם ועאבד אלנאר ועאבד אלשמס ואלתׄנויה וגׄירהם. 
 קאל אלחבר, נעם וכדׄלך הי שראיענא מנצוצה פי אלתוראה מן מכׄאטבהׄ אללה למוסי, וממא כתב מוסי ודפע אלי דׄלך אלגמהור אלעטׄים פי גמעהם פי אלתיה, לם יחתג פיה אלי רואיהׄ אסנאד אפראד סורה סורה ואיה איה, אן צפאת אלקראבין, וכיף תקרב, ופי אי מוצׄע, ולאי גהה, וכיף תדׄבח, וכיף יצנע בדמהא, ואעצׄאיהא מן צנאעאת מכׄתלפה, כלהא בביאן מן ענד אללה, כי לא ינקץ מנהא אקל שי פיפסד אלכל, כאלאכואן אלטביעיה אלתי תאתלף מן נסב דקיקה תדק ען אלאוהאם, אלתי לו אכׄתלת נסבהא אקל אכׄתלאל לפסד דׄלך אלמתכון. פלם יכן דׄלך אלנבאת או דׄלך אלחיואן או דׄלך אלעצׄו מתׄלא אלא פאסדא או עאדמא. וכדׄלך דׄכר כיף יעצׄי אלחיואן אלמקרב, ומא יפעל בעצׄו עצׄו, ומא ללאכל, ומא ללחרק, ומן יאכל ומן יחרק ומן יקרב מן טואיף מאמורה בהם לם יתעדהם, וכיף תכון צפאת אלמקרבין כי לא תכון פיהם נקיצה, חתי היאתהם ומלאבסהם, לא סימא אלהארוני אלדׄי אבאח לה אלדכׄול אלי מכאן אלאמר אלאלאהי חיתׄ אלסכינה מע אלתאבות ואלתוראה, ומא יקתרן בדׄלך מן אלתנטיף ואלתטהיר, ורתב אלתטהיראת ואלתקדיסאת ואלצלואת אמר יטול וצפה. ואנמא יחאל פיה עלי קראהׄ אלתוראה, ומא נקל אלאחבאר, ואלכל מן תכלים אללה למוסי. וכדׄלך הייהׄ אלקבה כלהא ערצׄת עלי מוסי פי אלטור אלקבה ואלכׄבא ואלמאידה ואלמנארה ואלתאבות ואלדאר אלמחיטה בהא, ואעמדתהא וסתורהא וגמיע צנאעתהא ערצׄת עליה רוחאניה ושכלהא גסמאניה עלי מא רסם לה. וכדׄלך אלבית אלמעטׄם אלדׄי בנאה סלימאן ממא ערץׄ עלי דאוד צורתה רוחאניה. ואלבית אלמובד אלמקדס אלדׄי ועדנא בה ממא ערץׄ עלי נבי יסמי יחזקאל, אלצורה ואלהייה. וליס פי עבאדה אללה תפרץׄ ותעקל ותחכם, ולו כאן הדׄא לכאנת אלפלאספה קד וצלת בחכמהם ועקולהם אלי אצׄעאף מה וצל אליה בנו אסראיל. 
 קאל אלכׄזרי, במתׄל הדׄא תטיב אלנפס ללתשרע בה דון שך ולא ארתיאב מגי נבי אלי עביד מסתעבדין ממאליך יעדהם באלכׄרוג מן אלעבודיה מן וקתהם דון תואן ומטל עלי תלך אלצפה, ואדכׄאלהם ארץׄ אלשאם עלי סבע אמם כל ואחדה מנהא אקוי מנהם, וירסם לכל סבט נציבה מן אלארץׄ קבל וצולהם אליהא. ותם הדׄא כלה פי איסר מדה בגׄראיב מן אלמעגזאת, הדׄא יחקק עטׄאמה אלמרסל וגלאלהׄ אלרסול, ופצׄל אלמרסול אליהם כׄצוצא. ולו קאל אני בעתׄת לאהדי גמיע אלמעמורה, תׄם לם יתצל כׄברה פי נצפהא לכאן קדחא פי רסאלתה אדׄ לם יתם קצד אללה פי דׄלך, וכאן יעדׄר תמאמה כון כתאבה עבראניא ויכלף אלסנד ואלהנד ואלכׄזר פהמה ואלעמל בה אלא בעד מיין סנין אן יתפק להם אלאסתחאלה אליהם בגׄלבה, או במגאורה, לא במשאהדהׄ אלנבי בעינה, או נבי אכׄר ישהד לה ויוכד שריעתה. 
 קאל אלחבר, לם ידע מוסי אלי שריעתה גׄיר קומה ואהל לסאנה, וועדהם אללה תאכיד שרעה מע אלאיאם באנביא, פפעל טול זמאן אלרצׄא וחלול אלסכינה. 
 קאל אלכׄזרי, והלא כאנת אלהדאיה ללכל ודׄלך פי אלחכמה לאיק. 
 קאל אלחבר, אוליס אלאולי אן יכון אלחיואן כלה נאטקא, אדׄא קד נסית מא תקדם פי נסק נסל אדם ואטראד חלול אלאמר אלאלאהי אלנבוי פי שכׄץ לבאב אלאכׄוה וצפוה אלאב קאבל לדׄלך אלנור, וגירה כאלקשור לא יקבלה, חתי גא בנו יעקוב צפוה ולבאבא יפארקון בני אדם בכׄצוציה אלאהיה תגעלהם כאנהם נוע אכׄר וגוהר אכׄר מלאיכי יטלב כלהם דרגהׄ אלנבוה פיטׄפר אלכתׄיר מנהם בהא, ומן לם יטׄפר מנהם בהא קארבהא באלאעמאל אלמרצׄיה ואלתקדיס ואלתטהיר ולקא אלאנביא. ואעלם אן מן ילקי נביא פאנה חין לקאיה לה וסמעה כלמאתה אלאלאהיה תחדתׄ לה רוחאניה, ויפארק גנסה בצפא אלנפס ותשוקהא אלי תלך אלדרגאת, ואלתזאם אלכׄשוע ואלטהארה, והדׄה כאנת ענדהם אלדלאלה אלטׄאהרה ואלאיה אלבאהרה אלקאהרה פי תׄואב אלאכׄרה, אדׄ אלמטלוב מנהא אנמא הו אן תציר נפס אלאנסאן אלאהיה, תפארק חואסה ותשאהד אלעאלם אלאעלי, ותלתדׄ ברויהׄ אלנור אלמלכותי, וסמע אלנטק אלאלאהי, פאן תלך אלנפס תאמן מן אלמות אדׄא פנית אלאתהא אלגסדיה, פאדׄא וגדת שריעה יוצל בעלומהא ועמלהא אלי הדׄה אלדרגה פי אלמוצׄע אלדׄי חדת, ומע אלקראין אלתי אמרת, פהי לא מחאלה אלשריעה אלמותׄוקה באבקא אלנפוס בעד פנא אלאגסאד. 
 קאל אלכׄזרי, אן מואעד גׄירכם אמתן ואסמן מן מואעדכם. 
 קאל אלחבר, לכנהא כלהא בעד אלמות, וליס פי אלחיאה מנהא שי, ולא שי ידל עליהא. 
 קאל אלכׄזרי, נעם ולא ראית אחדא מן אלמעתקדין לתלך אלמואעד יחב אסתעגאלהא, בל לו אמכנה מטלהא ותאכׄירהא אלף אעואם, ויבקי פי קיד אלחיאה להדׄה אלשקוה ואלאנכאד אלדניאויה לאכׄתארהא. 
 קאל אלחבר, פמא טׄנך במן ישאהד אלמשאהד אלעטׄימה אלמלכותיה. 
 קאל אלכׄזרי, אנה לא שך יתמני אן תתמאדי נפסה עלי מפארקה חואסה ותבקי מלדׄתה בדׄלך אלנור, ודׄאך הו אלדׄי יתמני אלמות. 
 קאל אלחבר, לכן מואעדנא אתצאלנא באלאמר אלאלאהי באלנבוה ומא יקרבהא, ואתצאל אלאמר אלאלאהי בנא באלענאיאת ואלכראמאת ואלמעגזאת, פלדׄלך לא יתכרר פי אלתוראה אנכם אן עמלתם הדׄה אלשריעה אעידכם בעד אלמות אלי גנאת ולדׄאת, לכנה יקול אנכם תכונון לי כׄאצה ואכון לכם אלאהא מדברא לכם, פיכון מנכם מן ידכׄל חצׄרתי ויצעד אלי אלסמא כאלדׄין כאנוא באנפסהם יתצרפון בין אלמלאיכה, ויכון איצׄא מלאיכתי יתצרפון פי מא בינהם פי אלארץׄ, ותרונהם אפראדא ואגנאדא יחרסונכם ויחארבון דונכם, וידום בקאכם פי אלארץׄ אלתי תעין עלי הדׄה אלדרגה, והי אלארץׄ אלמקדסה, ויתעלק כׄצבהא וגדבהא וכׄירהא ושרהא באלאמר אלאלאהי בחסב אעמאלכם, פיכון אלעאלם יגרי אמרה מגרי טביעיא חאשאכם, באנכם סתשאהדון מע חלול אלסכינה בינכם מן כׄצב בלאדכם ואנתטׄאם אמטארכם לא תתעדי אוקאתהא אלמחתאג אליהא, וטׄפרכם בעדוכם דון אעתדאד, מא תדרון בה אן אמרכם ליס יגרי עלי קאנון טביעי, לכם אראדי, כמא סתרון אן כׄאלפתם מן אלגדב ואלקחט ואלמותאן ואלחיואן אלמהלך, ואלדניא כלהא פי דעה, פתעלמון איצקא אן אמרכם ידברה אמר ארפע מן אלאמר אלטביעי, וכאן דׄלך כלה, פהדׄה שריעה מצׄמונהׄ אלמואעד, לא יכׄאף כׄלאפהא. ומואעד תלך אלשראיע כלהא ליסת מצׄמונה אדׄ היא בעד אלמות, ומואעדנא כלהא יעמהא אצל ואחד והו רגא אלקרב מן אלרב ומלאיכתה, פלא יכׄאף מן וצל תלך אלרתבה תלאפא. פהדׄה אלשריעה קד ערצׄת עלינא עיאנא, ומתׄלנא מתׄל אצחאב מתראפקין מתלאזמין פי מפאזה מן אלארץׄ, סאפר ואחד מנהם אלי אלהנד, וואפק מן מלך אלהנד תכרימא ותעטׄימא למא ערף ענה מן אולאיך אלאצחאב, וכאן יערף אבאהם קדימא וכאנוא אוליאה, פאעטאה דׄכׄאיר חמלהא לאצחאבה. וכסאה חללא, וארסל מעה מן חאשיתה קומא לם יכן פי אלטׄן אנהם סיכׄרגון מן חצׄרהׄ אלמלך ולא אן ינזלוא אלי תלך אלבאדיה, ואמרה באואמר ועהוד מן קבול טאעתה. פגא עלי אצחאבה מע אולאיך אלרסל אלהנדיין, פרחב בהם האולא אלאצחאב, וגדוא פי כׄדמתהם וכראמתהם, ובנוא להם קצרא סכנוהם פיה, וצארוא האולא אלאצחאב יתוסלון ללוצול אלי אלהנד ואלי רויה אלמלך באדון סעי בענאיה האולא אלרסל אלדׄין כאנוא יהדונהם אלי אלטריק אלאקצר ואלארשד, וערף גמיעהם אן מן שא אלוצול אלי אלהנד פאן דׄלך סהל עליה אדׄא אלתזם טאעה אלמלך וכראמה רסלה אלמוצלין לה אליה, פלם יחתאגוא אן יסאלוא למא דׄא נתכלף הדׄה אלטאעה, אדׄ אלעלה טׄאהרה עיאנא ליתצל באלמלך. ואלאתצאל בה הי אלסעאדה.  פאלאצחאב הם בנו אסראיל. ואלמסאפר אלאול הו מוסי. ואלמסאפרון אלאכׄר סאיר אלאנביא, ואלרסל אלהנדיון אלסכינה ואלמלאיכה, ואלחלל אלנור אלמעקול אלדׄי חל נפסה באלנבוה, ואלנור אלמחסוס אלדׄי חל וגהה, ואלדׄכׄאיר אלמרסולה אללוחאן באלעשר כלמאת. ותלך אלנואמיס אלאכׄר לם ירוא שיא מן הדׄא, לכן קיל להם אלתזמוא טאעה מלך אלהנד כמא אלתזמהא אולאיך אלאצחאב, וסתתצלון באלמלך בעד אלמות. ואלא פסיבעדכם ויעדׄבכם בעד אלמות. פמנהם מן קאל מא גאנא אחד יכׄבר אנה פי גנה מדׄ מאת או פי נאר. ואלאכתׄר אתׄרוא אנתטׄאם חאלהם ואגתמאע כלמתהם, ואלתזמוא תלך אלטאעה ואטמעוא אנפסהם פי אלבאטן אטמאעא קויא מחקקא מתפוקין מסתטׄהרין עלי עאמתהם באלאימאן, פכיף יתטׄאהר האולא בדעוי מא יחצל להם בעד אלמות עלי אלדׄין יחצל להם דׄלך פי חיאתהם, אליס טביעהׄ אלאנביא ואלאוליא אקרב אלי אלבקא אלאבדי מן טביעה מן לם יקרב מן הדׄה אלדרגה.
 קאל אלכׄזרי, לקד יבעד ען אלקיאס אן יכון אלאנסאן תארהא בטבעה תאלפא גסדה ונפסה כאלבהאים, חאשי אלפלאספה עלי ראיהם. תׄם יקול אהל אלאדיאן אנה יציר חיא ללאבד פי נעים בכלמה יקולהא בפמה, ורבמא לם ידר טול עמרה גׄיר תלך אלכלמה ורבמא לם יפהם מענאהא, אן כלמה תנקל מן דרגה אלבהאים אלי דרגה אלמלאיכה לעטׄים, ומן לם יקל תלך אלכלמה יציר בהימה, אולו כאן פילסופא עאלמה עאבדא טול דהרה שוקא אלי אללה תעׄ. 
 קאל אלחבר, נחן לא נסלב אחדא גזא פצׄילתה ענד אללה כׄאצה מן אי אמה כאן. לכן נרי אלפצׄל אלאתם ללקום אלמקרבין פי חיאתהם, פננסב דרגאתהם ענד אללה בעד ממאתהם תלך אלנסבה. 
 קאל אלכׄזרי, ואלזם הדׄא אלמתׄל פי אלעכס ואנסב דרגתהם פי אלאכׄרה בדרגתהם פי אלדניא. 
 קאל אלחבר, אראך תעירנא באלדׄלה ואלמסכנה. ובהמא יתפאכׄר אפצׄל הדׄה אלמלל, והל יסתטׄהרון אלא במן קאל מן לטם כׄדך אלאימן אעטה אלאיסר, ומן אכׄדׄ רדאך אעטה קמיצך, ווצל ואצחאבה ושיעתה מיין מן אלסנין מן אלהואן ואלצׄרב ואלקתל אלי אלחדוד אלמשהורה ענדהם. ואולאיך הם אלפכׄר. וכדׄלך צאחב שרע אלאסלאם וצחאבתה חתי טׄהרוא וטׄפרוא. ובאולאיך יפתכׄר ויסתטׄהר. לא בהאולא אלמלוך אלדׄין עטׄם שאנהם ואתסע מכאנתהם וגלטׄ חגאבהם והאל מרכבהם, פנסבתנא מן אללה אקרב מנהא לו כאן לנא טׄהור פי אלדניא. 
 קאל אלכׄזרי, דׄלך כדׄלך לו כאן תואצׄעכם אכׄתיארא, לכנה אצׄטרארא, ואדׄא אצבתם אלטׄפרה קתלתם. 
 קאל אלחבר, אצבת מקתלי יא מלך אלכׄזר, נעם לו כאן אכתׄרנא כמא תקול ילזם אלדׄל כׄצׄועא ללה ולשריעתה למא אהמלנא אלאמר אלאלאהי הדׄה אלמדה אלמדידה, לכן אקלנא עלי הדׄא אלראי, וללאכתׄר אגר לאנה יחמל אלדׄל בין אצׄטראר ואכׄתיאר, לאנה לו שא לצאר צאחבא וכפיא למן ידׄלה בכלמה יקולהא דון מונה, ומתׄל הדׄא לא יצׄיע ענד אלחאכם אלעדל, פלו חמלנא הדׄא אלגלא ואלבלא פי דׄאת אללה עלי מא יגב לכנא פכׄרא ללגיל אלמנתטׄר מע אלמסיח, פכנא נקרב אלאגל ללפרקאן אלמנתטׄר, ונחן לא נסאוי מע נפוסנא כל מן דכׄל פי דיננא בכלמה פקט, בל באעמאל פיהא שק עלי אלנפס מן תטהיר ותעלים ואכׄתתאן ואעמאל שרעיה כתׄירה, ואלאחרי אן יסיר סירתנא. ומן שראיט אלאכׄתתאן ואסבאבה אן יתדׄכר דאימא אנהא עלאמה אלאהיה שרעהא אללה פי אלהׄ אלשהוה אלגׄאלבה לתציר מגׄלובה, פלא תצרף אלא כמא ינבגׄי, פי וצׄע אלבזר חיתׄ ינבגׄי, פי אלוקת אלדׄי ינבגׄי, עלי מא ינבגי, עסי אן יכון בזרא נאגבא יצלח לקבול אלאמר אלאלאהי, ומן לזם הדׄא אלטריק פקד חצל לה ולנסלה גז צאלח מן אלקרב אלי אלאלאה. ומע הדׄא לא יסתוי אלדכׄיל פי דין אסראיל מע אלצריח, אדׄ אלצרחא כׄאצה אהל ללנבוה. וגׄירהם גׄאיתהם אלאקתבאס מנהם, ואן יצירוא אוליא עלמא לא אנביא. ואמא תלך אלמואעד אלתי אעגבתך פקד תקדם אחבארנא ברסם אלגנה וגהנם, וכאלוהא טולא וערצׄא, ווצפוא אלנעים ואלעדׄאב באכתׄר אסתקצא מן וצף אלמלל אלקריבה. ואנמא כלמתך מנדׄ אקבלת עלי מא גא פי נצוץ כלאם אלאנביא, פאנה לא יכתׄר פיהא מואעד אלאכׄרה בפציח כמא כתׄר פי כלאם אלאחבאר. נעם אן פי כלאם אלנבוה רגוע אלתראב מן גסד אלאנסאן אלי אלתראב, ורגוע אלרוח אלי אלכׄאלק אלדׄי והבהא, ופי כלאם אלנבוה אחיא אלמותי פי אלמסתאנף ובעתׄה נבי יסמי אליהו (אלכׄצר) קד בעתׄ פי מא מצׄי ורפעה אללה כמא רפע גירה. וקיל אנה לם ידׄק מותא. ופי אלתוראה דעא מן תנבא באדׄן אללה ודעא לנפסה באן תכון מיתתה סהלה ואן אכׄרתה כאכׄרהׄ בני אסראיל. וקד סאל בעץׄ אלמלוך והו טאלות לסמויל נביא מיתא, פתנבא לה בכל מא יגרי עליה כמא כאן יתנבא לה פי חיאתה, ואן כאן פעל הדׄא אלמלך מנכרא פי שריעתנא אעני מסאילהׄ אלמותי, פאנה ידל עלי אלקום כאנוא יעתקדון פי איאם אלאנביא אן אלאנפס באקיה בעד פנא אלאגסאד ולדׄלך יסאלון אלמית. ופאתחהׄ צלאתנא אלתי לם יכׄל מן חפטׄהא אלנסא, פצׄלא ען אלכׄאצה, יא רבי אן אלרוח אלתי נפכׄתהא פי מקדסה אנת כׄאלקהא ואנת חאפטׄהא ואנת אכׄדׄהא מני ואנת צארפהא עלי פי אלאכׄרה, פמהמא צחבתני אחמדך ואשכרך יא רב אלעאלמין, פסבחאנך יא מן ירד אלרוח פי אלאגסאד אלמיתה. ואלגנה בעינהא אלדׄי יכתׄר אלנאס דׄכרהא, אנמא אכׄדׄת מן אלתוראה, והי אלרתבה אלתי אעדת לאדם, לו לם יעץ לבקי פיהא מכׄלדא. וכדׄלך גהנם אנמא הו מוצׄע משהור קריבא מן בית אלמקדס, כׄנדק לא תנטפי מנה אלנאר, תוקד פיה אלעטׄאם אלנגסה ואלגיף וסאיר אלנגאסאת, ואללפטׄה עבראניה מרכבה.  
 קאל אלכׄזרי, אדׄא" פלא גדיד בעד שריעתכם גׄיר גזאיאת אכׄבאר אלגנה ואלנאר ורתבתהא, ותכריר דׄלך ואלאכתׄאר מנה. 
 קאל אלחבר, נעם ולא דׄאך איצׄא גדיד, לאן אלאחבאר קד אכתׄרוא פי דׄלך, חתי אנך לא תסמע מן דׄלך שיא אלא ותגדה ללאחבאר אן טלבתה. 

Essay 2

 תׄם אן אלכׄזרי כאן מן אמרה מא הו מדׄכור פי תאריךׄ אלכׄזר מן כשפה סר מנאמה לוזירה, ואלמנאם אלמתכרר עליה באן יטלב אלעמל אלמרצׄי ענד אללה תעׄ פי גבאל ורסאן, ומשיהמא גמיעא אלמלך ווזירה אלי אלגבאל אלקפרה עלי אלבחר, וכיף צאדפא פי אלליל תלך אלמגׄארה אלתי כאן יסבת פיהא אלקום מן אליהוד פי כל סבת, וכיף תטׄאהרא אליהם ודכׄלא פי דינהם ואכׄתתנא פי תלך אלמגׄארה, ורגעא אלי בלדהמא מצרין בדין אליהוד מסתרין פי אלסר לאעתקאדהמא, חתי תלטפא פי כשף אלסר קלילא קלילא לאקואם מן כׄואצהם, חתי כתׄרוא ואשהרוא צׄמירהם, ותקווא עלי בקיהׄ אלכׄזר ואדכׄלוהם פי דין אליהוד, ואסתדעוא אלעלמא ואלכתב מן אלבלאד, ותעלמוא אלתוראה, ומא כאן מן נגאבתהם וטׄהורהם עלי אעאדיהם, ואסתפתאחהם אלבלאד, ומא אנכשף להם מן אלכנוז ומא אנתהי אליה עסכרהם מן אלכתׄרה אלי מיין אלאף מע חבהם פי אלדין, ותשוקהם אלי בית אלמקדס, חתי אקאמוא היהׄ אלקבה אלתי אקאמהא מוסי עׄהׄ ותשריפהם לצרחא בני אסראיל ותברכהם בהם עלי מא גא פי תאריכׄהם.  פלמא דרס אלמלך אלתוראה וכתב אלאנביא, אתכׄדׄ דׄלך אלחבר אסתאדׄא וגעל יסאלה סואלאת עבראניה, פאול מא סאלה ען אלאסמא ואלצפאת אלמנסובה אלי אללה, ומא יטׄהר פי בעצׄהא מן אלתגסים עלי בעד דׄלך ענד אלעקל, וכדׄלך תבעדה אלשריעה איצׄא בפציח מן אלקול.
 קאל אלחבר, אסמא אללה תעׄ גמיעא, חאשי אלמפורש, הי נעות וצפאת אצׄאפיה מאכׄודׄה מן אנפעאלאת אלמכׄלוקאת לה באסבאב קצׄאיאה ואקדארה, פיסמי רחום ענד צלאח חאל מן כאן ישפק אלנאס מן סו חאלה פינסבון אלי אללה אלרחמה ואלשפקה, וחקהא ענדנא צׄעף נפס וכׄור טביעה וליס דׄלך פי חקה תעׄ. בל אנה חאכם עדל, יקצׄי בפקר אנסאן וגׄנא אכׄר מן גׄיר אן יתגׄיר הו דׄאתה, פלא ישפק ללואחד ולא יגׄצׄב עלי אלאכׄר, וקד נרי מתׄל הדׄא פי חכאם אלנאס, תרד עליהם אלמסאיל פיקצׄון במא תקצׄיה אלשריעה, פיסעד קום וינחס קום אכׄרון. פיציר ענדנא באעתבאר אתׄארה מרה אֵל רַחוּם וְחַנּוּן ומרה אֵל קַנֹּא וְנוֹקֵם, והו תעׄ לא יתגׄיר מן צפה אלי צפה, ובאלגמלה, פתנקסם אלצפאת חאשי הַשֵּׁם הַמְפוֹרָשׁ יִתְׄ אלי תׄלתׄה אקסאם, אמא תאתׄיריה, ואמא אצׄאפיה, ואמא סלביה, פאלתאתׄיריה מאכׄודׄה מן אלאתׄאר אלצאדרה ענה בוסאיט טביעיה מתׄל מוֹרִישׁ וּמַעֲשִׁיר מַשְׁפִּיל אַף מְרוֹמֵם וְחַנּוּן וְרַחוּם וְקַנֹּא וְנוֹקֵם וְגִבּוֹר וְשַׁדַּי ואשבאההא. ואמא אלצׄאפיה פמתׄל בָּרוּךְ וּמְבוֹרָךְ וּמְהוּלָל וְקָדוֹשׁ וְרָם וְנִשָּׂא תוכׄדׄ מן תעטׄים אלנאטקין לה, והדׄה ואן כתׄרת לא תוגב לה כתׄרה ולא תכׄרגה ען אלוחדאניה. ואמא אלסלביה פמתׄל חַי וְאֶחָד וְרִאשׁוֹן וְאַחֲרוֹן. וצף בהדׄה ליסלב ענה אצׄדאדהא לא לתתׄבת לה הדׄה עלי מא נפהם נחן מנהא, פאנא לא נפהם נחן חיאה אלא בחס וחרכה. וקד תעאלי ענהמא, נצפה בחַי לנסלב צפהׄ אלגמאד ואלמואת מן אגל אלוהם אלדׄי יסבק אליה אן מא ליס בחי פהו מית. וליס ילזם הדׄא ענד אלעקל. בל קד תסלב אלזמאן מתׄלא אלחיאה. וליס ילזם אן יכון מיתא אדׄ ליס מן שאנה קבול אלחיאה ואלמות, כמא לא ילזם מן קולך אל אלחגר ליס הו עאלם אן תצפה באנה גאהל. וכמא אן אלחגר אקל מן אן יקבל אלעלם ואלגהל כדׄלך אלדׄאת אלאלאהיה אגל מן אן יקבל אלחיאה ואלמות, וכמא לא יקבל אלנור ואלטׄלמה, וכאן לו סילנא הל תלך אלדׄאת נירה או טׄלמה לקלנא עלי מגאז נירה, מכׄאפהׄ אלוהם אן יקול אן מא ליס בניר פהו טׄלם. ואמא עלי אלחקיקה פלנא אן נקול לא יקבל אלנור ואלטׄלמה אלא אלאגסאם, ואלדׄאת אלאלאהיה פליסת בגסם, פלא תוצף בנור ולא בטׄלמה אלא בטריק אלתשביה או לסלב אלצפה אלנאקצה, וכדׄלך לא יקבל אלחיאה ואלמות אלא אלאגסאם אלטביעיה, ואלדׄאת אלאלאהיה מנזהה מרפעה ענהמא, פאן קיל חיאה ליס כחיאתנא פהו גׄרצׄנא, אדׄ לם נפהם נחן קט חיאה אלא חיאתנא, פכאנה קאל לא נדרי מא הו, פקולנא אֵל חַי, ואֱלֹהִים חַיִּים, אנמא הי אצׄאפה מקאבלה לצפהׄ מעבודאת אלאמם אלתי הי אֱלֹהִים מֵתִים לא יצדר ענהא פעל. ועלי הדׄא אלסביל אולה אחד לנסלב ענה אלכתׄרה, לא לנתׄבת לה אלוחדה אלמפהומה ענדנא. לאן אלואחד ענדנא מא אתצלת אגזאוה ותשאבהת, כמא תקול עטׄם ואחד ועצבה ואחדה ומא ואחד והוא ואחד, ותקול פי אלזמאן עלי טריק אלתשביה באלגסם אלמתצל, יום ואחד, וסנה ואחדה. ואלדׄאת אלאלאהיה מנזהה ען אלאתצאל ואלאנפצאל, פנקול ואחד לנסלב אלכתׄרה. וכדׄלך רִאשׁוֹן לנסלב ענה אלתאכׄר, לא לנתׄבת לה אלאבתדא. וכדׄלך אַחֲרוֹן לנסלב ענה אלפנא לא לנתׄבת לא אלאנתהא. וגמיעׄ הדׄה אלצפאת ליסת לאזמה ללדׄאת ולא תתכתׄר בהא. ואמא אלצפאת אלמתעלקה בְּשֵׁם הַמְפוֹרָשׁ יִתְׄ, פהי אלאכׄתראעיה דון וסאיט טביעיה, מתׄל יוֹצֵר וּבוֹרֵא וְעוֹשֶׂה נִפְלָאוֹת גְּדוֹלוֹת לְבַדּוֹ, יעני במגרד קצׄאיה אראדתה דון ואסטה סבב אכׄר. ולעל הדׄא אראד בקולה וָאֵרָא אֶל אַבְרָהָם וגו׳‎ בְּאֵל שַׁדָּי, יעני בטריק אלקוה ואלגׄלבה כמא קאל לֹא הִנִּיחַ אִישׁ לְעָשְׁקָם וַיּוֹכַח עֲלֵיהֶם מְלָכִים. ולם יכׄתרע להם מעגזה כמא אכׄתרע למֹשֶׁה. פקאל וּשְׁמִיׄ ה׳‎ לֹא נוֹדַעְתִּי לָהֶם. אראד וּבִשְׁמִיׄ ה׳‎. לאן אלבא פי בְּאֵל שַׁדָּי תנוב ענהא. פפעל מע מֹשֶׁה וְיִשְׂרָאֵל מא לם יבק שכא פי אלנפוס אן כׄאלק אלדניא הו כׄאלק תלך אלאשיא אכׄתראעא מקצודא אוליא מתׄל מַכּוֹת מִצְרַיִם וּקְרִיעַת יַם סוּף ואלמָן ואלעַמּוּד עָנָן וגׄיר דׄלך ליס לגלאלתהם עלי אַבְרָהָם יִצְחָק וְיַעֲקֹב בל לאנהם גמאעה ואלשך פי נפוסהם. ואלאָבוֹת פי גׄאיה מן אלאימאן ונקא אצדור חתי לו לם ילקוא אבדא אלא אלשר למא אכׄתל אימאנהם באללה. פלם יחתג מעהם אלי הדׄא. ונסמיה תעׄ חֲכַם לֵבָב לאנה דׄאת עקל. והוא אלעקל וליס אלעקל צפה לה. ואמא אַמִּיץ כֹּחַ פמן אלצפאת אלתאתׄיריה. 
 קאל אלכׄזרי, כיף תפעל פי אלצפאת אלתי הי אגסם מן הדׄה מתׄל רוֹאֶה וְשׁוֹמֵעַ וּמְדַבֵּר וְכוֹתֵב אֶת הַלּוּחוֹת. וְיוֹרֵד עַל הַר סִינַי וְשָׂמֵחַ בְּמַעֲשָׂיו וּמִתְעַצֵּב אֶל לִבּוֹ. 
 קאל אלחבר, אלם אשבהה לך בקאץׄ עדל לא אנחראף פי אכׄלאקה פיצדר ען קצׄאיאה אטׄהאר קום ואסעאדהם פיסמי מחבא פיהם פארחא בהם. ויקצׄי עלי אכׄרין בהדם דיארהם ותעפיהׄ אתׄארהם פיוצף בצׄד הדׄא אנה מבגׄץׄ פיהם גׄאצׄב עליהם. ואנה לא יכׄפי עליה שי ממא יפעל ולא ממא יקאל פהו רוֹאֶה וְשׁוֹמֵעַ. ואנה תנפעל לאראדתה אלהוא וסאיר אלאגסאם פתתשכל באמרה כמא תשכלת אלסמאואת ואלארץׄ. פיסמי מְדַבֵּר וְכוֹתֵב. וכדׄלך יתשכל מן אלגסם אללטיף אלרוחאני אלדׄי יסמא רוּחַ הַקֹּדֶשׁ אלצור אלרוחאניה אלמסמאה כְּבוֹדׄ ה׳‎. ויתסמי מגאזא בהׄ, וינזל אלי הַר סִינַי. וסנוסעה ביאנא אדׄא תכלמנא פי אלעלום. 
 קאל אלכׄזרי, הב אנך תתכׄלץ פי גמיע אלצפאת חתי לא תוגב כתׄרה פמא אלדׄי יכׄלצך מן צפהׄ אלאראדה תנסבהא אליה תעׄ, ואלפילסוף ינפיהא ענה. 
 קאל אלחבר, קד קארבנא אלתכׄלץ אן לם יעארצׄנא באכתׄר מן אלאראדה, נקול לה יא איהא אלפילסוף מא אלאמר אלדׄי ציר ענדך אלסמאואת אבדא דאירה ואלפלך אלאעלי חאמל אלגמיע ולא מכאן לה ולא מיל פי חרכאתה, וכרהׄ אלארץׄ מרכוזה ואקפה פי וסטה דון מיל ולא סנד. וציר נטׄאם אלכל עלי מא הו עליה מן אלכמיה ואלכיפיה ואלאשכאל, ולא בד לך מן אלאקראר בדׄלך אלאמר אדׄ לא תכׄלק אלאשיא אנפסהא ולא בעצׄהא בעצׄא, דׄלך אלאמר ציר אלהוא מתשכלא פי אלאסמאע באלעשר כלמאת, וציר אלכׄט מנקושא פי אלאלואח פסמה אראדה או אמרא או כיף שית. 
 קאל אלכׄזרי, קד תבין סר אלצפאת ואנדרג לי פהם מעני כְּבוֹדׄ ה׳‎ וּמַלְאֲכוּתׄ ה׳‎ וּשְׁכִינָה. 
 קאל אלחבר, אנהא אסמא ואקעה עלי אשיא מראיה ענד אלאנביא כמא יקאל עַמּוּד עָנָן וְאֵשׁ אוֹכֶלֶת וְעָב וַעֲרָפֶל וְאֵשׁ וְנוֹגַהּ, כמא יקאל ען אלצׄו פי אלגׄדואת ואלעשואת ופי יום גׄים אן אלצׄו שעאע מן קבל אלשמס, ועלי אנהא מחגובה, ויקאל אן אלנור ואלשעאע מן דׄאת אלשמס, וליס כדׄלך, לכן אלאגסאם הי אלמנפעלה במקאבלתהא פתסתניר בהא. כדׄלך אלכבוד שעאע נור אלאהי ינפע ענד קומה פי ארצׄה. 
 קאל אלכׄזרי, קולך ענד קומה קד תבין לי, ואמא קולך פי ארצׄה פישק עלי קבולה.  
 קאל אלחבר, לא ישק קבול אכׄתצאץ ארץׄ מן גמלהׄ אלארצׄין ואנת תרי מואצׄע ינגב פיהא נבאת דון נבאת, ומעאדן דון מעאדן, וחיואן דון חיואן. ויכׄתץ אהלה בצור וכׄלאק דון גׄירהם, בתוסט אלמזאג, פאן בחסב אלמזאג יכון כמאל אלנפס ונקצאנהא. 
 קאל אלכׄזרי, לכן לסת אסמע ען סאכני אלשאם פצׄילה עלי סאיר אלנאס. 
 קאל אלחבר, כדׄלך גבלכם הדׄא תקולון אנה ינגב פיה אלכרם, לו לם תגׄרס פיה אלדואלי ותפלח אלפלאחה אלדׄי ינבגׄי להא לם יתׄמר ענבא, פאלכׄצוציה אלאולי ללקום אלדׄין הם אלצפוה ואללבאב כמא דׄכרת. תׄם ללארץׄ פי דׄלך מעונה מע אלאעמאל ואלשראיע אלמקתרנה בהא אלתי היא כאלפלאחה ללכרם, לאכן לא יצח להדׄה אלכׄאצה אלאתצאל באמר אלאהי פי גׄיר הדׄא אלמוצׄע, כמא יצח ללכרם אלנגאבה פי גׄיר הדׄא אלגבל. 
 קאל אלכׄזרי, וכיף דׄלך וקד נבי מן אדם הראשון אלי משה פי גׄיר דׄלך אלמוצׄע, אברהם פי אור כשדים, ויחזקאל ודניאל פי בבל. וירמיהו פי מצרים. 
 קאל אלחבר, כל מן נבי אנמא נבא פיהא או מן אגלהא. פנבי אברהם לימצׄי אליהא. ויחזקאל ודניאל מן אגלהא. וקד כאנא חצׄרא פי בית ראשון ואלשכינה אלתי בחצׄורהא כאן ירקי אלי אלנבוה כל מן אסתעד להא מן אלצפוה. ואמא אדם הראשון פהי כאנת תרבתה ופיהא מאת עלי מא נקל אלינא אן פי אלמְעָרָה ארבעה זוֹגוֹת, אָדָם וְחַוָּה, וְאַבְרָהָם וְשָׂרָה, וְיִצְחָק וְרִבְקָה, וְיַעֲקֹב וְלֵאָה. והי אלארץׄ אלמסמאה לִפְנֵיׄ ה׳‎, אלמקול ענהא תָּמִיד עֵינֵיׄ ה׳‎ אֱלֹהֶיךָ בָּהּ. ועליהא וקע אלתגׄאיר ואלתחאסד בין הבל וקין אולא למא אראדא אן יעלמא מן מנהמא אלמקבול ליכון כׄליפהׄ אדם וצפוה ולבאבה פירתׄ אלארץׄ מתצלא באלאמר אלאלאהי, ויכון גׄירה כאלקשור, פגרי מא גרי מן קתל הבל, ובקי אלמלך עקימא, וקיל וַיֵּצֵא קַיִן מִלִּפְנֵיׄ ה׳‎ יעני מן תלך אלארץׄ אלתי כאנוא פיהא, פכאן נָע וָנָד בָּאָרֶץ, וקאל הו הֵן גֵּרַשְׁתָּ אֹתִי הַיּוֹם מֵעַל פְּנֵי הָאֲדָמָה וּמִפָּנֶיךָ אֶסָּתֵר. וכמא קיל וַיָּקָם יוֹנָה לִבְרוֹחַ תַּרשִׁישָׁה מִלִּפְנֵיׄ ה׳‎. אנמא הרב מן מוצׄע אלנבוה, פרדה אללה אליהא מן בטן אלחות, ונבאה פיהא. ולמא ולד שת מתשאבהא לאדם כמא קיל וַיּוֹלֶד בִּדְמוּתוֹ כְּצַלְמוֹ, צאר מכאן הבל כמא קיל כִּי שָׁת לִי אֱלֹהִים זֶרַע אַחֵר תַּחַת הֶבֶל כִּי הֲרָגוֹ קַיִן. ואסתחק אן יתסמי בֶּן אֱלֹהִים מתׄל אדם ואסתחק תלך אלארץׄ אלתי הי רתבה דון גן עדן, ועליהא וקע תחאסד יצחק וישמעאל, חתי דפע ישמעאל קשרא ואן קיל פיה הִנֵּה בֵּרַכְתִּי אוֹתוֹ וְהִפְרֵתִי אוֹתוֹ וְהִרְבֵּתִי אוֹתוֹ בִמְאֹד מְאֹד באלסעאדה אלדניאייה, ולכן קיל בעדה וְאֶת בְּרִיתִי אָקִים אֶת יִצְחָק כנאיה ען אתצאל אלאמר אלאלאהי בה וסעאדהׄ אלאכׄרה, פליס לישמעאל ברית ולא לעשו ואן סעדוא. ועלי הדׄה אלארץׄ וקע אלתחאסד בין יעקוב ואלעיס פי אלבכורה ואלברכה, חתי אנדפע עשו עלי קותה אמאם יעקב עלי צׄעפה. ואמא נבוהׄ ירמיהו במצרים פבהא ומן אגלהא. וכדׄלך נבוה משה ואהרן ומרים. ואמא סיני ופארן פכלהא מן חדוד אלשאם. לאנהא דון ים סוף, כמא קאל תעׄ וְשַׁתִּי אֶת גְּבוּלְךָ מִיַּם סוּף וְעַד יַם פְּלִשְׁתִּים וּמִמִּדְבָּר עַד הַנָּהָר. פאלמדבר הו מדבר פארן והו הַמִּדְבָּר הַגָּדוֹל וְהַנּוֹרָא הַהוּא חדהא פי אלגנוב. והנהר הו פרת חדהא פי אלשמאל. ופיהא אלמזבחות אלתי ללאבא אלתי אגיבוא פיהא באלנאר אלסמאויה ואלנור אלאלהי. וקד כאנת עקידת יצחק פי גבל קפר והו הר המוריה תׄם כשף אלגׄיב פי איאם דוד והוא מעמור, באנה אלמוצׄע אלכׄאץ אלמהיא ללשכינה, וארונה היבוסי יפלח ויחרתׄ פיה כׄקׄ וַיִּקְרָא אַבְרָהָם אֶת שֵׁם הַמָּקוֹם הַהוּאׄ ה׳‎ יֵרָאֶה אֲשֶׁר יֵאָמֵר הַיּוֹם בְּהַרׄ ה׳‎ יֵרָאֶה. ואפצח פי דברי הימים אן בית המקדש מבני פי הר המוריה, פהנאך לא מחאלה אלמואצׄע אלתי תסתחק אן תסמי אבואב אלסמא. אלא תרי יעקב כיף לם ינסב אלרוי אלתי ראהא אלי צפא נפסה ולא אלי דינה וחסן יקינה, לכן נסבהא אלי אלמכאן כמא קאל וַיִּירָא וַיֹּאמַר מַה נּוֹרָא הַמָּקוֹם הַזֶּה. וקאל ענה קבל דׄלך וַיִּפְגַּע בַּמָּקוֹם. יעני אלמוצׄע אלכׄאץ, ואלא תרי כיף נקל אברהם מן בלדה למא נגב ווגב אתצאלה באלאמר אלאלהי והו לב תלך אלצפוה אלי אלמוצׄע אלדׄי פיה יתם כמאלה, כמא יגד אלפלאח אצל אלשגרה טיבהׄ אלתׄמר פי בריה מן אלארץׄ פינקלהא אלי ארץׄ מכׄדומה מן שאנהא אן ינגב פיהא מתׄל דׄלך אלאצל פירביה הנאך פיציר בסתאניא בעד אן כאן בריא, ויציר כתׄירא בעד אן כאן קלילא, לא יוגד אלא מתי אתפק וחיתׄ אתפק. הכדׄא צארת אלנבוה פי נסלה פי אלשאם כתׄר אהלהא טול בקאיהם פי אלשאם מע אלקראין אלמעינה מן אלטהאראת ואלעבאדאת ואלקראבין, לא סימא בחצׄור אלשכינה. לאן אלאמר אלאלהי כאלמרתקב למן יסתחק אן יתצל בה פיציר לה אלאהא, כאלאנביא ואלאוליא. כמא אן אלעקל מרתקב למן כמלת טבאיעה ואעתדלת נפסה ואכׄלאקה אן יחל פיה עלי אלכמאל כאלפלאספה, כמא אן אלנפס מרתקבה למן כמלת קואה אלטביעיה כמאלא מסתעדא לפצׄילה אזיד פתחל פיה כאלחיואן כמא אן אלטביעה מרתקבה ללמזאג אלמתעאדל פי כיפיאתה לתחלה פיציר נבאתא. 
 קאל אלכׄזרי, הדׄה גמל עלם תחתאג אלי תפציל ליס נחן אלאן בסבילה, וסאסאלך ענה פי מוצׄע אלעלם, פצל כלאמך פי פצׄאיל ארץ ישראל. 
 קאל אלחבר, אנהא כאנת מוקופת להדאיהׄ אלמעמור מקררה לאסבאט בני אסראיל מנדׄ תפרקת אלאלסן כׄקׄ בְּהַנְחֵל עֶלְיוֹן גּוֹיִם. ולם יצח לאברהם ליתצל באמר אלאהי ואן יתעאהד ויתעאקד מעה אלא בעד חצולה פי הדׄה אלארץׄ פי משהד בין הבתרים. פמא טׄנך בגמלהׄ צפוה אסתחקוא אסם עםׄ ה׳‎ ופי ארץׄ כׄאצה תסמת נחלתׄ ה׳‎ פי אוקאת מפרוצׄה מן ענדה תעׄ לא מצטלח עליהא ולא מאכׄודׄה מן עלום אלנגום ולא גׄיר דׄלך בל מא יתסמי מוֹעֲדֵיׄ ה׳‎ מע טהאראת ועבאדאת וכלמאת ואפעאל מקדרה מן ענדה תתסמי מְלֶאכֶתׄ ה׳‎ וַעֲבוֹדַתׄ ה׳‎. 
 קאל אלכזׄרי, בהׄדא אלאנתטׄאם ינבגׄי אן יטׄהר כְּבוֹדׄ ה׳‎. 
 קאל אלחבר, אלם תר כיף אלתזמת אלארץׄ אסבאתא כמא קאל שַׁבַּת הָאָרֶץ. וְשָׁבְתָה הָאָרֶץ שַׁבָּת לַהׄ. ולא יבאח תבאיעהא בתאתא כׄקׄ כִּי לִי הָאָרֶץ. ואעלם אן מוֹעֲדֵיׄ ה׳‎ וְשַׁבְּתוֹתׄ ה׳‎ אנמא תתעלק בנַחֲלַתׄ ה׳‎. 
 קאל אלכׄזרי, אליס אלאיאם מפרוצׄה אלאבתדא מן אלצין לאנהא אול אלמשרק ללמעמורה. 
 קאל אלחבר, הל אבתדא אלסבת אלא מִסִּינַי ומן אָלוּשׁ קבלה חיתׄ נזל אלמן אולא ואלא פהל ידכׄל אלסבת אלא עלי מן גׄאבת לה אלשמס בעד סִינַי עלי תדריג אלי אכׄר אלגׄרב תׄם אלי מא תחת אלארץׄ תׄם אלי אלצין אלדׄי הו שרק אלמעמורה פיסמי אלסבת ללצין בעד אֶרֶץ יִשְׂרָאֵל תמאניהׄ עשר סאעה, אדׄ אלשאם כאלוסט ללמעמורה, פגׄרוב אלשמס ללשאם הו נצף אלליל ללצין. ונצף אלנהאר ללשאם הו גׄרוב אלשמס ללצין. והדׄא הו סר אלקְבִיעוּת אלתי הי מבניה עלי יׄחׄ שָׁעוֹת כׄקׄ נוֹלָד קוֹדֶם חֲצוֹת בְּיָדוּעַ שֶׁנִּרְאֶה סָמוּךְ לִשְׁקִיעַת הַחַמָּה, ואלקצד בה אלשאם מוצׄע אלשריעה, והו אלמוצׄע אלדׄי פיה אנזל אדם מן גן עדן פי לילה אלסבת, ומנה אבתדא אלתאריךׄ אחר שֵׁשֶׁת יְמֵי בְּרֵאשִׁית. ואבתדא אדם יסמי אלאיאם. פכל מא עמרת אלארץׄ ואתצל בנו אדם כאן עדהם ללאיאם עלי מא אצלה אדם. ולדׄלך לם יכׄתלף אלנאס פי אלסבעה אלאיאם אלגמעיה פלא תעארצׄני בהאולא אלדׄין אבתדאוהא מן וסט נהאר אכׄר אלמעמורה פי אלגׄרב והו מגיב אלשמס לאֶרֶץ יִשְׂרָאֵל. ופיה כׄלק אלנור אלאול, תׄם אלשמס, לאנה כאן נורא וגׄאב לחינה וצאר לילא ללמעמורה, ואתצל אלנטׄאם בתקדם אלליל עלי אלנהאר כׄקׄ וַיְהִי עֶרֶב וַיְהִי בֹקֶר. וכדׄלך ורדת אלשריעה מֵעֶרֶב עַד עֶרֶב. ולא תעארצׄני בהאולא אלמחדתׄין אלראצדין סראק אלעלם ולא יקצדוא אלסרקה, לכנהם וגדוא עלומא משכוכה מדׄ טמס עין אלנבוה, פתחכמוא ותעקלוא ווצׄעוא אוצׄאעא בחסב מא אעטאהם קיאסהם. ומן גמלהׄ דׄלך אן געלוא אלצין מבתדא ללאיאם צׄדא ללשריעה, לכן ליס בצׄד תאם, אדׄ יתפקון מע אהל אלשריעה פי מבתדא אלנהאר אנה מן אלצין, ואנמא אלכׄלאף ביננא ובינהם פי תקדימנא אלליל קבל אלנהאר פיגב אן תכון אליׄחׄ סאעה אצלא פי תסמיהׄ אליום אלגמעי, לאן אלשאם אלדׄי הו מוצׄע אבתדא לתסמיה אלאיאם בינה ובין אלשמס פי וקת אבתדא אלתסמיה סת סאעאת פלא יזאל יסתמר אסם אלסבת מתׄלא עלי אול אליום אלדׄי אבתדאת אלשמס אלדוראן מן אכׄר אלגׄרב וראהא אדם גׄארבה והו פי אלשאם וסמי אול אלסבת, חתי וצלת אלי סמת ראסה בעד יׄחׄ סאעה וצאר גׄרבא לאול אלצין, וסמי הנאך איצׄא אול אלסבת וכאן אכׄר חדוד אלתסמיה, לאן מא בעדה אנמא יתסמי באנה שרק למכאן אלמבתדא ללאיאם, ולא בד מן מוצׄע משתרך יכון אכׄר גׄרבה ואול שרקה והוא לאֶרֶץ יִשְׂרָאֵל אול אלמעמורה. וליס הדׄא בחכם אלשריעה פקט לכן בחכם אלטביעה איצׄא, פאנה לא ימכן אן תכון אלאיאם אלגמעיה מסמאה תסמיה ואחדה בעינהא ללמעמורה כלהא אלא באן נפרץׄ מוצׄעא יכון מבדא ללתסמיה, ומוצׄעא מקארבא לא אן יכון בעצׄה שרקא לבעץׄ, בל בעצׄה שרקא מחצׄא ובעצׄה גׄרבא מחצׄא, ואלא פלא יתם ללאיאם תסמיה מחצלה אדׄ כל מוצׄע מן דאירה וסט אלארץׄ משארק ומגׄארב מעא, פתציר אלצין שרקא ללשאם וגׄרבא לאספל אלארץׄ, ואספל אלארץׄ שרקא ללצין וגׄרבא ללגׄרב, ואלגׄרב שרקא לאספל אלארץׄ וגׄרבא ללשאם, פלא שרק ולא גׄרב ולא אבתדא ולא אנתהא ולא אסמא מחצלה ללאיאם, פאלנטׄאם אלמדׄכור אעטי אסמא מחצלה ללאיאם מן ארץׄ אלשאם, לכן ללתסמיה ערץׄ עלי כל חאל אדׄ לא ימכן תחציל אלאפאק נקטה נקטה מן אלארץׄ, פאן פי יְרוּשָׁלַםִ בעינהא משארק ומגׄארב כתׄירה, ואן משרק צִיּוֹן מתׄלא גׄיר משרק בֵּית הַמִּקְדָשׁ, ודואיר אפאקהא מכׄתלפה באלחקיקה אלתי לא תדרכהא אלחואס, פצׄלא ען דמשק מן יְרוּשָׁלַםִ, פלא בד מן אלקול באן סבת דמשק קבל סבת ירושלם, וסבת יְרוּשָׁלַםִ קבל סבת מִצְרַיִם, פלא בד אלאקראר באלערץׄ. פאלערץׄ אלדׄי תכׄתלף פיה אלאקטאר פי תסמיהׄ יום בעינה הי יׄחׄ סאעה לא אכתׄר ולא אקל, יסמי אהל הדׄא אלקטר סבתא, וקד כׄרג אהל קטר אכׄר ען אלסבת אלקטר בעד אלקטר חתי תתם יׄחׄ סאעה מן אלוקת אלדׄי אבתדאת פיה תסמיהׄ אלסבת חין תציר אלשמס עלי סמת אלשאם, ותכף אלתסמיה ען דׄלך אליום, וליס יבקי אחד ממן יסמי דׄלך אליום, לכן יבתדא בתסמיהׄ אליום אלדׄי יליה פלהדׄא קיל נוֹלָד קוֹדֶם חֲצוֹת בְּיָדוּעַ שֶׁנִּרְאֶה סָמוּךְ לִשְׁקִיעַת הַחַמָּה, כאנה קאל נוֹלָד קוֹדֶם חֲצוֹת יוֹם שַׁבָּת בִּירוּשָׁלַםִ בְּיָדוּעַ שֶׁנִּרְאֶה בְּיוֹם שַׁבָּת סָמוּךְ לִשְׁקִיעַת הַחַמָּה, ודׄאך אן אסם יום שַׁבָּת אסתמר אליׄחׄ סאעה בעד אנפצאל תסמיהׄ מוצׄע אלאבתדא חתי עאדת אלשמס אלי סמת אלשאם בעד יום ולילה ווגב טׄהור אלהלאל למן כאן פי אול אלצין פי עשיהׄ יום אלסבת, ואתפק מע קולהם צָרִיךְ לַיְלָה וָיוֹם מֵהַחֹדֶשׁ. וקד ארתפע אסם אלסבת ען אלמעמורה, ואבתדא אסם אלאחד ועלי אן אלשאם קד כׄרגת ען אסם אלסבת וצארת פי וסט יום אלאחד, פאנמא אלגׄרץׄ אלאסם אלגמעי אלשאיע פי אלמעמורה ליקאל למן פי אלצין ולמן פי אלגׄרב פי אי יום עידתם ראש השנה, פיקולון אלסבת מתׄלא, ועלי אן אחדהמא קד כאן כׄרג ען אלעיד אדׄ כאן פי אלעיד אלאכׄר באצׄאפהׄ מואצׄעהמא אלי אלשאם. ואמא בתסמיהׄ אלאיאם אלגמעיה פקד עידא פי יום ואחד בעינה. פקד תעלק עלם שבתותׄ ה׳‎ ומועדיׄ ה׳‎ באלארץׄ אלתי הי נחלתׄ ה׳‎, אלי מא קד קראתה מן תסמיתהא הַר קָדְשׁוֹ וַהֲדוֹם רַגְלָיו וְשַׁעַר הַשָּׁמַיִם וכִּי מִצִּיוֹן תֵּצֵא תּוֹרָה. ומא כאן מן חרץ אלאבא עלי סכנאהם פיהא והי באידי עוֹבְדֵי עֲבוֹדָה זָרָה, ושוקהם אליהא, וחמל עטׄאמהם אליהא מתׄל יעקב ויוסף, ורגבהׄ משה פי רויתהא ומנע מן דׄלך פכאן חרמאנא, תׄם ערצׄת עליה מן רֹאשׁ הַפִּסְגָּה פכאן אמתנאנא, ומא כאן מן רגבהׄ אלאמם מן פארס ואלהנד ויונאן וגׄירהם אן יקרב ענהם וידעי להם פי דׄלך אלבית אלמעטׄם, ומא בדׄלוא מן אמואלהם עלי דׄלך אלמכאן ואן אעתקדוא נואמיס אכׄר למא לם יקבלהם אלנאמוס אלחק, ומא להא אליום מן אלתעטׄים עלי עדם אלסכינה אלטׄאהרה ענהא, ואן גמיע אלקבאיל יחג אליהא ויחרף עליהא חאשאנא לתעדׄירנא ותעדׄיבנא, ומא דׄכר אלאחבאר מן פצׄלהא ממא יטול.  
 קאל אלכׄזרי, אסמעני מן דׄלך מא חצׄרך מן נכתהא. 
 קאל אלחבר, מן דׄלך קולהם הַכֹּל מַעֲלִין לְאֶרֶץ יִשְׂרָאֵל וְאֵין הַכֹּל מוֹרִידִין. וחכמהם עלי אלמראה אדׄא אבת ען אלמסיר מע זוגהא לְאֶרֶץ יִשְׂרָאֵל תֵּצֵא בְּלֹא כְּתוּבָּה. ובעכס דׄלך אדׄא אבי אלרגל אלמסיר מע אלמראה לְאֶרֶץ יִשְׂרָאֵל יוֹצִיא וְיִתֵּן כְּתוּבָּה. וקולהם לְעוֹלָם יָדוּר אָדָם בְּאֶרֶץ יִשְׂרָאֵל וַאֲפִילּוּ בְּעִיר שֶׁרוּבָּהּ גּוֹיִם וְאַל יָדוּר בְּחוּצָה לָאָרֶץ וַאֲפִילּוּ בְּעִיר שֶׁרוּבָּהּ יִשְׂרָאֵל, שֶׁכָּל הַדָּר בְּאֶרֶץ יִשְׂרָאֵל דּוֹמֶה לְמִי שֶׁיֵּשׁ לוֹ אֱלוֹהַּ, וְכָל הַדָּר בְּחוּצָה לָאָרֶץ דּוֹמֶה לְמִי שֶׁאֵין לוֹ אֱלוֹהַּ. וְכֵן הוּא אוֹמֵר בְּדָוִד כִּי גֵּרְשׁוּנִי הַיּוֹם מֵהִסְתַּפֵּחַ בְּנַחֲלַתׄ ה׳‎ לֵאמֹר לֵךְ עֲבוֹד אֱלֹהִים אֲחֵרִים. לוֹמַר לְךָ כָּל הַדָּר בְּחוּצָה לָאָרֶץ כְּעוֹבֵד עֲבוֹדָה זָרָה. וקד געלוא למצרים פצׄילה עלי סאיר אלבלאד, וחכמוא עלי סאיר אלבלאד מקל וחומר וקאלוא וּמַה מִּצְרַיִם שֶׁנִּכְרְתָה עָלֶיהָ בְּרִית אָסוּר, שְׁאַר אֲרָצוֹת לֹא כָּל שֶׁכֵּן. ומן קולהם כָּל הַקָּבוּר בְּאֶרֶץ יִשׂרָאֵל כְּאִלּוּ קָבוּר תַּחַת הַמִּזְבֵּחַ. ויחמדון מן מאת פיהא אכתׄר ממן חמל אליהא מיתא, לקולהם אינו דומה קולטתו מחיים כקולטתו לאחר מיתה, בל קאלוא פי מן כאן ימכנה סכנאהא ולא יסכנהא תׄם אמר אן יחמל אליהא בעד מותה, בְּחַיֵּיכֵם וְנַחֲלָתִי שַׂמְתֶּם לְתוֹעֵבָה, בְּמִיתַתְכֶם וַתָּבוֹאוּ וַתְּטַמְּאוּ אֶת אַרְצִי. ובלגׄ מן חרג רׄ חנניה אדׄ סיל הל יגוז לפלוני אן ימצׄי לְחוּצָה לָאָרֶץ לְיַבֵּם זוגהׄ אכׄיה, אן קאל אָחִיו נָשָׂא גּוֹיָה בָּרוּךְ הַמָּקוֹם שֶׁהֲרָגוֹ הוּא יֵרֵד אַחֲרָיו. ומן תחרימהם ביע עקאר לנכרי ותחרימהם ביע נקץׄ אלדאר ותרכהא כׄראבה. ומא יתעלק מן קולהם אֵין דָּנִין דִּינֵי קְנָסוֹת אֶלָּא בְּאֶרֶץ יִשְׂרָאֵל. ואלא יכׄרג אלעבד אלי חוצה לארץ. וגׄיר דׄלך כתׄיר. וקולהם אַוֵּירָה דְּאֶרֶץ יִשְׂרָאֵל מַחְכִּים. ומן תחביבהם אלארץׄ קאלוא כָּל הַמְהַלֵּךְ אַרְבַּע אַמּוֹת בְּאֶרֶץ יִשְׂרָאֵל מוּבְטָח לוֹ שֶׁהוּא בֶּן הָעוֹלָם הַבָּא. וקאל רׄ זירא ללמין אלמעתרץׄ עליה אקתחאמה גואז אולואדי פי גׄיר מכׄאצה חרצא עלי אלוגאז לאֶרֶץ יִשְׂרָאֵל, דּוּכְתָא דְּמֹשֶׁה וְאַהֲרֹן לֹא זָכוּ לֵיהּ מִי יֵמַר דְּזָכֵינָא לֵיהּ.  
 קאל אלכׄזרי, אנך אדׄן מקצר פי חק שריעתך, אדׄ לא תום הדׄא אלמכאן ותגעלה דאר חיאתך וממאתך ואנת תקול רַחֵם עַל צִיּוֹן כִי הִיא בֵּית חַיֵּינוּ, ותעתקד אן אלשכינה ראגעה אליהא, ולו לם יכן להא מן אלפצׄילה אלא בקא אלשכינה בהא טול כׄמס מאיהׄ עאמא לכאן ללנפוס סכון אליהא וכׄלוץ פיהא, כמא יערצׄנא פי מואצׄע אלצאלחין ואלאנביא, פכיף והי שער השמים. וקד אתפקת אלאמם עלי דׄלך, פענד אלנצארי אן אלנפוס אליהא תחשר, ומנהא יערג בהא אלי אלסמא. וענד אלאסלאם אנהא מוצׄע אלמעראג, ומן הנאך ערג באלאנביא אלי אלסמא. והוא מוצׄע אלחשר יום אלקיאמה. והי ללגמיע קבלה וחג. ואן סגודך ורכועך נחוהא אמא ריא ואמא עבאדה דון פכרה. וקד כאן אבאכם אלאולון יכׄתארונהא מסכנא עלי מואצׄע מנשאהם, ויכׄתארון אלגׄרבה פיהא אכתׄר מן אהליה פי מכאנהם. הדׄא וכאנת חינידׄ לא תסכנהא סכינה טׄאהרה, בל הי ממלוה מן אלדנאאת ואלדנס ועבאדאת אלאותׄאן, והם לא אמל להם גׄיר לזומהא ולא יכׄרגון מנהא פי אואקת אלגׄלא ואלגוע אלא באדׄן מן ענד אללה תעׄ תׄם ירגׄבון פי חמל עטׄאמהם אליהא. 
 קאל אלחבר, לקד ובכׄתני יא מלך אלכׄזר והדׄא אלדׄנב הו אלדׄי מנע מן תמאם ועד אללה פי בית שני פי קולה רָנִּי וְשִׂמְחִי בַּת צִיּוֹן, פקד כאן אלאמר אלאלאהי מסתעדא לירדהא כאול מרה לו אגאבוא כלהם ללאנצראף ותטיב נפוסהם, ואנמא אסתגאב בעצׄהם, ובקי אכתׄרהם ואשרפהם פי בבל ראצׄין באלדׄמה ואלעבודיה ולא יפארקון מסאכנהם ואחואלהם. ולעל פיהם לגׄז שלמה קולה אֲנִי יְשֵׁנָה וְלִבִּי עֵר, כני באלנום ען אלגלות, ובנבאההׄ אלקלב ען בקא אלנבוה בינהם, קוֹל דּוֹדִי דּוֹפֵק דעוהׄ אללה להם ללרגוע. שֶׁרֹאשִׁי נִמְלָא טָל כנאיה ען אלשכינה אלכׄארגה ען טׄל אלמקדש. וקאל פָּשַׁטְתִּי אֶת כֻּתָנְתִּי כנאיה ען כסלהם ען אלאגאבה ללרגוע. וקאל דּוֹדִי שָׁלַח יָדוֹ מִן הַחוֹר אלחאח עזרא ונחמיה ואלאנביא עׄסׄ, חתי אגאב בעצׄהם אגאבה גׄיר מופאה פאעטוא בקדר ניתהם, פגאת אלאמור מקצרה בתקצירהם. פאן אלאמר אלאלאהי אנמא יתמכן מן אלמר בקדר אסתעדאדה לה, אן כאן קלילא פקליל ואן כאן כתׄירא פכתׄיר. פלו אסתעדדנא ללקא רב אבאינא באלניה אלכׄאלצה לסאעדנא מנה מא סאעד אלאבא במצר, פמא נטקנא הִשְׁתַּחֲווּ לְהַר קָדְשׁוֹ, והִשְׁתַּחֲווּ לַהֲדוֹם רַגְלָיו, הַמַּחֲזִיר שְׁכִינָתוֹ לְצִיּוֹן, וגׄיר דׄלך, אלא כנטק אלזרזור ואלבבגׄא לא נחצל מא נקול פי הדׄא ולא פי גׄירה כמא קלת יא אמיר אלכׄזר. 
 קאל אלכׄזרי, כפאני הדׄא מן הדׄא אלגׄרץׄ, ואריד אן תקרב לי מא קראתה פי אלקראבין ממא ישק עלי אלעקול קבולה, כקולה אֶת קָרְבָּנִי לַחְמִי לְאִשַּׁי רֵיחַ נִיחֹחִי, יקול ען אלקראבין אנהא קראבין אללה וטעאמה ושמאמה. 
 קאל אלחבר, אן קולה לאשי יסהל כל צעב. יקול אן דׄלך אלקרבאן ואללחם ואלרֵיחַ נִיחֹחַ אלמנסובה לי אנמא הי לאשי, יעני אלנאר אלמנפעלה ען אמרה תעלי אלתי טעאמהא אלקראבין. תׄם יאכל אלכהנים בקיהׄ נציבהא. ואמא אלגׄרץׄ פחסן אלנטׄאם ויחלה אלמלך חלול תשריף לא חלול תמכן וצׄע, מתׄאל אלאמר אלאלאהי אלנפס אלנאטקה אלחאלה פי בדן טביעי בהימי למא אעתדלת טבאיעה ואנתטׄמת קואה אלריסה ואלמרווסה אנתטׄאמא מסתעדא לחאל אשרף מן חאל אלבהאים, אסתחק חלול אלמלך אלעקלי ענדה ליהדיה וירשדה ויצחבה מהמא בקי דׄלך אלנטׄאם. פאדׄא פסד אלנטׄאם פארקה פיכׄיל ללגאהל אן אלעקל מחתאג אלי אלמאכל ואלמשארב ואלאריאח למא יראה באקיא בבקאיהא מפארקא במפארקתהא, וליס כדׄלך. לכן אלאמר אלאלאהי גואד יריד אלכׄיר באלכל, פמתי אנתטׄם שי ואסתעד לקבול תדבירה לם ימנעה ולא תוקף ען אלאפאצׄה עליה נורא וחכמה ואלהאמא. ומתי אנכׄרם נטׄאמה לם יקבל דׄלך אלנור פכאן פסאדה, ויתנזה אלאמר אלאלאהי ען אן ידרכה כׄלאל או אכׄתלאל. פגמיע מא הוא פי סדר עבודה מן אלכׄדמה ואלקראבין ואלתבאכׄיר ואלאגׄאני ואלמאכל ואלמשארב עלי גׄאיה מן אלתטהיר ואלתקדיס יקאל פיה עֲבוֹדַתׄ ה׳‎ ולֶחֶם אֱלֹהֶיךָ וגׄיר דׄלך. אנמא הי כנאיה ען רצׄאיה ען חסן אלנטׄאם פי אלאמה ואלאימה וקבולה צׄיאפתהם מתׄלא וחלולה ענדהם תשריפא להם והו אלמקדס אלמנזה ען אלאלתדׄאדׄ בטעאמהם ושראבהם, ואנמא טעאמהם לאנפסהם כמא אן הצׄם אלמעדה ואלכבד אדׄא צלח תׄם צלח צפוה פי אלקלב, וצפו אלצפו פי אלרוח, צלח אלקלב ואלרוח ואלדמאגׄ בדׄלך אלגׄדׄא. וצלחת איצׄא אלאת אלהצׄם וסאיר אלאעצׄא באלארואח אלסאירה אליהא מן אלשריאנאת ואלעצב ואלערוק אלסאכנה, ובאלגמלה צלח אלמזאג באסרה וכאן מסתעדא לקבול תדביר אלנפס אלנאטקה אלתי הי גוהר מפארק יקארב גוהר אלמלאיכה אלמקול ענהם דִי מְדָרְהוֹן עִם בִּשְׂרָא לָא אִיתוֹהִי. פיחל אלבדן חלול ריאסה וסיאסה לא חלול מכאן, והו ליס יאכל מן דׄלך אלגׄדׄא שיא לאנה מנזה ענה פאלאמר אלאלאהי לא יחל אלא נפסא קאבלה ללעקל, ואלנפס לא תרתבט אלא ברוח חאר גׄריזי. ואלרוח אלגׄריזי לא בד לה מן ינבוע בה ירתבט ארתבאט אללהיב בראס אלפתיל, ומתׄאל אלפתיל הו אלקלב, ואלקלב מחתאג אלי מאדהׄ דם. ואלדם לא יתכון אלא באלאת אלהצׄם, פאחתאג אלי אלמעדה ואלכבד וכׄואדמהא, וכדׄלך אחתאג אלקלב אלי אלריה ואלחלק ואלאנף ואלחגאב ואלעצׄל אלמחרך לעצׄל אלצדר לכׄדמה אלתנפס, לתעדיל מזאג אלקלב באלהוא אלדאכׄל ואלדכׄאן אלכׄארג, ואחתאג לנפי פצׄלאת אלגׄדׄא אלי אלאת מן קוי דאפעה ואלאת אלבראז ואלבול, פכאן אלגסד מן גמיע מא דׄכרנא ואחתאג אלי מא ינקל אלגסד מן מכאן אלי מכאן לטלב מא יחתאג אליה וללנפור ממא יצׄרה, ואלי אלאת תגלב אליה ותדפע ענה, פאחתאג אלי אלידין ואלקדמין, ואחתאג אלי משאורין ממיזין מנדׄרין במא יכׄאף וירגא, מחצלין למא כאן, מדונין מדׄכרין באלסאלף ליחדׄר ען מתׄלה פי אלמסתאנף או לירגא פאחתאג אלי אלחואס אלטׄאהרה ואלבאטנה. וכאן אלראס מחלהא בתאייד אלקלב ואמדאדה. פצאר אלבדן כלה מנתטׄמא נטׄאמא ואחדא ראגעא אלי תדביר אלקלב אלדׄי הו אלמחל אלאול ללנפס ואן חלת אלדמאגׄ פחלולא תׄאניא בתוסט אלקלב.  והכדׄא אנתטׄמת אלמלה אלחיה אלאלאהיה כקול יהושעבְּזֹאת תֵּדְעוּן כִּי אֵל חַי בְּקִרְבְּכֶם. אנפעלת אלנאר לאראדה אללה ענד רצׄאיה ען אלמלה, פכאנת עלאמה אלקבול לצׄיאפתהם והדיתהם. לאן אלנאר אלטף ואשרף מא תחת פלך אלקמר מן אלאגסאם, פכאן מחלהא דסם שחום אלקראבין וקתארהא ודכׄאן אלבכׄוראת ואלאדהאן עלי מעהוד אלנאר אנהא לא תעלק אלא באלדסם ואלדהן כאלחרארה אלגׄריזיה אלתי תעלק באללטיף אלדסם מן אלדם, פאמר תעׄבמזבח העולה ומזבח הקטרתואלמנורהתׄם אלעולות וקטרת הסמים ושמן המאור ושמן המשחה. אמאמזבח העולהפלתתצל בה אלנאר אלטׄאהרה אלמשהורה. ומזבח הזהבפלנאר הי אכׄפי ואלטף. ואמא אלמנורהפליתצל בהא נור אלחכמה ואלאלהאם. ואלשלחןליתצל בה אלכׄצב ואלכׄיראת אלגסדיה כמא קאל אלחכמיםהָרוֹצֶה שֶׁיַּחְכִּים יַדְרִים. הָרוֹצֶה שֶׁיַּעֲשִׁיר יַצְפִּין. וכל הדׄא כראמה ללארוןואלכרוביםאלתי הי במנזלהׄ אלקלב ואלריה מרפרפה עליה ואחתיג להדׄה אלאת וכׄואדם מתׄלכיור וכנו ומלקחים ומחתות וקערות וכפות ומנקיות וסירות ומזלגות, וגׄיר דׄלך. ואחתיג אלי מא יצונהאהמשכן והאהל ומכסהווציאנה ללכלחצר המשכןואלאתה. חתי אחתיג חמלה להדׄה אלגמלה פאכׄתאר אללה לדׄלךבני לוילאנהם אלמקרבון לא סימא מן וקת אלעגל אדׄ קילוַיֵּאָסְפוּ אֵלָיו כָּל בְּנֵי לֵוִי, פאכתׄאר לאשרפהם והו אלעזר אשרף אלאשיא ואלטפהא כמא קילוּפְקֻדַּת אֶלְעָזָר בֶּן אַהֲרֹן הַכֹּהֵן שֶׁמֶן הַמָּאוֹר וּקְטֹרֶת הַסַּמִּים וּמִנְחַת הַתָּמִיד וְשֶׁמֶן הַמִּשְׁחָה. הדׄה אלתי תעלק בהא אלנאר אללטיפה ונור אלחכמה ואלאלהאם, נעם ונור אלנבוה באלאוריםובאלתמים. ולאשרף טואיף אללויםבעדה והםבני קהתחמל אלאעצׄא אלבאטנההָאָרוֹן וְהַשֻּׁלְחָן וְהַמְּנוֹרָה וְהַמִּזְבָּחוֹת וּכְלֵי הַקֹּדֶשׁ אֲשֶׁר יְשָׁרְתוּ בָהֶם. ופיהם קילכִּי עֲבוֹדַת הַקֹּדֶשׁ עֲלֵיהֶם בַּכָּתֵף יִשָּׂאוּ. כמא ליס ללאעצׄא אלבאטנה עטׄאם תעין פי חמלהא בל אלקוי ואלארואח תחמלהא מע תעלקהא במא ילאצקהא. ולמן דונהםבני גרשוןחמל אלאעצׄא אללינה אלכׄארגה מתׄליְרִיעוֹת הַמִּשְׁכָּן וְאֹהֶל מוֹעֵד מִכְסֵהוּ וּמִכְסֵה הַתַּחַשׁ אֲשֶׁר עָלָיו מִלְּמָעְלָה. ולמן דונהםבני מרריחמל אלאעצׄא אלצלבהקְרָסָיו קְרָשָׁיו בְּרִיחָיו עַמּוּדָיו וַאֲדָנָיו. ואעינת אלטבקתאן פי חמלהא באלעגל בחסב חמלהאשְׁתֵּי הָעֲגָלוֹת לְגֵרְשׁוֹן. וְאַרְבָּע הַעֲגָלוֹת לִמְרָרִי כְּפִי עֲבוֹדָתָם. וכל דׄלך בתרתיב ונטׄאם חכמי אלאהי. ולסת אגזם ולא אקטע ועיאדׄא באללה אן אלגׄרץׄ מן הדׄה אלכׄדמה הדׄא אלנטׄאם אלדׄי אקולה, בל מא הו אכׄפי ואעלי ואנהא שריעה מן ענד אללה. ומן קבלהא קבולא תאמא דון אן יתעקל פיהא ולא יתחכם פהו אפצׄל ממן תעקל ובחתׄ. לכן מן זהק ען תלך אלדרגה אלעאליה אלי אלבחתׄ פאלאשבה אן יוגה פיהא וגה אלחכמה מן אן יתרכהא לטׄנון סו ושכוך מודיה אלי אלהלכה.
 קאל אלכׄזרי, לקד אגׄרבת יא חבר פי תשביהך אלא אן אלראס וחואסה לם אסמע להא תשביהא ולא לשמן המשחה. 
 קאל אלחבר, נעם אן אצל אלעלם מודע פי אלארון אלדׄי הו במנזלהׄ אלקלב והי אלעשר כלמאת ופרועהא והי אלתורה אלי גאנבה כמא קאל וְשַׂמְתֶּם אֹתוֹ מִצַּד אֲרוֹן בְּרִיתׄ ה׳‎ אֱלֹהֵיכֶם. פמן הנאך ינפרע אלעלמאן עלם אלשריעה וחמלתהא אלכהנים, ועלם אלוחי וחמלתה אלנביאים, והם כאנוא במנזלה אלמשאורין אלממיזין אלמנדׄרין ללאמה אלמדונין אלמורכׄין פהם ראס אלאמה. 
 קאל אלכׄזרי, פאנתם אליום גסד בלא ראס ובלא קלב. 
 קאל אלחבר, בל אנא כמא קלת נעם ולא גסד, לכן אעצׄא מפרקה במנזלהׄ הָעֲצָמוֹת הַיְּבֵשׁוֹת אלתי ראהא יחזקאל. ולכן יא מלך אלכׄזר הדׄה אלעטׄאם אלתי בקי להא טבע מן טבאיע אלחיואן וקד כאנת אלאת לקלב וראס ורוח ונפס ועקל כׄיר מן אגסאד מצורה מן אלרכׄאם ואלגץ ברווס ואעין ואדׄאן וגמיע אלאלאת ולם ילחקהא קט רוח חיאה ולא ימכן אן יחל בהא ואנמא הי תשביה ותצויר כאלאנסאן וליסת באנסאן. 
 קאל אלכׄזרי, הו כמא תקול. 
 קאל אלחבר, אן אלמלל אלאמואת אלתי ראמת אן תתשבה באלמלה אלחיה לם תקדר עלי אכתׄר מן אלתשביה אלטׄאהר אקאמת ביותא ללה פלם יטׄהר ללה פיהא אתׄר, תזהדת ותנסכת ליטׄהר עליהא אלוחי פלם יטׄהר, פפסקת ועצת וטגׄת פלם ינזל בהא נאר סמאויה ולא ובא פגאה ליחקק אנה עקאב מן אללה עלי דׄלך אלעציאן, אציב קלבהם אעני דׄלך אלבית אלדׄי יסתקבלונה פלם תתגׄיר חאלהם, ואנמא תתגׄיר חאלהם בחסב כתׄרתהם וקלתהם וקותהם וצׄעפהם ואכׄתלאפהם ואיתלאפהם עלי טריק אלטביעה ואלאתפאק. ונחן מתי אציב קלבנא אלדׄי הו בית אלמקדס פקד תלפנא, אלדׄי אדׄא גבר פקד גברנא כנא פי קלה או פי כתׄרה ועלי אי חאל אתפק, לאן מולפנא אלאלאה אלחי, והו מאלכנא ומאסכנא פי הדׄה אלחאל עלי מא נחן עליה מן אלפרק ואלתשתת. 
 קאל אלכׄזרי, נעם לא יתוהם מתׄל הדׄא אלתפרק עלי אמה אלא ותסתחיל אלי אמה אכׄרי לא סימא מע טול הדׄה אלמדה, וכם אמה תלפת כאנת בעדכם, ולם יבק להא דׄכר, אדום ומואב ועמון וארם ופלשת וכשדים ומדי ופרס ויון ואלברהאמה ואלצאבה וגירהם כתׄיר. 
 קאל אלחבר, ולא תטׄן מסאעדתי לך פי אלקול אקרארא מני באנא במנזלה אלאמואת בל לנא אתצאל בדׄלך אלאמר אלאלאהי באלשראיע אלתי געלהא צלה ביננא ובינה, כאלכׄתאנה אלמקול פיהא וְהָיְתָה בְרִיתִי בִּבְשַׂרְכֶם לִבְרִית עוֹלָם. ואלסבת אלמקול פיה כִּי אוֹת הִיא בֵינִי וּבֵינֵיכֶם לְדוֹרוֹתֵיכֶם. חאשי ברית אבות וברית אלתורה אלתי אלזמהא מרה פי חורב ותׄאניה פי ערבות מואב, מע אלועד ואלועיד אלמקרונין בהא פי פרשת כי תוליד בנים וגׄ. ומא אנדרג פיהא מן קולה תעאלי אִם יִהְיֶה נִדַּחֲךָ בִּקְצֵה הַשָּׁמַיִם וׄגו׳‎. כי אל רחוםׄ ה׳‎ אלהיך וגו׳‎ ומתׄל פרשת והיה כי יבואו עליך וגׄאִם יִהְיֶה נִדַּחֲךָ בִּקְצֵה הַשָּׁמַיִם וׄגו׳‎. כי אל רחוםׄ ה׳‎ אלהיך וגו׳‎ ומתׄל פרשת והיה כי יבואו עליך וגׄוְשַׁבְתָּ עַדׄ ה׳‎ אֱלֹהֶיךָ וגׄ. ושירת האזינו, וגׄיר דׄלך פלסנא במנזלהׄ אלמית. לכנא במנזלהׄ אלמריץׄ אלמדכׄול אלדׄי ייס אלאטבא מן בריה, ויטמע פי דׄלך מן טריק אלמעגזאת וכׄרק אלעאדאת כקולה הֲתִחְיֶנָה הָעֲצָמוֹת הָאֵלֶּה. וכאלמתׄל אלמצׄרוב פי הִנֵּה יַשְׂכִּיל עַבְדִּי. מן קולה לֹא תֹאַר לוֹ וְלֹא הָדָר. וּכְמַסְתֵּר פָּנִים מִמִֶּנּוּ יעני אנה מן סמאגהׄ אלטׄאהר וקבח אלמנטׄר במנזלהׄ אלאשיא אלקדׄרה אלתי יסתקדׄר אלאנסאן אלנטׄר אליהא פיסתר וגהה ענהא. נִבְזֶה וַחֲדַל אִישִׁים אִישׁ מַכְאוֹבוֹת וִידוּעַ חוֹלִי. 
 קאל אלכׄזרי, וכיף יכון הדׄא מתׄלא לישראל והו יקול אכן חליינו הוא נָשָׂא. וישׁראל אנמא חל בהם מא חל בסבב דׄנובהם. 
 קאל אלחבר, אן ישׁראל פי אלאמם במנזלה אלקלב פי אלאעצׄא אכתׄרהא אמראצׄא ואכתׄרהא צחה. 
 קאל אלכׄזרי, זדני ביאנא. 
 קאל אלחבר, אלקלב פיה אמראץׄ מתצלה תתדאולה מן המום וגמום וחדׄר וחקד ועדאואת וחב ובגׄץ ואכׄואף ומזאגה מע אלאיחאן פי תקלב ותגׄיר מן נפס זאיד או נאקץ פצׄלא ען גׄדׄא רדי או משרוב רדי, ואלחרכאת ואלריאצׄאת ואלנום ואליקטׄה כלהא תותׄר פיה וגׄירה מן אלאעצׄא פי אלרפאהיה. 
 קאל אלכׄזרי, קד תבין כיף הו אכתׄר אלאעצׄא מרצׄא פכיף הו אכתׄרהא צחה. 
 קאל אלחבר, אימכן אן יתמכן מנה כׄלט יחדתׄ פיה פלגמוני וסרטאן ותׄולולה וקרחה וכׄדר ואסתרכׄא כמא יתמכן פי סאיר אלאעצׄא.  
 קאל אלכׄזרי, לא ימכן דׄלך לאן באיסר מן הדׄא יכון אלמות ולאן אלקלב בדׄכא חסה לצפו דמה וכתׄרהׄ רוחה ישער באדני סבב מודׄ פידפע ען נפסה מהמא בקי לה רפק ללדפע, וגׄירה לא ישער שעורה פיתמכן פיה אלכׄלט חתי תתמכן מנה הדׄה אלאמראץׄ. 
 קאל אלחבר, פשעורה וחסה הו גאלב כתׄרה אלאמראץׄ אליה והו אלסבב פי אנדפאעהא ענה פי אול חלולהא קבל אן תתמכן. 
 קאל אלכׄזרי, נעם. 
 קאל אלחבר, ואלאמר אלאלהי מנא במנזלהׄ אלנפס מן אלקלב ולדׄלך קאל רַק אֶתְכֶם יָדַעְתִּי מִכָּל מִשְׁפְּחוֹת הָאֲדָמָה עַל כֵּן אֶפְקוֹד עֲלֵיכֶם אֵת כָּל עֲוֹנוֹתֵיכֶם. הדׄה אלאמראץׄ. ואמא אלצחה פכקול אלעלמא מוֹחֵל לַעֲוֹנוֹת עַמּוֹ מַעֲבִיר רִאשׁוֹן רִאשׁוֹן. לאנה לא יתרך עלינא דׄנובא כתׄירה מתרכבה פתסבב הלאכנא באלאבתאת כמא פעל באלאמורי אדׄ קאל כִּי לֹא שָׁלֵם עֲוֹן הָאֱמוֹרִי עַד הֵנָּה. ותרכה חתי תמכן מרץׄ דׄנובה פקתלה. פכמא אן אלקלב מן ענצרה וגוהרה צאף מעתדל אלמזאג תתצל בה אלנפס אלנאטקה כדׄלך ישׂראל מן גההׄ ענצרהם וגוהרהם וכמא ילחק אלקלב מן סאיר אלאעצׄא אמראץׄ מן שהוהׄ אלכבד ואלמעדה ואלאנתׄין מן סו מזאגהמא כדׄלך נאל ישראל אלאמראץׄ מן תשבההם באלאמם כמא קיל וַיִּתְעָרְבוֹ בַּגּוֹיִם וַיִּלְמְדוּ מַעֲשֵׂיהֶם. פלא יסתבעד אן יקאל פי מתׄל הדׄא אָכֵן חֳלָיֵינוּ הוּא נָשָׂא וּמַכְאוֹבֵינוּ סְבָלָם. פצרנא מתכלפין. ואלעאלם פי דעה וראחה ואלבלאיא אלחאלה בנא סבב לצלאח דיננא וכׄלוץ אלכׄאלץ מנא וכׄרוג אלזיף ענא פבכׄלוצנא ובצלאחנא יתצל אלאמר אלאלאהי באלדניא כמא עלמת אן אלענאצר אנסאקת ליכון מנהא אלמעאדן תׄם אלנבאת תׄם אלחיואן תׄם אלאנסאן תׄם צפוהׄ אדם, פאלכל מנסאק מן אגל תלך אלצפוה ליתצל בהא אלאמר אלאלאהי. ותלך אלצפוה מן אגל צפוה אלצפוה כאלאנביא ואלאוליא. ובדׄלך אטרד קול אלקאיל תֵּן פַּחְדְּךָׄ ה׳‎ אֱלֹהֵינוּ עַל כָּל מַעֲשֶׂיךָ. תׄם תֵּן כָּבוֹד לְעַמֶּךָ. תׄם צַדִּיקִים יִרְאוּ וְיִשְׂמָחוּ. לאנהם צפוהׄ אלצפוה. 
 קאל אלכׄזרי, לקד נבהת ושבהת ולקד אחסנת פי אלתנביה ואלתשביה. לכן כאן ינבגׄי אן נרי מנכם אלעבאד ואלזהאד אכתׄר מנהם פי גׄירכם. 
 קאל אלחבר, לקד יעז עלי נסיאנך מא וטאתה ענדך מן אלאצול ואקררת אנת בהא, אלם נתפק אנה לא יתקרב אלי אללה אלא באעמאל מאמור בהא מן ענד אללה, אתטׄן אלתקרב הו אלכׄשוע ואלתדׄלל ומא גרי מגראהמא. 
 קאל אלכׄזרי, נעם מע אלעדל הכדׄא אטׄן קראתה פי כתבכם כמא קיל וּמָהׄ ה׳‎ אֱלֹהֶיךָ שׁוֹאֵל מֵעִמָּךְ כִּי אִם לְיִרְאָה אֶתׄ ה׳‎ אֱלֹהֵיךָ וׄגו׳‎. וּמָהׄ ה׳‎ אֱלֹהֶיךָ דּוֹרֵשׁ מִמְּךָ וגׄיר דׄלך כתׄיר. 
 קאל אלחבר, הדׄה ואמתׄאלהא הי אלנואמיס אלעקליה והי אלתוטיה ואלמקדמה ללשריעה אלאלאהיה מתקדמה להא באלטבע ובאלזמאן, לא בד מנהא פי סיאסה אי גמאעה כאנת מן אלנאס חתי גמאעהׄ אללצוץ לא בד פיהא מן אלתזאם אלעדל פימא בינהם ואלא לא תדום צחבתהם. ולמא בלגׄ עציאן ישׂראל אלי חד תסהלוא באלשראיע אלעקליה ואלסיאסיה אלתי לא בד מנהא לכל גמאעה כמא לא בד לכל פראד מן אלאמור אלטביעיה מן אכל ושרב וחרכה וסכון ונום ויקטׄה, ותמסכוא מע הדׄא באלעבאדאת מן אלקראבין וגׄיר דׄלך מן אלשראיע אלאלאהיה אלסמעיה קנע מנהם באלדון וקיל להם יא לית לו חאפטׄתם עלי אלשראיע אלתי ילתזמהא אקל אלגמאעאת ואדונהא מן לזום אלעדל ואלכׄיר ואלאקראר בפצׄל אללה לאן אלשריעה אלאלאהיה לא תתם אלא בעד כמאל אלשריעה אלסיאסיה ואלעקליה. ופי אלשריעה אלעקליה לזום אלעדל ואלאקראר בפצׄל אללה פמן פאתה הדׄא כיף לה באלקראבין ואלסבת ואלכׄתאנה וגׄיר דׄלך ממא לם יוגבה אלעקל ולא ינפיה והי אלשראיע אלתי בהא כׄצוא ישׂראל זיאדה עלי אלעקליאת ובהא חצל להם פצׄל אלאמר אלאלאהי פלם ידרוא כיף וגבת הדׄה אלשראיע כמא לם ידרוא כיף אתפק אן ינזל כְּבוֹדׄ ה׳‎ בינהם ואֵשׁׄ ה׳‎ אֹכֶלֶת קראבינהם, וכיף סמעו כׄטאב אלרב וכיף גרי להם כל מא גרי ממא לא תחתמלה אלעקול לולא אלעיאן ואלמשאהדה אלתי לא מדפע פיהא, פלמתׄל הדׄא קיל להם וּמָהׄ ה׳‎ דּוֹרֵשׁ מִמְּךָ. וְעוֹלוֹתֵיכֶם סְפוּ עַל זִבְחֵיכֶם. וגׄיר דׄלך ממא אשבהה, אימכן אן יקתצר אלאסראילי עלי עֲשׂוֹת מִשְׁפָּט וְאַהֲבַת חֶסֶד ויכׄתצר אלמילה ואלסבת וסאיר אלשראיע ויפלח. 
 קאל אלכׄזרי לא, בחסב מא קדמתה, ואנמא יציר עלי ראי אלפלאספה רגלא פאצׄלא ולא יבאלי באי וגה תקרב באלתהוד או באלתנצר או גׄיר דׄלך או במא יכׄתרעה לנפסה. וקד רגענא אלי אלתעקל ואלקיאס ואלתחכם ויציר גמיע אלנאס מגתהדין מוגודין עלי אלתשרע במא אדי אליה קיאסהם והדׄא מחאל. 
 קאל אלחבר, פאלשריעה אלאלאהיה לא תתעבדנא באלתזהד לכן באלאעתדאל ואעטא כל קוה מן קוי אלנפס ואלבדן נציבהא באלעדל דון אסראף לאן אלאסראף פי קוה ואחדה תקציר ען אכׄרי, פמן מאל מע קוהׄ אלשהוה קצר ען קוהׄ אלפכר. ובאלעכס. ומן מאל מע אלגׄלבה קצר ען גׄירהא, פליס טול אלציאם עבאדה למן כאן כׄאמל אלשהואת סאקטהא צׄעיף אלבדן, בל אלתנעם הנא נקץׄ וחדׄר. ולא אלתקלל מן אלמאל עבאדה אדׄא אתפק חלאלא הינא לא ישגלה אכתסאבה ען אלעלם ואלעמל, לא סימא למן כאן דׄא עיל ובנין ואמאל פי נפקאת תרצׄי אללה. בל אלתכתׄר אולי בה. ובאלגמלה פשריעתנא מקסמה בין אליראה ואלאהבה ואלשמחה. תתקרב אלי רבך בכל ואחדה מנהא. פליס כׄשועך פי איאם אלתענית באקרב מן אללה מן פרחך פי שבתות וימים טובים אדׄא כאן פרחך ען פכרה וניה. פכמא אן אלתחנונים מחתאגה אלי פכרה וניה. כדׄלך אלפרח באמרה ושריעתה יחתאג אלי פכרה וניה לתפרח בנפס אלשריעה מחבה פי משרעהא. ותרי מא פצׄלך בה וכאנך פי צׄיאפתה מדעו אלי מאידתה ונעמה תשכר עלי דׄלך אצׄמארא ואטׄהארא. ואן תכׄטי בך אלטרב אלי חד אלגׄנא ואלרקץ פרחא מנך באלשריעה כׄאצה כאן דׄלך אלגׄנא ואלרקץ עבאדה וצלה בינך ובין אלאמר אלאלאהי. והדׄא אלאמור איצׄא לם תתרכהא שריעתנא מהמלה בל מצׄבוטה, אדׄ ליס פי וסע אלבשר תקסיט מצאלח קוי אלאנפס ואלאבדאן ותקריר מא תגׄל אלארץׄ חתי תעטל פי שמטה ויובל ויעטי מנהא אלמעשר וגׄיר דׄלך. פפרץׄ עטלה אלסבת ועטלה אלאעיאד ועטלה אלארץׄ ואלכל זֵכֶר לִיצִיאַת מִצְרַיִם וזִכְרוֹן לְמַעֲשֵׁה בְרֵאשִׁית. לאן אלאמרין מתקארנאן לאנהמא אנקצׄיא במגרד אלאראדה אלאלאהיה לא באתפאק ולא בטביעה וכמא קאל תעׄ כִּי שְׁאַל נָא לְיָמִים רִאשׁוֹנִים וׄגו׳‎. הֲשָׁמַע עָם קוֹל אֱלֹהִים וׄגו׳‎. הֲנִסָּה אֱלֹהִים וׄגו׳‎. פצאר אלתחפטׄ באלסבת הו בעינה אלאקראר באלרבוביה. לכן כאנה אקראר בנטק עמלי לאן מן אעתקד אלסבת מן אן פיה כאן אלפראגׄ מן מעשה בראשית פקד אקר באלחדתׄ לא שך. ואן אקר באלחדתׄ אקר באלמחדתׄ אלצאנע תעׄ. ומן לם יעתקדה וקע פי שכוך אלקדם ולם יצף אעתקאדה לכׄאלק אלעאלם תעׄ, פאלתחפטׄ בפראיץׄ אלסבת אקרב אלי אללה מן אלתעבד ואלתזהד ואלאנקטאע. פאנטׄר כיף צאר אלאמר אלאלאהי אלמרתבט באַבְרָהָם תׄם בגמהור צפותה ובאלארץׄ אלמקדסה יסאוק אלאמה דרגהׄ דרגהׄ ויחאפטׄ עלי אלנסל חתי לא ישדׄ מנהם שאדׄ ויצׄעהם פי אחפטׄ מכאן ואטיבה ואכׄצבה וינמיהם דׄלך אלנמו אלמעגזי חתי ינקלהם ויגׄרסהם פי אלתרבה אלמשאכלה ללצפוה פתסמי באֱלֹהֵי אַבְרָהָם וֶאֱלֹהֵי הָאָרֶץ כמא תסמי יוֹשֵׁב הַכְּרוּבִים וְיוֹשֵׁב צִיּוֹן וְשׁוֹכֵן יְרוּשָׁלַםִ תשביהא להדׄה אלמואצׄע באלסמאואת כמא קיל הַיּוֹשְׁבִי בַשָּׁמָיִם. ולטׄהר נורה פי הדׄה כטׄהור נורה פי אלסמא לכן בואסטה קום יסתחקון קבול דׄלך אלנור פהו יפיצׄה עליהם ויתסמי דׄלך מנה אהבה. והי אלתי רסמת לנא ופרצׄת עלינא אן נעתקדהא ונסבח ונשכר עליהא פי אַהֲבַת עוֹלָם אֲהַבְתָּנוּ. לנתצור אלאבתדא מנה לא מנא כמא נקול פי כׄלקה אלחיואן מתׄלא אנה לם יכׄלק נפסה. לכן אללה צורה ואתקנה אדׄ ראי מאדה תצלח לתלך אלצורה. כדׄלך כאן הו תעׄ אלמבאדר אלמבתדי לאכׄראגנא מן מצר לנכון לה עסכרא ויכון לנא מלכא. כמא קאל אֲנִיׄ ה׳‎ אֱלֹהֵיכֶם הַמּוֹצִיא אֶתְכֶם מֵאֶרֶץ מִצְרַיִם לִהְיוֹת לָכֶם לֵאלֹהִים. בל קד קאל איצׄא יִשְׂרָאֵל אֲשֶׁר בְּךָ אֶתְפָּאָר. 
 קאל אלכׄזרי, לקד תגאוז אלקול ההנא תגאוזא עטׄימא ותסאמחת אלכׄטאבה תסאמחא כתׄירא אן יכון אלכׄאלק יפתכׄר בבשר. 
 קאל אלחבר, הל כנת תסתסהל דׄלך פי כׄלקת אלשמס. 
 קאל אלכׄזרי, נעם לעטׄים אתׄארהא לאנהא בעד אללה אלסבב פי אלכון ובהא ומן אגלהא ינתטׄם אלליל ואלנהאר ופצול אלסנה, ותתכון אלמעאדן ואלנבאת ואלחיואן, ובנורהא אלבאהר יכון אלאבצאר ואלאלואן אלמבצרה, פכיף לא יכון כׄלקהא פכׄרא לכׄאלקהא ענד אלנאטקין. 
 קאל אלחבר, אוליס נור אלבצאיר אלטף ואשרף מן נור אלאבצאר אולם יכן אהל אלארץׄ פי עמי וטגׄיאן קבל בני אסראיל חאשי אלאפראד אלדׄין דׄכרנאהם. פקום יקולון אן לא כׄאלק, בל לא גז מן אלעאלם אחק באן יכון מכׄלוקא מן אן יכון כׄאלקא פאלכל קדים. וקום יקולון אן אלפלך הו אלקדים וכׄאלק אלכל פיעבדונה. וקום ידעון באן אלנאר הי דׄאת אלנור ואלאפעאל אלקויה אלעגיבה והי אלתי ינבגׄי אן תעבד ואן אלנפס נאר. וקום יעבדון גׄיר דׄלך מן שמס וקמר וכואכב וצור חיואנאת יתעלקון בצור אלפלך. וקום יעבדון מלוכהם או עלמאהם, וכלהם יצפק אנה לא יטׄהר פי אלעאלם אתׄר ופעל כׄארג ען אלעאדה ואלטביעה. חתי אלמתפלספון אלדׄין לטף נטׄרהם וצפא ראיהם ואקרוא בסבב אול לא ישבה אלאשיא וליס כמתׄלה, אחאלוא בקיאסהם אן יכון לה אתׄר פי אלעאלם לי סימא פי אלגזאיאת, אלתי ינזהונה וירפעונה ען אן ידריהא פצׄלא ען אן יחדתׄ פיהא חדתׄא, חתי צפת תלך אלגמלה אלתי אסתחקת חלול אלנור עליהא וקצׄא אלמעגזאת להא וכׄרק אלעאדאת, וטׄהר עיאנא אן ללדניא מאלכא וחאפטׄא וצׄאבטא, יעלם מא דק ומא גל, ויגאזי עלי אלכׄיר ואלשר. פצארת הדאיה ללקלוב וכל מן גא בעדהא לם יקדר אן ישדׄ ען אצולהא, חתי צארת אליום אלמעמורה כלהא מקרה באלקדם ללה ואלחדתׄ ללעאלם, וברהאנהם עלי דׄלך בנו אסראיל ומא קצׄי להם ומא אנקצׄי עליהם. 
 קאל אלכׄזרי, אן הדׄא לפכׄר עטׄים, ומן אלביאן לסחר, ובחק קיל לַעֲשׂוֹת לוֹ שֵׁם עוֹלָם וַתַּעַשׂ לְךָ שֵׁם כְּהַיּוֹם הַזֶּה ולִתְהִלָּה וּלְשֵׁם וּלְתִּפְאֶרֶת. 
 קאל אלחבר, אלם תר כיף וטא דוד פי מדח אלתורה אדׄ קדם וצף אלשמס פי הַשָּׁמַיִם מְסַפְּרִים כְּבוֹד אֵל. פוצף עמום נורהא וצפא גרמהא וקואם טריקהא וגמאל מנאטׄרהא, ואתבע דׄלך בקולה תוֹרַתׄ ה׳‎ תְּמִימָה ומה יתבעה, כאנה יקול לא תעגבוא מן הדׄה אלאוצאף לאן אלתורה אטׄהר ואבהר ואשהר וארפע ואנפע, ולוא בנו אסראיל לם תכן אלתורה, נעם ולם יפצׄלוא מן אגל משה בל אנמא פצׄל משה מן אגלהם, לאן אלאהבה אנמא כאנת פי אלגמהור זרע אברהם יצחק ויעקב, ואכׄתיאר משה לתוציל אלכׄיר אליהם עלי ידיה. פנחן לא נתסמי באמהׄ משה, בל אמהׄ אללה כמא קיל עַםׄ ה׳‎, ועַם אֱלֹהֵי אַבְרָהָם. פליס דליל אלאמר אלאלאהי תדקיק אלאלפאטׄ ורפע אלחואגב ואכׄפא סואד אלעין ואלתכתׄיר באלתחנין ואלתצׄרע ואלחרכאת ואלאקואל אלתי ליס וראהא אפעאל, לכן אלניאת אלכׄאלצה אלתי דלילהא אפעאל מן שאנהא אן תשק עלי אלאנסאן, לכן יפעלהא בגׄאיהׄ אלחרץ ואלמחבה כאלקצד אלי אלמוצׄע אלכׄאץ מן אי מוצׄע כאן, ואלחג תׄלתׄ מראת פי אלסנה, ומא יתבע דׄלך מן אלשקא ואלנפקאת, והי ימתתׄלה בגאיהׄ אלפרח ואלאבתהאג וכאכׄראג מעשר ראשון ומעשר שני ומעשר עני, ואלרֵאָיוֹן, ותרך גׄלאת פי אלשמטה ואליוֹבלים. ונפקאת אלסבות ואלאעיאד ועטלתהא, ואעטא אלבִּכּוּרִים ואלבכוֹרוֹת ומתנות כהונה וראשית הגז וראשית עריסותיכם, חאשא אלנדרים ואלנדבות, וחאשא כל מא ילזמה עלי כל זדון וכל שגגה, ואלשלמים, ומא ילזמה מן אלקרבנות עלי אלאעראץׄ אלתי תטרא עליה מן אלנגאסאת, ועלי כל ולאדה תכון ענדה, וכל זיבות וכל צרעת, וגׄיר דׄלך כתׄיר. כל דׄלך באמר אללה תעׄ לא תעקל ולא תחכם, ולא פי קדרהׄ אלבשר תקדיר הדׄא מתרתבא מתנאסבא לא יכׄאף דכׄול אלכׄלל מנה כאנה קסט ישראל וקדרהם וקדר גׄלאת ארץׄ אלשאם נבאתא וחיואנא וקדר שבט לוי ואמר פי אלמדבר בהדׄה אלנסב עלמא מנה באן הדׄה אלנסבה אדׄא אנתטׄמת בקוא ישׂראל בופרהם ולם ינקץ אללוים שי, ולם יצל אלאמר אלי צׄעף שבט או משפחה במא געל איצׄא מן אנצראף אלכל פי סנה אליובל כמא כאן פי אלסנה אלאולי מן קסמה אלארץׄ אלי תפאציל ודקאיק תצׄיק אלצחף ענהא ירי מן תדברהא אנהא ליסת מן תדאביר בשרי, סבחאן מדברהא, לֹא עָשָׂה כֵן לְכָל גּוֹי וּמִשְׁפָּטִים בַּל יְדָעוּם. ובקי הדׄא אלנטׄאם פי אלדולתין נחו אלף ותׄלתׄ מאיהׄ עאמא ולו אסתקאם אלקום לבקי כִּימֵי הַשָּׁמַיִם עַל הָאָרֶץ. 
 קאל אלכׄזרי, אנכם אליום פי חירה מן הדׄה אללואזם אלעטׄימה ואי אמה תקדר עלי חרז הדׄא אלנטׄאם. 
 קאל אלחבר, אלגמאעה אלתי רקיבהא ומעאקבהא ומתׄיבהא ללחין פי מא בינהא אעני אלשכינה. אלא תרי קול יהושע לֹא תּוּכְלוּ לַעֲבוֹד אֶתׄ ה׳‎ כִּי אֱלֹהִים קְדוֹשִׁים הוּא וׄגו׳‎. הדׄא וקד כאנת גמאעתה מן אלתחפטׄ פי חד לם יוגד פיהם עאץ פי חרם יריחו אכתׄר מן עכן פי גמלהׄ אכתׄר מן סת מאיהׄ אלף, תׄם כאן מן אלעקאב ללוקת עלי גמאעה מא כאן, ומא כאן מן עקובה מרים ואלצרעת, ועקובהׄ עֻזָּה, ועקובהׄ נדב ואביהוא, ועקובהׄ אַנְשֵׁי בֵּית שֶׁמֶשׁ כִּי רָאוּ בַאֲרוֹןׄ ה׳‎. וקד כאן מן מעגזאת אלשכינה אן יטׄהר אלסכׄט אליסיר עלי דׄנוב מא ללוקת פי אלחיטאן ופי אלתׄיאב. ואדׄא קוי טׄהר פי אלאבדאן עלי מנאזל מן אלקוה ואלצׄעף. ואלכהנים מוקופון להדׄא אלעלם אלדקיק ולתמייז מא מנה אלאהי פינתטׄר בה אלאסאביע כמא אנתטׄר פי מרים, ומא מנה מזאגי מתמכן וגׄיר מתמכן והו עלם גׄריב חתׄ עליה תעׄ הִשָּׁמֶר בְּנֶגַע הַצָּרַעַת לִשְׁמוֹר מְאֹד וְלַעֲשׂוֹת כְּכָל אֲשֶׁר יוֹרוּ אֶתְכֶם הַכֹּהֲנִים הַלְּוִים וׄגו׳‎. 
 קאל אלכׄזרי, הל ענדך פי הדׄא בעץׄ אקנאע ותקריב. 
 קאל אלחבר, קד קלת לך אן לא מנאסבה בין עקולנא ואלאמר אלאלאהי וינבגׄי אן לא נרום תעליל מתׄל הדׄה אלעטׄאים. לכני אקול בעד אלאסתגׄפאר ואלתברי מן אלקטע אנה כדׄלך אנה רבמא תעלקת אלצרעת ואלזיבוּת מן נגאסה אלמית לאן אלמות הו אלפסאד אלאעטׄם, ואלעצׄו אלאברץ כאלמית, ואלמני אלפאסד כדׄלך לאנה כאן דׄא רוח טביעי מתהיי ליכון נטפה ויתכון מנה אנסאן פפסאדה מצׄאד לכׄצוציהׄ אלחיאה ואלרוח, וליס ידרך מתׄל הדׄא אלפסאד ללטאפתה אלא דׄוו אלארואח אללטיפה ואלאנפס אלשריפה אלתי תעלק באלאלאהיה באלנבוה או אלרויה אלצאדקה ואלכׄיאלאת אלמתחקקה. נעם קד וגד קום תׄקלא פי נפוסהם מהמא לם יטהרוא מן גנאבתהם וקד גרב אנהם יפסדון במסהם אלאשיא אללטיפה כאלנואויר ואלכׄמור. ואכתׄרנא יתגׄיר מן קרב אלמותי ואלמקאבר. ותשוש נפוסהם מדה פי אלבית אלדׄי כאן פיה אלמית. ומן כאן גׄליטׄ אלפואד לא יתגׄיר לדׄלך, כמא נרי מתׄל דׄלך פי אלעקליאת מן יטלב צפא פכר פי אלעלום אלברהאניה, או צפא נפס ללצלאה ואלדעא יגד ללאגׄדׄיה אלגׄליטׄה ולזיאדהׄ אלמאכול ואלמשרוב צׄררא, וכדׄלך יגד אלצׄרר מן מגאלסהׄ אלנסא וצחבהׄ דׄוי אלהזל ואלאשתגׄאל באלאשעאר אלהזליה אלגזליה. 
 קאל אלכׄזרי, יקנעני הדׄא ענד תשכך אלנפס למא דׄא ינגס הדׄא אלפצׄל אלגוהרי אעני אלמני וכלה רוח מא לא ינגס אלבול ואלבראז עלי סמאגה ראיחתה ומנטׄרה מע כתׄרתה. ובקי עלי צָרַעַת הַבֶּגֶד וְהַבַּיִת. 
 קאל אלחבר, קד קלת אנהא מן כׄצוציאת אלשכינה, פאנהא כאנת פי ישראל במנזלה אלרוח פי גסד אלאנסאן, תפידהם חיאה אלאהיה ותכסבהם רונקא וגמאלא ונורא פי אנפסהם ואבדאנהם והיאתהם ומסאכנהם, ומתי אנקבצׄת ענהם סכׄפת אראוהם וסמגת אבדאנהם ותגׄיר גמאלהם ואדׄא אנקבצׄת ען אלאפראד טׄהר עלי שכׄץ שכׄץ אתׄאר אנקבאץׄ נור אלשכינה ענה, כמא תרי אתׄר אנקבאץׄ אלרוח דפעה ללפזע ואלהם יגׄיר אלבדן ונרי פי אלנסא ואלצביאן לצׄעף ארואחהם יערץׄ פי אבדאנהם אתׄאר סוד וכׄצׄר מן אלכׄרוג באלליל, וינסב דׄלך ללשיאטין, ורמבא ערץׄ מן דׄלך ומן רויה אלמותי ואלקתלי אמראץׄ עסירהׄ אלזואל פי אלבדן ואלנפס. 
 קאל אלכׄזרי, ארי שריעתכם ינטוי פיהא כל דקיק וגׄריב, מן אלעלום מא ליס כדׄלך פי גׄירהא. 
 קאל אלחבר, בל אלסנהדרין כאנוא מכלפין אלא יפותהם עלם מן אלעלום אלחקיקיה ואלתכׄיליה ואלאצטלאחיה חתי אלסחר ואללגׄאת וכיף יוגד דאימא סבעון שיכׄא עאלמא אן לם תכן אלעלום שאיעה מבתׄותׄה פי אלאמה, פמתי מא מאת שיךׄ כׄלפה אכׄר מתׄלה. וכיף לא יכון דׄלך וכלהא מחתאג אליהא פי אלשריעה, פאלטביעיה מנהא מחתאג אליהא פי אלפלאחה למערפה אלכלאים, ואלתחפטׄ מן אלשְׁבִיעִית ואלעָרְלָה, ופי תמייז אלנבאת ואנואעה כי תבקי עלי מא כׄלקת עליה ולא יכׄתלט נוע בנוע עלם דקיק, הל אלכׄנדרוס מתׄלא מן נוע אלשעיר, או אלסלת מן נוע אלקמח, ואלקנביט מן נוע אלכרנב ומערפה קוי אצולהא, ומקדאר אמתדאדהא פי אלארץׄ, ומא יבקי לסנה אכׄרי, ומא לם יבק ליעלם כם יתרך בין נוע ונוע פי אלמכאן ופי אלזמאן. תׄם פי תמייז אנואע אלחיואן להדׄא אלגׄרץׄ, וגׄרץׄ אכׄר פי מא לה סם ומא לא לה סם. תׄם מערפהׄ אלטריפות אלתי הי אדק מן כל מא אתי בה ארסטאטאליס מן מערפהׄ מקאתל אלחיואן ללאבעאד ען אכל אלמיתה, ופי אלקליל אלדׄי בקי ענדנא מן הדׄא אלעלם מא יבהר אלעקול תׄם מערפהׄ אלעיוב אלתי מן אגלהא יתאכׄר אלכהנים ען אלכׄדמה. ועיוב אלחיואן אלדׄי יבעד ען אלקראבין. תׄם פי תפרקהׄ אצנאף אלזיבוּת ללרגל וללאמראה וכמיהׄ אדואר אלנדות, ופי תפאציל דׄלך עלום לא יקדר עליהא אלבשר בטריק קיאסיה דון מעונה אלאהיה.  ופי עלם אלאפלאך ומסירהא מא צאר אלעבור בעץׄ נתאיגה. וגלאלהׄ קאנון אלעִיבּוּרמעלומה, ומא תאצל פיה להדׄה אלאמה אלצׄעיפה אלמאדה אלקויה אלצורה, וכיף לא, והי גׄיר מחסוסה בין אלאמם לקלתהא ודׄלתהא ותשתתהא, ותנטׄמהא בקאיא אלשריעה אלאלאהיה נטׄאמא צארוא בה כואחד. ומן אגׄרבהא אלעִיבּוּרבאלאצול אלמנקולה עןבית דודמןתְּקוּפַת לְבָנָהאלדׄי לם יכׄתל מנדׄ אלף ומיין סנין, וקד אכׄתלת ארצאד אלראצדין מן יוון וגירהם, ואחתיג פיהא אלי אצלאח וזיאדאת בעד מאיהׄ עאם. והדׄא בקי עלי צחתה לאקתראנה באלנבוה. ולו צחבה אכׄתלאל פי דקיקה פי אלאצל לכאנת אליום אלפצׄיחה לבעד מא כאן יוגד בין אלמוֹלָדואלרְאִיָּה. וכדׄלך לא שך כאנת ענדהם תְּקוּפַת חַמָּהוגׄירהא מן אלכואכב. ואמא עלם אלמוסיקא פתכׄיל אמה תפצׄל אלאלחאן ותוקפהא עלי אגל קומהא והם בְּנֵי לֵוִיינתחלון אלאגׄאני פי אלבית אלמעטׄם פי אלאוקאת אלמעטׄמה, וקד כפוא טלב אלמעאיש במא יאכׄדׄון מן אלעשור, פלא שגׄל להם גׄיר אלמוסיקא, ואלצנאעה מעטׄמה ענד אלנאס כמא הי פי נפסהא לא מהגנה ולא צׄאיעה, ואלקום מן שרף אלענצר ודׄכא אלטבע חיתׄ הו, ומן רוסאהם פי אלצנאעה דוד ושמואל, פמא תטׄן באלמוסיקא הל אחכמוהא אם לא.
 קאל אלכׄזרי, הנאך לא מחאלה תמת וכמלת, והנאך חרכת אלאנפס כמא יקאל אנהא תנקל אלנפס מן כׄלק אלי צׄדה וליס ימכן אן תכון אליום פי נסבה ממא כאנת אדׄ צארת הגינה, ויחמלהא אלכׄדם ואלמהגורון מן אלנאס, לכנהא יא חבר צׄאעת עלי שרפהא כמא צׄעתם עלי שרפכם. 
 קאל אלחבר, ומא טׄנך בעלום שלמה וקד תכלם עלי גמיע אלעלום בתאייד אלאהי ועקלי וגׄריזי וכאן אהל אלארץׄ יקצדונה לינקלוא עלומה אלי אלאמם, חתי מן אלהנד. פגמיע אלעלום אנמא נקל אצולהא וגמלהא מן ענדנא אלי אלכשדים אולא. תׄם אלי פרס ומדי. תׄם אלי יון. תׄם אלי אלרום. ולבעד אלעהד וכתׄרהׄ אלוסאיט לא ידׄכר פי אלעלום אנהא נקלת מן אלעבראניה, לכן מן אליונאניה ואלרומיה ואלפצׄל ללעבראניה פי דׄאת אללגׄה ופי מא צׄמנת מן אלמעאני. 
 קאל אלכׄזרי, והל ללעבראניה פצׄל אלי אללגׄאת, והי אכמל ואוסע נרי דׄלך עיאנא. 
 קאל אלחבר, ערצׄהא מא ערץׄ חאמליהא, צׄעפת בצׄעפהם, וצׄאקת בקלתהם, והי פי דׄאתהא אשרף נקלא וקיאסא. אמא אלנקל פאנהא אללגׄה אלתי אוחי בהא אלי אדם וחוה. ובהא תלאפטׄא כמא ידל עלי דׄלך אשתקאק אָדָם מן אֲדָמָה. ואִשָּׁה מן אִישׁ. וחַוָּה מן חַי. וקַיִן מן קָנִיתִי. ושֵׁת מן שָׁת. ונֹחַ מן יְנַחֲמֵנוּ. מע שהאדהׄ אלתורה ונקל אלכאפה אלי עבר אלי נח אלי אדם. ואנהא לגׄהׄ עבר, ובה תסמת עבראניה לאנה בקי עליהא וקת אלפַּלָּגָה ותשתת אלאלסנה וקד כאן אברהם סריאניא פי אור כשדים. לאן אלסריאניה לגׄהׄ כשדים וכאנת לה אלעבראניה לגׄהׄ כׄאצה לשון הקדש. ואלסריאניה לשון חול. לדׄלך חמלהא ישמעאל אלי אלערב אלעראבה, פצארת הדׄה אלתׄלתׄ לגׄאת מתשאבהה אלסריאניה ואלערביה ואלעבראניה פי אסמאיהא ואנחיאהא ותצאריפהא. ואמא פצׄלהא קיאסא פבאעתבאר אלקום אלמסתעמלין להא פימא אחתיג אליה מן אלמכׄאטבה לא סימא מע אלנבוה אלשאיעה פיהם ואלחאגה אלי אלועטׄ ואלאגׄאני ואלתסאביח, ומלוכהם מתׄל משה ויהושע ודויד ושלמה אימכן אן תנקצהם עבארה ענד חאגתהם אליהא ען שי כמא תנקצנא נחן אליום לדׄהאב אללגׄה ענדנא, אראית וצף אלתורה ללמשכן ואלאפוד ואלחשן וגׄיר דׄלך אדׄ אחתאג אלי אסמא גׄריבה מא אכמל מא וגדה ומא אגמל אנתטׄאם אלוצף. וכדׄלך אסמא אלאמם ואצנאף אלטיור ואלאחגאר, ואעתבר תסאביח דוד, ושכאוי איוב וגדלה מע אצחאבה, וועטׄ ישעיה וועדה וועידה וגׄירהם. 
 קאל אלכׄזרי, גׄאיתך פי הדׄא וגׄירה אן תסויהא מע גׄירהא מן אללגׄאת פי אלכמאל, פאין אלפצׄילה אלזאידה, בל יפצׄלהא גׄירהא באלאשעאר אלמנטׄומה אלמנטבקה עלי אלאלחאן. 
 קאל אלחבר, קד תבין אן אלאלחאן מסתגׄניה ען וזן אלכלאם ואן באלפראגׄ ואלמלא יקדר אן ילחן הוֹדוּ לַהׄ כִּי טוֹב בלחן לְעוֹשֵׂה נִפְלָאוֹת גְּדוֹלוֹת לְבַדּוֹ. הדׄא פי אלאלחאן דׄואת אלאעמאל. ואמא אלקרצׄיאת אלמהתותה אלאנשאדיה אלתי פיהא יגמל אלנטׄאם פאכׄתצרת לפצׄילה הי ארפע ואנפע. 
 קאל אלכׄזרי, ומא הי. 
 קאל אלחבר, לאן אלמקצוד מן אללגׄה תחציל מא פי נפס אלמכׄאטב פי נפס אלסאמע. והדׄא אלקצד לא יתם עלי כמאלה אלא באלמשאפהה לאן ללמשאפהה פצׄלא עלי אלמכאתבה. וכמא קיל מפי סופרים ולא מפי ספרים. למא יסתעאן באלמשאפהה באלוקוף פי מוצׄע אלקטע, ואלתמאדי פי מוצׄע אלוצל, ובתשדיד אלנטק ותליינה, ובאשאראת ובאימאאת מן תעגב וסואל וכׄבר ותרגׄיב ותרהיב ותצׄרע, וחרכאת תקצר ענהא אלעבארה אלסאדׄגה. ורבמא אסתעאן אלמתכלם בחרכאת עיניה וחואגבה וגמלהׄ ראסה וידיה ליפהם אלסכׄט ואלרצׄא ואלתצׄרע ואלתגבר עלי אלמקאדיר אלתי יריד. ופי הדׄה אלבקאיא אלתי תבקת לנא מן לגׄתנא אלמכׄלוקה אלמכׄתרעה דקאיק ולטאיף אנטבעת פיהא לתפהים אלמעאני ולתקום מקאם תלך אלאסתעמאלאת אלמשאפהיה והי אלטעמים אלתי יקרא בהא אלמקרא ישכל פיהא אלקטע ואלוצל ויפצל מואצׄע אלסואל מן אלגואב ואלאבתדא מן אלכׄבר ואלחפז מן אלתואני ואלאמר מן אלרגבה יחתמל אן תולף פי דׄלך תואליף. פמן יכון הדׄא גׄרצׄה פאנה לא מחאלה ידפע אלמנטׄום. לאן אלמנטׄום לא ימכן אנשאדה אלא בטריקה ואחדה, פיצל עלי אלאכתׄר פי מוצׄע אלפצל, ויקף פי מוצׄע אלוצל, ולא ימכן אלתחפטׄ מן הדׄא אלא ען תכלף כתׄיר. 
 קאל אלכׄזרי, בחק דפעת פצׄילה סמאעיה בגנב פצׄילה מענויה לאן אלנטׄם ילדׄדׄ אלמסמוע. והדׄא אלצׄבט יחצל אלמעאני לכני אראכם מעשר אליהוד תרומון פצׄילהׄ אלנטׄם ותחכון גׄירכם מן אלאמם ותדכׄלון אלעבראניה פי אוזאנהא. 
 קאל אלחבר, והדׄא מן תכלפנא וכׄלאפנא, אמא כפי אטראחנא להדׄה אלפצׄילה אלמדׄכורה אלא אנא נפסד וצׄע לגׄתנא אלתי וצׄעת ללאלפה פנרדהא ללשתאת. 
 קאל אלכׄזרי, וכיף דׄלך. 
 קאל אלחבר, אלם תר מאיה רגל יקרון אלמקרא כאנהם שכׄץ ואחד. יקטעון פי אן ואחד ויצלון קראתהם כואחד. 
 קאל אלכׄזרי, קד אעתברת דׄלך ולם אר מתׄלה פי אלעגם ולא פי אלערב, ולא ימכן דׄלך פי אנשאד אלשער, פאכׄברני כיף חצלת הדׄה אלפצׄילה פי הדׄה אללגׄה, וכיף אפסדהא אלוזן. 
 קאל אלחבר, באן גמע פיהא בין סאכנין ולם יגמע פיהא בין תׄלתׄ חרכאת אלא תחאמלא פגא אלכלאם אלי אלסכון ואכסב הדׄה אלפצׄילה אעני אלאלפה ואלנשאט עלי אלקראה וסהל בדׄלך אלחפטׄ וחצול אלמעאני פי אלנפס, ואול מא יפסד ערוץׄ אלשער אמר הדׄין אלסאכנין פיטרח אלמלעיל ואלמלרע פיציר אָכְלָה וְאוֹכְלָה סוא. אִמְרוּ וְאָמְרוּ סוא פי אללחן. אוֹמַר וְאוֹמֵר. וכדׄלך יציר שַׁבְתִּי וְשַׁבְתִּי סוא עלי מא בינהמא מן אלבון מן מאץׄ ומסתקבל. וקד כאן לנא אתסאע פי טריק אלפיוט אלדׄי לא יפסד לגׄה אדׄא חרז לכן אדרכנא פי אלקול אלמנטׄום מא אדרך אבאינא פי מא קיל ענהם וַיִּתְעָרְבוּ בַּגּוֹיִם וַיִּלְמְדוּ מַעֲשֵׂיהֶם. 
 קאל אלכׄזרי, אסאלך הל תעלם סבבא לתחרך אליהוד ענד קראהׄ אלעבראניה. 
 קאל אלחבר, דׄכר אנה לתנביה אלחרארה אלגׄריזיה. ומא אטׄנה אלא מן אלבאב אלדׄי נחן פיה, למא אמכן גמלה מנהם אלקראה פה אחד אמכן אן יגתמע עשרה ואכתׄר עלי מצחף ואחד. ולדׄלך צארת מצאחפנא כבארא פילגא כל ואחד מן אלעשרה אלי אלמיל מע אלאחיאן לרויהׄ אלחרף, תׄם יעוד. ויכון הדׄא מילא ורגועא לכון אלמצחף פי אלארץׄ. ויכון הדׄא אלסבב אלאול, תׄם צארת עאדה מן אלרויה ואלמשאהדה ואלמחאכאה אלתי הי פי טבע אלנאס. וגׄירנא יקרא כל ואחד פי מצחפה ויצׄם מצחפה אלי עינה או ינצׄם הו אליה בקדר מא יריד מן גׄיר אן יצׄאיקה צאחבה פיה, פליס יחתאג אלי מיל וארתפאע.  תׄם פצׄילה אלנקט וצׄבט אלשִׁבְעָה מְלָכִים ומא לנא מן תחריר ותדקיק ואלפואיד אלחאצלה מן אלתפרקה בין אלקמץ ואלפתח ואלצירי ואלסגל ופאידתה פי אלמעאני יפרק בהא בין אלמאצׄי ואלמסתקבל. מתׄלשַׂמְתִּי וְשַׂמְתִּי וָאֲבָרְכֵהוּ וַאֲבָרְכֵהוּ. ויפרק בין פעל וצפה מתׄלחָכָם וחָכַםוביןהֵאאלאסתפהאם והֵאאלמערפה. מתׄלהָעוֹלָה הִיא לְמַעְלָה. וגׄיר דׄלך אלי מא תפיד מן חסן אנתטׄאם אדראג אלכלאם פי גמע אלסאכנין חתי תאתי אלכלאם אלעבראני קראה תסתוי פיהא גמאעה דון לחן. וללחן איצׄא שרוט אכׄר לאן גהאת אלנטק פי אלעבראניה באלקסמה תׄלתׄ צׄמה ופתחה וכסרה, ובקסמה תׄאניה צׄמה כברי והי קמץ ווסטי והי חולם וצגׄרי והי שרק ופתחה כברי והי פתח וצגׄרי והי סגול וכסרה כברי והי צירי וצגרי והי חירק, ואלשבא מחרכה בהדׄה כלהא בשראיט והי אלחרכה וחדהא דון זיאדה, וגׄירהא תקתצׄי סאכנה בעדהא, פאלקמץ יתבעה סאכן ממדוד פלא יתבעהדגשפי אלוצׄע אלאול ואן אתבעהדגשפלצׄרורה פי אלוצׄע אלתׄאני או אלתׄאלתׄ וסאכנה אלממדוד אמא אלף ואמא הא מתׄלבָּרָא. ורמבא תבע אלסאכן אלממדוד סאכן טׄאהר מתׄלקָאםאלחולם יתבעה סאכן ממדוד וסאכנה ואו או אלף מתׄללא לו, ורבמא תבעה סאכן טׄאהר מתׄלשור שמאל. אלצרי יתבעה סאכן ממדוד וסאכנה אלף או יא מתׄליוֹצֵא ויוֹצְאֵי. ואמא אלהא פליסת ללצרי באלטבע באלוצׄע אלאול. לכן באלוצׄע אלתׄאני אלשרק מתרוך ללתׄלתׄה אלאוצׄאע קד יתבעה אלממדוד וקד יתבעה אלדגשואלסאכן אלטׄאהר וסאכנה אלואו וחדהא מתׄללוּ ולָלוּן ולֻקַּחאלחרק מתׄל אלשרק. מתׄללִין ולִי ולִבִּי. אלפתח ואלסגל לא יתבעהמא סאכן ממדוד פי אלוצׄע אלאול ואנמא ימדהמא אלוצׄע אלתׄאני. אמא ללאעתמאד עליה או ללחן או למוצׄע קטע ופצל פאלוצׄע אלאול תלתזם שראיטה מהמא נטׄרת אלי חרף חרף וכלמה כלמה ולם תען באצלאח אדראג אלכלאם אלמולף מנהא מן וצל וקטע וכלמה כבירה וצגׄירה וגׄיר דׄלך פחינידׄ תתצׄע לך אלשבעה מלכים עלי וצׄעהא אלאול דון כׄלאף ואלשבא עלי קדרהא דון גיעיא. ואלוצׄע אלתׄאני ינטׄר פי חסן תאליף אלאלפאטׄ ואדראגהא פרבמא גׄיר מן אלוצׄע אלאול לאצלאח אלתׄאני ואלוצׄע אלתׄאלתׄ הו אלתלחין ורבמא גׄיר שיא מן אלוצׄעין אלמתקדמין ולא ינכר פי אלוצׄע אלאול תתאלי תׄלתׄ חרכאת לא יתכׄללהא סאכן ולאדגשבל תתצל חרכה שבאיה בעד חרכה שבאיה תׄלתׄ ואכתׄר כמא יגוז דׄלך פי אלערביה לכן דׄלך מנכר פי אלוצׄע אלתׄאני פמתי אתפקת תׄלתׄ חרכאת פי אלוצׄע אלאול מד אחדאהא אלוצׄע אלתׄאני בקדר סאכן מתׄלמשכני לשכני רִצֲפַתאדׄ אלעבראניה תסתתׄקל תואלי תׄלתׄ חרכאת אלא פי אלתקא מתׄלין מתׄלשררךאואׄהׄחׄעׄ נַהֲרֵי נַחֲלֵיפאן שית מדדת ואן שית אסרעת. וכדׄלך גוז אלוצׄע אלאול אגתמאע חרכתין מתואליתין ממדודתין בקדר סאכנין וראי אלוצׄע אלתׄאני אן אלנטק בדׄלך יסמג פיסקט אחד אלמדין ויבקי אלתׄאני מתׄלשׂמתי ושׂמתיוכל מא מאתׄלה. אלא תריפָּעַלואצחאבה אלנטק בהא בעכס אלנקט תמד אלעין והי פתח ותהמל אלפא והי קמץ. ומד אלעין אנמא הו לאעתמאד לא לסאכן לין. ולדׄלך אבקיאָמַר לִי ועָשָׂה לִיעלי אלוצׄע אלאול למא אעתמד עלי אלחרף אלצגׄיר. והכדׄא נריפָּעָלבקמצין והו פעל מאץׄ פנטלב עלהׄ דׄלך פנגדה פיאתנחאוסוף פסוקפנקול אן הדׄא אלסאכן תמכן פי אלוצׄע אלתׄאני מן אגל אלוקוף ואלקטע פיטרד לנא הדׄא חתי נגדפָּעָלבקמצין איצׄא פיזקףפנטלב עלתה פנגדה מוצׄע קטע פי אלמעני וכאן יסתחק אן יכוןאתנחאוסוף פסוקלולא צׄרוריאת אכׄר אלגאת אלא יקע פיאתנחולא פיסוף פסוקכמא נגד איצׄא פיאתנחוסוף פסוקפתחין עלי גׄיר דׄלך מן אלאטראד מתׄלוַיֵּלַךְוכלוַיֹּאמַר וזָקַנְתִּי ותִשָּׁבַרְנָה. פוגד עלהוַיֹּאמַרמראעאה אלמעני אדׄ לא יסתחקויאמֶראלוקף פיה לאצׄטרארה אלי מא בעדה פי תתמים אלמעני, אלא קלילא מתׄלכאשר אָמָר. פאן מענאה תאם באלאחאלה עלי מא תקדם פיסתחק אלקמץ לאנה מוצׄע קטע. ואמאוַיֵּלַךְ וַתִּשָּׁבַרְנָהפכאן חקה אן יכון וַיֵּלָךְ וַתִּשָּׁבָרְנָה פצעב נקל אלכסרה אלי פתחה כברי דון תדריג לכן נקלת אלי פתח. ולעלזָקַנְתִּימן הדׄא אלטריק מן אגל אן אצלהזָקֵןפנקל אלצירי אנד אלוקף אלי פתח. וכדׄלך נתעגב מןפֶּעלוכל מא גא עלי וזנהמלעילממדוד אלפא והו בסגול חתי נתפכר אנה לו לם תמד אלפא לצׄמת צׄרורה נטק אלעבראני אלי מד אלעין פיצירמלרעויציר בין אלעין ואללאם סאכן לין בעד סגול והדׄא שניע וליס בשניע פי אלפא אדׄ לא בד להן מן סאכן. ומוצׄע אלסאכן פארגׄ פתלך אלמדה אלתי היאמלעילאנמא הי סאכן טׄאהר באזאפֶּן עֶללא באזאפאן עֶל. נעם אנה אדׄא כאן פיאתנחוסוף פסוקרגעפֶּעֶלבאזאפָּאן עֶלפראינא צׄרורה אלמד כמא קלנא פישמתי ושמתי. וכדׄלך נתעגב מן שַׁעַר ונַעַר ואצחאבהא לאמתדאד פאיהא והי פתח ונתפכר פנרי אנהא מקאםפֶּעֶלואנמא פתחת מן אגלאׄחׄהׄעׄ. ולדׄלך לם תתגׄיר ענד אלאצׄאפה כמא יתגׄירנָהָר וקָהָלענד אלאצׄאפה לאנהא עלי זנהדָבָר. וכדׄלך נגדאֶעֱשֶׂה יַעֲשֶׂה אֶבְנֶה אֶקְנֶהבסגול מע סאכן לין פנתפכר פי אלמתׄאל אלאול אלדׄי הואֶפְעַל יִפְעַל. ונרי אן עין אלפעל לם יבן עלי מד בל עלי סאכן טׄאהר מע פתח אבדא ונעדׄר למא לם ינקט בפתח גדולפיקאלאֶעֱשַׂהאדׄ לא תקע פתחה עליהֵאלינה אלא בקמץ. ואלקמץ ממדוד ועין אלפעל ליס בממדוד אצלא אלא אן תנקל אליהא חרכה או תקע אלי אלף מתׄלאֵצֵא. פוגב נקל אעשה אלי סגול לאנה אקל אלחרכאת תמכנא וישארך אלצרי אדׄא אחתיג פי אלוצׄע אלתׄאני אלי תמכינה עוצׄא מנה פי אלוקפאת ויכאד אלא יטׄהר ללהא פי אעשה מכאן אלא פי אלקטע או פי אללחן, ויסתסהל אלדגשמעהאאֶעֱשֶׂה לָּךְ אֶבְנֶה לִּיחתי לא תטׄהר מא ליס כדׄלך פיאֵצֵא וָאָבֵא ויָּבֵאפלא יתבעהאדגשויתקדמהא צרי לאטׄהאר אלאלף. ואלא תרי אסתכׄפאפהם באלהא חתי אסקטוהא מן אלכׄט ואללפטׄויבן ויקן ויעשפכיף תמכן באלצרי בל אנמא תעטי אקל אלחרכאת והי אלסגול הדׄא פי אלוצׄע אלאול חתי ינקלהא אלוצׄע אלתׄאני אלי אלצרי ענד אלקטע. וכדׄלך נתעגב מן מַרְאֶה ומַעֲשֶׂה ומִקְנֶה ואצחאבהא למא נראהא פי אלאצׄאפה בצרי ופי גׄיר אלאצׄאפה בסגל. ונטׄן אלחק כאן פי עכס הדׄא. פאדׄא תפכרנא פי לאם אלפעל אלמעתלה והי אלהי אנהא מחסובה כאלעדם וכאן הדׄה אלאסמא אנמא הימרא מעש מקןפלם תסתחק גיר אלסגל חתי תאתי צׄרורה לאטׄהארהא בסאכן לין פימראה ומעשה ומראיהן ומעשיהןפציר אלסגל צרי. ליקום ענד אלאצׄאפה מקאם אלפתח פימַרְאָם ומַעֲשָׂםואלדׄי גא עלי אלוצׄע אלאול ולם יגׄירה אלתׄאני פי אלנקט לכן פי אללפטׄבֵּןמפצולה בצרי. ומצׄאפה בסגול. ורבמא מדה אללחן מתׄלבן יאירוהו עלי וצׄעה אלאול בסגל ורבמא חפזה אללחןבן אחר. והו עלי וצׄעה אלאול בצרי ולא אשתבאה פיפֵעֵל מלרעאנה בצרי ולואצׄע הדׄא אלעלם אלדקיק אסראר תכׄפי ענא ורבמא וקפנא עלי בעצׄהא יקצד בהא אלתנביה עלי תפאסיר כקולנא פיהעולָה היאופי מא יפרק בין אלמאצׄי ואלמסתקבל ובין אלאנפעאל ואלמנפעל פינקטנאסָף אל עמיבקמץ וכאשר נאסַףוינקטוישחַט וישחָט. ואן לם תכן פי מוצׄע קטע לפטׄי פהי פי מוצׄע קטע מענוי. וכתׄירא מא יחמל אלסגול אלתאבע ללזרקהמחמל אלאתנחואלסוף פסוקואלזקףפיתגׄיר אלוצׄע אלאול ולו אתסעת פי הדׄא אלבאב לטאל אלכתאב ואנמא אערצׄת עליך דׄוקא מן הדׄא אלעלם אלדקיק ואנה ליס מהמלא בל מעללא מצׄבוטא.
 קאל אלכׄזרי, כפאני הדׄא תעגיבא בהדׄה אללגׄה וארגׄב אן תנתקל מעי אלי צפהׄ אלמתעבד ענדכם. תׄם אסאלך ען אחתגאגכם עלי אלקראין, תׄם אטלב מנך פי אלארא ואלאעתקאדאת אצולא, תׄם אטלבך במא בקי ענדכם מן אלעלום אלקדימה. 

Essay 3

 קאל אלחבר, צפהׄ אלמתעבד ענדנא ליס במנקטע ען אלדניא כי לא יציר כלא עליהא ותציר כלא עליה, פיבגׄץׄ חיאתה אלתי הי מן נעם אללה עליה וימתן בהא עליה כקולה את מספר ימיך אמלא, והארכת ימים. בל יחב אלדניא וטול אלעמר, לאנהא תכסבה אלאכׄרה, וכל מא זאד חסנה רקי דרגה פי אלאכׄרה, נעם אנה יוד לו יציר פי רתבהׄ חנוך אלדׄי קיל פיה ויתהלך חנוך, או רתבהׄ אליהו ליתפרגׄ חתי יתפרד לצחבהׄ אלמלאיכה, פלא יתסוחש פי אלוחדה ואלכׄלוה, בל הי אנסה. ויסתוחש פי אלמלא לפקדה משאהדהׄ מלכות אלסמא אלתי תגׄניה ען אלאכל ואלשרה. פלמתׄל האולא יחק באלתפרד אלתאם, בל יתמנון אלמות אדׄ קד בלגׄוא אלנהאיה אלתי ליס בעדהא דרגה תרגי זיאדתהא. וללעלמא אלמתפלספה חב פי אלתפרד לתצפו אפכארהם לינתגוא מן קיאסאתהם נתאיג חק, חתי יחצל להם אליקין פי מא תבקי עליהם מן אלשכוך. וירידון מע הדׄא לקא תלאמידׄ ידעונהם אלי אלבחתׄ ואלתדׄכר כמן ולע בגמע אלמאל, פהו יכרה אלאשתגׄאל אלא מע מן יתאגרה פירבח מעה. והדׄה דרגהׄ סקראט ומן אשבהה. והאולא אפראד לא מטמע פי דרגתהם אליום. נעם אן בחצׄרה אלשכינה פי אלארץׄ אלמקדסה פי אלאמה אלמהיאה ללנבוה כאן כׄלק יתזהדון ויסכנון אלקפאר מגתמעין מע מן שאכלהם לא מתפרדין באלגמלה, בל יתעאונון עלי עלום אלשריעה ואעמאלהא אלמקרבה אלי תלך אלדרגה בקדושה ובטהרה והם בני הנביאים. ואמא פי הדׄא אלזמאן והדׄא אלמכאן והדׄא אלכׄלק ואין חזון נפרץ, מע קלהׄ אלעלם אלמכתסב ועדם דׄלך אלעלם אלמטבוע. מן חצל נפסה פי אלאנקטאע באלזהאדה פקד חצל נפסה פי עדׄאב ומרץׄ נפסי וגסמי פירי עליה תדׄלל אלאמראץׄ פיטׄן אנה תדׄלל באלכׄשוע ואלכׄצׄוע ויחצל מסגונא יכפר באלחיאה מלאלא לסגנה ואלאמה, לא אלתדׄאדׄא באלתפרד. וכיף לא, והו לם יתצל בנור אלאהי יאנס אליה כאלאנביא, ולא חצל עלומא מא תפי באשגאלה ותלדׄידׄה בקיהׄ עמרה כאלפלאספה. והב אנה ורע כׄיר מחב פי מנאגאהׄ רבה פי אלכׄלוה ואלקיאם ואלתצׄרע ואלתחנן מא עסאה אן יחפטׄ מן אלתחנונים ואלבקשות. והדׄה אלמבתדעאת אנמא להא לדׄה איאם מהמא תטרא, וכל מא תכררת עלי אללסאן לם תנפעל להא אלנפס, ולא וגד להא שגא ותחנינא, פיבקי אלליל ואלנהאר ונפסה תטלבה בקואהא אלתי טבעת עליהא מן אלנטׄר ואלסמע ואלכלאם ואלתצרף ואלאכל ואלשרב ואלנכאח ואלרבח פי אלאמואל ואלאצלאח עלי אלאהל ומשארכה, אלצׄעפא ומעאונהׄ אלשריעה באלמאל אדׄא ראי אכׄתלאלא, אליס יבקי מנתשבא נאדמא עלי מא רבט נפסה אליה, פיזיד בנדאמתה בעדא מן אלאמר אלאלאהי אלדׄי ראם קרבה. 
 קאל אלכׄזרי, פלתצף לי אעמאל כׄירכם אלאן. 
 קאל אלחבר, אן אלכׄיר הו אלמחאפטׄ עלי מדינתה, יקסט ויקדר עלי אהלהא ארזאקהם וגמיע חאגתהם, ויעדל פיהם בחיתׄ לא יגׄבן אחדהם ולא יעטיה פוק חקה אלדׄי יסתחקה, תׄם יגדהם פי וקת חאגתה אליהם מטיעין סריעי אלאגאבה לדעותה יאמרהם פיאתמרון וינהיהם פינתהון. 
 קאל אלכׄזרי, ען כׄיר סאלתך לא ען רייס. 
 קאל אלחבר, אלכׄיר הו מן כאן ריסא מטאעא עלי חואסה וקואה אלנפסאניה ואלבדניה ויסוסהא אלסיאסה אלמדניה כמא קיל ומושל ברוחו מלוכד עיר והו אלמהיא ללריאסה לאנה לו ראס מדינה לעדל פיהא כמא עדל פי בדנה ונפסה, פקמע אלקוי אלשהואניה ומנעהא ען אלאנהמאל בעד אנצאפהא ואעטאיהא מא יסד כׄללהא באלטעאם אלקצד ואלשראב אלקצד ואלאסתחמאם ואסבאבה בקצד איצׄא, וקמע איצׄא אלקוי אלגׄצׄביה אלטאלבה לטׄהור אלגׄלבה, בעד אנצאפהא ואעטאיהא חטׄא פי אלגׄלבה אלנאפעה מן מנאטׄראת אלעלום ואלארא וזגר אהל אלשר ואעטי אלחואס חטׄהא פימא יעוד נפעה עליה, פיצרף אלידין ואלקדמין ואללסאן פי אלאמר אלצׄרורי ופי אלאכׄתיאר אלאנפע. וכדׄלך אלסמע ואלבצר ואלחס אלמשתרך תאבע להמא. תׄם אלתכׄיל ואלוהם ואלפכר ואלדׄכר, תׄם אלקוה אלאראדיה אלמצרפה לגמיע הדׄא והי מצרפה כׄאדמה לאכׄתיאר אלעקל, ולא ידע אחדא מן הדׄה אלאעצׄא ואלקוי אן ינהמל פי מא יכׄצה וחדה, פיבכׄס אלבאקיה.  ולמא קצׄי חאגהׄ כל ואחדה מנהא ואעטי אלטביעיה מא יכפיהא מן אלסכון ואלנום, ואלחיואניה מא יקותהא מן אליקטׄה ואלחרכה פי אעמאל אלדניא, דעא חינידׄ גמאעתה כאלריס אלמטאע ידעו עסכרה אלמטיע אלי מא יעינה עלי אלאתצאל באלרתבה אלתי פוקהא, אעני אלרתבה אלאלאהיה אלתי פוק אלרתבה אלעקליה, פירתב גמאעתה וינטׄמהא יחאכי תרתיבמשה רבינו עׄהׄגמאעתה חולהר סיני, ויוצי אלקוה אלאראדיה אן תכון קאבלה מטיעה למא ירד מן ענדה מן אמר, פתמתתׄלה מן חינהא, פתצרף אלקוי ואלאעצׄא עלי מא יאמר דון כׄלאף, ויוציהא אלא תלתפת אלי שיאטין אלוהמיה ואלמתכׄילה, ולא תקבלהמא ולא תצדקהמא, חתי תשאר אלעקל, פאן גוז מא ענדהמא קבלתה, ואלא עצתהמא, פתקבל אלאראדיה דׄלך מנה ותצמם עלי אמתתׄאלה, פתסדד אלאת אלפכר ותכׄליה מן כל מא תקדם מן אלאפכאר אלדניאיה ותכלף אלמתכׄילה אחצׄאר אבהג אלצור אלמוגודאת ענדהא במעונה אלדׄכר לתחאכי בה אלאמר אלאלאהי אלמטלוב מתׄלמעמד הר סיני, ומעמד אברהם ויצחק בהר המוריה, ומתׄלמשכן משה עׄהׄ, וסדר עבודה, וחלול אלכבודפי אלבית, וגׄיר דׄלך כתׄיר ויאמר אלחאפטׄה אן תודע דׄלך ולא תנסאה, ויזגר אלוהמיה ושיאטינהא מן תשויש אלחק ותשכיכה, ויזגר אלגׄצׄביה ואלשהואניה ען תמייל אלאראדיה ותחריפהא ואשגׄאלהא במא ענדהמא מן גׄצׄב ושהוה. ובעד הדׄה אלתוטיה תנהץׄ אלקוה אלאראדיה גמיע אלאעצׄא אלמתצרפה להא בנשאט וחרץ ופרח, פתקף פי וקת וקוף מן גׄיר כסל, ותסגד ענד מא יאמרהא באלסגוד, ותקעד חין אלקעוד, ותשכׄץ אלאעין שכׄוץ אלעבד אלי מולאה, ותקף אלידאן ען עבתׄהמא ולא תגתמע אלואחדה באלאכׄרי. ותסתוי אלקדמאן ללוקוף, ותקף גמיע אלאעצׄא כאלבאהתה אלכׄאיפה לטאעתהא לסאיסהא, לא יהמהא אן בהא אלמא או כלאלא, ויכון אללסאן מטאבקא ללפכר אלא יפצׄל ענה, ולא ינטק פי צלאתה עלי סביל אלאעתיאד ואלמלכה כאלזרזור ואלבבגׄא, בל מע כל כלמה פכרה ורויה פיהא, פיציר וקתה דׄאך לבאב זמאנה ותׄמרתה, ותציר סאיר אוקאתה כאלטרק אלמוצלה אלי דׄלך, יתמני קרבה אדׄ פיה יתשבה באלרוחאניין ויבעד ען אלבהימיין, פצארת תׄמרה יומה ולילתה תלך אלתׄלאתׄה אוקאת אלצלאה, ותׄמרהׄ אלאסבוע יום אלסבת, אדׄ כאן מוקופא ללאתצאל באלאמר אלאלאהי ועבאדתהבשמחהלא בכׄשוע כמא תבין. ותרתיב הדׄא מן אלנפס כתרתיב אלגׄדׄא מן אלבדן, פיצלי לנפסה ויגׄתדׄי לבדנה, ותבקי עליה ברכהׄ אלצלאה אלי וקת צלאה אכׄרי כבקא קוהׄ אלגׄדאה חתי יתעשי. ולא תזאל אלנפס תתכדר כל מא בעד וקת אלצלאה ענהא כמא ירד עליהא מן אשגׄאל אלדניא, לא סימא אן דעת אלצׄרורה אלי צחבהׄ צביאן ונסא ואשראר פיסמע מא יכדר צפא נפסה מן כלמאת פאחשה ואגׄאני תטרב אליהא אלנפס ולא יקדר עלי מלכהא. וענד אלצלאה יטהר נפסה ממא סלף ויהייהא ללמסתאנף, תׄם לא ימר אסבוע עלי הדׄא אלתרתיב אלא וקד סימת אלנפס ואלבדן וקד אגתמעת פצׄול מכדרה מע טול אלאסבוע לא ימכן תטהירהא ותנטׄיפהא אלא באתצאל עבאדה יום מע ראחהׄ אלבדן, פיסתופי אלבדן פי אלסבת מא פאתה אלסתה איאם, ויסתעד ללמסתאנף. ואלנפס איצׄא תתדׄכר מא פאתהא מע שגׄל אלבדן, וכאנהא דׄלך אליום מתעאלגה מתדאויה מן מרץׄ מתקדם ומסתעדה במא ידפע ענהא אלמרץׄ פי אלמסתאנף, שביהא במא כאן יפעל איוב פי כל אסבוע באולאדה כמא קאלאולי חטאו בני. תׄם יסתאנף אלעלאג אלשהרי אלדׄי הוזמן כפרה לכל תולדותם, יעניתולדות החדשים, חואדתׄ אלאיאם כקולהכי לא תדע מה ילד יום. תׄם יסתאנףשלש רגלים. תׄם יום אלצום אלמעטׄם אלדׄי פיה אלתברי ען כׄטא סלף, ויסתדרך פיה כל מא פאתה פי איאם אלאסאביע ואלשהור, ותתברא אלנפס מן אלוסאוס אלוהמיה ואלגׄצׄביה ואלשהואניה, ותתוב ען מסאעדתהא בתה פכרא או פעלא. ואן לם תמכן אלתובה ען אלפכר לגׄלבהׄ אלכׄואטר עליהא במא סלף להא מן חפטׄ מא סמעת מנדׄ אלצבא מן אשעאר ואכׄבאר וגׄיר דׄלך תבראת מן אלפעל, ואעתדׄרת מן אלכׄואטר ואלתזמת אלא תדׄכרהא באללסאן פצׄלא ען אן תפעלהא, וכמא קילזמותי בל יעבר פי. וציאמה דׄלך אליום ציאמא יקארב בה אלתשבה באלמלאיכה, לאנה יקטעה באלכׄשוע ואלכׄצׄוע ואלוקוף ואלרכוע ואלתסביח ואלתהליל. וגמיע קואה אלבדניה צאימה ען אלאמור אלטביעיה משגׄולה באלשריעה כאנה ליס פיה טבע בהימי. וכדׄלך יכון צום פאצׄל מתי צאם, אן יצום פיה אלבצר ואלסמע ואללסאן פלא ישגׄלהא בגׄיר מא יקרב אלי אללה תעאלי. וכדׄלך אלקוי אלבאטנה מן כׄיאל ופכר וגׄיר דׄלך, ויקתרן בדׄלך אלאעמאל אלצאלחה.
 קאל אלכׄזרי, אלאעמאל מעלומה. 
 קאל אלחבר, אלאעמאל אלסיאסיה ואלנואמיס אלעקליה הי אלמעלומה. ואמא אלאלאהיה אלמזידה עלי תלך לתחצל פי מלהׄ אל חי ידברהא פליסת מעלומה חתי תאתי מן ענדה מפסרה מפצלה. נעם ולא תלך אלסיאסיה אלעקליה ואן ערפת דׄואתהא פליס יערף תקדירהא. לאנא נערף אן אלמואסאה ואלמשארכה ואגבה, וריאצהׄ אלנפס באלצום ואלכׄצׄוע ואגב, ואלגבן קביח, ואלאנהמאל מע אלנסא קביח, ואתיאן בעץׄ אלקראבה קביח. ובר אלואלדין ואגב, ומא אשבה דׄלך. לכן תחדיד דׄלך ותקדירה בחיתׄ יצלח ללכל פאנמא הו ללה תעׄ. ואמא אלאעמאל אלאלאהיה פלא מגאל פיהא לעקולנא וליסת מדפועה ענד אלעקל, לכן אלעקל מקלד פיהא כמא יקלד אלעליל באלטביב פי אדויתה ותדאבירה. אלא תרי אלמילה מע אבעדהא ען אלקיאס, ולא מדכׄל להא פי אלסיאסה. וקד אמתתׄלהא אברהם עלי צעובה אלאמר ענד אלטביעה והו בן מאיהׄ עאם, פי נפסה ופי ולדה. וצארת אות ברית ליתצל בה ובנסלה אלאמר אלאלאהי, כמא קאל והקימותי את בריתי ביני ובינך ובין זרעך אחריך לדורותם לברית עולם להיות לך אלהים וׄגו׳‎. 
 קאל אלכׄזרי, בחק אלתזמתם הדׄה אלשריעה עלי מא ינבגׄי ואמתתׄלתמוהא בגׄאיה אלאהתבאל פי אלחפל ואלתהיו להא ואלתסביח עליהא ודׄכר אצלהא ועלתהא פי אלברכה. וגׄירכם ראם אלתשבה בכם פחצל עלי אלאלם וחדה דון אללדׄה אלתי יחצל עליהא מן יתכׄיל אלסבב אלדׄי מן אגלה יחתמל הדׄא אלאלם. 
 קאל אלחבר, והכדׄא סאיר אלתשביהאת לם תקדר אמה מן אלאמם אן תתשבה בנא פי שי, אתרי אלדׄין אתכׄדׄוא יומא ללראחה מקאם אלסבת, אקדרוא אן יחכוה אלא כמא תחכי צור אלאצנאם צור אלנאס אלאחיא. 
 קאל אלכׄזרי, קד תפכרת פי אמרכם וראית אן ללה סרא פי אבקאיכם ואנה קד ציר אלאסבאת ואלאעיאד מן אקוי אלאסבאב פי אבקא רמקכם ורונקכם פאן אלאמם כאנת תקתסמכם ותתכׄדׄכם כׄדמה לפטאנתכם ודׄכאיכם ולתצירכם מחארבין איצׄא, לולא הדׄה אלפצול אלתי תראעונהא הדׄה אלרעאיה לאנהא מן קבל אלאלאה ולעלל קויה מתׄל זכר למעשה בראשית, זכר ליציאת מצרים, זכר למתן תורה. וכלהא אמור אלאהיה מוכדה עליכם מחאפטׄתהא, ולולאהא מא לבס אחדכם תׄובא נטׄיפא, ולא כאן לכם אגתמאע לתדׄכר שריעתכם לכׄמול הממכם בתואלי אלדׄלה עליכם, ולולאהא מא תנעמתם יומא ואחדא פי טול אעמארכם. וקד חצל לכם בהא סדס אלעמר פי ראחהׄ גסם וראחהׄ נפס לא יקדר אלמלוך עליהא, אדׄ נפוסהם לא תתודע פי יום ראחתהם לאנהם אן דעתהם אקל צׄרורה פי דׄלך אליום ללתעב ואלחרכה תחרכוא ותעבוא, פליסת נפוסהם פי דעה תאמה ולולאהא לכאן כסבכם לגׄירכם, אדׄ הו מערץׄ ללנהב פאנפאקכם פיהא רבח לכם דניא ואכׄרה, אדׄ אלנפקה פיהא לדׄאת אללה. 
 קאל אלחבר, פאלכׄיר מנא יראעי מן אלשראיע אלאלאהיה הדׄה, אעני אלמילה ואלאסבאת ואלאעיאד ולואזמהא אלמשרועה מן ענד אללה, ואלתחפטׄ באלעריות ואלכלאים פי אלנבאת ואלתׄיאב ואלחיואן, ואלשמטה ואליובל, ואלתחפטׄ מן עבודה זרה ומא יתעלק בהא מן טלב עלם גׄיב מן גׄיר אלנבוה או אלאורים ואלתומים או אלחלומות, פלא יסמע מן זאגר או מנגם או קראע או מתפאול או מתטאיר. ואלתחפטׄ מן אלזיבות ואלנידות, ואלתחפטׄ מן אלחיואן אלנגס פי אכלה ומסה, ומן אלצרעת, ואלתחפטׄ באלדם ואלשחם לאנהא נציב אש ייי. ומראעאהׄ מא ילזמה עלי כל עבירה בשוגג ומזיד מן קרבן, חאשי מא ילזמה מן פדיון בכור ואלבכורים ואלבכורות, ועלי כל ואלדה תלד ענדה קרבן, ומא יתטהר מן זיבות וצרעת קרבן ומנחה, חאשי מא ילזמה מן מעשר ראשון ושני ומעשר עני, ואלראיון שלש פעמים בשנה, ואלפסח ולואזמה אלדׄי הו קרבן ייי לאזם לכל אזרח מישראל ואלסוכה ואללולב ואלשופר, ומא יחתאג מן אלאלאת ואלאואני אלמקדסה אלמטהרה להדׄה אלמנחות ואלקראבין ומא יחתאג הו מן אלתטהיר ואלתקדיס, ומראעאה אלפאה ואלערלה וקדש הלולים, ובאלגמלה פיראעי מן אלאואמר אלאלאהיה מא ימכנה אן יכון צאדקא פי קולה לא עברתי ממצותיך ולא שכחתי. סוי אלנדרים ואלנדבות ואלשלמים ומא ילזם נפסה מן אלנזירות. הדׄה ואמתׄאלהא אלשראיע אלאלאהיה ותמאם אכתׄרהא בעבודת כהנים. ואמא אלשראיע אלסיאסיה פמתׄל לא תרצח, ולא תנאף, ולא תגנוב, ולא תענה ברעך, וכבוד אב ואם, ואהבת לרעך, ואהבתם את הגר, ולא תכחשו ולא תשקרו. ותגנב אלנשך ואלתרבית, ותחרי מאזני צדק אבני צדק איפת צדק והין צדק, ותרך אללקט ואלעוללות ואלפאות ומא אשבה הדׄא. ואמא אלשראיע אלנפסאניה כאנכי ייי אלהיך, ולא יהיה לך, ולא תשא. מע זיאדהׄ מא צח פי הדׄה אלשריעה אנה תעׄ משאהד מטלע עלי צׄמאיר אלעבאד פצׄלא ען אעמאלהם ואקואלהם. ואנה יגאזי עלי כׄירהא ושרהא ואן עיני ייי משוטטות בכל הארץ. פלא יתחרף אלכׄיר ולא יתכלם ולא יפכר אלא ויעתקד אן בחצׄרתה אעינא תראה ותראקבה, ותתׄיבה ותעאקבה, ותנקד עליה כל מעוג מן קולה ופעלה, פהו ימשי ויגלס כאלכׄאיף ואלכׄגל אלמסתחי מן אעמאלה אוקאתא, כמא אנה יפרח ויבתהג ותעטׄם נפסה ענדה אדׄא אתי בחסנה, וכאנה ימתן עלי רבה אדׄא אחתמל משקה פי טאעתה. ובאלגמלה פהו יעתקד וילתזם מא קיל הסתכל בשלשה דברים ואין אתה בא לידי עברה, דע מה למעלה ממך, עין רואה, ואוזן שומעת, וכל מעשיך בספר נכתבים. וירי מא קאל דוד אצדק חגה הנוטע אזן הלא ישמע אם יוצר עין הלא יביט. וכל מא קאל פי ייי חקרתני ותדע. ויתפכר פי אן גמיע אעצׄאה מוצׄועה בחכמה ותדביר ונטׄאם ותקדיר, ויראהא מטיעה לאראדתה והו לא ידרי מא אלדׄי ינבגׄי אן יתחרך מנהא, מתׄל אן יריד אלקיאם פיגד גמאעהׄ אלאעצׄא כאלאעואן אלמטיעין קד אקאמת גסדה והו לא ידרי תלך אלאעצׄא. וכדׄלך אדׄא אראד אלגלוס ואלמשי וסאיר אלנצב. ואלי הדׄא אשאר בקולה אתה ידעת שבתי וקומי ארחי ורבעי זרית וכל דרכי הסכנת. ואכתׄר מן דׄלך ואדק ואלטף אעצׄא אלנטק. תרי אלטפל יחכי כל מא יסמעה והו לא ידרי באי עצׄו ובאי עצׄלה ובאי עצבה ינבגׄי אן יחכי דׄלך. וכדׄלך אלאת אלצדר פי אלחאן אלגׄנא יחכיהא ויחכמהא והו לא ידרי באי שי כאן כׄאלקהא יחצׄרהא ויצרפהא לה מע אלאחיאן פי חאגתה. ואלאמר כדׄלך או קריבא מן דׄלך, לאנה לא יתצור אמר אלכׄלקה, מתׄל אמר אלצנאעה, לאן אלצאנע יצנע רחי מתׄלא ויגׄיב ענהא, ואלרחי תפעל מא לה צנעת, ואלכׄאלק יכׄלק אלאעצׄא ויעטיהא אלקוי וימדהא מע אללחטׄאת, ולו תוהם ארתפאע ענאיתה ותדבירה אנא ואחדא לפסד אלעאלם באסרה. פאדׄא כאן אלכׄיר יתצור גמיע הדׄא פי חרכאתה כלהא, פכיף לא תכון חרכאתה כלהא קד אעטי פיהא נציבא ללכׄאלק אלדׄי כׄלקהא אולא וימדהא במעונה דאימה פי תמאמהא, פהו אבדא כאן אלשכינה מעה ואלמלאיכה תצחבה באלקוה ואן תקוי פי אלכׄיר וכאן פי אלמואצׄע אלמוהלה ללשכינה צחבתה באלפעל וראהא עיאנא דון דרגה אלנבואה, כמא כאן אכׄיאר אלחכמים פי בית שני ירון צורה ויסמעון בת קול והי דרגהׄ אלאוליא, ופוקהא דרגהׄ אלאנביא, פילתזם אלכׄיר מן תוקיר אלאמר אלאלאהי אלחאצׄר מעה, מא ינבגׄי אן ילתזם אלעבד למולי כׄלקה ואנעם עליה, והו מראקבה ליתׄיבה או יעאקבה, פלא יסתברד קול אלכׄיר קבל דׄכולה אלכׄלא התכבדו מכובדים, תאדבא מע אלשכינה, ואעתדׄארה בעד אלכׄרוג בברכת אשר יצר את האדם בחכמה. פמא אגל הדׄה אלברכה פי מענאהא ומא אחכם לפטׄהא למן תתׄבתהא בעין אלחקיקה אדׄ קדם אולא בחכמה, וכׄתמהא ברופא כל בשר ומפליא לעשות, דליל עלי גׄריב מא כׄלקה פי אלחיואן מן אלקוי אלדאפעה ואלמאסכה, ושמל גמיע אלחיואן בקולה כל בשר. וירבט ניתה באלאמר אלאלאהי בחיל, מנהא פראיץׄ מנצוצה ומנהא מנקולה, פיחמל אלתפלין עלי מוצׄע אלפכר ואלדׄכר מן אלראס, ויבת מנהא שרכה תצל אלי ידה ליראהא מע אלסאעאת. ותפלין של יד עלי ינבוע אלקוי אעני אלקלב. ויחמל אלציצית כי לא תשגלה חואסה באלדניא, וכמא קאל ולא תתורו אחרי לבבכם ואחרי עיניכם, ואלמכתוב פי אלתפלין אלתוחיד, ואלועד ואלועיד, וזכר ליציאת מצרים, לאנהא אלחגה לא מדפע פיהא אן ללאמר אלאלאהי אתצאלא באלכׄלק וענאיה בהם, ועלמא באעמאלהם. תׄם יטרק פי גמיע מחסוסאתה אלי אעטא נציב אללה פיהא. וקד נקל אן אקל אלמקאדיר אלתי יתכׄלץ אלאנסאן בה פי אלתסאביח הו מאה ברכות לא אקל מנהא אלמשהורה. תׄם ירום מע טול אלאיאם אסתתמאמהא במשמומאת ומאכולאת ומסמועאת ומראיאת יבארך עליהם. וכל מא זאד כאן נאפלה מקרבה אלי אללה, וכמא קאל דוד פי יספר צדקתך כל היום תהלתך כי לא ידעתי ספורות, יעני אן תסביחך לא אחצרה אלי עדד, בל אלזמה טול עמרי ולא אכׄלי ענה דאימא. ואלאהבה ואליראה לא מחאלה חאצלה פי אלנפס מע הדׄה אלקראין, ומקדרה בתקדיר שרעי כי לא תפרט אלשמחה פי שבתות וימים טובים אלי חד יכׄרג אלי אללהו ואלשהואת ואלבטאלה ותעטיל אלצלואת פי אוקאתהא עלי מא יגב. וכי לא תפרט אליראה אלי חד יויס מן אלגפראן ואלצפאח, פיבקי כייבא טול עמרה ויתגאוז מא אמר בה מן אלשמחה ברזקה כקולה ושמחת בכל הטוב, פיקל שכרה עלי נעם אללה לאן אלשכר יתבע אלשמחה, פיציר כמא קאל תחת אשר לא עבדת את ייי אלהיך בשמחה וגו׳‎ ועבדת את אויביך. וכי לא תפרט פי אלקנאה פי הוכח תוכיח וגו׳‎ ומנאטׄרהׄ אלעלם פיכׄרגה אלי אלגׄצׄב ואלחקד, ותשתגׄל נפסה ען אלצפא פי אוקאת אלצלואת, וימכן מן נפסה צדוק הדין תמכינא יכון לה גנה וחגאבא דון אלרזאיא ואלכׄטוב אלגאריה פי אלדניא אדׄא תמכן פי נפסה עדל כׄאלק אלחיואן וראזקה ומדברה בחכמה לא תדרך אלאדׄהאן תפצילהא, לכן תדרך גמלתהא במא תרי מן אתקאן אלכׄלקה פי אלחיואן, ומא תתצׄמן מן אלעגאיב ואלגׄראיב אלדאלה עלי קצד חכים ואראדהׄ עאלם קאדר, חתי געל למא דק מנהא ומא גל כל מא אחתאג אליה מן חואס באטנה וטׄאהרה ואעצׄא, וגעל אלאת מטאבקה מואפקה ללארואח, פציר ללארנב ואלאיל אלאת אלהרב ואכׄלאק אלגבן, וציר ללסבאע אכׄלאק אלגראה ואלאת אלכׄלב ואלאפתראס, פאן תפכר פי כׄלקה אלאעצׄא ומנאפעהא ונסבתהא מן אלארואח ראי פי דׄלך מן אלעדל ואלנטׄאם אלחכמי מא לא יבקי פי נפסה שכא ולא ריבה פי עדל אלכׄאלק. פאדׄא תערץׄ שיטאן אלוהם ליערץׄ עליה אלגור עלי אלאראנב אדׄ הי טעמה ללסבאע, ואלדׄבאב ללענכבות. רד עליה אלעקל וזגרה קאילא כיף אנסב אלגור אלי חכים קד תקרר ענדי עדלה ואסתגׄנאה ען אלגור, ולו כאן ציד אלסבאע ללאראנב וציד עלענאכב ללדׄבאב באלאתפאק לקלת בחגהׄ אלאתפאק, לכני ארי דׄלך אלחכים אלעדל אלמדבר הו אלדׄי יציר אלאת אלציד ללאסד מן גראה וקדרה ואניאב ומכׄאליב, וציר אלענכבות מלהמא ללחילה וציר לה אלנסג מלכה דון תעלם ינסג אלשבאך, וציר לה אלאלאת אלמשאכלה להדׄה אלצנאעה, ואעד לה אלדׄבאב מעאשא וקותא כמא אעד לכתׄיר מן חות אלבחר קותא מן חות אכׄר, פהל אקול פי הדׄא אנה אלא לחכמה לא אדרכהא, ואסלם למן תסמי הצור תמים פעלו. פמן תמכן מן נפסה הדׄא צאר כמא יקאל ען נחום איש גם זו כלמא נאבתה נאיבה, קאל גם זו לטובה. פיעיש עישא לדׄידׄא דאימא ותכׄף עליה אלאחזאן, בל רבמא פרח להא אדׄא תפטן לדׄנב כאן עליה פתמחץ בדׄלך כמן קצׄי דינה ופרח בכׄפיף טׄהרה מנה, ויפרח ללדׄכׄר ואלאגר אלמרפוע לה, ויפרח למא יכסב אלנאס מן אלהדאיה ללצבר ואלתסלים ללה תעׄ, ויפרח למא לה פי דׄלך מן אלתׄנא ואלפכׄר. הדׄא פי אלרזאיא אלכׄאצה בה. והכדׄא יפעל פי אלרזאיא אלעאמה אדׄא אכׄטרת וסאוס אלוהם עלי באלה טול אלגלות ותשתת אלמלה ומא וצל אליהא מן אלקלה ואלדׄלה תעזי אולא בצדוק הדין כמא קלת, תׄם בתמחיץ אלדׄנוב, תׄם באלדׄכׄר ואלאגר אלמנתטׄר לעולם הבא, ואלאתצאל באלאמר אלאלאהי בעולם הזה. פאן איאסה שיטאנה מן דׄלך בקולה התחיינה העצמות האלה לעטׄים מא דתׄר אתׄרנא וגבר כׄברנא כמא קיל הנה אומרים יבשו עצמותינו וׄגו׳‎. פיתפכר פי כיפיהׄ יציאת מצרים וכל מא יקאל פי כמה מעלות טובות למקום עלינו. פליס יצעב עליה כיף ננגבר, ולו לם יבק מנא אלא ואחד וכמא קיל תולעת יעקב. מא עסי אן יבקי מן אלאנסאן אדׄא צאר תולעת פי קברה. 
 קאל אלכׄזרי, מתׄל הדׄא יעיש פי אלגלות עישא לדׄידׄא ויגני תׄמרהׄ דינה פי אלדניא ואלאכׄרה ומן חמל אלגלות מתסכׄטא פכאד אן יפסד אולאה ואכׄרתה. 
 קאל אלחבר, ומא יוכד לדׄתה וימכנהא ויזידה לדׄה עלי לדׄה אלתזאם אלברכות עלי כל מא יציב מן אלדניא ועלי כל מא יציבה מנהא. 
 קאל אלכׄזרי, וכיף דׄלך ואלברכות כלפה זאידה. 
 קאל אלחבר, אליס אלאנסאן אלכאמל אחק אן יוצף באלאלתדׄאדׄ במא יאכל וישרב מן אלטפל ואלבהימה, כמא אן אלבהימה אחק באללדׄה מן אלנבאת, ואן כאן אלנבאת פי אגתדׄא דאים. 
 קאל אלכׄזרי, נעם לפצׄל אלחס ואלשעור באללדׄה, פאנה לו סיק אלי סכראן כל מא ישתהיה והו בחאל אלסכר פיאכל וישרב ויסמע אלאגׄאני ויגתמע מע מן יחב ותעאנקה מעשוקתה תׄם יוצף לה גמיע הדׄא אדׄא צחא, לתאסף לדׄלך וחסב גמיעה כׄסרא לא רבחא למא לם תגיה תלך אללדׄאת פי חאל תחציל ואחסאס תאם. 
 קאל אלחבר, פאלתהיו ללדׄה ואלשעור בהא ותכׄיל עדמהא קבל דׄלך יצׄאעף אללדׄאת בהא והדׄא מן פואיד אלברכות למן אלתזמהא בניה ותחציל לאנהא תצור נוע אללדׄה פי אלנפס ואלשכר עליהא למן והבהא וקד כאן מערצׄא לעדמהא פתעטׄם אלמסרה בהא כקולך שהחינו וקימנו. וקד כנת מערצׄא ללמות פתשכר עלי חיותך ותראהא רבחא ויהון עליך אלמרץׄ ואלמות אדׄ חל לאנך אדׄא חאסבת נפסך וראית אנך מרבח מע רבך לאנך אהל ללעדם מן כל נעמה בטבעך לאנך תראב, תׄם אנעם עליך באלחיאה ואללדׄה פתשכר. ומתי צרפהא ענד תחמד ותקול ייי נתן וייי לקח וׄגו׳‎. פתבקא מלתדׄא טול עמרך. ומן לם ילתזם הדׄה אלטריקה פלא תטׄן לדׄתה לדׄה אנסאניה לכן לדׄה בהימיה לא יחצלהא כמא קלנא פי אלסכראן.  והכדׄא יחצל אלפאצׄל פי נפסה מעני כל ברכה ויתצור גׄרצׄהא ומא יתעלק בהא. פיתצור פייוצר המאורותנטׄאם אלעאלם אלעלוי ועטׄם תלך אלאשכׄאץ ועטׄים פאידתהא ואנהא ענד באריהא כאקל אלחשראת ואן עטׄמת פי אעיננא לעטׄים אנתפאענא בהא. ואלדליל אנהא ענד באריהא כמא קלת אן חכמתה ותדבירה פי כׄלקה אלנמלה ואלנחלה ליסת מקצרה ען חכמתה ותדבירה ללשמס ופלכהא בל אתׄר אלענאיה ואלחכמה אלטף ואגׄרב פי אלנמלה ואלנחלה למא וצׄע פיהא מן אלקוה ואלאלאת עלי צגׄרהא יתפכר פי הדׄא כי לא תעטׄם פי עינה אלאנואר פיכׄדעה אלשיטאן בבעץׄ ארא אצחאב אלרוחאניאת פיוהמה אנהא תצׄר ותנפע בדׄואתהא וליס כדׄלך. בל בכיפיאתהא כאלריח ואלנאר. פיכון כמא קילאם אראה אור כי יהל וגו׳‎ ויפת בסתר לבי וׄגו׳‎. וכדׄלך יתצור פיאהבת עולם אתצאל אלאמר אלאלאהי באלגמאעה אלמתהייה לקבולה כאתצאל אלנור באלמראה אלצקלה. ואן אלשריעה מן ענדה אבתדא אראדה מנה לאטׄהאר מלכותה פי אלארץׄ כטׄהורהא פי אלסמא. ולם תקתץׄ אלחכמה אן יכׄלק מלאיכה פי אלארץׄ בל אדמיין מן מני ודם ותתגׄאלב פיהם אלטבאיע ותתגאדבׄ אלאכׄלאק בחכם תצׄאד אלאקבאל ואלאדבאר כמא תבין פיספר יצירה. פמתי צפא מנהם פראד או גמאעה חלהׄ אלנור אלאלאהי ודברה בלטאיף וגׄראיב כׄארגה ען נטׄאם אלעאלם אלטביעי ותסמי דׄלך מנהאהבה ושמחה. ולם יגד אלאמר אלאלאהי קאבלא טאיעא לאמרה לאזמא ללנטׄאם אלדׄי אמרה בה בעד אלאנואר ואלאפלאך אלא אפאצׄל אלנאס כאנוא אפראדא מן לדן אדם אלי יעקב תׄם צארוא גמאעה פחלהם אלאמר אלאלאהי מחבהלהיות להם לאלהים ונטׄמהם פי אלמדברנטׄאם אלפלך ארבעה דגלים נחו ארבעהׄ ארבאע אלפלך, ושנים עשר שבטנחושנים עשר מזלות,ומחנה לוים בתוך המחנותכמא פיספר יצירהוהיכל קדש מכוון באמצע. והאלהים נושא את כלם. והדׄא כלה דל עליאהבה. פיסבח עליהא ויתלו דׄלך קבולה אלשריעה בקרית שמע. תׄם במא תצׄמנהאמת ויציבמן וכיד אלמעאני לאלתזאם אלתורה כאנה למא תבין לה כל מא תקדם וחצלה ומיזה עקד עלי נפסה עקדא ואשהד שהאדה אנה קד אלתזמה כמא אלתזמה אלאבא קבלה וכדׄלך ילתזמה אלבנון אלי גׄאבר אלדהר כמא יקולעל אבותינו ועלינו ועל בנינו ועל דורותינו דבר טוב וקיים חוק ולא יעבור. תׄם יסרד תלך אלעקאיד אלתי בהא תתם עקידה אליהודיה והי אלאקראר ברבוביתה תעלי ובאזליתה ובענאיתה באבאינא. ובאן אלשריעה מן ענדה ובאלברהאן עלי גמיע דׄלך והי אלכׄאתמה והייציאת מצרים בקולאמת שאתה ייי אלהינו אמת מעולם הוא שמך ועזרת אבותינו ואמת ממצרים גאלתנו, פמן גמע הדׄה בניה כׄאלצה כאן אסראיליא חקיקה וחק לה אן יטמע באלאתצאל באלאמר אלאלאהי אלמתצל בבני ישראלדון סאיר אלאמם וכאן מסתאהלא ללוקוף בין ידי אלשכינהואן יסאל פיגאב פוגב אןיסמוך גאולה לתפלהבגׄאיהׄ אלחרץ ואלנשאט כמא תקדם, פיקף ללצלאה באלשרוט אלתי קדם דׄכרהא באלברכותאלתי תעם ישראל לאן אלרגׄבה ואלדעא פימא יכׄץ אנמא הו מן אלנואפל אלתי לא תלזם, וקד כאן להא מוצׄע פישומע תפלהלמן שא. פיתצור מן אלברכה אלאולי אלמסמאהאבותפצׄל אלאבותותׄבאת אלבריתמן אללה להם ללדהר לא יחול, בקולומביא גואל לבני בניהם, ומן אלברכה אלתׄאניה אלמסמאהגבורותאן לה פי הדׄא אלעאלם חכמא מסתמרא וליס כמא יטׄן אלטביעיון אנה עלי אלטבאיע אלתי גרבוהא, פיתצור אנהמחיה מתים מתי שא עלי בעד דׄלך ען קיאס אלטביעיין, וכדׄלך משיב הרוח ומוריד הגשםוגׄיר דׄלך, ופי אלאראדיאתמתיר אסוריםוגׄיר דׄלך. וקד תחקק דׄלך מן אתׄאר בני אסראיל. פבעד אלתאמין באבות וגבורותאלתי תכׄיל אנה תעׄ יתעלק בהדׄא אלעאלם אלגסמאני ינזהה ויקדסה וירפעה ען אן ילחקה או יתעלק בה שי מן אוצאף אלגסמאניאת בקדושת השםוהואתה קדוש. פיתצור מן הדׄה אלברכה כל מא וצפתה בה אלפלאספה מן אלתנזיה ואלתקדיס בעד תצריח רבוביתה ומלכה באבות וגבורותפאן בהא תחקק ענדנא אן לנא מאלכא ושארעא, ולולאהא לתשככנא פי כלאם אלפלאספה מע אלדהריין, פוגב תקדיםאבות וגבורותעליקדושת השם, ובעד הדׄא אלתעצׄים יבדא בטלב חאגתה משתמלא מע גמיעישראל. ולא יגוז גׄיר דׄלך אלא פי אלנואפל, פאלדעא אלמגאב אנמא הו לגמאעה או פי גמאעה או לואחד יקום מקאם גמאעה והו מעדום פי וקתנא.
 קאל אלכׄזרי, ולם דׄלך, אוליס אלאנפראד ללאנסאן אפצׄל ואצפי לנפסה ואכׄלי לפכרה. 
 קאל אלחבר, בל אלפצׄל ללגמאעה מן ודוה, אחדהא אן אלגמאעה לא תדעו פי מא בה פסאד אלאפראד. ואלפראד רבמא דעא פי מא פיה פסאד אפראד אכׄרין, ורבמא כאן פי אולאיך אלאפראד מן דעא פי מא פיה פסאדה הו. ומן שרוט אלדעא אלמגאב, אן יכון פי מא ינפע אלעאלם ולא יצׄרה בוגה. ומנהא אן קלילא מא תתם צלאהׄ אלפראד דון סהו וגׄפלה. ולדׄלך רסם לנא אן יצלי אלפראד צלאהׄ אלגמאעה, נעם ואן תכון צלאתה מא אמכן פי גמאעה לא אקל מן עשרה, כי יתם פי אלבעץׄ מא נקץ מן אלבעץׄ בסהו או גׄפלה, פינתטׄם מן אלגמיע צלאהׄ גמאעה בניה כׄאלצה, ותחל אלברכה אלגמיע, וינאל כל ואחד מן אלאפראד נציבה מנהא, פאן אלאמר אלאלאהי אנמא הו כאלמטר יעם קטרא מא אדׄא אסתחקה דׄלך אלקטר גמלה ורבמא אנטוי פיה מן לא יסתחקה מן אלאפראד וסעדוא בשפאעה אלאכתׄר. ובעכס דׄלך יחרם קטר אלמטר לאן אלקטר לא יסתחקה גמלה ורבמא אנטוי פיה אפראד כאנוא יסתחקונה וחרמוא בחרמאן אלאכתׄר. הדׄה אחכאמה תעׄ אלדניאיה, וענדה תעׄ אלגזא לאולאיך אלאפראד פי אלאכׄרה, נעם ופי אלדניא וקד יעוצׄהם בכׄיר עוץׄ וינגיהם בעץׄ אלנגאה יתמיזון בה ען גיראנהם, לכן קלילא מא יסלמון מן אלעקאב אלשאמל סלאמה בתה. ומתׄל מן דעא לנפסה מתׄל מן ראם אן יצלח עלי מנזלה וחדה, ולם ירד אן ידכׄל מע אהל אלמדינה פי תעאונהם עלי אסוארהם, פהו ינפק אלכתׄיר ויבקי עלי אלגׄרר. ואלדׄי ידכׄל מדכׄל אלגמאעה ינפק אלקליל ויבק פי אמן, לאן מא קצר ענה אלואחד ופי בה אלאכׄר, ותקום אלמדינה עלי אכמל מא ימכן, ויציר אהלהא קד נאלוא כלהם ברכתהא בנפקה יסירה מע אלאנצאף ואלאיתלאף. ומתׄל הדׄא יסמי אפלאטון מא ינפק פי גאנב אלשריעה נציב אלכל, פמהמא אגׄפל אלפראד נציב אלכל. והו אלדׄי תצלח בה גמאעתה אלדׄי הו גז מנהא, וטׄן אן יתופר עליה פקד אכׄטא עלי אלכל ואכׄטא עלי נפסה אכתׄר. פאן אלפראד פי גמאעתה כאלעצׄו אלואחד פי גמלהׄ אלגסד לו שח אלדׄראע בדמה אדׄא אחתאג אלי אלפצאד לפסד אלגסד ופסד אלדׄראע בפסאדה, לכן ינבגׄי ללפראד אחתמאל אלמשקה בל אלמות בגנב מצאלח אלכל פאוכד מא ינטׄר פיה אלפראד הו נציב אלכל אן יעטיה ולא יתגׄאפל ענה ולמא לם יכן ידרכה אלקיאס פרצׄה אללה באלמעשרות ואלמתנות ואלקרבנות וגׄיר דׄלך. והו נציב אלכל מן אלאמואל.  ואמא פי אלאעמאל פאלאסבאת ואלאעיאד ואלשמטותואליובליםומא גרי מגראהא. ואמא אן אלאקואל פאלצלואת ואלברכאת ואלתסאביח. ומן אלאכׄלאק אלאהבהואליראהואלשמחהואולי אלטלבאת באלתקדים טלבה אלעקל ואלאלהאם אדׄ בה יצל אלאנסאן אלי אלתקרב אלי רבה. פקדםאתה חונן לאדם דעתמקרונא במא בעדה אעניהרוצה בתשובהליכון תלך אלחכמה ואלדעתואלבינהפי טריק אלתורה ואלעבודהכקולההשיבנו אבינו לתורתך. ולמא לם יכן ללאדמי בד מן אלזלל וגב אלדעא פי אלצפח ען אלכׄטא פי עלמה ועמלה פי ברכתחנון ומרבה לסלוח. ויצל בהדׄא אלדעא נתיגהׄ אלצפח ועלאמתה והו אלפרג ממא נחן פיה פיבדאראה נא בעניינו וריבה ריבנוויכׄתם בגואל ישראל. תׄם ידעו פי צחהׄ אלאבדאן ואלנפוס ויקרן בהדׄא אלדעא חצׄור קותהא לחפטׄ קוותהא פי ברכתהשנים. תׄם ידעו פי גמע אלשמל פימקבץ נדחי עמו בית ישראלויקרן בה טׄהור אלעדל ואנתטׄאם אלחאל בקולומלוך עלינו אתה לבדך, תׄם ידעו פי נפי אלכׄבתׄ וקטע אלשרך פי ברכתהמינים, ויקתרן בה אלחוטה עלי אלצפוה אלכׄאלצה פי קולהעל הצדיקים. תׄם ידעו פי אעאדהׄ ירושלם ותציירהא מחלא ללאמר אלאלאהי. ויקתרן בה אלדעא פימשיח בן דודופרגׄ מן אלחאגאת אלדניאיה. תׄם אלדעא פי קבול אלדעא בשומע תפלה. ויקתרן בה אלדעא פי חצׄור אלשכינהמרייה באלעין כמא כאנת ללאנביא וללאוליא וללמכׄרגין מן מצר פידעוותחזינה עינינוויכׄתםהמחזיר שכינתו לציון. ויתכׄיל אלשכינהמתמתׄלה אמאמה ויסגד נחוהא כמא כאן יסגדוןישראלענד רויתהם אלשכינהוירכע רכעהׄמודיםפי ברכתהודיהאלתי תתצׄמן אלאקראר בפצׄלה תעאלי ואלשכר עליה מעא. ויקרנהא בעושה שלוםאלתי הי אלכׄאתמה ליכון אלתודיע ואלאנפצאל ען חצׄרהׄ אלשכינה בשלום.
 קאל אלכׄזרי, לם יבק לי מוצׄע אעתראץׄ אדׄ ארי גמיע אלאגׄראץׄ מצׄבוטה מחכמה ואלדׄי כנת אנקדה והו קלהׄ מא ארי פי אדעיתכם מן דׄכר אלאכׄרה קד חגגתני פיה באן מן ידעו פי אלאתצאל באלנור אלאלאהי פי חיאתה חתי ידעו אן יראה בעינה וידעו פי דרגהׄ אלנבוה ולא אקרב ללאנסאן אלי אללה מנהא, פלא מחאלה אנה קד דעא פי אכתׄר מן אלאכׄרה אן חצל לה פאלאכׄרה חאצלה לה, לאן מן אתצלת נפסה באלאמר אלאלאהי והי משגׄולה באעראץׄ אלגסם ואלאמה פאחרי ואגדר אן תתצל בה אדׄא אנפרדת ותרכת הדׄה אלאלאת אלדנסה. 
 קאל אלחבר, אזידך פי דׄלך ביאנא במתׄאל, רגל קדם עלי סלטאן פקרבה אלסלטאן תקריבא כתׄירא ומכנה מן אלדכׄול אליה מתי שא וכאן הו ידל עלי אלסלטאן חתי יכלפה אלנזול ענדה פי מנזלה וחצׄור צׄיאפתה פיחצׄר וירסל אכׄץ וזראיה אליה ויפעל מעה מא לא יפעלה מע גׄירה, ומתי סהא הדׄא אלרגל או אכׄטא ואנקטע ענה אלסלטאן פאנמא ידעו וירגׄב פי אלעודה אלי אלעאדה לינזל ענדה ולא יקטע וזראה מן זיארתה, וכאן אהל אלבלד כלהם אנמא ידעון וירגׄבון אן יכון אלסלטאן אדׄא סאפרוא אן יצחבהם פי אלטריק מן יסלמהם מן אללצוץ ואלחיאת ואפאת אלטריק, וכאנוא יתׄקון באן אלסלטאן יסעפהם פי הדׄא ואנה יעני בהם פי ספרהם ואן לם יען בהם פי חצׄרהם וכאן יתפאכׄר בעצׄהם עלי בעץׄ אן אלסלטאן יעני בה אכתׄר מן גׄירה קיאסא מנה באנה יעטׄם אלסלטאן אכתׄר מן גׄירה. וכאן הדׄא אלרגל אלגׄריב קלילא מא ידׄכר אלספר ולא ידעו מן ישייעה. פלמא חאן ספר הדׄא אלרגל קאל לה אהל אלבלד אנך להאלך פי הדׄא אלטריק אלמגׄרור אדׄ ליס לך מן ישיעך. פקאל להם ומן דׄא אלדׄי ישיעכם אנתם, קאלוא לה אלסלטאן אלדׄי דעונא ורגׄבנא פי תשייעה לנא מנדׄ חצולנא פי הדׄה אלמדינה ולם נרך אנת תדעו פי מתׄל הדׄא אבדא. פקאל להם יא מגאנין ומן ידעוה פי וקת אלאמן, אליס אחרי אן ירגוה פי וקת אלחדׄר ולולם יפה בדׄלך והו אלדׄי יגיבה פי וקת אלרפאהיה אליס חקיקא אן יגיבה אכתׄר פי וקת אלצׄרורה ואן אדעיתם ענאיתה בכם לתעטׄימכם לה, הל פיכם מן אלתזם לה אלתזאמי, ועטׄמה תעטׄימי, וחמל מן אלמשקה מן אגל אלתזאם אואמרה חמלי, ותחפטׄ מן אלדנס ענד דׄכרה תחפטׄי, ואלתזם מן תוקיר אסמה וכתאבה מא אלתזמתה. וכל מא פעלתה באמרה ותעלימה ואנתם עטׄמתמוה קיאסא ותכׄרצא ולן יצׄיע לכם, פכיף יפרדני אנא פי ספרי למא לם אפצח בדׄלך אפצאחכם לאני ותׄקת בעדלה. והדׄא אלמתׄל אנמא הו למן תעסף ולם יקבל מן אלאחבאר ואלא פאדעיתנא ממלוה מן דׄכר העולם הבא וכלאם אלאחבאר אלמנקול ען אלאנביא מעמור בתחדיד גן עדן וגיהנם כמא בינת לך.  פקד וצפת לך אעמאל אלפאצׄל פי וקתנא הדׄא, פכיף תתכׄילה פי דׄלך אלזמאן אלסעיד ופי דׄלך אלמכאן אלאלאהי ופימא בין אולאיך אלקום אלדׄין ענצרהם אברהם ויצחק ויעקב והם צפותהם מטבועין עלי אלצניעותרגאלא ונסא לא כראהה פי אלסנתהם פי תצרף אלפאצׄל בינהם פלא תתדנס נפסה בכלמאת פאחשה יסמעהא מנהם, ולא תתעלק בתׄיאבה וגסמה נגאסהׄזיבות ונדות ושרצים ואמואת וצרעתוגׄירהא לאלתזאמהם אלקדושהואלטהרה, לא סימא למן כאן סאכן מדינהׄ אלסכינה, פלא ילקי אלא טואיף מתדרגין פי אלקדושהמןכהנים ולוים ונזירים וחברים ונביאים וחכמים ושופטים ושוטרים. או ירי מן אלגמהורהמון חוגג בקול רנה ותודהפי אלשלש רגלים בשנה, פלא יסמע אלאשיר ייי, ולא ירי אלאמלאכת ייי. לא סימא אן כאןכהןאולוייעיש מן לחם ייי, וילאזםבית ייימן טפוליתה מתׄל שמואל, וקד כפי טלב אלמעאש, פילתזםעבודת יייטול עמרה, מא אלדׄי תטׄן בעמלה ובצפא נפסה ובצלאח עמלה.
 קאל אלכׄזרי, הדׄה דרגהׄ אלנהאיה ליס בעדהא אלא דרגהׄ אלמלאיכה ובחק יטמע פי אלנבוה במתׄל הדׄא אלאלתזאם, לא סימא מע חצׄור אלשכינה, ומתׄל הדׄה תכון אלעבאדה אלתי תגׄני ען אלזהאדה ואלאנקטאע, ואריד מנך אלאן בעץׄ שפא פימא ענדך פי אלקראיין פאני אראהם מגתהדין פי אלתעבד אכתׄר מן אלרבאניין ואסמע חגגהם ארגח ואכתׄר מטאבקה לנצוץ אלתורה. 
 קאל אלחבר, אלם נתקדם באלקול אן אלתחכם ואלתעקל ואלתכׄרץ פי אלשריעה לא יודי אלי רצׄא אללהׄ ואלא פאלתׄנויה ואלדהריון ואצחאב אלרוחאניאת ואלמנקטעון פי אלגבאל ומחרקי אולאדהם באלנאר כלהם מגתהדון פי אלתקרב אלי אללה. וקד קלנא אנה לא יתקרב אלי אללה אלא באואמר אללה נפסהא, לאנה תעׄ ידרי תקדירהא ותסקימהא ואזמנתהא ואמכנתהא, ומא יתבע הדׄה אללואזם אלתי בתמאמהא יכון אלרצׄא ואלאתצאל באלאמר אלאלאהי, כמא כאן פי מעשה המשכן אלדׄי קאל פי כל צנאעה מנהא ויעש בצלאל את הארון, ויעש כפרת, ויעש יריעות. ופי כל ואחדה מנהא כאשר צוה ייי את משה. יעני בלא זיאדה ולא נקצאן. וליס פי שי מן תלך אלאעמאל מא יטאבק עקולנא וקיאסאתנא, וכׄתמהא בקול וירא משה את כל המלאכה והנה עשו אותה כאשר צוה ייי כן עשו ויברך אותם משה. ואקתרן בתמאמהא חלול אלשכינה למא תמת אלאמראן אללדׄאן המא עמד אלשריעה. אולהמא אן תכון אלשריעה מן אללה. ואלתׄאני אן תמתתׄל באלניה אלכׄאלצה מן אלגמאעה, פקד כאן אלמשכן מן אמר אללה, וכאן עמלה מן קבל גמיע אלגמאעה כקולה מאת כל איש אשר ידבנו לבו תקחו את תרומתי בגאיהׄ אלחרץ ואלרצׄא פוגב תמאם אלתנתיג אלתי הי אלשכינה כמא קאל ושכנתי בתוכם. וקד מתׄלת לך בכׄלקה אלנבאת ואלחיואן וקלת אן אלצורה אלתי בהא יתגוהר נבאת דון נבאת וחיואן דון חיואן ליסת מן אלטבאיע בל אתׄר מן אללה תעלי יסמונה אלעלמא טביעה. נעם אן אלטבאיע תסתעד לקבול דׄלך אלאתׄר בחסב נסבהא מן אלחרארה ואלברודה ואלרטובה ואליבוסה, פיציר הדׄא נכׄלה והדׄא דאליה והדׄא פרסא והדׄא אסדא. ותלך אלנסב לא נקדר נחן עלי תקדירהא. ולו קדרנא עלי דׄלך לקדרנא עלי עמל דם ולבן מתׄלא ומני מן רטובאת נקדר מזאגאתהא חתי נקדר עלי כׄלק חיואנאת תחלהא אלרוח, או כנא נקדר אן נעמל מא יקום מקאם אלכׄבז מן אשיא ליסת גׄאדׄיה בתקדירנא אלחרארה ואלברודה ואלרטובה ואליבוסה, לא סימא אן ערפנא אלנסב אלפלכיה ותאתׄירהא אלמעינה בזעם אהל אלנגום פי כל מא יראד אטׄהארה פי הדׄא אלעאלם. וקד ראינא כׄזי כל מן ראם שיא מן הדׄה אלטרק מן אלכימיאויין ואהל אלרוחאניאת. ולא תעתרצׄני במא יקתדר אלנאס עליה מן כׄלק אלחיואנאת מתׄל אתכׄאדׄ אלנחל מן לחם אלבקר ואלבעוץׄ מן אלכׄמר, פאן דׄלך ליס מן תקדירהם ועלמהם, ואנמא הו מן תגאריב וגדוהא כמא וגדוא אלגמאע יכון ענה אלולד וליס ללאנסאן פי תלך אכתׄר מן וצׄע אלבזר פי ארץׄ מהיאה לקבולה ונגאבתה פיהא. ותקדיר אלנסב אלתי תסתחקה אלצורה אלאנסאניה אנמא הו למן כׄלקהא. וכדׄלך תקדיר אלמלה אלחיה אלמסתחקה לחלול אלאמר אלאלאהי בינהא אנמא הו ללה וחדה. פליסמע דׄלך אלתקדיר ואלתקסיט מנה ולא יתעקל עלי קולה כמא קאל אין חכמה ואין תבונה ואין עצה לנגד ייי. פכיף תרי אלחילה פי אלתשבה באבאינא חתי נקתדי בהם ולא נתעקל נחן פי אלשריעה. 
 קאל אלכׄזרי, לא סביל אלי דׄלך אלא בנקל אכׄבארהם ואסנאד אתׄארהם אן יוגד מן יותׄק בדׄלך מן גמאעה אתׄר גמאעה לא יגוז עלי מתׄלהם אלאצטלאח. 
 קאל אלחבר, בהלה אלטריק כאן תחמל אלתורה ופרועהא ושרוחהא מן לדן משה מצחחה פי אלצדור או פי אלמצאחף. 
 קאל אלכׄזרי, פכיף תרי אן יוגד כׄלאף מן מצחף או פי מצחפין או תׄלאתׄה. 
 קאל אלחבר, ינטׄר אלי אכתׄר אלמצאחף, פאן אלכתׄרה לא יגוז עליהא אלכדׄב, ויתרך אלאפראד, וכדׄלך יפעל פי אלנאקלין אדׄא אכׄתלף, אלאקל ירגע אלי ראי אלאכתׄר.  
 קאל אלכׄזרי, פמא תקול פי חרף יוגד פי אלמצאחף יכׄאלף אלקיאס מתׄל צדו צעדינו אתרי אן ירד צרו, ואשר לא נשא לשוא נפשי וירד נפשו. וגׄיר דׄלך כתׄיר לא יעד ולא יחד. 
 קאל אלחבר, אן אחללת אלקיאס עלי הדׄא ואשבאהה פקד גׄירת אלכתב כלהא, פי אלחרוף אולא, תׄם פי אלכלמאת, תׄם פי אלצלאת, תׄם פי אלתנקיט, תׄם פי אלאלחאן, ותתגׄיר אלמעאני. וכם פסוק יקדר אלאנסאן אן ינקל מענאה אלי אלצׄד בנקל אחד הדׄה אלתואבע, פכיף כלהא. 
 קאל אלכׄזרי, פכיף תטׄן אנה אודע משה כתאבה ענד בני ישראל. 
 קאל אלחבר, לא מחאלה אנה ספר סאדׄג כׄלו מן אלתנקיט ואלאלחאן כמא נרי אלספרים אליום. אדׄ לא יגוז אלאצטלאח עליהא פי אלגמהור כמא לא יגוז אלאצטלאח עלי אלפטיר פי פסח וסאיר שראיעה אלתי הי זכר ליציאת מצרים, אלתי תסתקר פי נפוס ישראל חקיקהׄ יציאת מצרים בתלך אלאעמאל אלמסתמרה אלתי לא יגוז אן יתואטא עליהא פי סנה מן אלסנין, פלא יכון עליהא מתערץׄ.  ולא מחאלה אנה כאן מחפוטׄא פי אלצדור באלפתחה ואלצׄמה ואלכסרה ואלאמאלה ואלשבא ואלאלחאן, פי צדור אלכהניםלחאגתהם אלי אלעבודה ולהורות את בני ישראל, ופי צדור אלמלוך למא ורד עליהם והיתה עמו וקרא בו כל ימי חייו, ופי צדור אלשופטיםלחאגתהם אלי אלאחכאם, ופי צדור אלסנהדרין לחאגתהם אליהא פימא קילושמרתם ועשיתם כי היא חכמתכם ובינתכם, ופי צדור אלאתקיאכדי לקבל שכר. ופי צדור אהל אלריא לטלב אלאסתטׄהאר פוצׄעוא אלשבעה מלכיםואלטעמיםעלאמאת לתלך אלהיאת אלתי חמלוהא נקלא ען משה עׄהׄ. פמא אלדׄי תטׄן באלדׄין צׄבטוא אלמקרא באלפסוקיםאולא, תׄם באלתנקיט, תׄם באלאלחאן, תׄם באלמסורתמע תחציל אלמלאואלחסר, חתי עדוא חרופהא וצחחוא אןוֹ דגחון קאסמה אלתורה, ותחציל כל מא שדׄ מן קמץ ופתח וצרי וסגלכׄארגא ען אלקיאס. אתרי פי עמלהם פצׄול ובטאלה אם אגתהאד פי ואגב.
 קאל אלכׄזרי, בל אגתהאד פי ואגב מע אלחיאטה עלי אלשריעה כי לא יתטרק אלי תגׄיירהא מע אלעלם אלבארע אדׄ יטׄהר מן וצׄע אלתנקיט ואלטעמים נטׄאם לא יצדר אלא ען עלם מויד לא ינאסב עלומנא בוגה וליס ימכן אן יציר מקבולא מן אלגמהור אלא ען גמלה מרתצׄין או ואחד מרתצׄי וליס ימכן אן יקבל גמהור מן ואחד אן לם יכן נביא או מוידא באמר אלאהי לאן אלעאלם אלגׄיר מויד ידעי מן קארבה פי עלמה אן יעמל מתׄל עמלה. 
 קאל אלחבר, פאלתקליד אדׄא ואגב עלינא ועלי אלקראיין ועלי כל מן יקר אן הדׄה אלתורה אלמוגודה אלמקרה עלי הדׄה אלהיאה הי תורת משה עׄהׄ. 
 קאל אלכׄזרי, הכדׄא יקול אלקראיון. ואמא בעד חצול אלתורה תאמה פהם פי גׄני ען אלתקליד. 
 קאל אלחבר, פסבחאן אללה פהדׄא ספר משה עׄהׄ אלסאדׄג אחתיג פי אלפאטׄה ואלנטק בה מן אלתקליד אלי כם טאיפה מן מנקט ומלחן ומפסק וממסר פכם באלחרי אחתיג פי מעאניה, אדׄ אלמעני אכתׄר אתסאעא מן אלאלפאטׄ. אתרי אדׄ קאל להם החדש הזה לכם ראש חדשים מתׄלא, לם יתשכך אלנאס הל אראד שהור אלקבט והם אלמצריון אלדׄין כאנוא בינהם, אם אראד שהור אלסוריאניין אלדׄין כאנוא קום אברהם פי אור כשדים והם אלכסדאניון, אם שהורא שמסיה, אם קמריה, אם שהורא קמרייה בחיתׄ יופקהא מע אלסנין אלשמסיה כמא גא פי עלם אלעבור, ודדת אן יקנעני אלקראיון פי אלגואב עלי הדׄא ומתׄאלה פארגע אלי מדׄהבהם פאני מחב פי אלאגתהאד, ואן יקנעוני אדׄא סאלתהם עמא יחל בה אלחיואן מא מעני אלזבחיה, ולעלה נחר וקתל כיף מא אתפק ולמא דׄא חרמת זבחי גוים ומא אלדׄי בין דׄבאחה וסלאכׄה וסאיר צנעתה. וודדת אן יבין לי אלשחם אלמחרם והו מתצל באלחלאל פי אלמאסריקא ואלמבער וגׄיר דׄלך מן תנקיה אללחם, ויעטיני אלחד אלדׄי בין אלחלאל ואלחראם בחיתׄ לא אכׄתלף פיה מע צאחבי. וכדׄלך אלאליה אלמחרמה ענדהם הל להא חד. ולעל ואחדא יעזל טרף אלדׄנב וחדה ואכׄר יעזל אלקטנה באסרהא, וודדת אן יבין לי אלטאיר אלחלאל מן אלחראם, חאשי אלמשהורין אעני יונה ותור, ומן אין לה אלא תכון אלדגאגה ואלאוזה ואלבראכה ואלחגלה מן אלטמאים. וודדת אן יעטיני חדוד אל יצא איש ממקומו אן כאן ביתה או דארה או מלכה אן כאנת לה דור כתׄירה או דרבה או רבצׄה או מדינתה או תכׄם מדינתה, אדׄ לפטׄהׄ מקום ישתרך בהדׄה ואכתׄר מנהא. וודדת אן ירסם לי חד אלמלאכה אלמחטׄורה פי אלסבת, ומא אלדׄי ימנע מן אלקלם ואלמחברה לתצחיח אלתורה, ויביח רפע אלספר אלתׄקיל ואלמאידה וסאיר אלמטאעם ואטעאם אלצׄיאף ותכלף כל מא יתכלף אלמצׄיף לצׄיאפה והם פי ראחה והו פי עדׄאב, ואכתׄר מן דׄלך כׄדמה ונסאה וקד קיל למען ינוח עבדך ואמתך כמוך. ובמא דׄא יחרם רכוב כׄיל אלגוים פי אלסבת, ובמא דׄא תחרם אלתגארה. וודדת אן יחכם בין כׄצמין מן סדר ואלה המשפטים וכי תצא למלחמה ואגלי מא פי אלתורה משכל פצׄלא ען אלמשכל לאן אלתעויל אנמא כאן עלי תורה שבעל פה. וודדת אן ארי פתאויה ואחכאמה פי גמיע אלמואריתׄ מן פרשת בנות צלפחד, בל כיפיהׄ אלמילה ואלציצית ואלסוכה. ויבין לי מן אין לזמתה צלאהׄ אללה. ומן אין אעתקד אן תׄם מיעאדא וועידא ותׄואבא ועקאבא בעד אלמות, וכיף יקצׄון פי אלשראיע אלמתנאפיה, כאלמילה מע אלשבת, ואלפסח מע אלשבת, מי נדחה מפני מי, וגׄיר הדׄא ממא יטול דׄכרה גמלה פכיף תפצילה. הל סמעת יע מלך אלכׄזר ען תאליף ללקראיין פי שי ממא דׄכרת מסנדא מקבולא מקלדא לא אכׄתלאף פיה בינהם מן מסורת או מן תנקיט או מן אלחאן או מן אסור והתר או מן אחכאם. 
 קאל אלכׄזרי, לם אר ולא סמעת ענהם לכני אראהם מגתהדין. 
 קאל אלחבר, דׄלך ממא קלתה לך מן אלתעקל ואלתחכם ואלמתעקלון פי אלעבאדה למלאכת השמים אכתׄר אגתהאדא מן עושה מלאכת ייי אלמאמור בהא. לאן האולא קד אסתראחוא בתקלידהם ואטמאנת נפוסהם כאלמתצרף פי אלמדינה פלם יתאהבוא למנאקצׄהׄ מנאקץׄ. והאולא כאלמאשי פי אלקפאר לא ידרי מא ילקי, פהו מסתעד בסלאח מתאהב לקתאל מעלם ללחרב מדרב פיהא פלא יעגבך מה תראה מן חזמהם ולא יכסלך מא תרי מן תראכׄי אלמקלדין אעני אלרבאניין פאן אולאיך טלבוא חצנא יתחצנון פיה, והאולא ראקדון מתודעון פי פרשהם פי מדינה חצינה קדימה. 
 קאל אלכׄזרי, כל מא קלתה לאזם. 
 קאל אלחבר, אן אלשריעה חתׄת אן תכון תורה אחת ומשפט אחד. ובחסב קיאסאתהם תכתׄר אלשראיע בחסב קיאס כל ואחד מנהם, נעם אלואחד לא יבקי עלי שרע ואחד לאנה יטׄהר אליה פי כל יום ראי גדיד ויזיד עלמה וילקי מן ירדה בחגה פיגב אן ינתקל באנתקאל אלראי פאן וגדנאהם מתפקין פלנעלם אנהם מקלדון לואחד או לגמאעה תקדמתהם פיגב אן ננכר עליהם אלאתפאק פנקול להם כיף אתפקתם פי שריעה כדׄא ואלראי יתרגח פי כלאם אללה אלי וגוה כתׄירה. פאן קאלוא אן הכדׄא כאן יעתקד ענן או בנימין או שאול או גׄירהם לזמתהם חגהׄ אלתקליד למן הו אקדם ואולי באלתקליד אעני אלחכמים, לאנהם גמאעאת ואולאיך אפראד וקיאס אלחכמים מסנד אלי נקל ען אלאנביא. ואולאיך קיאס מגרד פקט, ואלחכמים מתפקון, ואולאיך מכׄתלפון, ואלחכמים אקואלהם מן המקום אשר יבחר ייי. ולו כאן חכמהם מן מגרד קיאסהם לוגב קבולה. ואולאיך ליסוא הכדׄא. ויא לית שערי מא דׄא גואבהם פי מסאלה החודש הזה, וארי עמלהם תאבעא ללרבאניין פי עיבור אדר באדר. תׄם יתערצׄון עליהם ענד רויה הלאל תשרי כיף צמתם צום כפור פי תשיעי בתשרי. אלא יכׄתזון והם לא ידרון הל דׄלך אלשהר אלול אם תשרי אדׄא כבסוא. והל הו תשרי או מרחשון אדׄא לם יכבסוא, פהלא קאלוא אנא אלגׄריק פמא כׄופי מן אלבלל נחן לא נדרי הל אלשהר תשרי או מרחשון או אלול, פכיף נתערץׄ עלי מן נתבע אתׄארהם ונתעלם מנהם הל תצומון פי אלתאסע או אלעאשר מן איאם אלשהר.  אן שריעתנא מרבוטה בהלכה למשה מסיני, אומן המקום אשר יבחר ייי, כי מציון תצא תורה ודבר ייי מירושלם. בחצׄרהׄשופטים ושוטרים וכהנים וסנהדרין, ונחן מאמורון באלטאעה ללשופטאלמפוץׄ פי כל גיל כמא קאלואל השופט אשר יהיה במים ההם ודרשת והגידו לך את דבר המשפט ועשית על פי הדבר אשר יגידו לך מן המקום ההוא אשר יבחר ייי ושמרת לעשות ככל אשר יורוך. תׄםוהאיש אשר יעשה בזדון לבלתי שמע אל הכהן וגו׳‎ ומת האיש ההוא ובערת הרע מקרבך. קרן עציאן אלכהןואלשופטבאעטׄם אלגנאיאת פי קולהובערת הרע מקרבך. ואתבעהוכל העם ישמעו וייראו ולא יזידון עוד, מהמא אלנטׄאם באק מן אלעבודהואלסנהדריןוסאיר אלטואף אלתי בהם יתם אלנטׄאם ויתצל בהם אלאמר אלאלאהי לא מחאלה, אמא בנבווה ואמא בתאייד ואלהאם כמא כאן פיבית שני. ולא יגוז עלי מתׄל אולאיך תואטו ולא אצטלאח. ובדׄלך לזמת שריעהׄ אלמגלהואלפוריםושריעהׄ אלחנוכה. וגאז אן נקולוצונו על מקרא מגלה ולהדליק נר חנוכה ולגמור את ההלל ולקרוא ועל נטילת ידים ומצות ערובוגׄיר דׄלך ולו כאנת סננא כׄרגת בעד אלגלותלמא תסמת פרצׄא ולא לזמתנא ברכה, לכן יקאל פיהא אנהאתקנהאומנהג. פאכתׄר שראיענא מסנדה אלי משההלכה למשה מסיני. והכדׄא ינבגׄי אן יכון קום כפוא מונהׄ אלמעאש ארבעין עאמא ומונהׄ אללבאס ואלמסכן והם מן אלכתׄרה חיתׄ הם, ומשה חאצׄר מעהם, ואלשכינהלא תבארחהם. וקד אמרהם בגמל שראיע, אליס מן אלמחאל אלא יסאלוא פי גזאיאתהא מע אלאחיאן וינקלוא תפסירהא ותפצילהא. וקד נריוהודעתי את חוקי האלהים ואת תורותיו. והו קד קאל להם אכׄראכי היא חכמתכם ובינתכם לעיני העמים אשר ישמעון את כל החקים האלה ואמרו רק עם חכם ונבון הגוי הגדול הזה. פמן שא אן יכדׄב הדׄא אלפסוק פינטׄר אלי אלקראיין, ומן שא אן יצדקה פינטׄר עלום אלמשנהואלתלמוד, והי קליל מן כתׄיר מן אלעלום אלטביעיה ואלאלאהיה ואלריאצׄיה ואלפלכיה, פירי אנה יחק להם אלפכׄר עלי גמיע אלאמם, בעלומהם, ובעץׄ שראיענאמן המקום אשר יבחר יייבאלשרוט אלמדׄכורה. וקד צחבת אלנבוהבית שנינחו ארבעין עאמא וקד אתׄני ירמיהו עׄסׄ פי נבותה עלי אהלבית שניועלי כׄירהם ועלמהם ודינהם, פאן לם נקלד אולאיך פמן נלקד. וקד נרי מא שרע בעד משה וצארת שריעה מתׄל שלמה אדׄ קדסאת תוך החצר, ועמל אלעולותפי גׄיר אלמזבח, ועמל אלחג שבעת ימים ושבעת ימים. ומא רתב דוד ושמואל מן נטׄאם אלמשורריםפי אלבית וצאר שרעא מסתמרא, ומא עמל משה פי אלמדבר, ומא כתב עזרא לגמאעתה פיבית שנימןשלישית השקל, ומא אקאמוא מקאם אלארון רצפהועלקוא אמאמהא אלפרכתלמא עלמוא אן אלארוןמדפון הנאך.
 קאל אלכׄזרי, כיף יסתקים הדׄא מע לא תוסף עליו ולא תגרע ממנו. 
 קאל אלחבר, אנמא קיל הדׄא ללגמהור כי לא יתעקלוא ויתחכמוא ויצׄעוא לאנפסהם שראיע מן קיאסאתהם כפעל אלקראיין, ויחתׄ עלי אלקבול מן אלאנביא בעד משה עׄהׄ ומן הכהנים ואלשופטים, כמא יקול פי אלנביא נביא אקים להם וגו׳‎ ודבר אליהם את כל אשר אצונו, וקאל פי אלכהנים ואלשופטים אן יכון חכמהם מטאעא, פצאר קול לא תוסיפו על הדבר אשר אנכי מצוה אתכם ולא תגרעו ממנו וׄגו׳‎, יעני מא אמרתכם בה על ידי משה ומא אמרתכם עלי יד נביא מקרבך מאחיך עלי אלשרוט אלמתׄבתה ללנבוה, או מא אתפק עליה אלכהנים ואלשופטים מן המקום אשר יבחר ייי פאנהם מוידון באלשכינה, ולא יגוז עליהם אצטלאח עלי מא יכׄאלף אלשריעה לכתׄרתהם, ולא יגוז עליהם אלוהם לעלמהם אלואסע אלמורותׄ ואלטביעי ואלמכתסב למא נקלוא ען אלסנהדרין מכלפון תחציל גמיע אלעלום ולא סימא וקלילא מא פארקתהם אלנבוה מא יקום מקאמהא מן בת קול וגׄיר דׄלך.  פהב אנא נסלם ללקראיין פי מא יעתרצׄון עלינא מן מפהום לפטׄממחרת השבת ועד ממחרת השבתאנה מן אלאחד תׄם נקול אן אחד אלשופטיםאו אלכהניםאו אלמלוך אלמרצׄיין מע ראי אלסנהדריןוגמיע אלחכמיםראי אן אלגׄרץׄ מן דׄלך אלעדד אנמא הו תצייר כׄמסין יומא ביןבכורי קציר שעורים ובכורי קציר חטים, ומראעאהׄשבעת שבועותאלתי הישבע שבתות תמימות, פאעטאנא מתׄלא באול יום מן אלגמעה קאילא אן כאן אלאבתדאמהחל חרמש בקמהמן יום אלאחד פתנתהון אלי יום אלאחד לנקיס מנה אנה אן כאן אלאבתדא מן יום אלאתׄנין פאלי יום אלאתׄנין והחל חרמשמכׄלי אלינא מתי ראינא אנה יצלח אבתדאנא בה ועדדנא בה, פרתב דׄלך אן יכון תׄאני יום אלפסח ולא יכון פי דׄלך נקץׄ ללתורה. ווגב אלתזאמה שריעה, אדׄ כאןמן המקום אשר יבחר יייבאלשרוט אלמדׄכורה. ועסאה כאן בוחי מן אללה תעׄ ואלאמר ממכן. ונתברא מן תשגׄיב אלמשגׄבין.
 קאל אלכׄזרי, לקד קטעת יא חבר בהדׄה אלכליאת אלתי לא אקדר אן אנכרהא ען גזאיאת כאנת פי נפסי מן חגג אלקראיין כנת אטׄן אן אפחמך בהא. 
 קאל אלחבר, אדׄא צחת אלכליאת פלא תבאל באלגזאיאת פכתׄירא מא ידכׄלהא אלוהם, תׄם לא נהאיה להא לאנהא תתשעב ולא ינפך אלמתנאטׄראן מן שגבהא והדׄא כמן תקרר ענדה עדל אלכׄאלק ואן חכמתה שאמלה פלא ילתפת אלי מא יטׄהר פי אלדניא מן אלגור. וכמא קאל אם עושק רש וגזל משפט וצדק תראה במדינה אל תתמה על החפץ. וכמן צח ענדה באלברהאן בקא אלנפס בעד פנא אלגסד ואנהא ליסת גסמיה לכן גוהר מפארק ללגסד כאלמלאיכה פלא ילתפת אלי מא יעתרצׄה אלוהם מן עדם אפעאל אלנפס ענד אלנום וענד אלמרץׄ אלמסתגׄרק ללפכר ומן אתבאעהא למזאג אלבדן וגׄיר דׄלך מן אלאפכאר אלמשגׄבה. 
 קאל אלכׄזרי, מע הדׄא לסת אקנע חתי אתשפי מן מנאטׄרתך באלגזאיאת ואן כאן עלי פי דׄלך נקד בעד אקרארי באלכליאת אלתי אורדתהא. 
 קאל אלחבר, קל מא שית. 
 קאל אלכׄזרי, אליס אלקצאץ בינא פי אלתורה פי קולה עין תחת עין שן תחת שן כאשר יתן מום באדם כן ינתן בו. 
 קאל אלחבר, אלם יקל אתׄר דׄלך ומכה נפש בהמה ישלמנה נפש תחת נפש, אליס הדׄא אלדיה, והלא קאל מן קתל פרסך אקתל פרסה, לכן קאל כׄדׄ פרסה אדׄ לא מנפעה לך פי קתל פרסה, וכדׄלך מן קטע ידך פכׄדׄ דיהׄ ידה אדׄ לא מנפעה לך פי קטע ידה. לא סימא וינטוי פי הדׄה אלאחכאם מא ינאקצׄה אלעקל מן פצע תחת פצע חבורה תחת חבורה. כיף לנא תקדיר דׄלך, ורבמא מאת אחדהמא מן גרחה ולם ימת אלאכׄר מן מתׄלהא. וכיף לנא חתי תכׄרץ מתׄלהא. וכיף נקלע עין אעור פי חק מן כאנת לה עינאן פיבקי אלואחד אעמי ואלאכׄר אעור ואלתורה תקול כאשר יתן מום באדם כן ינתן בו. ומא צׄרורתי אן אנאטׄרך פי הדׄה אלגזאיאת בעד תקדימי צׄרורהׄ אלתקליד מע צדק אלמקלדין וגלאלתהם ועלמהם ואגתהאדהם. 
 קאל אלכׄזרי, מע הדׄא לקד יעגבני תחפטׄהם מן אלנגאסאת. 
 קאל אלחבר, אלטומאה ואלקדושה מעניאן מתצׄאיפאן לא יוגד אחדהמא אלא בוגוד אלאכׄר פחיתׄ לא קדושה לא טומאה. לאן מעני אלטומאה אנמא הו אמר יחרם עלי צאחבה אלדנו בשי מן אמור אלקדושה ממא יוהל ללה כאלכהנים ומאכלהם ומלאבסהם ואלתרומות ואלקראבין ובית המקדש וגׄיר דׄלך כתׄיר. וכדׄלך מעני אלקדושה אמר יחרם עלי צאחבה אלדנו באמור כתׄירה משהורה. ואכתׄר דׄלך מתעלק בחצׄרהׄ אלשכינה. וקד עדמנאהא. ומא ענדנא מן תחרים מבאשרהׄ אלנדה ואליולדת ליס מן קבל אלטומאה, לכן שריעה מגרדה מן אללה. וכדׄלך מא ענדנא מן אבעאד מואכלתהא ואלאסתרהאב מן קרבהא אנמא הי תחטׄיראת וסיאגאת כי לא תכון טרקה למבאשרתהא. ואמא פראיץׄ אלטמאות פסאקטה ענא לאנא פי ארץ טמאה ואויר טמא פצׄלא ען כל מא נתצרף פיה מן אלקבור ואלשרצים ואלמצורעים ואלזבים ואלאמואת וגׄיר דׄלך. וכדׄלך תחרם עלינא אלנבלה וליס מן קבל נגאסתהא, לכן שריעה מגרדה פי תחרים אלנבלה. ושוט אלטומאה זאיד. ולולא קולהם עזרא תקן טבילה לבעלי קראין למא לזם לזומא שרעיא לכן לזום טהרה ותנטׄיף. פאן כאן אלתזאמהם הדׄא למעני אלתנטׄיף פלא באס בדׄלך, מן גׄיר אן ילזמוה שרעא, ואלא פקד חצלוא מתחכמין ען גהל מנהם ומגׄירין פי אלשרע ומסבבין ללמינות אעני שתאת אלמדׄאהב אלדׄי הו אצל פסאד אלמלה, וכׄרוגהא ען תורה אחת ומשפט אחד. פאן כל מא נסהל נחן מן אלמגעות ואן כאן סמגא יסהל ובגנב מא יסבב ראיהם מן אלמינות, חתי יכון פי דאר עשרה אנאס בעשרה מדׄאהב, פאן לם תכן אלשראיע ענדה מצׄבוטה אלי חדוד לא תתגאוזהא לם יתׄק אן ידכׄל פיהא מא ליס מנהא ויכׄרג ענהא בעץׄ מא פיהא, לאנה יאכׄדׄ בקיאסה ודׄוקה פיסהל עלי אלקראי הנאת עבודה זרה מן דׄהב ופצׄה ובכׄור וכׄמר, ופי אלחקיקה אן אלמות דון דׄלך אגוד. ויצעב עליה אן ינאל מן אלכׄנזיר ולי פי דוא והו פי אלחקיקה מן אלעברות אלכׄפיפה ילזם פיהא מלקות. וכדׄלך כאן יסהל עלי אלנזיר אכל אלזביב ואלענב אכתׄר מן אלסכר מן נבידׄ אלעסל או נבידׄ אלתפאח. ופי אלחק צׄד הדׄא אדׄ אלתחרים אנמא הו למא כׄרג מן אלדאליה פקט, וליס אלגׄרץׄ תחרים אלסכר כמא יקע פי אלטׄן, בל אלסר הו פי עלם אללה ועם אנביאיה ואוליאיה, ולא ימכן תגהיל אלנאקלין ואלקיאסיין פי הדׄא, לאן לפטׄה שכר משהורה מעלומה. ונקלוא אן יין ושכר אלמקול פי אלכהנים יקתצׄי אנואע אלמסכר כלהא. ואן יין ושכר אלמקול פי אלנזיר אנמא הו ען עצארהׄ אלענב פקט, פללשראיע חדוד מסתקצאה פי אלעלם ואן סמגת ענד אלעמל. ואלמתחרי יתגנבהא מן גׄיר אן יחרמהא מתׄל בשר כס כס אלדׄי הו מבאח לאנא לסנא עלי תׄקה מן מות דׄלך אלחיואן. ולקאיל אן יקול אנה סיברא פיחל. ואלטרפה מן חיואן טׄאהר אלצחה מחרם לאן בה עלה קאתלה ולא בד לא ימכן אן יעיש בהא, ולא אן יברא מנהא פחרם. וענד אללדׄה ואלתעקל תאתי הדׄה אלאחכאם באלעכס, פלא תתבע דׄוקך וקיאסך פי פרוע אלשראיע פתוקעך פי שכוך תדעו אלי אלמינות. ולן תתפק מע צאחבך פי שי מנהא פאן לכל ואחד מן אלנאס דׄוקא וקיאסא. ואנמא ינבגׄי אן תנטׄר אלי אלאצל מן אלמנקול ואלמכתוב ואלקיאסאת אלמסתעמלה באלקאנון אלמנקול לרד אלפרוע אלי אלאצול. פמא אכׄרגתך אליה פאעתקדה ולו נאפרה והמך וטׄנך כמו ינאפר אלטׄן ואלוהם עדם אלכׄלא, ואלקיאסאת אלעקליה קד נפת אלכׄלא, וכמא ינאפר אלטׄן אמכאן אלתקסם ללגסד אלי מא לא נהאיה ואלקיאס אלעקלי יוגב דׄלך, וכמא ינאפר אלוהם כריהׄ אלארץׄ וכונהא גזא מן מאיה וסתין מן קרצהׄ אלשמס. וכל מא פי בראהין אלהיאה מן מא ינאפרה אלוהם, פכל מא אחל אלעלמא לם יכן לדׄוק ולא למא יטׄהר אליהם בבאדי אלראי בל בנתאיג אלעלם אלמורותׄ ואלמנקול ענדהם וכל מא חרמוא כדׄלך. פמן אגׄז ען עלמהם יאכׄדׄ כלאמהם באלדׄוק אנכר עליהם כמא תנכר אלעאמה אקואל אלטביעיין ואלפלכיין, והם אדׄא" תקצו חדוד אלפקה ואעטוא אלחלאל ואלחראם מחץׄ אלפקה ערצׄוא עליך מא יסמג מן תלך אלחדוד, כמא יסמגון אכל בשר כס כס ואכׄדׄ מאל בחיל פקהיה ואסתעמאל אלספר פי אלסבת בחיל מן אלערוב, ואסתחלאל אלנסא בחיל יחל בהא אלזואג וחל אלאימאן ואלנדׄור באצנאף אלערמות אלתי יגוזהא אלנטׄר אלפקהי מגרדא ען אלאגתהאד אלדיני ואלאמראן יחתאג אליהמא מעא, לאנך אן אפרדת אלנצׄר אלפקהי גאז פי חדודה אנואע מן אלתחיל לא ימכן צׄבטהא. ואן תרכת אלחדוד אלפקהיה אלתי הי סיאג אלשריעה ועולת אלי אלאגתהאד כאן סבבא ללמינות ותלף אלכל. 
 קאל אלכׄזרי, אמא הכדׄא פאני אקר ללרבאני אלדׄי יגמע הדׄין אלוגהין בפצׄלה עלי אלקראי פי אלטׄאהר ואלבאטן ויחצל מע הדׄא טיב אלנפס עלי שריעתה לאנהא מנקולה ען אסנאד מותׄוקין באן עלמהם מן ענד אללה תעׄ פאן אלקראי לו בלגׄ אגתהאדה מא בלגׄ פאנה לא תטיב נפסה אדׄ ידרי אן אגתהאדה תקאיס ותחכם פלא יתׄק אן עמלה דׄאך הו אלמרצׄי ענד אללה תעׄ וידרי אן פי אלאמם כתׄירא מן יגתהד אכתׄר מן אגתהאדה. לכן בקי עלי מסאילתך פי אלערוב והי רכׄצה פי שריעהׄ אלסבת, כיף יסתחל מא חטׄרה אללה תעׄ בתלך אלחילה אלהינה אלהגינה. 
 קאל אלחבר, ועיאדׄנא באללה תעׄ אן יתפק גמאהיר פצׄלא ועלמא עלי מא יחל ערוה מן ערי שריעהׄ אללה תעׄ, בל הם אלדׄין יוכדון ויקולון ועשו סיג לתורה. ומן גמלהׄ אלסיאגאת אלתי סיגוא אן חרמוא אלהוצאה ואלהכנסה מרשות יחיד לרשות רבים ובאלעכס, מא לם תחרם דׄלך אלתורה. תׄם טרקוא פי דׄלך אלסיאג טרקהׄ אלרכׄצה כי לא ינזל אגתהאדהם במנזלהׄ שריעה וכי יכון מרפקא ללנאס פי אלתצרף, ולא ינאלוא דׄלך אלמרפק אלא באדׄן. ואלאדׄן הו עמל אלערוב ליכון אמאזה בין אלמבאח גמלה ובין אלסיאג ובין אלמחטׄור. 
 קאל אלכׄזרי, לקד אקנעני הדׄא, לכני לם יקו ענדי צנאעהׄ אלערוב חתי תכון תולף בין שתי רשויות. 
 קאל אלחבר, אדׄא פלם תקו ענדך אלשריעה כלהא, איקוי ענדך אסתחלאל אלמאל ואלמלך ואלאהל ואלעביד באכׄדׄ אלקנין, ובאלצואה, ותטליק אלמראה ותחרימהא בעד כונהא חלאלא בקול כתבו וחתמו ותנו גט, ואבאחתהא בעד תחרימהא בקול תהא לי מקודשת. וכל מא פי תורת כהנים ממא יתעלק תמאמה בעמל מא או כלאם מא, וצרעת הבגד והבית אלמתעלקה בקול אלכהן טמא או טהור. וגמיע אלמשכנה אנמא תעלקת אלקדושה פיהא בהקמת משה אלמשכן, ואלמשיחה בשמן המשחה. וכדׄלך אלכהנים אנמא תעלקת אלקדושה בהם באלמלואים ואלתנופה. ואללוים באלטהרה ואלתנופה. ותטהיר אלטמאים במי נדה אלתי הי אפר פרה ואזוב ושני תולעת, וחטוי הבית בשתי צפרים חיות. ותלך אלצנאעה וגפראן אלדׄנוב פי יום הכפורים. ותטהיר אלקדס מן אלטמאות בשעיר עזאזל מע אלאעמאל אלמקתרנה בה. וברכהׄ בני ישראל ברפע אהרן ידיה, ואלתכלם בקול יברך ייי. וכאן יחל מע כל פעל מן הדׄה אלאפעאל אלאמר אלאלאהי, לאן אעמאל אלשריעה כאלאוכאן אלטביעיה גמיעהא מקדרה מן ענד אללה תעׄ, וליס תקדירהא פי קדרהׄ בשרי כמא תרי אלאכואן אלטביעיה תקדר ותתזן ותתנאסב פי אמתזאגהא מן אלטבאיע אלארבע פבאיסר אמר תתם ותתהיא ותחלהא אלצורה אלתי תסתחקהא מן חיואן ונבאת, ויחצל לכל מזאג אלצורה אלתי יסתאהלהא ובאיסר שי יפסד. אלא תרי אלביצׄה יפסדהא אקל ערץׄ מן חר מפרט או ברד או חרכה פלא תקבל צורה אלפרוג ויתממהא תסכׄין אלדגאגה להא תׄלאתׄה אסאביע, פתחלה אלצורה עלי אלכמאל, פמן דׄא אלדׄי יקדר אן יקדר אלאעמאל חתי יחלהא אלאמר אלאלאהי אלא אן יכון אללה וחדה. ופי מתׄל הדׄא צׄל אלכימאויון ואלרוחאניון. אמא אלכימאויון פזעמוא אנהם סיקדרון אלנאר אלטביעיה באוזאנהם חתי תכון להם מא ירדון, ותקלב להם אלאעיאן, כמא תפעל נאר אלחר אלגריזי פי אלחיואן אלדׄי יקלב אלגׄדׄא דמא ולחמא ועטׄמא וסאיר אלאעצׄא פירומון איגאד מתׄל הדׄה אלנאר וגׄלטתהם תגארב וגדוהא באלאתפאק לא מן תקדירהם, כמא וגד אלאנסאן יתכון מע וצׄע אלמני פי אלרחם ואלרוחאניון למא סמעוא מן לדן אדם אלי בני אסראיל מא כאן ינקצׄי להם באלקראבין מן טׄהור אלאתׄאר אלאלאהיה טׄנוא אן אלאבתדא אנמא הו מן אלתחדׄק ואלבחתׄ ואן אלאנביא אנמא כאנוא עלמא מתחכמין ידברון תלך אלגׄראיב בקיאסהם, פטמעוא אן יקדרוא הם איצׄא קראבין פי אוקאת מעלומה וארצאד נגומיה בחסב מא אדי אליה קיאסהם מע אעמאל ובכׄוראת חתי עמלוא מצאחף ללכואכב וגׄיר הדׄא ממא יחרם דׄכרה, ודון האולא אצחאב אלשמות למא סמעוא ען נבי נבי אנה נטק בכדׄא וכדׄא ואנקצׄת לה מעגזה כדׄא טׄנוא אן דׄלך אלכלאם הו אלסבב פי תלך אלמעגזה, פראמוא תלך אלהיאת ליס אלמסתעמל כאלמטבוע אלאעמאל אלשריעיה תשאכל אלטביעיה לסת תדרי חרכאתהא ותחסבהא עבתׄא חתי תרי אלנתיגה פתפוץׄ אלי מדברהא ומחרכהא ותסלם לה כמא לו אנך לם תסמע בגמאע ולא ערפתה ולא ערפת נתיגתה וראית נפסך שרהה אלי אכׄס עצׄו פי אלמראה ואנת תרי מא פי קרבהא מן אלכׄסאסה ומא פי אלאנדׄעאן אלי אלמראה מן אלדנאה לעגבת ולקלת מא הדׄה אלחרכאת אלא עבתׄא וגנונא חתי אדׄא ראית מתׄאלך קד נשא מן אמראה אעגבך אלאמר ותכׄילת אנך מן אעואן אלכׄלקה ואן אלכׄאלק קצד בך עמארה אלדניא. והכדׄא אעמאל אלשריעה אלמקדרה מן ענד אללה תעׄ תדׄבח אלכבש מתׄלא, ותתלותׄ פי דמה ופי סלכׄה ופי תנטׄיף אחשאיה וגׄסלה ותעצׄיתה ורש דמה, ואצלאח חטבה ואיקאד נארה ונצׄדה ולו לם יכן מן אמר אללה תעׄ לאסתכׄפפת בהדׄה אלאעמאל ולראית אנהא מבעדה מן אללה תעׄ לא מקרבה, חתי אדׄא תם עלי מא ינבגׄי וראית אלנאר אלסמאויה, או וגדת פי נפסך רוחא אכׄר לם תעהדה, או מנאמאת צאדקה או כראמאת ערפת אנהא נתיגהׄ מא קדמת ואלאמר אלעטׄים אלדׄי בה אתצלת ועליה חצלת ולם תבאל אן מת בעד אתצאלך בה אדׄ אנמא מותך פנא גסדך פקט. ואמא אלנפס אלתי חצלת פי תלך אלרתבה פלא אנחטאט להא ענהא, ולא בעד ען תלך אלדרגה.  פתבין מן הדׄא אן לא קרב אלי אללה תעׄ אלא באואמר אללה תעׄ ולא סביל אלי אלעלם באואמר אללה אלא מן טריק אלנבוה לא בתקאיס ולא בתעקל, ולא צלה ביננא ובין תלך אלאואמר אלא באלנקל אלצחיח. ואלדׄין נקלוא אלינא תלך אלשראיע לם יכונוא אפראדא, בל כתׄרה ועלמא ואגלא ומתצלין באלאנביא, ולו לם יכונוא גׄיר אלכהניםואללויםואלשבעים זקניםאלדׄין כאנוא חמלהׄ אלתורה ולם ינקטעוא מן לדן משה.
 קאל אלכׄזרי, לם אר אהל בית שני אלא קד נסוא אלתורה ולם ידרוא שריעהׄ אלסוכה חתי וגדוהא מכתובה. וכדׄלך שריעהׄ לא יבא עמוני ומואבי וקיל פיהמא וימצאו כתוב בתורה והדׄא דליל עלי תלאף אלתורה. 
 קאל אלחבר, פנחן אליום אדׄא" אחדׄק מנהם ואערף אדׄ נחפטׄ אלתורה בזעמנא. 
 קאל אלכׄזרי, כדׄלך אקול. 
 קאל אלחבר, פלו כלפנא תקריב קרבאן אכנא נדרי כיף נדׄבחה ולאי גהה, וקיבול דמו והפשטו ונתוחו וכם עצׄוא יעצׄי וכיף יקרב וכיף ירש אלדם ומנחתו ונסכו ואלשירות עליה, ומא ילזם אלכהנים מן קדושה וטהרה ומשיחה ולבאס והיאת, וכיף יאכלון אלקדשים ואזמנתהא ואמכנתהא וגׄיר דׄלך ממא יטול. 
 קאל אלכׄזרי, לסנא נדרי הדׄא דון אמאם או נבי. 
 קאל אלחבר, אלא תרי אהל בית שני כיף בנוא אלמזבח סנין חתי אעאן אללה תעׄ פי בניאן אלבית תׄם פי בניאן אלסור אתטׄן אנהם כאנוא יקרבון גזאפא כיף מא אתפק. 
 קאל אלכׄזרי, ליס ימכן אן יכון עולה אשר ריח נחוח והי שריעה ליסת עקליה אלא ותתם גמיע אגזאהא באדׄן אללה תעׄ ובאמרה לא סימא וקד עלמוא שראיע יום הכפורים ומא אעטׄם מן אלסוכה, וכלהא תחתאג אלי עלם דקיק ומעלם חאצׄר. 
 קאל אלחבר, פמן ידרי הדׄה אלדקאיק מן אלתורה יכׄפי ענה עמל אלסוכה ושריעהׄ לא יבוא עמוני ומואבי. 
 קאל אלכׄזרי, פמא עסי אן אקול ופי וימצאו כתוב. 
 קאל אלחבר, אלחק אלצחיח והו אן מורךׄ אלמקרא לם יען באלכׄפיאת לכן אלמשהוראת אלמעלנאת פלם ידׄכר מע יהושע שיא מן עלמה אלמנקול ען אללה תעׄ וען משה עׄהׄ, בל אנמא דׄכר יום וקוף אלירדן ויום וקוף אלשמס ויום אלמילה לשהרתהא ענד אלגמהור. וכדׄלך מן אכׄבאר שמשון ודבורה וגדעון ושמואל ודוד ושלמה. ולם ידׄכר מן עלומהם ולא ממא כאן להם מן אלאתׄאר פי אלשריעה שיא לכן דׄכר מן אכׄבאר שלמה טעאמה אלעטׄים וגׄנאה אלגסים ולא ידׄכר מן נואדר עלמה גׄיר אז תבאנה שתים נשים זונות. למא אנקצׄי אלאמר בחצׄרהׄ אלגמהור. ואמא חכמה מע מלכת שבא וגׄירהם פלם ידׄכרהא, אדׄ לם יכן גׄרץׄ אלמדון אן ידׄכר חאשי אלמשהור ענד אלגמהור אלדׄי חמלתה אלכאפה. ואמא אלאכׄבאר אלכׄאצה אלתי כאנת תחמלהא אלכׄאצה פכלהא תלפת ענא אלא אלקליל או אלכׄטב אלפציחה מן אלנבוה אלתי אסתעדׄב אלנאס חפטׄהא לגלאלהׄ מענאהא ופציח לפטׄהא. פהכדׄא לם יורךׄ מן אכׄבאר עזרא ונחמיה עׄהׄ גׄיר אלמשהור פי אלגמהור פכאן יום עמל אלסכות יומא משהורא ען עלי זית ועלי הדס ועלי תמרים. פכאן וימצאו כתוב כנאיה ען סמע אלעאמה ואלגמהור ותחרכהם לעמל אלסוכות. ואמא אלכׄואץ פלם יכׄפהם דקיק אלשרע פצׄלא ען גלילה פקצד אלמורךׄ תשניע דׄלך אליום כמא קצד פי יום תטליק אלעמוניות ואלמואביות פאנה כאן יום אתׄר עטׄים פי תטליק אלנאס אמהאת אולאדהם והו אמר ישק ויצעב. ומא אטׄן אמה תאתי למתׄל הדׄא טאעה לרבהא גׄיר הדׄה אלצפוה, פלהדׄה אלשהרה קיל וימצאו כתוב. יעני אנה למא וצל אלקארי עלי אלעאמה אלי לא יבא עמוני ומואבי תחרך אלנאס וכאן סבב הול עטׄים פי דׄלך אליום. 
 קאל אלכׄזרי, אריד אן תגלב לי דׄוקא מן כיפיהׄ אלנקל אלדאלה עלי צחתה. 
 קאל אלחבר, אן אלנבוה צחבת אהל בית שני טול ארבעין עאמא מן אלשיוךׄ אלמוידין בקוהׄ אלשכינה אלתי כאנת פי בית ראשון. אדׄ כאנת אלנבוה אלמכתסבה ארתפעת בארתפאע אלשכינה, פצארת לא תרגי אלא פי אלנאדר וען קוה עטׄימה מתׄל אברהם ומשה עׄהׄ ואלמשיח אלמנתטׄר ואליהו ואמתׄאלהם אלדׄין הם בדׄואתהם מחל אלשכינה ובחצׄורהם יכתסב אלחאצׄרון דרגהׄ אלנבוה פבקי ללקום פי רגועהם אלי אלבית חגי וזכריה ועזרא וגׄירהם. ובעד ארבעין עאמא כאן גמהור אלחכמים אלמסמין אנשי כניסת הגדולה ועדדהן לא ינחצר לכתׄרתהם, והם אלדׄין צעדוא מע זרובבל, אסנדוא רואיתהם אלי אלאנביא כמא קיל ונביאים מסרוה לאנשי כניסת הגדולה, ובעדה עצר שמעון הצדיק כהן גדול ומן תבעה אלתלאמידׄ ואלאצחאב. ובעדה אנטגנס איש סוכו משהור, ומן תלאמידׄה צדוק וביתוס אלדׄין כאנוא אצלא ללכׄוארג ובהם סמוא אלצדוקין ואלביתוסין. ובעדה יוסף בן יועזר חסיד שבכהונה ויוסף בן יוחנן ואצחאבהמא. ופיה קיל משמת יוסף בן יועזר בטלו האשכולות שנאמר אין אשכול לאכול וׄגו׳‎. לאנה לם יחפטׄ עליה דׄנב מנדׄ צבאה אלי ופאתה זׄלׄ. ובעדה יהושע בן פרחיה ואמרה שהיר. וישו הנוצרי כאן מן תלאמידׄה. ונתאי הארבלי מעאצר לה. ובעדה יהודה בן טבאי ושמעון בן שטח ואצחאבהמא. ופי זמאנהמא נשא אצל מדׄהב אלקראיין למא גרי ללחכמים מע ינאי. וכאן כהן וכאנת אמה מתהמה באנהא חללה וערץׄ בה אחד מן אלנאס מן גמהור אלחכמים באן קאל לה ינאי המלך רב לך כתר מלכות הנח כתר כהונה לזרעו של אהרן. פאדכׄלה אצחאבה עלי אלחכמים ליסתפה אליהם וינפיהם ויבדדהם ויקתלהם. פקאל לאצחאבה אדׄא אנא אתלפת אלחכמים מן לנא בעלם אלתורה. פקאלוא הרי תורה שבכתב חאצׄרה כל מן שא אן יתעלם יאתי ויתעלם ולא תבאל בתורה שבעל פה, פקבל מנהם ונפי אלחכמים ופי גמלתהם שמעון בן שטח, וכאן צהרה ואכׄתל אלרבנות מדה קלילה וראמוא אלתשרע באלקיאס פעגזוא, חתי אנצרף שמעון בן שטח וסאיר תלאמידׄה מן אלאכסנדריה ועאד אלנקל אלי אולה וקד תאצל ללקראיין אצל בקום ידאפעון תורה שבעל פה ויתחילון באלחגג כמא תראהם אליום. ואמא אלצדוקין ואלביתוסין והם אלמינים אלמדעו עליהם פי אלצלאה. ואמא אצחאב ישו פהם אלמשמעדים אלדאכׄלון פי אלמעמודיה אלמבטסון פי אלירדן. ואמא אלקראיון פמגתהדון פי אלאצול מתחכמון פי אלפרוע, ורמבא תעדי אלפסאד אלי אלאצול לכן גהלא מנהם לא קצדא. תׄם תלא הדׄא שמעיה ואבטליון ומן תלאמידׄהמא הלל ושמאי. וכאן מן אמר הלל מש שהר מן עלמה וחלמה, והו מן זרע דוד ועאש מאיה ועשרין עאמא. וכאן לה מן אלתלאמידׄ אלאף ופי מכׄתאריהם קיל שמונים תלמידים היו לו להלל הזקן, שלשים מהם ראויים שתשרה עליהם שכינה, ושלשים ראויים לעבר את השנים, ועשרים בינונים. גדול שבהם יונתן בן עוזיאל, קטן שבהם יוחנן בן זכאי שלא הניח מקרא ומשנה ותלמוד והלכות והגדות וכל מדות חכמים וכל מדות סופרים וכל דבר ודבר שהוא מדברי תורה שלא למדו. ואמרו עליו שלא שח שיחת חולין מימיו, ולא הניח אדם בבית המדרש ויצא ולא קדמו אדם לבית המדרש ולא ישן בבית המדרש לא שנת קבע ולא שנת עראי ולא הלך ארבע אמות בלא תורה ובלא תפלין ולא מצאו אדם יושב ודומם אלא יושב ודורש ולא פתח אדם לתלמידיו אלא הוא ולא אמר דבר שלא שמע מפי רבו ולא אמר הגיעה עת לעמוד מבית המדרש וכן היה רׄ אליעזר תלמידו נוהג אחריו. והדׄא רבן יוחנן בן זכאי עאש מתׄל אסתאדׄה מאיה ועשרין עאמא. וחצׄר חרבן בית שני. מן תלאמידׄה רׄ אליעזר בן הורקנוס אלדׄי לה פרקי רׄ אליעזר אלמשהורה פי אלהיה ופי מסאחה אלאפלאך ואלארץׄ וכל שי גׄריב פי עלם אלנגום. ומן תלאמידׄה רׄ ישמעאל בן אלישע כהן גדול והו רׄ ישמעאל של היכלות והכרת פנים ומעשה מרכבה, לאנה עלם אסרארהא חתי אסתחק דרגה קריבה מן אלנבוה, והו אלקאיל פעם אחת נכנסתי להקטיר קטורת וראיתי את אכתריאל יה ייי צבאות וסאיר אלהלכה. ומן תלאמידׄה איצׄא רׄ יהושע אלמשהור אלדׄי גרת לה מע רבן גמליאל אלאכׄבאר אלמשהורה. ורׄ יוסי ורׄ אלעזר בן ערך אלמקול פיה אלו היו כל חכמי ישראל בכף מאזנים ואלעזר בן ערך בכף שניה מכריע הוא את כלם. ופי הדׄה אלאעצאר חאשי האולא אלמשאהיר וחאשי גמהור אלחכמים וחאשי אלכהנים ואללוים אלדׄי כאנת תורתם אומנותם, לא יזאל אלשבעים סנהדרין ועלמהם ובאדׄנהם כאן ולי אלואלי ויעזל אלמעזול מתׄאל מא קיל אמר רׄ שמעון בן יוחאי כך מקובל אני מפי שבעים זקנים ביום שהושיבו את רׄ אלעזר בן עזריה בישיבה. ותואבע אלשבעין מיאין. ותואבע אלמיאין אלאף, אדׄ לא ימכן אן יצפוא סבעון כאמלא אלא ען מיאין דונהם. וכדׄלך עלי תדריג. ובעד האולא רׄ עקיבה ורׄ טרפון ורׄ יוסי הגלילי ואצחאבהם וגמיעהם בעד אלחרבן. ווצל רבי עקיבה אלי חד קריב מן אלנבוה חתי כאן יתצרף פי עאלם אלרוחאניין כמא קיל ענה ארבעה נכנסו לפרדס אחד הציץ ומת ואחד הציץ ונפגע אחד הציץ וקצץ בנטיעות ואחד בא בשלום ויצא בשלום ומנו רׄ עקיבה. פכאן אלדׄי מאת ממן לם יחתמל משאהדה דׄלך אלעאלם אלא אנחל תרכיבה ואלאכׄר גן ותוסוס אלוסואס אלאלאהי פלם ינתפע אלנאס בה. ואלתׄאלתׄ אפסד אלעמליאת למא אשרף עלי אלעקליאת קאילא אן הדׄה אלאעמאל אנמא הי אלאת ואדואת מוצלה אלי הדׄה אלדרגה אלרוחאניה ואנא קד וצלתהא פלא אבאלי באעמאל אלשריעה, פפסד ואפסד, וצׄל ואצׄל, וכאן רׄ עקיבה הו אלדׄי יתצרף פי אלעאלמין מן גׄיר אדׄא ילחקה. וקד קיל ענה ראוי היה שתשרה עליו שכינה כמשה אלא שאין השעה ראויה לכך, והו מן גמלהׄ הרוגי מלכות והו אלדׄין חין קתל כאן יסאל תלאמידׄה הל הו וקת קרית שמע ליקראהא, פקאלוא לה רבינו עד כאן, פקאל להם כל ימי הייתי מצטער על מקרא זה בכל לבבך ובכל נפשך ואפילו הוא נוטל את נפשך עכשיו שבא לידי לא אקימנו, והיה מאריך באחד עד שיצאה נשמתו. 
 קאל אלכׄזרי, מתׄל הדׄא יעיש עישא לדׄידׄא וימות מותא לדׄידׄא תׄם יחיא אלחיאה אלאבדיה פי לדׄה מתצלה. 
 קאל אלחבר, תׄם בעדהם פי עצר ואחד רׄ מאיר ורׄ יהודה ורׄ יוסי ושמעון בן עזאי ורׄ חנניה בן תרדיון ואצחאבהם. ובעד האולא רבי והו רבינו הקדוש והו רׄ יהודה הנשיא. ומעה רׄ נתן ורׄ יהושע בן קרחה וגׄירהם כתׄיר והם אכׄר רואהׄ אלמשנה אלמסמין תנאים, וליס בעדהם אלא אלאמוראים והם אהל אלתלמוד. ודון אלמשנה פי סנת תׄקׄלׄ למנין שטרות, והי סנה קׄנׄ לחרבן בית שני בעד תׄקׄלׄ סנה לארתפאע אלנבוה, אנדרג פיהא כל מא דׄכרנא. הדׄה נכת קלילה מן כתׄירה מן אכׄבארהם ואתׄארהם. וקד ענוא באלמשנה ענאיתהם באלתורה מן נטׄמהם להא ותרתיבהא ועדד אלסדרים ואלפרקים ואלהלכות וחרז אלרואיאת מא יבעד ען אלטׄן אן יכון אמרא מצטלחא עליה, וינטוי פיהא מן פציח אללגׄה אלעבראניה מא לם ישתק מן לגׄהׄ אלמקרא כתׄיר, ואמא איגאז כלאמהא וחסן נטׄאמהא וגודהׄ תצניפהא וחצר וגוה אלמעאני מע אלגזם ואלקטע דון תשכך וטׄן פפי חד ירי מתאמלהא בעין אלחקיקה אן אלבשר יקצר ען תאליף מתׄלהא אלא מע תאייד אלאהי ומא יעאדיהא אלא מן יגהלהא ולם ישתגל בקראתהא ותצפחהא ויסמע מן אתׄאר אלחכמים אלאכׄבאר אלעאמיה אלדרשיה פיקצׄי להם באלפתור ואלנקצאן כמן יקצׄע באלנקצאן עלי מן לקיה דון כׄברה וטול צחבה, ומן מתׄאלאת אסנאדהם אלי אלנבוה קולהם אמר רׄ נחום הלבלר מקובל אני מרבי מיאשא שקבל מאביו שקבל מן הזוגות שקבלו מן הנביאים הלכה למשה מסיני. ומן תחפטׄהם מן נקל אלאפראד קול בעצׄהם לולדה מוצי ענד ופאתה בני חזור לך בארבעה דברים שהייתי אומר, אמר לו ואתה למה לא חזרתה בך, אמר לו אני שמעתי מפי רבים והם שמעו מפי מרובין אני עמדתי בשמועתי והם עמדו בשמועתם, אבל אתה שמעתה מפי יחיד, מוטב להניח את דברי יחיד ולאחוז את דברי מרובים. והדׄה נכת קלילה ונקטה מן בחר מן דלאיל פצׄל רואיאת אלמשנה. ואמא רואיאת אלתלמוד ונקאליה פיטול אלכלאם פיהם ופי טראיקהם ונואדרהם ואמתׄאלהם ואן פיהא מא לא יסתחסן אליום, פקד כאן פי תלך אלאעצאר מסתעמלא מסתחסנא. 
 קאל אלכׄזרי, כדׄלך ארי פי גזאיאת אכׄבארהם מא יכׄל במא תצף מן כליאתהא מן תכׄריגהם איאת אלתורה אלי וגוה יבעדהא אלקיאס ותשהד אלנפוס באנה לם יכן אלקצד מן דׄלך אלפסוק מא דׄכרוה מרה פי אלאחכאם ומרה פי אלדרשות. וכדׄלך מא להם מן הגדות ומעשיות תסתבעדהא אלעקול. 
 קאל אלחבר, אראית מא להם מן אלתחריר ואלתחרי פי שרח אלמשנה ואלבריתא, ומא ינתהון פיהא מן אלתדקיק ואלתחקיק דון מסאמחה פי לפטׄה פכיף פי מעני. 
 קאל אלכׄזרי, ראית מא יפוק כל גדל בל דׄלך אלברהאן אלדׄי לא תעקב וראה. 
 קאל אלחבר, אפיקאס עלי מן ידקק הדׄא אלתדקיק אנה יגהל מן אלפסוק מא נדריה נחן. 
 קאל אלכׄזרי, דׄלך מחאל בל אלאמר עלי אחד וגהין אמא אנא נחן לא נדרי טרק תפסירהם ללתורה. ואמא אלדׄין יפסרון אלהלכה ליסוא הם אלמפסרין ללתורה. והדׄא אלוגה אלתׄאני מחאל וקלילא מא נרי להם תפסיר פסוק יטאבק אלקיאס וטׄאהר אללפטׄ כמא אנא לא נרי להם תפסיר הלכה אלא פי גאיהׄ אלמטאבקה ללקיאס. 
 קאל אלחבר, לכן נקול אחד אמרין אמא אן להם אסראר כׄפית ענא פי טרק תפסיר אלתורה כאנת ענדהם נקלא פי אסתעמאל שלש עשרה מדות. ואמא אן גלבהם ללפסוקים עלי טריק אלאסנאד אלמסמאה ענדהם אסמכתא יגעלונהא עלאמה לנקלהם כמא געלוא ויצו ייי אלהים על האדם לאמר מכל עץ הגן אכל תאכל עלאמה עלי שבע מצות שנצטוו בני נח. ויצו אלו הדינין. ייי זה ברכת השם. אלהים זו עבודה זרה. על האדם זו שפיכות דמים. לאמר זה גלוי עריות. מכל עץ הגן זה גזל. אכל תאכל זה אבר מן החי. מא אבעד מא בין הדׄה אלגׄראץׄ והדׄא אלפסוק, לכן ענד אלקום נקל הדׄה אלשבע מצות ועלקוהא בהדׄא אלפסוק כאלסימן תסהילא לחפטׄהא. ועסי אלוגהין ענדהם פי תפסיר אלפסוקים או תׄם וגוה גׄאבת ותקלידהם ואגב מדׄ צח עלמהם ודינהם ואגתהאדהם וגמהורהם אלעטׄים אלדׄי לא יגוז פיה אלתואטו פלא נרתאב בקולהם ואנמא נרתאב באפהאמנא כמא נפעל פי אלתורה ומא ינטוי פיהא מן כלאם לא תחתמלה נפוסנא ולא ריב ענדנא פי שי מנה, וננסב אלתקציר אלי אנפסנא.  ואמא אלהגדותפמנהא אסתעמאל תוטיה ומקדמה לגׄרץׄ ירידון תאכידה ותאיידה מתׄלאמרו כשירד רבון העולמים למצרים, לתאכיד אלאימאן באןיציאת מצריםאנמא כאנת קצדא מן אללה, לא באתפאק ולא בוסאיט מן חיל אלנאס ורוחאניאת כואכב ומלאיכה וגן וכל מא יכׄתלג באלבאל אלמפכר, בל באמרה תעׄ וחדה. פקאלוא עלי טריק מא יקולוןכביכול. יענון בעד אן יתפק כדׄא וכדׄא לכאן כדׄא וכדׄא, ועלי אן הדׄא ליס פי אלתלמודולא יוגד אלא פי בעץׄ אלסדוריןלכן מע הדׄא מתי וגדת מתׄלה פאלי הדׄא ינחו כמא קאל מיכיהו לאחאבראיתי את ייי יושב על כסאו וׄגו׳‎. ויאמר ייי מי יפתה את אחאב וגו׳‎ ויצא הרוח וׄגו׳‎. וסאיר אלקול ולם יכן פי אלחקיקה אכתׄר מן קולההנה נתן ייי רוח שקר בפי כל נביאיך אלהוגׄיר דׄלך מקדמה ותוטיה כׄטאביה מותׄקה מוכדה להדׄא אלקול אנה חק. ומנהא אוצאף מן משאהדאת רוחאניאת ראוהא ליס במסתגׄרב עלי אולאיך אלפצׄלא אן ירוא צורא מנהא כׄיאליה לעטׄים תפרדהם ואצפא אדׄהאנהם. ומנהא צור להא חקיקה מן כׄארג כמא ראהא אלאנביא. וכדׄלךבת קולאלתי צחבתהם פיבית שנידרגה דון אלחזוןואלקול. פלא יסתבעד קולרׄ ישמעאלשמעתי בת קול שמנהמת כיונהוגׄיר דׄלך, אדׄ תבין מן משהד משה ואליהו עׄהׄ מא יגעל הדׄא מן אלממכן, פאדׄא גא בה אלכׄבר אלצאדק וגב קבולה. ויאול פי קולהאוי לי שחרבתי את ביתימא יאול פיוינחם ייי ויתעצב אל לבו. ומנהא מא הי אמתׄאל מצׄרובה עלי אסראר עלום מנע כשפהא אדׄ לא מנפעה פיהא ללגמהור והי מערצׄה ללבחתׄ ואלתפחיש ללאפראד יטׄפר בהא מן אסתחקהא ואחד פי עצר או פי אעצאר. ומנהא מחאליהׄ אלטׄאהר ויתבין גרצׄהא באיסר נטׄר מתׄל קולהםשבעה דברים נבראו קודם לעולם גן עדן ותורה וצדיקים וישראל וכסא הכבוד וירושלם ומשיח בן דוד, נטׄירא לקול אלעלמא אול אלפכרה אכׄר אלעמל. פלמא כאן קצד אלחכמה פי כׄלקה אלדניא אלתורהאלתי הי גסד אלחכמה וחמלתהא הם אלצדיקיםובינהם יחלכסא הכבוד, ואלצדיקיםבאלחקיקה לא יכונון אלא מן צפוה והםישראלולא יליק בהם אלא אכׄץ אלמואצׄע והיירושלים, ולא ינטׄמהם אלא אשרף אלנאס והומשיח בן דוד, ומאלהם ומסירהם אליגן עדן, וגב אן תוצׄע הדׄה מכׄלוקה באלקוה קבל אלעאלם. ומן אלמחאליהׄ אלטׄאהר איצׄא מא דׄכר מןעשרה דברים נבראו בין השמשות פי הארץ ופי הבאר ופי האתון וגוׄללתופיק בין אלשריעה ואלטביעה אדׄ אלטביעה תקול באלעאדה ואלשריעה תקול בכׄרק אלעאדה. ואלתופיק בינהמא אן אלעאדאת אלתי אנכׄרקת אנמא הי באלטביעה. לאנהא פי אלאראדה אלקדימה משרוטה בהא מבניה עליהאמששת ימי בראשית, ולסת אנכרך יא מלך אלכׄזר אן יכון פי אלתלמודאמור ליס אקדר עלי אקנעך פיהא ולא עלי צׄמהא אלי מצׄמאר. והי אלתי צׄמהא אלתלמודאגתהאד אלתלאמדׄה למא כאן ענדהם אןאפילו שיחת חכמים צריכה תלמוד. ומא כאן יתחרון אלא יקולוא אלא מא סמעוה מן אסתאדׄיהם מע אגתהאדהם אן ירווא כל מא סמעוה מן אסתאדׄיהם ויתחרון פי דׄלך לפטׄהם בעינה ורבמא לם יפהמוא מענאהא פקאלוא אן הכדׄא רוינא וסמענא. ורבמא כאן ללאסתאדׄ פי דׄלך אגׄראץׄ כׄפית ען תלאמידׄה פוצל אלאמר אלינא פאסתכׄפפנא בה למא לם נדר גׄרצׄה. ולכן גמיע הדׄא פי מא לא יחל ולא יחרם פלא נבאלי בה ולא יכׄל פי אלתאליף מע אלוגוה אלתי דׄכרנא.
קאל אלכׄזרי לקד טיבת נפסי ומכנת אימאני באלנקל ואריד אלאן אן תערץׄ לי דׄוקא מן עלומכם בעד אן תזידני ביאנא פי אסמא אללה תעׄ ותוסע לי פי דׄלך קלילא בעון אללה.

Essay 4

 קאל אלחבר, אלהים צפה למאלך אמר מא וחאכמה וקד יכון פי אלכל אדׄא אריד בה מאלך אלעאלם באסרה. וקד יכון פי אלגז אדׄא אריד בה קוה מן קוי אלפלך או טביעה מן אלטבאיע או חאכם מן אלנאס. ואנמא אנבני הדׄא אלאסם עלי אלגמע מן שאיע אלאסתעמאל אלגארי בין אלאמם אלדׄין כאנו יתכׄדׄון אצנאמא יעתקדון כל ואחד מנהא ענדהם אלאה, פיסמון אלגמלה אלהים ויחלפון בהא וכאנהא חאכמה עליהם, פהי מתכתׄרה בתכתׄר אלקוי אלמדברה ללבדן ואלקוי אלמדברה ללעאלם, פאן אלקוי כנאיה ען אסבאב אלחרכאת, פאן כל חרכה פען קוה גׄיר קוהׄ אלחרכה אלאכׄרי. פאן פלך אלשמס ופלך אלקמר ליס יגריאן בקוה ואחדה לכן בקוי מכׄתלפה, ולם ילתפתוא אלי אלקוה אלאולי אלתי ענהא צדרת גמיע הדׄה אלקוי, אמא לאנהם לם יקרוא בהא, ואדעוא אן גמאעהׄ הדׄה אלקוי הי אלמכני ענהא באלאה, ואן אלנפס איצׄא אנמא הי גמאעהׄ אלקוי אלמדברה ללבדן. ואמא אנהם אקרוא באללה לכנהם אסתבעדוא אלאנתפאע בעבאדתה וזעמוא אנה אנזה וארפע מן אן יערפנא פצׄלא ען אן יעני בנא — תעאלי אללה ען קולהם — פצארוא לא יעבדון אמרא ואחדא לכן כתׄירא יסמונה אלהים, גמלה תעם אלאסבאב דון תפציל. ואלתחריר ואלתפציל אנמא הו פי אלאסם אלמכתוב ביוד הא ואו הא יתברך ויתרומם. פהו אסם עלם משאר אליה באלצפאת לא באלמכאן, בעד אן כאן מגהולא אן כאן יסמי אלהים עלי אלעמום פסמיׄ ה׳‎ עלי אלכׄצוץ. כאן סאילא סאל אי אלהים הו אלדׄי ינבגׄי אן יעבד אלשמס או אלקמר או אלסמא או אלברוג או אחד אלכואכב או אלנאר או אלהוא או אלמלאיכה אלרוחאניון או גׄיר דׄלך, פאן לכל ואחד מנהא תאתׄירא וחכמא, וכל ואחד מנהא סבב פי אלכון ואלפסאד. פיכון אלגואבׄ ה׳‎ כקולך פלאן אסם עלם מתׄל ראובן ושמעון בעד אן יפהם מן לפטׄ ראובן ושמעון חקיקהׄ דׄואתהמא. 
 קאל אלכׄזרי, וכיף אשכׄץ מן לא אשארה אליה לכן אסתדל עליה מן אתׄארה. 
 קאל אלחבר, בל ישאר אליה באלמשאהדה אלנבויה ובאלבצירה, לאן אלאסתדלאל מצׄלל, ומן אלאסתדלאל תחדתׄ אלזנדקה ואלמדׄאהב אלפאסדה. וכאן אלתׄנויה אדאהם אלי אלקול בסבבין קדימין אלא אלאסתדלאל. וכאן אלדהריה אדאהם אלי אלקול בקדם אלפלך ואנה סבב נפסה וסבב גׄירה אלא אלאסתדלאל. וכדׄלך עבאד אלנאר ועבאד אלשמס אלאסתדלאל אדאהם אלי דׄלך, לכן טרק אלאסתדלאל אדאהם אכׄתלפת, פמנהא מסתקצאה ומנהא מקצרה ואחפלהא אסתקצא אלפלאספה. וטרק אלאסתדלאל אדתהם אלי אלקול ברב לא יצׄרנא ולא ינפענא ולא ידרי צלואתנא וקראביננא ולא טאעתנא ולא עציאננא, ואן אלעאלם קדים כקדמה, פליס ענד ואחד מנהם אסם עלם ללה משאר אליה, לכן ענד מן סמע כׄטאבה ואמרה ונהיה, ותׄואבה ענד אלטאעה ועקאבה ענד אלמעציה פהו יסמיה באסם עלם כנאיה ען דׄלך אלדׄי כׄאטבה וחקק ענדה אנה כׄאלק אלעאלם בעד עדמה, פאולהם אדם מא כאן לידרי אללה לולא כׄטאבה ותׄואבה ועקאבה ואכׄתראעה לה חוה מן צׄלע מן אצׄלאעה, פתחקק אן דׄלך הו כׄאלק אלעאלם, ואשאר אליה באלקול ואלצפאת וסמאהׄ ה׳‎. ולולא הדׄא לבקי עלי אסם אלהים לא יתחקק מא הו הל ואחד אם אכתׄר. הל הו עאלם באלגזאיאת אם לא. תׄם קין והבל אנמא ערפאה בעד תקלידהמא לאביהמא באלמשאהדה אלנבויה. תׄם נח. תׄם אברהם ויצחק ויעקב אלי משה. ומן בעדה אלאנביא פסמוה הםׄ ה׳‎ במשאהדתהם. וסמאה אלקום אלמקלדון להם בתקלידהם להםׄ ה׳‎. מן חיתׄ יתצל אמרה ותדבירה באלנאס. ויתצל אלאצפיא מן אלנאס בה חתי ישאהדונה בואסטהׄ מא יתסמי כבוד ושכינה ומלכות ואש וענן וצלם ותמונה ומראה הקשת וגׄיר דׄלך ממא ידלהם אנהם מכׄאטבון מן ענדה תעׄ פיסמון דׄלך כבודׄ ה׳‎. ורבמא סמוהׄ ה׳‎, ורבמא סמוא אלארוןׄ ה׳‎, כקול קומהׄ ה׳‎ ענד אלקיאם, ושובהׄ ה׳‎ ענד אלנזול. ועלה אלהים בתרועהׄ ה׳‎ בקול שופר, והם ירידון ארוןׄ ה׳‎. ורבמא סמוא אלנסבה אלתי בין ישראל ובינה ואלאצׄאפהׄ ה׳‎, ופי דׄלך קיל הלא משנאיךׄ ה׳‎ אשנא. ואויביׄ ה׳‎ ירידון עםׄ ה׳‎, או בריתׄ ה׳‎, או תורתׄ ה׳‎, אדׄ לא אצׄאפה בינה ובין מלה מן אלמלל. אדׄ אנמא יפיץׄ נורה עלי אלצפוה פהם מקבולון מנה והו מקבול מנהם. ובדׄלך יתסמי הו אלהי ישראל ויתסמון הם עםׄ ה׳‎ ועם אלהי אברהם. והב אן בעץׄ אלמלל קד אתבעוה ועבדוה סמאעא ותקלידא, אין קבולה הו להם ואתצאלה בהם ורצׄאה ען טאעתהם וסכׄטה לעציאנהם, נראהם מתרוכין מע אלטביעה ואלאתפאק, יסעדון וינחסון בחסבהמא לא באמר יתחקק אנה באמר אלאהי וחדה. וכדׄלך כצצנא בקולהׄ ה׳‎ בדד ינחנו ואין עמו אל נכר. פצאר הדׄא אלאסם כׄאצא בנא אדׄ לא יערפה חק מערפתה גׄירנא, והו אסם עלם לא יחתמל הא אלמערפה כמא תזאד עלי אלהים פיקאל האלהים. והדׄא אלאסם מן גמלהׄ אלפצׄאיל אלתי כׄצצנא בהא וסרה מסתור. ואמא פצׄילהׄ אלחרוף אלכׄאצה בה פהי אלנאטקה לאנהא אחרף אׄהׄוׄיׄ אלתי הי עלהׄ טׄהור גמיע אלחרוף אדׄ לא ינטק בחרף מן אלחרוף מהמא לם תחצׄר קוהׄ הדׄה, אעני אלפתחה ללאלף ואלהא, ואלצׄמא ללואו, ואלכסר לליא, פהי כאלארואח. וסאיר אלחרוף כאלאגסאם.  ואמאיָהּפמתׄלה. ואמאאֶהְיֶהפישבה אן יכון מן הדׄא אלאסם, וישבה אן יכון משתקא מןהָיָה, אראד בה צרף אלאדׄהאן ען אלפכרה פי חקיקהׄ אלדׄאת אלממתנעה מערפתהא, פלמא סאלהואמרו לי מה שמואגאבה קאילא מא באלהם יטלבון מא לם ימכנהם אדראכה, שביהא בקול אלמלאךלמה זה תשאל לשמי והוא פלאי, לכן קל להםאהיה, ותפסירהאשר אהיה. יעני אלחאצׄר אלדׄי אחצׄרכם מתי טלבתמוני פלא יטלבוא אעטׄם דלילא מן וגודי מעהם, פליסמוני הכדׄא, פקאלאהיה שלחני אליכם. וקד כאן תקדם וגעל ברהאנה למשה מתׄל הדׄא בקולהכי אהיה עמך וזה לך האות, אלאיה אני מרסלך אני אחצׄרך פי כל מכאן, ותאבעה במא ישאכל הדׄא בקולהאלהי אבותיכם אלהי אברהם אלהי יצחק ואלהי יעקבאלמשהורין באלאמר אלאלאהי מעהם אבדא. ואמאאלהי האלהים, פכנאיה ען כון גמיע אלקוי אלפעאלה מפתקרה אלי רב ינטׄמהא ויצרפהא. ואֲדֹנֵי הַאֲדֹנִיםמראדף לה. ואמאאֵלפמשתק מןאֱיָלוּת, וענה צדרת אלקוי פהו מנזה מן אלאשתבאה בהא, וסאגׄ קולמי כמוך באליםגמעאֵל. ואמאקדושפכנאיה ען אלתנזיה ואלתרפיע ען אן יליק בה צפה מן צפאת אלמכׄלוקאת ואן סמי בהא עלי אלמגאז, ולדׄלך סמע ישעיהוקדוש קדוש קדוש. אלי מא לא נהאיה, יענע אנה מנזה ומרפע ומקדס ומברא ען אן ילחקה שי מן נגאסאת אלאמה אלתי חל נורה פימא בינהם, ולדׄלך ראהעל כסא רם ונשא. פיכני בקדושען אלרוחאני אלדׄי לא יתגסם ולא יתשבתׄ בגאנבה שי ממא יתעלק באלמגסמאת פיקאלקדוש ישראלכנאיה ען אלאמר אלאלאהי אלמתצל בה, תׄם בגמהור דׄריתה אתצאל תדביר וסיאסה לא אתצאל לצוק וממאסה. וליס במבאח לכל מן שא אן יקולאלהַי וקדשִיאלא עלי סביל אלמגאז בטריק אלתקליד. ואמא עלי חקיקה פאנמא יקולה נבי או ולי ממן יתצל בה אמר אלאהי, ולדׄלך יקאל ללנביחל נא את פני יהוה אלהיך, וקד כאן אלמקצוד בהדׄה אלאמה אן תכון נסבתהא מן אלאמם כנסבהׄ אלמלך מן אלנאס כקולהקדושים תהיו כי קדוש אניׄ ה׳‎ אלהיכם. ואמאאֲדֹנָיאלמכתוב אלף דלת נון יוד פהו כאלאשארה אלי שי ואן כאן פי חקה מנזהא ען אלאשארה, לאן אלאשארה אנמא הי לגהה דון גהה. פקד ישאר אלי אלאשיא אלמנפעלה ענה אלמתצרפה לה תצריפא אוליא כמא ישאר אלי אלעקל פיקאל אנה פי אלקלב או פי אלדמאגׄ פיקאל הדׄא אלעקל ודׄאך אלעקל, ולא אשארה באלחקיקה אלא אלי מא יתחיז במכאן, ועלי אן אלאעצׄא כלהא תתצרף ללעקל פאן כאן דׄלך בואסטהׄ אלקלב או אלדמאגׄ, פאלתה אלאולי ישאר אליהא אן אלעקל הנאך, כדׄלך ישאר אלי אלסמא, לאנהא אלה תתצרף במגרד אראדתה תעׄ דון אסבאב אכׄר מתוסטה בינהמא, ולא ישאר אלי שי מן אלמרכבאת לאנהא אלאת מתצרפה בתוסט אסבאב אכׄר תתסלסל אליה תעׄ פאנה סבב אלאסבאב, פיקאלהיושבי בשמים.כי האלהים בשמים. ורבמא קיל עלי אלמגאזיראת שמים.וירא שמים בסתר. ומן השמים ירוּחָמוּ. וכדׄלך ישאר אליעמוד האש ועמוד הענןויסגד נחוה ויקאל אן אלרב הנאך לאן דׄאך אלעאמוד תצרפה במגרד אראדתה, וליס כסאיר אלגׄמאם ואלניראן אלמתפקה פי אלגו מן אסבאב אכׄר. וכדׄלך ישאר אליאש אוכלת בראש ההראלתי ראתהא אלעאמה, ואלי אלצורה אלרוחאניה אלתי ראתהא אלכׄאצהותחת רגליו כמעשה לבנת הספיר. וסמיתאלהי ישראל. וכדׄלך ישאר אליארון הבריתפיקאל ענהאדון כל הארץ, לטׄהור אלעגאיב מעה ועדמהא דונה, כמא סמית אלעין מבצרה, ואלמבצר בה גׄירהא, אעני אלנפס. וקד ישאר אלי אלאנביא ואלעלמא אלפצׄלא לאנהם כאלאלאת אלאולי לאראדהׄ אללה יתצרפון במשייתה ולא יכׄאלפון שיא מן אמרה. ותטׄהר אלעגאיב בהם. ובמתׄל הדׄה אלאשארה קאלת אלאחבאראתׄ ה׳‎ אלהיך תירא לרבות תלמידי חכמים. וחקיק מן הו פי מתׄל הדׄה אלדרגה אן יתסמיאיש אלהים. צפה מרכבה מן אלנאסות ואללאהות כאנך קלת אלאנסאן אלאלאהי. פענד אלמכׄאטבה לשי אלאהי משאר אליה יקאלאדניבאלף דלת נון יוד, כאנה יקול יא מולאי. וישיר אלי מא יחיז מכאן מגאזא כקוליושב הכרובים. ויושב ציון, ושוכן ירושלם, פתכתׄרת אלצפאת, ואלדׄאת ואחדה, לאכׄתלאף מחל אלקאבל, כאכׄתלאף אלשעאעאת ואלשמס ואחדה. והדׄא אלמתׄאל ליס במטאבק באלכליה אלא לו כאנת אלשמס גׄיר מדרכה פתוגד אלשעאעאת ולא ידרך סבבהא אלא בטריק אלאסתדלאל. ולא בד מן אלתוסע קלילא פי אלכלאם ההנא לאנה מוצׄע אעתראץׄ כיף ישאר אלי מכאן מן לא מכאן לה תׄם יעתקד פי אלמשאר אליה אנה אלסבב אלאול, פנוטי פי גואב דׄלך תוטיה, פנקול אן אלחואס תדרך מן אלמחסוסאת אעראצׄהא לא גואהרהא. פמא תדרך מן אלרייס. אלדׄי תעתקד תעטׄימה. בל קד תראה פי אלחרב פי זי מא, תׄם תראה פי אלמדינה פי זי אכׄר, ותראה פי מנזלה פי זי תׄאלתׄ, ותקול אן הו אלסלטאן בקצׄא אלעקל לא בקצׄא אלחס. ורבמא ראיתה צביא תׄם שאבא תׄם כהלא תׄם שיכׄא וראיתה צחיחא תׄם מריצׄא. וקד תבדלת מראיאתה ומלמוסאתה ואכׄלאטה ואכׄלאקה. ואנת תקצׄי אנה הו הו. ואנמא קצׄית עלי אנה כׄאטבך ואמרך ונהאך ודׄלך מנה אנמא הו אלעקל או אלנפס אלנאטקה. וקד תׄבת אן דׄלך אלגז מנה גוהר גׄיר מתחיז פלא אשארה אליה ואנת קד אשרת אליה וקצׄית באנה אלסלטאן. בל גסם יחרכה מן שא וינפעל מן אנפעאלאת מן אלאתפאק ואלאראדה כאלסחאב אלדׄי אתפק פי אלגו תחמלה ריח ותסוקה אכׄרי ותגמעה ריח ותפרקה ריח אכׄרי. וכאן קבל דׄלך גסמא לא ינפעל אלא בארדהׄ נפס דׄלך אלסלטאן. פכאן כעמוד אלגׄמאם אלאלאהי אלדׄי לא תבדרה אלאריאח מתׄאל אכׄר אלשמס נראהא דאירה בסיטה בקדר אלתרס ופי שכלה מצׄיה חארה סאכנה. ואלעקל יקצׄי באנהא כרה בקדר כרהׄ אלארץׄ נחו קׄסׄוׄ מרה ואנהא ליסת חארה ולא סאכנה לכן מתחרכה חרכתין מתצׄאדתין משרקיה ומגׄרביה בשראיט יטול שרחהא. פלם תוצׄע ללחואס קוה לאדראך גוהר אלאשיא בל קוה כׄאציה לאדראך אעראץׄ תאבעה יסתדל מנהא אלעקל עלי גוהרהא וסבבהא פלא יקף עלי אלמאהיה ואלמעני אלא אלעקל אלצחיח. פכל מא הו עקל באלפעל כאלמלאיכה ידרך אלמעאני ואלמאהיאת בדׄואתהא מן גׄיר חאגה אלי אן תתוסטהא אעראץׄ. ואמא עקולנא אלתי הי אולא באלקוה לאנגׄמארהא פי אלהיולי פלא ימכנהא אלוקוף עלי חקאיק אלאשיא אלא בלטאיף צנע אללה תעׄ בכׄצוציאת וקוי וצׄעהא פי אלחואס משאכלה לאעראץׄ אלמחסוסאת מלאזמה אבדא פי גמיע אלנוע פלא יכׄתלף בצרי מע בצרך אן תלך אלצפיחה אלמדורה אלמנירה אלמסכׄנה הי אלשמס, ואן כאנת הדׄה אלצפאת מנפיה ענד אלעקל לא יצׄר דׄלך באלנטׄר מן חיתׄ אסתדללנא בהא עלי מראדנא כמא ינתפע אלבציר אלעאקל יטלב נאקתה בקול אלאעמש אלאחול ארי פי מוצׄע כדׄא גׄרנוקתין פיעלם אלבציר אנה אנמא ראי אלנאקה ואן עמשה כׄיל לה אנה גׄרנוק וחולה כׄיל לה אנה אתׄנאן פאנתפע אלבציר בשהאדהׄ אלאעמש ועדׄרה פי סו עבארתה לסו נטׄרה. פהכדׄא אלחואס ואלקוה אלכׄיאליה ענד אלעקל וכמא תלטף אלכׄאלק תעׄ פי וצׄע הדׄה אלנסבה בין אלחס אלטׄאהר ואלמחסוס אלגסמאני כדלך תלטף ופי וצׄע נסבה בין אלחס אלבאטן ואלמעני גׄיר אלמגתסם, פגעל למן שרף מן כׄלקה עינא באטנה תרי אשיא באעיאנהא לא אכׄתלאף פיסתדל מנהא אלעקל עלי מעני תלך אלאשיא ולבאבהא. ומן כׄלקת לה תלך אלעין הו אלבציר באלחקיקה וירי גמיע אלנאס כאלעמי פיהדיהם וירשדהם, ויושך אן תכון תלך אלעין הי אלקוה אלמתכׄילה מהמא כׄדמת אלקוה אלעקליה פתרי צורא עטׄימה האילה תדל עלי חקאיק לא ריב פיהא. ואעטׄם אלדליל עלי חקיקתהא אתפאק גמיע דׄלך אלצנף עלי תלך אלצור אעני גמיע אלאנביא פאנהם ישאהדון אשיא ישהד פיהא בעצׄהם לבעץׄ כמא נפעל נחן פי מחסוסאתנא פנשהד בחלאוהׄ אלעסל ומרארהׄ אלחנטׄל. ואן ראינא מן כׄאלפנא קלנא אנה כׄארג ען אלאמר אלטביעי, פהאולא לא מחאלה ישאהדון דׄלך אלעאלם אלאלאהי באלעין אלבאטנה פירון צורא משאכלה לטבאיעהם ומא אלפוא פיצפונהא באלצפאת אלתי שאהדוהא מגסמה ותלך אלצפאת חקיקה באלאצׄאפה אלי מא יטלבה אלוהם ואלכׄיאל ואלחס וליסת בחקיקה באלאצׄאפה אלי אלדׄאת אלתי יטלבהא אלעקל כמא מתׄלנא פי אלרייס. פאן מן קאל הו אלטויל אלאביץׄ לאבס אלדיבאג אלדׄי עלי ראסה אלעלם ומא אשבה דׄלך לם יכדׄב. ומן קאל ליס הו דׄלך לכן אלעאקל אלממיז אלאמר אלנאהי פי בלד כדׄא פי עצר כדׄא עלי אמה כדׄא לם יכדׄב איצׄא, פישאהד אלנבי באלעין אלבאטנה אכמל אלצור אלתי שאהדהא כצורהׄ רייס או קאץׄ מתקעד עלי כרסי פי חאל אמר ונהי ותוליה ועזל פיעלם אנהא צורה תשאכל רייסא מטאעא. ואדׄא ראי צורהׄ חאמל סלאח או חאמל אלאת כתאבה או משמר לעמל אמר מא עלם אנהא צורה תשאכל אלכׄאדם אלמטיע, פלא ישק עליה תשביה אדמי באלכׄאלק. ואמא באעתבאר אלעקל פישבהה אולא באלנור לאנה אשרף אלמחסוסאת ואלטפהא ואשדהא אחאטה ואשתמאלא באגזא אלעאלם. פאדׄא תפכר פי אלצפאת אלתי לא בד מנהא מגאזא או חקיקה מתׄל חי ועאלם וקאדר ומריד ומדבר ונאטׄם ומעטי כל שי חקה וחאכם עאדל לם יגד פי משאהדתנא אשבה בה מן אלנפס אלנאטקה והי אלאנסאן אלכאמל והי הו מן חיתׄ הו אנסאן לא מן חיתׄ הו גסם, פאנה ישתרך פי דׄלך מע אלנבאת, ולא מן חיתׄ הו חיואן, פאנה ישתרך איצׄא פי דׄלך מע אלבהאים, וקד שבה אלמתפלספון אלעאלם באנסאן כביר, ואלאנסאן בעאלם צגׄיר. פאן כאן הדׄא וכאן אללה רוח אלעאלם ונפסה ועקלה וחיאתה כמא תסמי בחי העולם, פקד צח אלתשביה בטריק אלעקל, פכיף וללנבוה בצר אגלי מן אלקיאס, פדׄלך אלבצר אדרך אלמלא אלאעלי עיאנא וראי עמאר אלסמא מן אלרוחאניין אלמקרבין וגׄירהם פי צורהׄ אדם, ואליהם אלאשארה פי קולה תעׄנעשה אדם בצלמנו כדמותנו, יעני אני קד דרגת אלכׄלקה וסקתהא עלי תרתיב אלחכמה מן אלענאצר אלי אלמעאדן אלי אלנבאת אלי חיואן אלמא ואלהוא, תׄם אלי חיואן אלארץׄ דׄואת אלחואס אלדׄכיה ואלאלהאמאת אלעגיבה. וליס בעד תלך אלרתבה אלא רתבה תקארב אלגנס אלאלאהי אלמלאיכי, פכׄלק אדם פי צורהׄ מלאיכתה וכׄדמה אלמקרבין אליה באלרתבה לא באלמכאן, אדׄ תעאלי ען אלמכאן, פעלי כלא אלתשביהין לא ימכן אן יכון מתׄאלה ענד אלכׄיאל אלא צורהׄ אגל אלנאס יצדר ענה אלנטׄאם ואלרתבה לסאיר אלנאס עלי דרגאת כמא ענה תעׄ תרתיב אלעאלם ונטׄאמה, פירי פי חין אלעזל ואלתוליה ואלחכם עלי ממאלךעד די כרסון רמיו ועתיק יומין יתב. ופי חין אלגׄצׄב ואלאהמאם באלאקלאעיושב על כסא רם ונשא, ושרפים עומדים ממעל לו. ופי חין אלאקלאע אלמרכבהאלתי ראהא יחזקאל, וחצל גמיע הדׄא פי אלכׄיאל כׄארג מוצׄע אלנבוה והו כמא חדדהמים סוף עד ים פלשתים, וינתטׄם פיה מתׄלמדבר סיני ופארן ושעיר ומצריםאיצׄא, פאן לדׄלך אלמכאן כׄצוציה אדׄא אתפק להא קאבל מע אלשראיט אלשרעיה אלמאמור בהא, תראת תלך אלצור עיאנא באלבצרבמראה ולא בחידות, כמא ראי משה אלמשכן וסדר עבודה וארץ כנעןבאגזאיהא, ומשהדויעברׄ ה׳‎ על פניו, ומשהד אליהו פי דׄלך אלמוצׄע בעינה פהדׄה אלאשיא אלתי לא תדרך קיאסא אבטלתהא פלאספהׄ יונאן לאבעאד אלקיאס מא לם יר מתׄלה, ואתׄבתהא אלאנביא למא לם ימכנהם אנכאר מא שאהדוא באלעין אלרוחאניה אלתי פצׄלוא בהא, וכאנוא גמאעאת ופי אעצאר מכׄתלפה לא יגוז עליהם אלאצטלאח, ואקר להם אלעלמא אלדׄין אדרכוהם ושאהדוהם פי חאל נבותהם. ולו שאהד פלאספהׄ יונאן אלאנביא פי חאל נבותהם ומעגזאתהם לאקרוא להם ולטלבוא וגוהא קיאסיה פי כיפיהׄ חצול הדׄה אלרתבה ללאנסאן. וקד פעל דׄלך בעצׄהם לא סימא אלמתפלספון מן אהל אלאדיאן. פאלי מתׄל הדׄא תקע אלאשארה באדניבאלף דלת נון יוד לאמר אלאהי חאצׄר כאנה יקול לה יא מולאי. ומלאכות הׄכנאיה ען אלרסאלה. ואלמלאך קד יכון מכׄלוקא לוקתה מן אלאגסאם אלענצריה אללטיפה, וקד יכון מן אלמלאיכה אלסרמדיין, ולעלהם אלרוחאניון אלדׄין יזעמהם אלפלאספה ולא לנא דפעהם ולא עלינא קבולהם. ואלשך פימא ראי ישעיהו ויחזקאל ודניאל הל הו מן אלמכׄלוקין או מן אלצור אלרוחאניה אלתׄאבתה. וכבוד הׄהו אלגסם אללטיף אלתאבע לאראדהׄ אללה אלמתשכל בחסב מא יריד ערצׄה ללנבי הדׄא בחסב אלראי אלאול. ואמא בחסב אלראי אלתׄאני פיכוןכבוד הׄגמלהׄ אלמלאיכה ואלאלאת אלרוחאניהכסא ומרכבה ורקיע ואופנים וגלגליםוגׄיר דׄלך ממא הו תׄאבת באק. פהו יתסמיכבודכמא תסמי תׄקלהׄ אלרייס כבודה. ולעל הדׄא כאן מטלוב משה עׄהׄ בקולהראני נא את כבודך. אנעם לה בדׄלך בשרט אן יתחפטׄ מן רויהׄ אלמקדמה אלתי לא יחתמלהא בשרי וכמא קאלוראית את אחורי. ופי דׄלך אלכבודמא יחתמל אלבצר אלנבוי נעם ופי תואבעה מא יחתמלה אבצארנא מתׄל אלענן ואש אוכלתממא הו מאלוף ענדנא ופיה אלטף פאלטף אלי אן יבלגׄ אלי דרגה לא ידרכהא אלנבי ואן תקחמהא אנחל תרכיבה, כמא ענדנא פי קוהׄ אלאבצאר פמן בצרה צׄעיף לא ירי אלא פי אלצׄו אליסיר אלדׄי יבקי בעד עשא כאלכׄפאש ואלעמש וצׄעפא אלבצר לא ירון אלא פי אלטׄל ומן הו אקוי בצרא ירי פי אלשמס. לכן נפס אלשמס חין צפאהא לא יקדר אלבצר עלי אלנטׄר אליהא. ואן תכלף דׄלך עמי. פהדׄא הוכבודׄ ה׳‎ ומלאכוּתׄ ה׳‎ ושכינת הׄפי אלאסמא אלשרעיה לכן רבמא אסתעירת ללאחכאם אלטביעיה פקילמלֹא כל הארץ כבודו, ומלכותו בכל משלה. ואמא עלי אלחקיקה פלא טׄהור ללכבודוללמלכותאלא עלי אוליאה ואצפיאה ואנביאה אלדׄין בהם יתחקק אלזנדיק אן ללה חכמא ומלכא פי אלארץׄ ועלמא בגזאיאת אעמאל אלעבאד פחינידׄ יקאל חקיקהמלךׄ ה׳‎, ונראה כבודׄ ה׳‎, וימלוך הׄ לעולם אלהיך ציון, ואמרו לציון מלך אלהיך, וכבודׄ ה׳‎ עליך זרח. פלא יסתבעד כל מא קילותמונתׄ ה׳‎ יביט, ויראו את אלהי ישראל,ומעשה מרכבה, נעם ולאשיעור קומהלמא פי דׄלך מן תחציל היבתה פי אלאנפס, וכמא קאלובעבור תהיה יראתו על פניכם וׄגו׳‎.
 קאל אלכׄזרי, אוליס אדׄא חצל פי אלעקל רבוביתה ווחדאניתה וקדרתה ועלמה וצדור אלכל ענה וחאגהׄ אלכל אליה ואסתגׄנאה ען אלכל, יחצל אלהיבה מנה ואלחב לה ויגׄני ען הדׄא אלתגסים. 
 קאל אלחבר, הדׄא דעוי אלמתפלספין, ואלדׄי נרי מן אלנפס אלאדמיה אנהא תרהב ענד חצׄור אלמפזעאת מחסוסה מא לא תרהב אדׄא חדתׄנא ענהא, כמא תרגׄב פי אלצורה אלגמילה אלחאצׄרה אלמראיה מא לא תרגׄב אדׄא חדתׄנא ענהא. ולא תצדק אלמתעקל אדׄא זעם אנה יתצל לה אלפכר עלי ולא ועלי נטׄאם חתי יחצל גמיע אלמעאני אלמחתאגה פי אלאלאהיה במגרד עקלה דון אסנאד אלי מחסוס ולא צׄבאט במשאהדהׄ מתׄל, אמא מן לפטׄ, ואמא מן כׄט, ואמא מן צורה מראיה או כׄיאליה, אלא תרי אנך לא תקדר עלי תחציל מעאני צלאתך באלפכר וחדה דון קראה, ולא תקדר אן תעד אלי מאיה מתׄלא במגרד אלפכר דון אלנטק, לא סימא אן ארדת אן תולף אלמאיה מן אעדאד מכׄתלפה, פלולא אלחס אלדׄי יצׄבט דׄלך אלנטׄאם אלעקלי במתׄאלאת וחכאיאת לם ינצׄבט, פהכדׄא תנתטׄם ללנבי עטׄמהׄ אללה וקדרתה ורחמתה ועלמה וחיאתה ודואמה וסלטאנה וגׄנאה ען אלכל, וחאגהׄ אלכל אליה, ואנפראדה ותקדסה במא יראה דפעה פי אן ואחד מן עטׄם תלך אלצורה אלמכׄלוקה לה ובהאהא ואלחיאת ואלאלאת אלדאלה עלי אלקדרה כאליד אלמרפועה, ואלסיף אלמצלת, ואלניראן ואלריאח ואלברוק ואלרעוד אלמתצרפה באמרה, ואלכלאם אלצאדר ען דׄלך באלאנדׄאראת ואלאעלאם במא כאן ויכון, ווקוף אלנאס ואלמלאיכה בין ידיה כׄאצׄעין, וצדור חאגתהם כלהם מן ענדה, יגׄניהם ולא ינקצהם. ויעז אלדׄליל וידׄל אלעזיז. ויבסט ידה ללתאיבין, וידעוהם מי יודע ישוב, ויחתמי, ויתעצב עלי אלאשראר, ויעזל ויולי, ובין ידיה אלף אלפין ישמשונה וׄגו׳‎. הדׄא כלה ואמתׄאלה יראה אלנבי פי לחטׄה ותחצל אלהיבה, ואלמחבה מגׄרוזה פי נפסה טול עמרה, וימשי עאשקא הימאנא טול דהרה רגׄבה פי אן יתראי לה מרה תׄאניה או תׄאלתׄה. וקד אסתעטׄמת לשלמה אלמרתאן כקולה האל הנראה אליו פעמים. איחצל מתׄל הדׄא לפילסוף בפכרה. 
 קאל אלכׄזרי, לא ימכן דׄלך, לאן אלפכר אנמא הו כאלחדיתׄ ולא ימכן וצף שיאין מעא, ואן אמכן ליס ימכן אלסאמע תחצילהא מעא, פאן אלגזאיאת אלתי אראהא מן אלמדינה ואהלהא פי סאעה ואחדה ליס יחמלהא דיואן כביר, וקד חצל לי פי חין ואחד חב פי אלמדינה או בגׄץׄ, ולו תלי עלי דׄלך פי דיואן לם יחצל פי נפסי, ואלפכר יתשוש במא יטרא עליה מן אלוהם ואלכׄיאל באשיא תקדמת פלא יצפו לה שי תאם. 
 קאל אלחבר, לכנא כאלעמש אלדׄין לא יחתמלון אבצאר דׄלך אלנור, פנקתדי באלבצרא אלדׄי תקדמונא אלקאדרין עלי רויתה, פכמא אן אלבציר לא ימכנה אן ירי אלשמס וידל גׄירה עליהא וידרכה פי אלנטׄר אליהא אלא פי אוקאת גׄובהׄ אלנהאר ופי מואצׄע משרפה תשרק עליהא אלשמס, כדׄלך אלבציר באלנור אלאלאהי לה אוקאת ומואצׄע פיהא ירי דׄלך אלנור. פאלאוקאת הי אוקאת אלצלואת לא סימא פי איאם אלתשובה. ואלמואצׄע הי מואצׄע אלנבוה. 
 קאל אלכׄזרי, פאראך מקרא בארבאב אלסאעאת ואלאיאם ואלמואצׄע כאלמנגמין. 
 קאל אלחבר, וכאנא נדאפע פי אן ללעלויאת תאתׄירא פי אלארצׄיאת בל נקר אן מואד אלכון ואלפסאד מן קבל אלפלך לכן אלצור מן קבל מדברהא ומצרפהא וגאעלהא אלאת לאקאמהׄ כל מא שא מן אלמתכונאת מן גׄיר אן נדרי תפצילהא. ואלמנגם ידעי אלתפציל ואלתחציל, ונחן ננכר עליה דׄלך ונקטע אנה לא ידרך דׄלך בשרי, פאן וגדנא מן דׄלך אלעלם שיא מסנדא אלי עלם אלאהי שריעי קבלנאה, ובדׄלך תטיב אלאנפס עלי מא דׄכר מן אלעלם אלנגומי אלחכמים זׄלׄ טמעא אנה מחמול ען קוה אלאהיה פהו חק, ואלא פכלה תכׄרץ וקרעה פי אלסמא אצדק מנהא קרעהׄ אלתראב, פאדׄן מן ירי תלך אלאנואר הו אלנבי אלחק, ואלמוצׄע אלדׄי תרי פיה אלקבלה חקא, לאנה מוצׄע אלאהי, ואלשריעה אלתי תאתי מן קבלה הי שריעהׄ חק. 
 קאל אלכׄזרי, בל אלשראיע אלתי בעדכם אדׄא אקרת באלחק ולם תנכרה פכלהם יפצׄל דׄלך אלמוצׄע ויקול אנה מעראג אלאנביא, ובאב אלסמא, ומוצׄע אלחשר, ואן אלנפוס אליה תחשר, ואן אלנבוה פי בני אסראיל בעד תפצׄיל אבאיהם, ואלאקראר במעשה בראשית, ואלמבול, ואכתׄר מא פי אלתורה, ויחגון אלי דׄלך אלמוצׄע אלמעטׄם. 
 קאל אלחבר, אנמא כנת אשבההם באלגרים אלדׄין לם יקבלוא גמיע פרוע אלשראיע לכן אצולהא, לולא תנאקץׄ אפעאלהם מע אקואלהם ואן תפצׄילהם למוצׄע אלנבוה באלקול מע אסתקבאלהם מואצׄע כאנת ללאותׄאן פי מואצׄע אתפק אן כאן פיהא גמהורהם לם יר פיהא אתׄר אלאהי מע אבקאיהם רסום אלעבאדאת אלקדימה ואיאם חגהא ומנאסכהא ולם יגׄירוא גׄיר אלצור אלתי כאנת הנאך מחוהא ולם ימחוא רסומהא, חתי כדת אקול אן קולה תעׄ ועבדת שם אלהים אחרים עץ ואבן, ותכרירה מרארא אנמא הו אשארה אי אלדׄין יעטׄמון אלכׄשבה ואלדׄין יעטׄמון אלחגר, ונחן מע אלאיאם נסתחיל אליהם בַּעֲוֹנוֹתֵינוּ, נעם אן אעתקאדהם ליס אלא ללאלאה מתׄל קום אבימלך וקום נינוה ומתפלספין פי גאנב אללה, וקאיד כל ואחדה מן אלטאיפתין יקאל אנה אדרך תלך אלאנואר אלאלאהיה פי מעדנהא, אעני פי ארץ ישראל, ואן מן הנאך ערג בה אלי אלסמא ואמר אן יהדי אהל אלמעמורה כלהא, וכאנת קבלתהם תלך אלארץׄ פלם ילבתׄ אלאמר אלא קלילא חתי צארת קבלתהם חיתׄ גמהורהם. אליס הדׄא במנזלהׄ מן אראד אן יהדי אלנאס כאפה אלי מוצׄע אלשמס לכנהם עמש לא יקדרון עליה ולא ידרון מגראהא, פחמלהם אלי קטב אלגנוב או אלשמאל וקאל להם ההנא אלשמס אסתקבלוהא תרוהא, פלא ירונהא, וכאן אלקאיד אלאול מוסי עׄסׄ קד אוקף אלגמהור ענד הר סיני לירוא אלנור אלדׄי ראה הו, לו קדרוא עליה כקדרתה, תׄם דעא אלשבעים זקנים וראוה, כמא קאל ויראו את אלהי ישראל.  תׄם גמע אלשבעיםאלתׄואני פחלהם מן נור אלנבוה מא נאסבוה בה, כמא קאלויאצל מן הרוח אשר עליו ויתן על שבעים איש הזקנים. פישהד בעצׄהם לבעץׄ פימא ירונה ומא יסמעונה, ותנתפי אלטׄנון אלסו מן אלאמה אן יטׄן אלנבוה דעוי מן אדעאהא מן אלאפראד אדׄ לא יגוז אלאצטלאח עלי תלך אלגמאהיר לא סימא אדׄ כתׄרוא וצארוא גמאעאת מסתוין מע אלישע פי עלם יום רפע אליהו עׄהׄ פי קולההידעת כי היוםׄ ה׳‎ לוקח את אדניך. וכלהם שאהד למשה עׄהׄ מוכד שריעתה.
 קאל אלכׄזרי, לכנהם אקרב אליכם מן אלפלאספה.  
 קאל אלחבר, בעיד מא בין אלמתשרע ואלמתפלסף. לאן אלמתשרע יטלב אלרב למנאפע עטׄימה, חאשי מנפעה אלעלם בה. ואלמתפלסף אנמא יטלבה ליצפה עלי חקיקתה, כמא יטלב אן יצף אלארץׄ אנהא מתׄלא פי מרכז אלפלך אלאעטׄם וליסת פי מרכז פלך אלברוג וגׄיר הדׄא מן אלמעארף, ואנה לא יצׄר אלגהל באללה אלא כאלגהל באלארץׄ למן קאל אנהא סטח. ואלמנפעה ענדה אנמא היא עלם אלאשיא עלי חקאיקהא יתשבה באלעקל אלפעאל פיציר הו הו, כאן צדיקא או זנדיקא לא יבאלי אדׄא תפלסף. ומן אצול אעתקאדה לא ייטיבׄ ה׳‎ ולא ירע, ואן יעתקד אלקדם ללדניא פלא ירי אנהא כאנת קט עדמא חתי כׄלקת בל לם תזל ולן תזאל, ואן אללה תעׄ כׄאלקהא עלי אלמגאז לא עלי מפהום אללפטׄ, ואנמא יריד בכׄאלק צאנע אנה סבבה ועלתה ולם יזל אלמעלול מע אלעלה, אן אלעלה באלקוה פאלמעלול באלקוה, ואן כאנת באלפעל פאלמעלול באלפעל. ואללה תעׄ עלה באלפעל פמעלולה באלפעל מהמא הו עלתה, לכנהם ואן בעדוא הדׄא אלבעד פאנהם יעדׄרון אדׄ לם ימכנוא מן אלעלם אלאלאהי אלא בטריק אלקיאס, פהדׄא מא אדי אליה קיאסהם. פמנצפוהם יקולון ללמתשרעין מא קאל סקראט, יא קום אן חכמתכם הדׄה אלאלאהיה לסת אנכרהא, לכני אקול לסת אחצרהא, ואנמא אנא חכים בחכמה אנסאניה. ואמא הדׄה אלמלל פבקדר מא קרבוא בעדוא, ואלא פאן ירבעם ושיעתה אקרב אלינא וכאנוא עובדי עבודה זרה והם ישראל מכׄתתנון מחאפטׄון עלי אלסבת וסאיר אלשראיע, חאשי קליל ממא דעתהם צׄרורה סיאסיה אלי אלכׄלאף פיהא, והם מקרון באלהי ישראל אלמכׄרגהם מן מצר, כמא קלנא פי עאמלי אלעגל פי אלמדבר. פגׄאיהׄ מא פצׄלהם האולא בנפי אלצור. ואמא מנדׄ חרפוא אלקבלה וטלבוא אלאמר אלאלאהי חיתׄ לא יוגד, חאשי תגׄיירהם לאכתׄר אלשראיע אלסמעיה פקד בעדוא גדא.  קאל אלכׄזרי, ינבגׄי אן יפרק בין שיעהׄ ירבעם ובין שיעהׄ אחאב תפאריק. פאן עובדי הבעל הם עובדי עבודה זרה באלבתאת. ופי דׄלך קאל אליהו אםׄ ה׳‎ האלהים לכו אחריו ואם הבעל לכו אחריו, ופיהם תשכך אלחכמים כיף אכל חתי יהושפט מן טעאם אחאב, ולא יקעוא פי מתׄל הדׄא פי שיעהׄ ירבעם, ולא וקע אנכאר אליהו פי עבודת העגלים אדׄ קאל קנא קנאתי לה׳ ‎אלהי צבאות, פאן שיעהׄ ירבעםׄ לה׳ ‎אלהי ישראל כאן גמיע אעמאלהם, ואנביאהם נביאי ה׳‎. ואנביא אחאב נביאי הבעל. וקד אקאם אללה יהוא לימחו אתׄר אחאב ואגתהד דׄלך אלאגתהאד פי תלך אלחילה בקולה אחאב עבד את הבעל מעט יהוא יעבדנו הרבה, חתי מחא אתׄר אלבעל, ולם יעתרץׄ ללעגלים, פאצחאב אלעגל אלאול ושיעהׄ ירבעם ואצחאב אלבמות ופסל מיכה לם יכן גמיעהם אלא קצדא לאלהי ישראל, לכן מע אלמעציה יסתחק אהלהא אלקתל כמן יתזוג אכׄתה לצׄרורה או לשהוה, לכן ימתתׄל שרוט אלזוגיה עלי מא אמר אללה בהא, או כמן יאכל אלכׄנזיר לכן יתחפטׄ באלדׄביחה ומן אלדם וגׄיר דׄלך מן שרוט אלמאכל עלי מא אמר בה. 
.
 קאל אלחבר, לקד נבהת עלי מוצׄע שך, וליס ענדי פיה שך, פקד כׄרגנא ען גׄרצׄנא פי אלצפאת, פלנעד אליהא, ואזידך ביאנא במתׄאל מן אלשמס אלתי הי ואחדה, לכן תכׄתלף נסב אלאגסאם אלקאבלה להא, פאכמלהא קבולא לנורהא אליאקות ואלבלאר מתׄלא ואלהוא אלצאפי ואלמא, פיתסמי פי הדׄה נור תׄאקב, ויתסמי פי אלחגארה אללאמעה ואלסטוח אלצקילה נור לאמע מתׄלא, ופי אלכׄשב ואלארץׄ וגׄיר דׄלך נור לאיח, ופי גמיע אלאשיא עמומא נור מטלק דון תכׄציץ. פאלנור אלמטלק הו במנזלהׄ קולנא אלהים כמא קד תבין. ונור תׄאקב הו במנזלהׄׄ ה׳‎ אסם עלם כׄאץ באלנסבה אלתי בינה ובין אכמל מכׄלוקאתה פי אלארץׄ אעני אלאנביא אלתי אנפסהם שפאפה קאבלה לנורה ינפדׄ פיהא כנפודׄ נור אלשמס פי אלבלאר ואליאקות, והדׄה אלאנפס להא מעדן ומקטע מן לדן אדם כמא קד תבין תנאסק אלצפוה ואללב גילא בעד גיל וקרנא בעד קרן. ותכׄרג עאמהׄ אלדניא חאשי דׄלך אללב קשורא ואוראקא וצמוגׄא וגׄיר דׄלך, פיתסמי אלאה הדׄא אללב כׄאצהׄ ה׳‎, ולאתצאלה באדם נקל אסם אלהים בעד פראגׄ מעשה בראשית אליׄ ה׳‎ אלהים, כמא קאלוא זׄלׄ שם מלא על עולם מלא, וכמאל אלעאלם אנמא כאן באדם אלדׄי הו לב כל מא תקדמה. ואלמעני אלמראד באלהים ליס ינכרה עאקל, אנמא יקע אלאנכאר פיׄ ה׳‎, אדׄ אלנבוה גׄריבה נאדרה פי אלאפראד פכיף פי גמאעה. ולדׄלך אנכר פרעה וקאל לא ידעתי אתׄ ה׳‎ כאנה פהם מן לפטׄׄ ה׳‎ מפורש, מא יפהם מן אלנור אלתׄאקב, פדלה עלי אלאה יתצל נורה באלנאס וינפדׄ פיהם, פקאל לה זיאדה אלהי העברים, אשארה אלי אלאבות אלדׄין שהרוא באלנבוה ואלכראמאת. ואמא אלהים פתראה אסמא שאיעא פי מצרים פי קול פרעה אלאול ליוסף אחרי הודיע אלהים אותך, וקאל איש אשר רוח אלהים בו. כמא לו אן אנסאנא ואחדא ירי אלשמס וחדה וידרי משארקהא ומואצׄע גריהא, וכנא נחן לם נרהא קט לכן נתצרף פי טׄל פי גׄים, פנרי מנאזלה מצׄיה אכתׄר מן מנאזלנא, לעלמה במגרי אלשמס פיצׄע להא כוי ורואזן בחסב מא יריד. וכדׄלך נרי זרעאתה וגׄרסאתה תנגב, ויקול לנא אן דׄלך לעלמה באלשמס, לאנכרנא דׄלך וקלנא מא אלשמס ואנמא נדרי נחן אלצׄו ומנאפעה כתׄירה, לכן תגינא באלאתפאק. פיקול הו אנא יגיני מנה מא שית ומתי שית לאני עאלם סבבה וכיף גריה, פאדׄא אעדדת לה ווטאת ותחפטׄת בגמיע אעמאלי פי אלאוקאת אלמעלומה ענדי לם אכׄב מן מנאפעה כמא תרון.  ואסםהׄהו אלמכני ענה בפָניםפי קולהפני ילכו. אם אין פניך הולכים. והו אלגׄרץׄ אלמטלוב פי קולהילך נאׄ ה׳‎ בקרבנו. ומעניאלהיםידרך באלקיאס לאן אלעקל יודי אלי אן ללעאלם חאכמא ונאטׄמא ויכׄתלף אלנאס פיה בחסב קיאסאתהם, ואולי אלארא פיה ראי אלפלאספה. ואמא מעניהׄפלא ידרך קיאסא לכן משאהדה בדׄלך אלבצר אלנבוי אלדׄי בה יציר אלאנסאן יכאד אן יפארק נועה ויתצל בנוע מלכי ותציר פיהרוח אחרתכמא קילונהפכת לאיש אחר, ויהפך לו אלהים לב אחר, ורוח לבשה את עמשי, היתה עלי ידׄ ה׳‎, ורוח נדיבה תסמכני, כנאיה עןרוח הקודשאלמלאבסה ללנבי חין אלנבוה וללנזירוללמשיחאדׄא מסח ללכהנהאו ללמלוכהחין מא ימסחה אלנבי, או חין מא יוידה אללה וירשדה לאמר מא, או חין ינבא אלכהןבעלם אלגׄיב ענד סואלה פי אלאוריםואל‪תֻּמים‬. פחינידׄ תנפך ללאנסאן אלשכוך אלמתקדמה אלתי כאן ישככהא פיאלהיםויסתכׄף בתלך אלקיאסאת אלמסתעמלה ליחצל מנהא עלם אלרבוביה ואלוחדאניה. פחינידׄ יחצל אלאנסאן עאבדא עאשקא למעבודה מסתהלכא פי חבה לעטׄים מא יגדה מן לדׄה אלאתצאל בה ואלצׄר ואלאדׄי באלבעד ענה. בכׄלאף אלמתפלספין אלדׄין לא ירון פי עבאדה אללה אלא חסן אדב וקול אלחק פי תעטׄימה עלי סאיר אלמוגודאת, כמא ינבגׄי אן תעטׄם אלשמס עלי סאיר אלמראיאת, ואן ליס פי אלכפר באללה אכתׄר מן כׄסאסהׄ אלנפס ראצׄיהׄ אלכדׄב.
 קאל אלכׄזרי, קד תבין לי אלפרק בין אלהים והׄ, ופהמת מא בין אלהי אברהם ואלהי ארסטוטאליס, ואןׄ ה׳‎ ית׳ ‎ יתשוק אליה שוקא דׄוקא ומשאהדה. ואלהים ימאל אליה קיאסא. ודׄלך אלדׄוק ידעו מן אדרכה אלי אלאסתהלאך פי חבה, ואלמות דונה. והדׄא אלקיאס ירי אן תפצׄילה ואגב מהמא לם יצׄר, ולא אחתמל מן אגלה משקה. פליעדׄר ארסטוטאליס אדׄא אסתכׄף באעמאל אלנאמוס, אדׄ יתשכך הל יעלם אללה דׄלך. 
 קאל אלחבר, ובחק אחתמל אברהם מא אחתמלה פי אור כשדים, תׄם אלתגׄרב, תׄם אלמילה, תׄם אטראח ישמעאל, תׄם המה בדׄבח יצחק אדׄ שאהד מא שאהד מן אלאמר אלאלאהי דׄוקא לא קיאסא, וראי אנה לא יכׄפי ענה שי מן גזאיאתה, וראה יגאזיה עלי כׄירה מע אללחטׄאת, ויהדיה אלי מראשדה, חתי לא יקדם ולא יוכׄר אלא באדׄנה. פכיף לא יסתכׄף בקיאסאתה אלקדימה. וכמא דרשו אלחכמים זׄלׄ פי ויוצא אותו החוצה, אמר לו צא מאצטגנינות שלך. יעני אנה אמרה אן יתרך עלומה אלקיאסיה מן אלנגום וגׄיר דׄלך, וילתזם טאעהׄ מן אדרך דׄוקא כמא קיל טעמו וראו כי טובׄ ה׳‎, פבחק תסמיׄ ה׳‎ באלהי ישראל אדׄ הדׄא אלנטׄר מעדום פי גׄירהם, ותסמי באלהי הארץ אדׄ להא כׄצוציה מן הואיהא וארצׄהא וסמאיהא מעינה עלי דׄלך מע אלקראין אלתי הי כאלפלאחה ואלתוטיה לאנגאב הדׄא אלצנף, וכל מן אתבע אלנאמוס אלאלאהי פאנמא הו תאבע לדׄוי הדׄא אלבצר ותטיב נפוסהם עלי תקלידהם עלי סדׄאגהׄ כלאמהם וגׄלטׄ אמתׄאלהם, מא לא תטיב עלי תקליד אלפלאספה עלי רקהׄ חכאיאתהם, וחסן נטׄאם תואליפהם, ומא ילוח עליהא מן אלברהאן, לכן לא תתבעהם אלגמאהיר, כאן אלנפוס וחי אליהא באלחק, כמא קיל נכרים דברי אמת. 
 קאל אלכׄזרי, אראך תנחי עלי אלפלאספה ותנסב אליהם צׄד מא שהר ענהם, חתי מן אעתזל ותזהד קיל אנה תפלסף ואכׄדׄ בראי אלפלאספה, ואנת תסלבהם כל עמל צאלח. 
 קאל אלחבר, בלי אן אלדׄי קלת הו אצל עקידתהם, אן אלסעאדה אלקצוי ללאנסאן אנמא הו אלעלם אלנטׄרי וחצול אלמוגודאת מעקולאת באלעקל באלקוה, פיציר עקלא באלפעל תׄם עקלא מסתפאדא מקארבא ללעקל אלפעאל פלא יכׄאף אלפנא. והדׄא לא יתם אלא באפנא אלעמר פי אלבחתׄ ודואם אלפכר. והדׄא לא יתם מע שגׄל אלדניא. פלדׄלך ראוא באלזהד פי אלמאל ואלגאה ואללדׄה ואלבנין כי לא תשגׄלה ען עלם. פמתי חצל אלאנסאן עאלמא בתלך אלגׄאיה אלמטלובה מן אלעלם פלם יבאלי במא יעמל פאנהם לא יתורעון ליגאזא עלי תורעהם ולא ירון אן עלי אכׄדׄהם מאלא חראמא או קתלהם כאנו יעאקבון עליה. לכן אמרוא באלמערוף. ונהוא ען אלמנכר בטריק אלאולי ואלאפצׄל ואלתשבה באלכׄאלק אלדׄי וצׄע אלאמור עלי אלטריק אלאצלח, פאנתגוא אלנואמיס והי סיאסאת גׄיר לאזמה, לכן מסתתׄני בהא אלא אן כאנת צׄרורה. וליס אלשריעה כדׄלך, אלא פי אגזא סיאסיה קד תבין פי אלעלם אלשריעי מא יחתמל אלאסתתׄנא ומא לא יחתמלה. 
 קאל אלכׄזרי, לקד טמס הדׄא אלנור אלדׄי תצפה טמוסא יסתבעד טׄהורה, ודתׄר דתׄורא לא יטׄן בגברה. 
 קאל אלחבר, אנמא טמס פי עין מן לא יראנא בעין אלבצירה, פיסתדל מן דׄלתנא ומסכנתנא ושתאתנא עלי טמס נורנא, ויסתדל מן טׄהור גׄירנא וטׄפרה באלדניא ואסתילאה עלינא עלי אן לה נורא. 
 קאל אלכׄזרי, לסת אסתדל בהדׄא, פאני ארי אלמלתין אלמתצׄאדתין טׄאפרתין וליס ימכן אן יכון אלחק פי טרפי אלנקיץׄ לכן פי אחדהמא, או ליס פי ואחד מנהמא, וקד פסרת לי פי הנה ישכיל עבדי מא דל עלי אן אלדׄלה ואלכׄצׄוע אליק באלאמר אלאלאהי מן אלטׄהור ואלתגבר. והדׄא איצׄא משהור ענד אלמלתין פאן אלנצארי ליס יסתטׄהרון באלמלוך ואלגבאברה ואלאגׄניא לכן באולאיך אלתאבעין לישו טול תלך אלמדה אלמדידה אלתי לם יקם פיהא דינה וכאנוא אולאיך ינתפון ויכׄתפון ויקתלון חיתׄ מא וגד מנהם ואחד, וחמלוא עלי נצרהׄ דינהם עגאיב מן אלדׄל ואלקתל פהם אלדׄין יתבארך בהם ותפצׄל מואצׄעהם ומצארעהם ותבני אלכנאיס עלי אסמאיהם. וכדׄלך אנצאר צאחב אלאסלאם קד חמלוא מן אלדׄל כתׄירא חתי נצרוא, ובאולאיך יסתטׄהרון ובהם ובדׄלתהם ומותהם שהדא יפתכׄרון, לא באלאמרא אלמסתטׄהרין באמואלהם וסעהׄ אחואלהם, באל באלדׄין ילבסון אלכׄלק ויאכלון אלשעיר ולא ישבעון. לכן יא חבר אליהוד כאן מנהם הדׄא מע גׄאיהׄ אלאעתזאל ואלאנקטאע אלי אללה תעׄ, פלו ראית אליהוד יפעלון הדׄא לדׄאת אללה לפצׄלתהם עלי אלמלוך אלדאודיה, לאני אעלם מא עלמתני פי קול ואת דכא ושפל רוח וגו׳‎ ואן נור אללה אנמא יחל בנפוס אלמתואצׄעין. 
 קאל אלחבר, חק לך אן תעירנא בהדׄא. לאנא חצלנא עלי אלדׄל דון נתיגה. לכן אדׄא תפכרת פי אלמתפכׄרין מנא אלדׄין כאנוא יקדרון עלי דפע אלדׄל ען אנפסהם בכלמה יקולונהא דון כלפה, ויחצלון אחרארא ויצולון עלי מסתעבדיהם, פלא יפעלון דׄלך מחאפטׄה עלי דינהם, אליסת הדׄה צלה, תשפע ותסתגׄפר דׄנובא כתׄירה, ולו כאן אלדׄי תטאלבני בה למא לבתׄנא פי הדׄה אלחאלה, מע אן ללה פינא סרא וחכמה כאלחכמה פי אלבזרה אלתי תקע פי אלארץׄ פתתגׄיר ותסתחיל פי אלטׄאהר אלי אלארץׄ ואלמא ואלזבל וליס יבקי להא אתׄר מחסוס עלי מא יטׄן אלנאטׄר אליהא, ואדׄא בהא הי אלתי תחול אלארץׄ ואלמא אלי טבעהא ותנקלהא דרגה דרגה חתי תלטף אלענאצר ותרדהא אלי מתׄל נפסהא, ותדפע קשורא ואוראקא וגׄיר דׄלך, חתי אדׄא צפא אללבאב וצלח ליחלה דׄלך אלאמר אלאלאהי וצורהׄ אלבזר אלאול אתׄמרת תלך אלשגרה מתׄל אלתׄמר אלדׄי מנה כאן בזרהא. פהכדׄא דין מוסי כל מן גא בעדה יסתחיל אליה פי אלחקיקה, ואן כאן פי אלטׄאהר דאפעא לה, פהדׄה אלמלל אנמא הי תוטיה ומקדמה ללמשיח אלמנתטׄר אלדׄי הו אלתׄמרה, ויציר כלהם תׄמרה אדׄא אקרוא לה, ותציר אלשגרה ואחדה, וחינידׄ יפצׄלון אלאצל אלדׄי כאנוא ירדׄלונה, וכמא קלנא פי הנה ישכיל עבדי. ולא תלתפת אלי בעד האולא ען אלאותׄאן, ואגתהאדהם פי אלתוחיד פתפצׄלהם, ותרי ישראל פי עין אלנקיצה לאתכׄאדׄהם אלמעבודאת פי דולתהם פתנקצהם, ואלתפת אלי מא ינטוי עליה אלכביר מנהם מן אלזנדקה, בל קד יצרחון בהא ויקולון פיהא אלאשעאר אלמשהורה אלמחפוטׄה מן אן לא מאלך לאעמאל אלנאס ולא מגאזי ולא מעאקב עליהא, מא לם ידׄכר קט ען ישראל. ואנמא כאן אלקום טאלבי מנאפע תלך אלטלאסם ואלרוחאניאת זיאדה עלי דינהם, והם מחאפטׄון עלי שראיעהם, לשהרהׄ אלמנפעה בתלך אלעבאדאת חינידׄ, ואלא פלם לם יסתחילוא אלי אדיאן אלאמם אלדׄין גלוהם וסבוהם, חתי מנשה וצדקיה ואפסק מן כאן פי ישראל לם ירץׄ תרך דין ישראל, נעם כאנת להם אהוא פי זיאדהׄ מנאפע מן טׄפר וברכהׄ מאל בתלך אלכׄואץ אלתי כאנת ענדהם מגרבה ממא נהי אללה ענהא. ולא כאן להא אליום תלך אלשהרה לראיתנא אליום נחן והם מנכׄדעין להא, כמא ננכׄדע ללבקאיא אלבארדה מן נגום ורקי ועזאים ותגאריב בעידה מן אלטביעה, מע אבעאד אלשריעה להא. 
 קאל אלכׄזרי, אריד אלאן תלוח לי בשי מן בקאיא אלעלום אלטביעיה אלתי קלת אנהא כאנת ענדהם. 
 קאל אלחבר, מנהא ספר יצירה לאברהם אבינו עׄהׄ, פיה גׄמוץׄ, ושרחה טויל, דל עלי אלוחדאניא ואלרבוביה באשיא מכׄתלפה מתכתׄרה מן גהה, לכנהא מתחדה מתפקה מן גהה אכׄרי. ואתפאקהא מן גההׄ אלואחד אלדׄי ינטׄמהא, פמנהא סְפָר וסִפּוּר וסֵפֶר. אראד בסְפָר אלתקדיר ואלתקסיט פי אלאגסאם אלמכׄלוקה, לאן אלתקדיר חתי יכון אלגסם מנטׄומא מתנאסבא יצלח למא כׄלק אנא יכון באלעדד. ואמא אלמסאחה ואלכיל ואלוזן ותנאסב אלחרכאת ונטׄאם אלמוסיקה, פכלהא באלעדד. סְפָר כמא תרי אלבנא לא יצדר ענה בית אלא וקד תקדם תצורה פי נפסה. ואראד בסִפּוּר אלנטק לכנה נטק אלאהי, קול דברי אלהים חיים יקתרן בה חצׄור אלהייה ואלשכל אלדׄי נטק בה כקול יהי אור, יהי רקיע. פמא פרגׄ אלקול חתי חצׄר אלעמל והו סֵפֶר יעני בה אלכׄט. וכׄט אללה הי מכׄלוקאתה. וכלאם אללה הו כׄטה. ותקדיר אללה הו כלאמה. פצאר אלסְפָר ואלסִפּוּר ואלסֵפֶר פי חק אללה שיא ואחדא ופי חק אלאנסאן תׄלאתׄה, פאנה יקדר בדׄהנה וינטק בפמה ויכתב בידה דׄלך אלכלאם לידל בהדׄה אלתׄלאתׄה עלי שי ואחד מן מכׄלוקאת אלכׄאלק, ויציר תקדיר אלאנסאן וכׄטה ולפטׄה עלאמאת דאלה עלי אלשי, לא נפס אלשי. ואמא תקדיר אללה וכלאמה פהו אלשי בעינה והו כׄטה, כמא לו תכׄילת דבאגא יפכר פי צנאעתה ואלחריר יטאועה פיתלון באלאלואן אלכׄאטרה בבאלה ויתרכב אלתרכיבאת אלתי ירידהא, פיכון דׄלך אלדיבאג באמרה ובכׄטה. פלו כנא נקדר אדׄא לפטׄנא באנסאן או כׄטטנא גסם אנסאן אן נחצׄר צורתה לכנא קאדרין עלי אלנטק אלאלאהי ואלכׄט אלאלאהי ולכנא כׄאלקין, כמא נקדר בעץׄ אלקדרה פי אלתצויר אלעקלי, לכן אללגׄאת ואלכׄטוט תתפאצׄל, מנהא מא אסמאהא שדידהׄ אלמטאבקה למסמיאתהא, ומנהא בעידה. ואללגׄה אלאלאהיה אלמכׄתרעה אלתי לקנהא אללה אדם, ואלקאהא עלי לסאנה ופי כׄאטרה הי לא מחאלה אכמל אללגׄאת ואשדהא מטאבקה למסמיאתהא, וכמא קאל וכל אשר יקרא לו האדם נפש חיה הוא שמו, יעני אנה יסתחק דׄלך אלאסם ויטאבקה וינבי ען טביעתה, פוגב תפצׄיל לשון הקדש, ואן אלמלאכים אשד אנפעאלא להא מן גׄירהא. ומן הדׄה אלנסבה יקאל פי אלכׄט אן אשכאל חרופה ליסת גזאפא ואתפאקא, בל לגׄרץׄ יטאבק אלמקצוד מן חרף חרף, פלא יסתבעד בהדׄא אלנטׄר תאתׄיר אלשמות ומא גרי מגראהא מן טריק אללפטׄ ואלכׄט, וקבלהמא אלתקדיר אעני פכרהׄ אלנפס אלכׄאלצה אלמתשבהה באלמלאיכה.  פיגתמע אלשלשה ספרים ספר וספור וספרבשי ואחד, פיחדתׄ דׄלך אלשי אלמקדר כמא קדרה דׄו אלנפס אלכׄאלצה וכמא נטק בה וכמא כׄטה. וכדׄלך קאל הדׄא אלכתאב ען אללה תעׄ,ברא את עולמו בשלשה ספרים ספר וספור וספרוכלהא פי חקה תעׄ ואחד, ודׄלך אלואחד מבדא שלשים ושתים נתיבות פלאות חכמה, ואלתי הי עשר ספירות ועשרים ושתים אותיות, אשאר אלי כׄרוג אלמוגודאת אלי אלפעל אנהא תתמיז באלכמיה ואלכיפיה. ואלכמיה עדד. וסר אלעדד אנמא הו פי אלעשרה כמא קאל עשר ספירות בלימה, עשר ולא תשע, עשר ולא אחת עשרה, ולהא סר מכתום. לם וקף אלחסאב עלי עשרה לא זאיד ולא נאקץ. ולדׄלך אתבעה בקולהבן בחכמה וחכם בבינה בחון בהם וחקור מהם ודע וחשוב וצור והעמד דבר על ברורו והשב יוצר על מכונו ומדתן עשר שאין להם סוף. תׄם דׄכר תמיזהא באלכיפיה וקסם אל עשרים ושתים אותיות תׄלאתׄה אקסאם,שלש אמות ושבע כפולות ושתים עשרה פשוטות, פקאל שלש אמות אׄמׄשׄ, סוד גדול מופלא ומכוסה שממנו יוצאים רוח מים אש שבהן נברא הכל. וגעל תנאסב הדׄה אלאחרף מע תנאסב אלעאלם אלאכבר ואלאצגׄר אעני אלאנסאן ותנאסב אלזמאן ואחדא. וסמאהא עדים נאמנים עולם ונפש ושנה. אעלמנא אן אלנטׄאם ואחד ען נאטׄם ואחד תעׄ ותקדס ואן אכׄתלפת אלמוגודאת ותבאינת, פאכׄתלאפהא ען מואדהא אלתי הי מכׄתלפה מנהא אלעאלי ומנהא אלאספל ומנהא אלכדר ומנהא אלצאפי. ואמא מן קבל ואהב אלצור ומעטי אלהיאת ואלנטׄאם פאלחכמה פיהא כלהא ואחדה, ואלענאיה מתפקה מנתסקה עלי נטׄאם ואחד פי אלעאלם אלאכבר ופי אלאנסאן ופי נטׄאם אלאפלאך והי אלתי קאל ענהא אנהא עדים נאמנים עלי וחדאניתה עולם ונפש ושנה. וציר נטׄאמהא עלי אלתקריב עלי הדׄא אלמתׄאל. 
שלש אמות אׄמׄשׄ 
בעולם אויר מים אש 
בנפש גויה בטן ראש 
בשנה רויה קור חום









 קאל אלכׄזרי, ומא אלחאגה אלי חרוף הׄוׄיׄ או אלי מלך ופלך וגׄיר דׄלך מע אלאקראר באלאראדה ואלחדתׄ ואן אללה כׄלק אלאשיא אלכתׄירהׄ אלעדד דפעה עלי אגנאסהא כמא רסם פי סדר בראשית. תׄם וצׄע פיהא קוהׄ אלבקא ואלאנתאג, וימדהא מע אללחטׄאת באלקוה אלאלאהיה כמא נקול מחדש בטובו בכל יום תמיד מעשה בראשית. 
 קאל אלחבר, אחסנת יא מלך אלכׄזר, וללה אנת, הדׄא הו אלחק ואלאימאן באלחק ותרך אלפצׄול. לכן רבמא כאן הדׄא אלנטׄר לאברהם אבינו אדׄ תחקק אלרבוביה ואלוחדאניה קבל אן יוחי אליה, ואדׄ אוחי אליה תרך גמיע קיאסאתה ורגע יטלב רצׄא אללה מן ענדה בעד אן אעלמה כיף אלרצׄא באי שי ידרך ופי אי מכאן, וקד דרש אלחכמים פי קולה ויוצא אותו החוצה, צא מאצטגנינות שלך, יעני אכׄרג ען עלם אלנגום וען כל עלם טביעי משכוך. וקד קאל אפלאטון ען אלנבי אלדׄי כאן זמאן מארינוס אלמלך, אנה קאל ללפילסוף אלמגׄתר באלפלספה בוחי ען אללה אנך לא תציל אלי בהדׄה אלטריק לכן במן געלתה ואסטה ביני ובין כׄלקי, יעני אלאנביא ואלנאמוס אלחק. ואנדרג פי הדׄא אלכתאב פי סר אלעשרה אלאחאד אלתי הי מתפקה פי אלמשארק ואלמגׄארב מן גׄיר אן יבעתׄ עליהא טבע ולא ירגחהא עקל, בל לסר אלאהי, קולה עשר ספירות בלימה בלום פיך מלדבר, בלום לבך מלהרהר, ואם רץ לבך שוב למקום שלכך נאמר רצוא ושוב. ועל דבר זה נכרתה ברית, ומדתן עשר שאין להם סוף נעוץ סופן בתחלתן ותחלתן בסופן כשלהבת קשורה בגחלת, דע וחשוב וצַוֵּר שהיוצר אחד ואין בלעדיו, ולפני אחד מה אתה סופר. וכׄאתמהׄ אלכתאב וכשהכין אברהם אבינו וצר וחקק וצָרַף ויצר וחקר וחָשַׁב ועלתה בידו, נגלה עליו אדון הכל וקראו אהובי, וכרת לו ברית בין עשר אצבעות ידיו והוא ברית לשון, ובין עשר אצבעות רגליו היא ברית מילה, וקרא עליו בטרם אצרך בבטן ידעתיך. 
 קאל אלכׄזרי, אריד אן תערץׄ עלי דׄוקא מן עלום אלחכמים אלמטאבקה ללטביעה. 
 קאל אלחבר, קד נבהת עלי עלמהם באלארצאד אלצחיחה בדליל עלמהם בתקופת לבנה אלתי הי כׄטׄ יׄבׄ תׄשׄצׄגׄ מנקולה ען בית דוד, ולם יכׄתל אלי הדׄה אלגׄאיה. ותקופת חמה אלמחקקה אלתי בהא כאנוא יראעון אלא יקע פסח אלא בעד תקופת ניסן, וכקול בעצׄהם כד חזית דמשכה תקופת טבת עד שיתסר בניסן עַבְּרַהּ לההיא שתא, כי לא יקע פסח פי פצל אלשתא, ואללה קד אמר ווכד בקולה שמור את חדש האביב. ואלתקופה אלמשהורה ענד אלגמהור ליסת הי אלמחקקה לכנהא תקריב בקסמהׄ אלסנה לארבעה ארבאע כל רבע צׄאׄ יומא וסבע סאעאת ונצף. וקד יקע פסח בחסאבהא פי פצל אלשתא, וקד טאלבת אלנאצרי אליהוד וזעמת אן אצל דינהם קד דׄהב, וליס הם עלי אצל אדׄ יקע להם פסח קבל חלול פצל אלרביע בחסב חסאבהם באלתקופה אלמשהורה אלתי בפרהסיא, ולם יאבהוא אלי תקופת חמה אלמצחחה אלתי הי בצנעה גׄיר משהורה, ואן בחסב חסאבהא לא יקע פסח בוגה מן אלוגוה אלא וקד חלת אלשמס ראס אלחמל ולו יומא ואחדא, ולם יכׄתל הדׄא מנדׄ אלאף אעואם והו חסאב מטאבק לרצד אלבתאני והו אחק אלתעאדיל ואצחהא, והל יצח תקופת חמה ותקופת לבנה מחררה אלא ען עלם אלהייה באצח מא יכון. ומא קדמנא מן סר נולד קודם חצות וגׄיר דׄלך. וקד בקי מן אלעלם אלכׄאץ בדׄלך כתאב יתסמי בפרקי רׄ אליעזר פיה מסאחהׄ אלארץׄ וכל ואחד מן אלאפלאך וטבאיע אלכואכב ואלברוג ואלצור וביותהא וחטׄוטׄהא וסעודהא ונחוסהא וצעודהא והבוטהא ושרפהא וובאלהא ומדד חרכאתהא, והו מן חכמי משנה אלמשאהיר. ושמואל מן חכמי תלמוד אלקאיל נהירא לי שבילי רקיעא כשבילי דנהרדעא. ולם ישתגׄלוא בה אלא למעני אלשריעה אדׄ לם יתם תחקיק מסיר אלקמר ואכׄתלאפאת מסירה לתחקיק וקת אגתמאעה באלשמס והו אלמולד ומדהׄ מחאקה קבל אלמולד ובעדה אלא באכתׄר עלם אלהייה. וכדׄלך עלם אלתחאויל אעני אלתקופות אלארבע עלי אלתחקיק לא יתם אלא בעלם אלחצׄיץׄ ואלאוג. ואלמטאלע עלי אכׄתלאפאתהא, ומן תכלף הדׄא פלא בד אן ינגר מעה סאיר עלם אלפלך. ואמא מה יוגד להם מן אלעלם אלטביעי ממא אנגר פי אתׄנא כלאמהם באלאתפאק לא בקצד לתעלים הדׄא אלעלם לגׄראיב ועגאיב פמא טׄנך באלכתב אלתי כאנת לעלמאיהם מוצׄועה פי נפס אלעלם. 
 קאל אלכׄזרי, מא אלדׄי אתלף תלך אלמקצודה ואבקי הדׄה אלאתפאקיה. 
 קאל אלחבר, לאן תלך כאן יחמלהא כׄואץ מן אלנאס יתסמי הדׄא מנגם והדׄא טביב והדׄא משרח מתׄלא. ואול מא יתלף מן אלאמה אלמנתחסה אלאכׄץ פיהם תׄם מא הו אעם מנה פתלף אלכׄואץ ותלפת עלומהם ולם יבק אלא אלכתב אלשרעיה אלתי תחתאג אליהא אלעאמה ותחמלהא כתׄרה ויכתׄר אנתסאכׄהא ואלענאיה בהא, פמא אנדרג פי כתב אלפקה מן תלך אלעלום אחתמי ובקי בכתׄרה חאמליהא וענאיתהם בהא, מן דׄלך כל מא דׄכר פי הלכות שחיטה והלכות טריפה, פפיהא מן אלעלום מא גׄאב אכתׄרה ען גאלינוס, ואלא פלם לם ידׄכר פי אלעלל מא נראה עיאנא ממא נבהת אלשריעה עליה מן עלל אלריה ואלקלב מתׄל סמוך ללב וסמוך לדופן, ואתצאל אלאונות ונקצאנהא וזיאדתהא ויבס אלריה ודׄובאנהא. פמן עלמהם בתנסאב אלאעצׄא אלנפסאניה מע אלטביעיה קולהם שני קרומים יש למוח וכנגדם בביצים. וקולהם כמין שני פולים יש מונחין על פי הקדרה מן הפולים ולפנים מוח מן הפולים ולחוץ חוט השדרה.  וקולהםתלתא קני הוו חד פאריש לליבא וחד פאריש לריאה וחד פאריש לכבדא. ומן עלמהם באלעלל אלקאתלה ואלעלל אלסאלמה קולהםחוט השדרה אם עורו קיים מוחו לא מעלה ולא מוריד, ומי שנתמזמז מוחו אינו מוליד. וקולהםקרום שעלה מחמת מכה בריאה אינו קרום, וקולהםגיד הנשה אינו נוהג בעוף מפני שאין לו כף. ומן גׄריב פקההםכשרה שינקה מן הטריפה קיבתה אסורה. טריפה שינקה מן הכשרה קיבתה מותרת שהוא בלום במעיה. וממא חרמוא ען עלם צחיח וקיאסנא ינבו ענה,חמשה קרומים אסורים, קרום של מוח, קרום שעל הביצה, קרום שעל גבי הטחול, קרום שעל הכליות, קרום שעל העוקץ, כולם אסורים באכילה. ומן בדיע פקההם פי אלטרפותאנהם חדדוא אלארתפאע אלדׄי אן דפעת אלבהימה מנה אלי אספל חרמתמשום ריסוק אברים, יעני תתהתך אלאעצׄא אלתהתך אלדׄי יודי אלי אלמות. תׄם קאלואהניח בהמה למעלה ובא ומצאה למטה אין חוששין משום ריסוק אברים משום דאמדה אנפשה, יעני אן אלבהימה תקדר לנפסהא ותתאהב ללותׄבה פלא יצׄרהא כמא יצׄר אדׄא דפעת לאן אלטביעה פי אלותׄוב חאצׄרה, ופי אלוקוע הארבה פארה. ומן גׄריב קולהם איצׄא ותגרבתהםחרותה בידי שמים כשרה בידי אדם טריפה משום צימוק ריאה. ובדיקותה במים פושרים מעת לעת אי הדרא בריאה כשרה ואם לאו טריפה. וקולהםריאה ככוחל כשרה, כדיותא טריפה מאי טעמא שחור אדום הוא אלא שלקה. ירוקה כשרה. וקולהםריאה שהאדימה מקצתה כשירה. האדימה כלה טריפה. ורׄ נתן הבבלי שהביאו לפניו ילוד שהוא ירוק, אמר להם המתינו עד שיפול דמו בו, יעני אלא יכׄתן חתי ינתשר דמה פי לחמה, פפעלוא דׄלך ועאש אלטפל בעד אטפאל כתׄירה כאנוא ימותון לתלך אלאמראה אתׄר אלכׄתאנה,והביאו לפניו ילוד שהוא אדום ואמר המתינו לו עד שיבלע דמו בו, פאמתתׄל דׄלך ועאש וסמי נתן הבללי עלי אסמה. וקולהםחֵלֶב טהור סותם טמא אינו סותם. ומן דקיק פתואהםמחט שנמצא בעובי בית הכוסות נמצא עליה קורט דם בידוע שהיא קודם שחיטה לא נמצא עליה קורט דם בידוע שהיא לאחר שחיטה. למאי נפקא מינה למקח וממכר, לאנה לא ימכן אן יציר עלי אלאברהקורט דם לאחר שחיטה, אדׄ לא יגרי אלדם פי אלמית, פליס לה אן ירגע עלי אלדׄי אשתרי מנה אלבימה. ואן וגדקורט דםפלה אן ירגע עליה ויקול אנך בעת מני מיתה. ומתׄל דׄלךהגליד פי המכה בידוע ששלשה ימים קודם שחיטה, לא הגליד המוציא מחבירו עליו הראיה. ומן אלעלאמאת פיעוף טהורמותחין לעוף חוט שלמשיחה אם חולק שתים לכאן ושתים לכאן בידוע שהוא עוף טמא. שלש לכאן ואחת לכאן בידוע שהוא עוף טהור, וקולהםכל עוף הקולט מן האויר ואוכל טמא. השוכן עם הטמאים ונדמה להם טמא כזרזיר אצל העורב. וקולהםסימן הולד בבהמה דקה טינוף, ובגסה שליה, ובאשה שפיר ושליה. ומן גׄריב קולהם ולפטׄהם פי סמום בעץׄ דׄואת אלמכׄאלב קולהםדרוסת חתול ונץ ונמייה בגדיים וטלאים, ודרוסת חולדה בעוף. וקולהםאין דריסה לשועל, ואין דריסה לכלב, אין דריסה אלא בצפורן לא בשן, אין דריסה אלא ביד לא ברגל, אין דריסה אלא מדעת, אין דריסה אלא מחיים. יעני אן אלכׄאלב לם יסם אלחיואן אלא במכׄאלב אלידין וען קצד מן אלחיואן לא באתפאק, ומן תנשב מכׄאלבה פי לחם אלבהימה דון קצד אפתראס. ואגׄרב מן הדׄא קולהםמחייםיעני אנה לו אתפק אן תקטע יד אלמפתרס ומכׄאלבה מגׄרוזה פי לחם אלבהימה לם יכן מנה דריסה, ודׄלך אנה לם ילק סמה אלא ענד אלאנפצאל ענה ואכׄראג מכׄאלבה מן לחם אלבהימה, ולדׄלך קאלמחייםבעד קולהםמדעת. וקולהםנטלה הכבד ונשתייר בה כזית במקום מרה ובמקום שהיא חיה כשרה. וקולהםמֻגְלָא כשר בריאה פסול בכוליא. מים זכים ונקב כשר בכוליא פסול בריאה. וקולהםהגלודה שנשתייר בה כסלע על פני כל השדרה כשרה, ופי אלמשנהמסטור מןהלכות טרפות. ומן עיוב אלבכורותועיוב אלכהניםממא יטול דׄכרה פכיף שרחה. ודׄכר תשריח אלעטׄאם באוגז כלאם ואבין לפטׄ ומעני. ומן מליח נואדרהם קאלואיצאו בני מעיה ולא נקבו כשרה. תׄם קאללא שנו אלא שלא הפך בהם אבל הפך בהם טריפה שנאמר הוא עשך ויכוננך מלמד שברא הקדוש ברוך הוא כונניות באדם כיון שנהפך אחת מהם אינם יכולין לחיות. ומא להם מן תפריק ביןדם נדה, טהרה, וזבה, ובתולין, ואלדם אלכאין ען קרוח ובואסיר וגׄיר דׄלך. וכמיאת אדואר אלנדות, וכדׄלךזיבותאלדׄכור, ואלגׄראיב אלתי להם פי אלצרעתממא יגׄמץׄ ען אדׄהאננא.

Essay 5

 קאל אלכׄזרי, לא בד מן אלתחאמל עליך אן תסמעני כלאמא קריבא מכׄלצא פי אלאצול ואלעקאיד עלי טריקהׄ אלמתכלמין אלגדליין, ויחל לי סמאעהא כמא חל לך עלמהא, אמא לאעתקדהא, ואמא ללרד עליהא. אדׄ קד פאתתני תלך אלדרגה אלעאליה מן כׄלוץ אלאעתקאד דון בחתׄ. וקד תקדמת לי שכוך וטׄנון ומפאוצׄהׄ פלאספה ואהל מלל ואדיאן מכׄתלפה, אלאולי בי אלעלם ואלתחדׄק פי רד אלארא אלפאסדה מן אלגהל. ואנמא יגמל אלתקליד מע טיב אלנפס, ואמא מע כׄבתׄהא פאלבחתׄ אולי, לא סימה אדׄא אכׄרג אלבחתׄ אלי תחקיק דׄלך אלתקליד, פחינידׄ תגתמע ללאנסאן אלדרגתאן, אעני אלעלם ואלתקליד מעא. 
 קאל אלחבר, ומן לנא בנפס צבורה גׄיר מנכׄדעה ללארא אלתי תמר בהא, מן ארא אלטביעיין ואלמנגמין ואלמטלסמין ואלסחרא ואלדהריין ואלמתפלספין וגׄירהם, פלא יצל אלי אלאימאן אלא וקד גאז עלי מראתב כתׄירה ללזנאדקה, ואלעמר קציר ואלצנאעה טוילה אלא אלאפראד יקע להם אלאימאן באלטבע ותנבו ענהם הדׄה אלארא כלהא ויקע פי נפוסהם ללחין מואצׄע אגׄלוטאתהם וארגו אנך מן אולאיך אלאפראד, פאן כאן ולא בד פלסת אסלך בך טריק אלקראיין אלדׄין ארתקוא אלי אלעלם אלאלאהי דון דרג. לכני אלכׄץ לך עיונא תעינך פי אלתצור ללהיולה אלמשתרכה תׄם אלאסתקצאת תׄם אלטביעה תׄם אלנפס תׄם אלעקל תׄם אלעלם אלאלאהי תׄם אעטי אקנאעאת פי אסתגׄנא אלנפס אלנאטקה ען אלגסד, תׄם אלמעאד, תׄם פי אלקצׄא ואלקדר בגׄאיהׄ אלאיגאז ואלאכׄתצאר. פאקול אן אלמחסוסאת אנמא אדרכנא כמיתהא וכיפיתהא בחואסנא וקצׄי אלעקל באנהא מחמולאת פי מוצׄע, ודׄאך אלמוצׄע יצעב תצורה, וכיף לנא נתצור שייא לא כמיה לה ולא כיפיה אלא אעראץׄ לא תקום באנפסהמא, ולא בד להמא מן חאמל, וסמת אלפלאספה הדׄא אלחאמל היולי, וקאלת אן אלעקל ידרכהא אדראכא נאקצא לנקצאנהא פי דׄאתהא, לאנהא ליסת מוגודה באלפעל לא תסתחק צפה מן אלצפאת, ואן כאנת באלקוה פאלצפה גמסאניה. קאל אריסטוטאליס כאנהא תסתחי מן אן תטׄהר עריאנה, פהי לא תטׄהר אלא לאבסה צורה. וקד טׄן בעץׄ אלנאס אן אלמים אלמדׄכור פי אול בראשית כנאיה ען הדׄה אלהיולי, ואן רוח אלהים מרחפת על פני המים אנמא הי אראדהׄ אללה ומשייתה אלנאפדׄה פי גמיע אגזא אלהיולי יפעל פיהא מא שא, כיף שא, מתי שא, כמא יצנע אלפכׄארי באלטינה אלתי לא צורה פיהא, וכני בעדם אלצורה ואלנטׄאם בחשך תהו ובהו. תׄם אן אלאראדה ואלחכמה אלאלאהיה אקתצׄת אדארהׄ אלפלך אלאעלי אלדׄי ידור דורה פי כל כׄדׄ סאעה, וידיר מעה גמיע אלאפלאך באן יחדתׄ פי הדׄה אלהיולי אלתי הי חשו פלך אלקמר תגׄאייר בחסב חרכאת אלאפלאך. ואולהא אחתמא אלגו אלקריב מן פלך אלקמר לקרבה מן מוצׄע אלחרכה פצאר נארא אתׄירא, והו ענד אלפלאספה אלנאר אלטביעיה לא לון להא ולא אחראק, לכנהא גסם לטיף שפאף כׄפיף סמוה פלך אלנאר, תׄם פלך אלהוא, תׄם פלך אלמא, תׄם כרה אלארץׄ אלתי הי אלמרכז, תׄקלת וגׄלטׄת לבעדהא ען מוצׄע אלחרכה. פהדׄה אלארבע ענאצר מן אמתזאגאתהא תכון אלמתכונאת. 
 קאל אלכׄזרי, ואראהא ענדהם חאדתׄה באלאתפאק, כקולהם אנה אתפק למא קרב מן אלפלך גדא אן יכון נארא, ומא בעד אן יכון ארצׄא, ומא תוסט כאן בחסב אלקרב אלי אלמחיט או אלי אלמרכז אמא הוא ואמא מא. 
 קאל אלחבר, בל אלצׄרורה תצׄמהם אלי אלאקראר באלחכמה פי אנפצאל גוהר ען גוהר. פאנה לם ינפצל גוהר אלנאר ען גוהר אלהוא, ואלהוא ען אלמא, ואלמא ען אלארץׄ באלאקל ואלאכתׄר ואלאשד ואלאצׄעף כל בצורה כׄאצה בכל ואחד מנהא געלת הדׄא נארא והדׄא הוא והדׄא מא והדׄא ארצׄא. ואלא פללקאיל אן יקול שחנת אלפלך כלהא ארצׄא בעצׄהא ארק ארצׄיה מן בעץׄ. וללאכׄר אן יקול בל כלהא נארא לכן כל מא אנחדר כאן אגׄלטׄ נאריה ואברד. ונחן נרי אלתקא ענצר בענצר וכל ואחד מנהא יחרז צורתה וגוהריתה, נרי אלהוא ואלמא ואלארץׄ פי מוצׄע ואחד תתמאס ולא תתשאבה חתי תסתחיל בעצקהא אלי בעץׄ באסבאב אכׄר תחילהא, פיקבל אלמא צורהׄ אלהוא, ואלהוא צורהׄ אלנאר, פחינידׄ יסתחק אלאסתקס אסם צאחבה פתמיז אלגואהר בצורהא חאשי אעראצׄהא ידעו אלפלאספה אלי אלקול באן הנאך עקלא פעאלא אלאהיא יעטי הדׄה אלצור כמא יעטי צור אלנבאת ואלחיואנאת והי כלהא מן אלארבע ענאצר. וליס תמיז אלדאליה מן אלנכׄלה באעראץׄ לכן בצור געלת גוהר הדׄא גׄיר גוהר הדׄא ואנמא ינפצל באעראץׄ דאליה מן דאליה ונכׄלה מן נכׄלה באן הדׄה מתׄלא סודא והדׄה ביצׄא והדׄא אחלי מן הדׄה והדׄה אטול ואקצר ואגׄלטׄ וארק וגׄיר דׄלך מן אלאעראץׄ. וליס פי אלצור אלגוהריה אקל ואכתׄר, פליס פרס אקל פרסיה מן אכׄר ולא אנסאן אכתׄר אנסאניה מן אכׄר. לאן חדוד אלפרסיה ואלאנסאניה חאצלה לגמיע אשכׄאצהמא. פאלפלאספה אקרוא צׄרורה באן הדׄה אלצור אנמא יעטיהא אמר אלאהי יסמונה עקל ואהב אלצור. 
 קאל אלכׄזרי, הדׄא לעמרך אלאימאן אדׄא אצׄטרתנא צׄרורהׄ אלעקל אלי אלאקראר במתׄל הדׄא. פמא דעאנא אלי אלקול באלאתפאק, ולם לא נקול אן אלדׄי געל הדׄא פרסא והדׄא אנסאנא באלחכמה אלתי לא נדרך נחן תפצילהא הו אלדׄי צור אלנאר נארא ואלארץׄ ארצׄא ללחכמה אלתי ראהא תעׄ לא ללאתפאק מן קרב אלפלך או מן בעדה. 
 קאל אלחבר, והדׄה אלחגה אלשריעיה וברהאנהא בנו אסראיל ומא קלב להם מן אלאעיאן ומא אכׄתרע להם מן אלאכואן ואדׄא ארתפע הדׄא אלברהאן אסתוי מעך מנאטׄרך באן אלדאליה מתׄלא אנמא נבתת הנאך במא אתפק אן יקע פי דׄלך אלמכאן בזר אלענב וצורהׄ אלבזר אנמא כאנת במא אתפק מן דוראן אלפלך נסבהׄ מא אמתזגת בהא אלענאצר אמתזאגא מא גא מנה מא תראה. 
אמר הכוזרי, ואני אדבר עמו על הגלגל העליון עצמו מה הוא שיגלגלהו, ההיה דבר ההוא במקרה אם לא, ואחרי כן אדבר עמו בערכים ההם הגלגליים והם עד אין תכלית מרוב, ואנחנו רואים צורות הצמחים והחיים יש להם תכלית, עליהם אין להוסיף ומהם אין לגרוע. והיה ראוי שתתחדשנה עם חדוש הערכים צורות ותמחינה אחרות. 
אמר החבר, היא הטענה, כל שכן עם השגתנו מהחכמה בהרבה מהם ומה הצורך אליהם כאשר התברר בספר תועלת מיני החיים לארסטו, ובספר תועלת האברים לגאלינוס וזולתם, מפלאי החכמה. וכן יתבאר בבהמת הישוב כצאן והבקר והסוסים והחמורים שהם בכבור צורך האדם אליהם, כי אין התקנה בהם שיהיו מדבריות, אבל בישוב לתועלת בני אדם. וכל מה שרמז לו דוד ע"ה באמרומה רבו מעשיך הׄנדחות טענת אפיקורוס היוני אשר היה רואה כי העולם היה במקרה. 
 קאל אלכׄזרי, ואן כׄרגנא קלילא מן אלגׄרץׄ עסי אן תלכׄץ לי גׄרץׄ הדׄא אלמזמור. 
 קאל אלחבר, אנה ינאסק מע מעשה בראשית אבתדא עוטה אור כשלמה ישיר אלי יהי אור ויהי אור. נוטה שמים כיריעה אלי יהי רקיע. המקרה במים ישיר אלי המים אשר מעל השמים, תׄם מא יחדתׄ פי אלגו מן אלסחאב ואלריאח ואלניראן ואלברוק ואלצואעק, ואנהא כלהא באדׄן כמא קאל כי בם ידין עמים. פעבר ען הדׄא בקולה השם עבים רכובו המהלך על כנפי רוח. עושה מלאכיו רוחות משרתיו אש לוהט. יעני אנהא רסלהׄ חיתׄ שא במא שא. וכל דׄלך מתעלק באלרקיע. תׄם אנתקל אלי יקוו המים ותראה היבשה בקולה יסד ארץ על מכוניה ואן אלמא בטבעה מחיט פוק אלארץׄ יגׄטיהא כלהא כאלתׄוב סהלא וגבאלא כמא קאל תהום כלבוש כסיתו על הרים יעמדו מים. לכן אלקדרה ואלחכמה אכׄרגתה ען דׄלך אלטבע וחצרתה אלי אלאעמאק חיתׄ אלבחאר חתי יכון ההנא מוצׄע נשו אלחיואן וטׄהור אלחכמה פקאל מן גערתך ינוסון כנאיה ען אנחצארהא פי אלבחאר ותחת אלארץׄ, ואלי הדׄא ישיר בקולה לרוקע הארץ על המים לאנה קול יצׄאד פי אלטׄאהר לקולה תהום כלבוש כסיתו. פהדׄא בחסב טבע אלמא ודׄאך בחסב אלקדרה ואלחכמה וכמא קאל גבול שמת בל יעבורון בל ישובון לכסות הארץ וכל הדׄא מקצוד למנאפע אלחיואן כמע ידפע אלאנסאן בחילה וצנאעאתה אכתׄר מיאהׄ אלאודיה באלאסדאד וגׄיר דׄלך ליאכׄדׄ מן אלמא מקדאר חאגתה ללרחא ואלסקי וגׄיר דׄלך. כדׄלך אשאר ההנא בקולה המשלח מעינים בנחלים לתכון ישקו כל חיתו שדי אדׄא כׄלקת אלחיה ויכון עליהם עוף השמים ישכון אדׄא כׄלק אלעוף. תׄם אנתקל אלי תדשא הארץ בקולה משקה הרים מעליותיו כנאיה ען ואד יעלה מן הארץ למנאפע אדם ודׄריתה. פמא קיל מצמיח חציר לבהמה לילא יחקר באלחציר לאנה מן מנאפע אלחיואן אלאהלי בקרא וגׄנמא ודואב כני ענהא בעבודת האדם יעני אלפלאחה ליסתכׄדם הו בהא ליסתכׄרג לבאב אלנבאת לנפסה כמא קאל להוציא לחם מן הארץ נטׄיר קולה הנה נתתי לכם את כל עשב זורע זרע, יעני לבאבהא ללאנסאן וקשורהא לסאיר אלחיואן כמא קאל ולכל חית הארץ ולכל עוף השמים את כל ירק עשב לאכלה. ודׄכר אלאגׄדׄיה אלתׄלאתׄ אלתי תסתכׄרג באלפלאחה והי דגן ותירוש ויצהר. וכלהא לחם. תׄם דׄכר מנאפעהא יין ישמח לבב אנוש. תׄם שמןלהצהיל פנים משמן, ולחם אלדׄי הו אלכׄבז כׄצוצא לבב אנוש יסעד. תׄם עטף עלי מנפעהׄ נזול אלמטר ללאשגאר בקולה ישבעו עציׄ ה׳‎. ומנפעהׄ אלשגר אלעאליה ללחיואנאת כמא קאל אשר שם צפרים יקננו. כמא אן אלגבאל אלשאמכׄה מנאפע לחיואנאת אכׄר כמא קאל הרים הגבוהים ליעלים ... סלעים מחסה לשפנים. אנטוי גמיע הדׄא פי דׄכר אליבשה. פאנתקל אלי יהי מאורות בקולה עשה ירח למועדים. ודׄכר מנאפע אלליל ואן אלליל מקצוד מן קבלה לא באלאתפאק, לא עבתׄ פי פעלה ולא פי אלאעראץׄ אלתאבעה לפעלה, לאן אלליל אנמא הו מדהׄ עדם אלשמס, לכנה מע הדׄא מקצוד למנאפע כמא קאל תשת חשך ויהי לילה ומא יתבעה מן אלקול פי דׄכר אלחיואן אלמודׄי ללאנסאן ותצרפה פי אלליל וכמונה באלנהאר. ואלאנסאן ואלחיואן אלמואלף ללאנסאן בעכס דׄלך כמא קאל יצא אדם לפעלו ולעבודתו עדי ערב. פקד אנגרת לה אלחיואנאת אלארצׄיה כלהא פי דׄכר אלאנהאר. תׄם פי דׄכר אלאנואר ואנגר מעהא דׄכר אלאנסאן, ולם יבק אלא דׄכר אלחיואן אלמאיי ואכתׄר אחואלה מגהולה. ואלחכמה פיהא ליסת טׄאהרה אלינא כטׄהורהא פי הדׄה. פסבח עלי דׄכר הדׄה אלתי אלחכמה פיהא טׄאהרה בקולה מה רבו מעשיךׄ ה׳‎. תׄם עטף עלי דׄכר אלבחר ומא פיה ואתבעה בקולה יהי כבודׄ ה׳‎ לעולם ישמחׄ ה׳‎ במעשיו כנאיה ען קולה וירא אלהים את כל אשר עשה והנה טוב מאד כנאיה ען יום השביעי וישבת ויברך ויקדש למא אנכמלת אלאפעאל אלטביעיה אלתי תנקצׄי פי זמאן ואנתהת באלאנסאן אלי רתבהׄ אלמלאיכה אלמסתגׄניה ען אלקוי אלטביעיה אדׄ הי עקול לא יחתאג פי אפעאלהא אלי זמאן כמא נרי אלעקל יתצור פי אן ואחד אלסמאות ואלארץׄ פהו עאלם אלמלכות ועאלם אלראחה אדׄא אתצלת אלנפס בה אסתראחת. ולדׄלך קיל פי אלסבת אנה מעין עולם הבא.  ולנרגע אלי כלאמנא עלי ראי אהל אלקיאס אן אלענאצר למא אמתזגת אמתזאגאת מכׄתלפה בחסב אכׄתלאף אלמואצׄע ואלאהויה ואלנסב אללכיה אסתחקת צורא מכׄתלפה מן ענד מעטי אלצור. פכאן גמיע אלמעאדן [...] אן קואהא וכׄואצהא וגואהרהא מזאגיה פקט מסתגׄניה ען צור אלאהיה, ואן אלצור אנמא תחתאג פי אלנבאת ואלחיואן אלתי תנסב אליהא אלנפס. ולמא אמתזגת אמתזאגא אלטף אסתחקת צורה אשרף תטׄהר פיהא אלחכמה אלאלאהיה אכתׄר, פכאן אלנבאת אלדׄי לה בעץׄ שעור ואדראך וגרא אלי אלארץׄ פהו יגׄתדׄי מן אלארץׄ אלטיבה אלנדיה ואלמא אלעדׄב, וינקבץׄ ען צׄד דׄלך, ויכבר חתי אדׄא אולד אלמתׄל ועמל בזרא וקף עמלה וטלב דׄלך אלבזר מתׄל דׄלך אלעמל ללחכמה אלגׄריבה אלמגׄרוזה פיה אלמסמאה ענדהם טביעה, והי קוה תעני בחפטׄ אלנוע אדׄ לא ימכן בקא אלשכׄץ בדׄאתה לאנה מרכב מן אשיא מסתחילה פכאן כל מא לה הדׄה אלקוי ללנמו ואלתוליד ואלאגׄתדׄא לא יתחרך אלחרכה אלמכאניה פהו אלדׄי תדברה אלטביעה עלי קול אלפלאספה. ובאלחק אן אללה ידברהא פי רתבהׄ מא ומלכהׄ מא סם אן שית תלך אלרתבה טביעה או נפסא או קוה או מלכא. ולמא לטף אלמזאג אכתׄר ואסתעד לטׄהור אלחכמה אלאלאהיה פיה אכתׄר, אסתחק זיאדהׄ צורה חאשי אלקוה אלטביעיה חתי ינאל אגׄדׄיתה מן בעד ותכון גמיע אעצׄאיה מצׄבוטה לא תתחרך אלא באראדתה ויכון אמלך לאגזאיה מן אלנבאת אלדׄי לא יקדר אן יחתגב ממא יודׄיה ולא יקצד אלי מא ינפעה ואלריח תלעב בה פכאן אלחיואן דׄו אלאלאת אלמחרכה לה פי אלמכאן וסמית אלצורה אלמוהובה לה זאידא עלי אלטביעה נפסא ואכׄתלפת אלאנפס אכׄתלאפא מתפאותא בחסב תגׄאלב אלטבאיע אלארבע מע קצד אלחכמיםלחיואן חיואן לחאגהׄ גמלה אלעאלם אליה ואן לם נדר נחן מא אלמנפעה פי אכתׄרהא כמא לא נדרי מנאפע אלאת אלמרכב ונטׄנהא עבתׄא וידריהא צאחב אלמרכב ומנשיה, בל כמא נגהל מנאפע כתׄיר מן עטׄאמנא וסאיר אעצׄאינא לו נתׄרת בין אידינא למא עלמנא מנפעהׄ עטׄם עטׄם ועצׄו עצׄו עלי אנא בהא. נתצרת ונתחקק אנה אן נקצנא ואחדא מנהא לנקצת אפעאלנא ואפתקרנא אליה. והכדׄא גמיע אגזא אלעאלם מעלומה מצׄבוטה ענד באריהאעליו אין להוסיף וממנו אין לגרוע. פוגב אכׄתלאף אלאנפס פוגב אן תכון אלאת כל נפס משאכלה להא פיעטי אלאסד אלאת אלכׄלב באלאניאב ואלמכׄאלב מע אלגראה, ויעטי אלאיל אלאת אלהרב מע אלגבן, וכל נפס תתשוק אלי תצריף קואהא עלי מא היית לה ולם תתעאדל אלטבאיע פי שי מן אלחיואן אלבהימי, פלם יתשוק אלי קבול צורה זאידה עלי אלנפס אלחיואניה, לכן תעאדלת פי אלאנסאן ותשוקת אלי צורה זאידה ולא בכׄל ענד אלאמר אלאלאהי פאפאץׄ עליה צורה זאידה תסמי אלעקל אלהיולאני אלמנפעל. ואלנאס איצׄא יכׄתלפון לאן אכתׄרהם מנחרף אלטבאיע פימיל עקלה מע דׄלך אלאנחראף, אן כאן מע אלצפרא פמעה אלטיש ואלתהור, ואן מאל אלי אלסודא פמעה אלתאני ואלתׄבות, ואלאכׄלאק תתבע אלמזאג, חתי אדׄא וגד אלאנסאן מתעאדל אלטבאיע ואצׄדאד אלאכׄלאק ענדה פי מלכה מתׄל כפתי אלמיזאן אלעדל פי יד אלוזאן ימילהא חיתׄ שא בזיאדהׄ אלצנג ונקצאנהא, פדׄלך אלאנסאן לא מחאלה פארגׄ אלקלב מן אלשהואת אלמפרטה ותשוק אלי רתבה פוק רתבתה והי אלרתבה אלאלאהיה פהו יקף חאירא פימא ינבגׄי לה אן יאתיה פי תגׄליב טבאיעה ואכׄלאקה פלא יעטי אלקוה אלגׄצׄביה סואלהא ולא אלשהואניה ולא גׄירהא אלא מסתשירא מסתרשדא אן ילהמה אללה אלי אלארשאד, פדׄלך הו אלדׄי יפיץׄ עליה רוח אלאהי נבוי אן אסתחק אלנבוה, ואלהאמי אן כאן דון דׄלך, וכאן וליא לא נביא אדׄ לא בכׄל ענדה תעׄ בל יעטי כל שי חקה, ויסמי אלפלאספה מעטי הדׄה אלרתבה אלעקל אלפעאל ויגעלונה מלכא דון אללה ואן עקול אלאדמיין אדׄא אתצלת בה פהי גנתהא ובקאהא אלאבדי.
 קאל אלכׄזרי, עסי להדׄה אלגמלה תפצילא מוגזא. 
 קאל אלחבר, יתבין וגוד אלנפס באלחרכאת ואלאחסאס ללחיואן מכׄאלפה ללחרכאת אלאסתקציה פסמי סבבהא נפסא או קוה נפסאניה ותנקסם אלקוה אלנפסאניה אלי תׄלאתׄ, מא אשתרך פיה אלחיואן ואלנבאת והי אלקוה אלנבאתיה, ומא אשתרך פיה אלאנסאן וסאיר אלחיואן והי אלקוה אלחיואניה, ומא כׄץ בה אלאנסאן פיסמי קוה נטקיה, ויתבין אמר אלנפס אלכליה אלגנסיה באעתבאר אלאפעאל אנהא מן קבל אלצור אלחאצלה פי אלמאדה, לא מן קבל אלמאדה מן חיתׄ הי מאדה, פאן אלסכין ליס יקטע מן חיתׄ הו גסם לכן מן חיתׄ לה צורהׄ אלסכין, וכדׄלך אלחיואן ליס יחס ויתחרך מן קבל מא הו גסם לכן מן קבל מא לה צורהׄ אלחיואניה והי אלמסמאה באלנפס, פסמית הדׄה אלצור כמאלאת לאן בהא תכמל הויאת אלאשיא פאלנפס כמאל, ותׄם כמאל אול וכמאל תׄאן, פאלאול הו מבדא ללאפאעיל, ואלתׄאני דׄאת אלאפאעיל אלצאדרה ען אלמבדא, ואלנפס כמאל אול לאנהא מבדא לא צאדר ען אלמבדא, ואלכמאל אמא כמאל לגסם ואמא כמאל לגוהר ליס בגסם. פאלנפס כמאל לגסם טביעי, ואלגסם אלטביעי אמא אלי ואמא גׄיר אלי אעני אן תתם אפעאלה באלאת או דון אלאת, פאלנפס כמאל לגסם טביעי אלי דׄי חיאה באלקוה אי מצדר ללאפעאל אלחיואניה באלקוה ומתהיי להא, ויתבין אן אלנפס ליסת צאדרה ען אמתזאג אסתקצאת אלבדן, לאן אלשי אלחאדתׄ ען אמתזאג מפרדאת אמא אן יגׄלב פיה אחד אלמפרדאת או אכתׄר מן ואחד פתכון אלצורה אלחאצלה בחסב דׄלך ואמא אן תתגׄאלב אלמפרדאת חתי לא יבקי ואחד מנהא עלי צורתה פיחדתׄ מן דׄלך צורה מן וסאיטהא, ואלנפס ליסת מן קביל שי מן מפרדאת אלבדן, פליסת אלא צורה מן כׄארג כאלנקש מן קבל אלטאבע פי אלטינה אלמולפה מן אלמא ואלתראב פאנה ליס אלנקש מן קביל צור אלמא ואלתראב. ואול אלקוי אלקוה אלגׄאדׄיה והי כאלמבדא, ואלמולדה כאלגׄאיה, ואלמנמיה כאלאוסטה, ואלראבטה בין אלמבדא ואלגׄאיה, וללמולדה סבוק ותקדם ואן טרת מתאכׄרה פאנהא תסתולי אולא עלי אלמאדה אלמהיאה לקבול אלחיאה, ותלבסהא צורה אלמקצוד בכׄדמהׄ אלמנמיה ואלגׄאדׄיה, תׄם תתרך אלתדביר להמא אלי וקת אלתוליד, פאלמולדה מכׄדומה ואלגׄאדׄיה כׄאדמה ואלמנמיה כׄאדמה ומכׄדומה, וללגׄאדׄיה, אלארבע קוי אלמשהורה אלכׄאדמה להא כל מתחרך באראדהׄ חאס מתחרך, ואלא כאן אלחס עבתׄא, ואלחכמה לא תעטי שייא עבתׄא ולא צׄארא, ולא תמנע צׄרוריא ולא נאפעא חתי דׄואת אלאצדאף ואן טׄהרת סאכנה פאן להא אנקבאצׄא ואנבסאטא ואן קלבת עלי טׄהורהא תחרכת חתי תנצרף עלי בטונהא ליקרב להא אלגׄדׄא, פאלחואס אלטׄאהרה משהורה ואמא אלבאטנה פאולהא אלחאסה אלמשתרכה לאן אלמנאפי ואלמלאים אנמא ידרכאן באלתגרבה, פוגב וצׄע קוה מתצורה ליחפטׄ בהא צור אלמחסוסאת והי אלחאסה אלמשתרכה, ואלקוה אלמתדׄכרה אלחאפטׄה לתחפטׄ בהא אלמעאני אלמדרכה מן אלמחסוסאת, ואלקוה אלמתכׄילה יסתעיד בהא מא אמחי ען אלדׄכר. ואלקוה אלמתוהמה ליקף עלי צחיח מא יסתנבט אלתכׄיל וסקימה צׄרבא מן אלוקוף אלטרי חתי יעידה אלי אלדׄכר. ואלקוה אלמחרכה לאגתלאב מא יחתאג אליה מן קרב ובעד ודפע אלצׄאר. וגמיע קוי אלחיואן אמא מדרכה ואמא מחרכה. ואלמחרכה הי אלשוקיה והי צׄרבאן אמא מחרכה לטלב מכׄתאר והי אלקוה אלשהואניה ואמא מחרכה לדפע מכרוה והי אלגׄצׄביה. ואלמדרכה צׄרבאן אמא טׄאהרה כאלחואס אלטׄאהרה ואמא באטנה כאלחואס אלבאטנה. ואלמחרכה אנמא תפעל בחכם אלמתוהמה באסתכׄדאם אלמתכׄילה והי אלגׄאיה מן אלחיואן אלבהימיה אדׄ לם יוצׄע לה אלקוה אלמחרכה ליצלח בהא אסבאב אלחס ואלתכׄיל בל אלחאסה אלמתכׄילה וצׄעת לה לתצלח אסבאב אלחרכה. ואלנאטק בעכס דׄלך אעטי אלחרכה לאצלאח אלנפס אלנאטקה אלעאמלה אלדראכה אלחואס אלכׄמס מעלומה ומדרכאתהא מעלומה בתוסטהא ידרך איצׄא אלשכל ואלעדד ואלעטׄם ואלחרכה ואלסכון תבין וגוד אלחאסה אלמשתרכה מן חכמנא עלי אלעסל מתׄלא אדׄא ראינאה אנה חלו. והדׄא אנמא הו באן ענדנא קוה משתרכה ללחואס אלכׄמס. והדׄה אלקוה הי אלמתצורה ותפעל פי אליקטׄה ופי אלנום. תׄם קוה תרכב מא אגתמע פי אלחס אלמשתרך ותפרק בינהמא ותוקע אלאכׄתלאף פיהא מן גׄיר אן תזול אלצור ען אלחס אלמשתרך, והדׄה הי אלמתכׄילה וקד תצדק וקד תכדׄב. ואמא אלמתצורה פצאדקא אבדא. תׄם אלקוה אלוהמיה. והי קוה חאכמה תקצׄי עלי שי באנה ינבגׄי אן יטלב ועלי שי באנה ינבגׄי אן יהרב ענה, וליס פי אלמתצורה ולא פי אלמתכׄילה חכם וקצׄא בל תצור פקט.  תׄם אלקוה אלחאפטׄה מדׄכרה למעאני מא אדרכתה אלחואס מתׄל אן אלדׄיב עדו ואלולד חביב, פאלמחבה ואלאצׄראר ואלתצדיק ואלתכדׄיב ללוהמיה. ואמא אלחאפטׄה אלמדׄכרה פתחפטׄ מא צדקת אלוהמיה. ואלקוה אלמתכׄילה אדׄא אסתעמלתהא אלוהמיה סמית מתכׄילה. ואדׄא אסתעמלתהא אלנאטקה סמית מפכרה. ואלתצור פי מקדם אלדמאגׄ ואלתכׄיל פי וסטה. ואלתדׄכר פי מוכׄרה. ואלתוהם פי גמיעה ואכתׄרה פי חיז אלתכׄיל. וכל הדׄה אלקוי מאיתה פאניה בפנא אלאתהא. ולא בקא אלא ללנאטקה עלי אנהא קד תסתכׄלץ לנפסהא לבאב הדׄה אלקוי צׄרבא מן אלאסתכׄלאץ פתוגדהא בדׄאתהא. הדׄא תלכׄיץ אקואל אלקום פי מא דון אלנפס אלנאטקה. וקאלוא פי אלנאטקה אנהא אלעקל אלהיולני, אי אלעקל באלקוה שביה באלהיולי אלתי הי קרינה עדם באלפעל, והי כל שי באלקוה ותחצל פיהא אלצור אלמעקולה אמא באלהאם אלאהי ואמא באכתסאב. ואלתי באלאלהאם הי אלמעקולאת אלאולי אלתי אשתרך פיהא גמיע אלנאס אלדׄין עלי אלמגרי אלטביעי. ואלתי באלאכתסאב פהי באלקיאס ואלאסתנבאט אלברהאני כתצור אלחקאיק אלמנטקיה מתׄל אלאגנאס ואלאנואע ואלפצול ואלכׄואץ ואלאלפאטׄ אלמפרדה ואלמרכבה באלצׄרוב אלמכׄתלפה מן אלתראכיב ואלקיאסאת אלמולפה אלחקיקיה ואלכאדׄבה ואלקצׄאיא אלמנתגה נתאיג צׄרוריה ברהאניה או גדליה או כׄטאביה או סופסטאניה או שעריה וכתחקיק אלאמור אלטביעיה כאלהיולי ואלצורה ואלעדם ואלטביעה ואלמכאן ואלזמאן ואלחרכה ואלאגראם אלפלכיה ואלאגראם אלענצריה ואלכון ואלפסאד אלמטלקין, וכון אלמואליד אלכאינה פי אלגו ואלכאינה פי אלמעאדן ואלכאינה עלי אדים אלארץׄ מן נבאת וחיואן וחקיקהׄ אלאנסאן וחקיקהׄ תצור אלנפס לנפסהא ותצור אלאמור אלריאצׄיה מן אלעדדיה ואלהנדסיה אלמחצׄה ואלהנדסיה אלנגומיה ואלהנדסיה אללחניה ואלהנדסיה אלמנאטׄריה ותצור אלאמור אלאלאהיה כמערפהׄ מבאדי אלוגוד אלמטלק מן חיתׄ הו וגוד ולואחקה כאלקוה ואלפעל ואלמבדא ואלעלה ואלגוהר ואלערץׄ ואלגנס ואלנוע ואלמצׄאד ואלמגאנסה ואלאתפאק ואלאכׄתלאף ואלוחדה ואלכתׄרה ואתׄבאת מבאדי אלעלום אלנטׄריה מן אלריאצׄיה ואלטביעיה מן אלמנטקיה אלתי לא יתוצל אליהא אלא בהדׄא אלעלם כאתׄבאת אלמבדע אלאול ואלמבדע אלאול ואלנפס אלכליה וכיפהׄ אלאבדאע ומרתבהׄ אלעקל מן אלמבדע ומרתבהׄ אלנפס מן אלעקל ומרתבהׄ אלטביעה מן אלנפס ומרתבהׄ אלהיולי ואלצורה מן אלטביעה ומרתבהׄ אלאפלאך ואלנגום ואלכאינאת מן אלהיולי ואלצורה ולמא דׄא גבלת עלי הדׄא אלאכׄתלאף ואלתקדם ואלתאכׄר ומערפהׄ אלסיאסה אלאלאהיה ואלטביעה אלכליה ואלענאיה אלאוליה וקד תסתפיד הדׄה אלנפס אלנאטקה צורה מן אלחס באן תערץׄ עלי דׄאתהא מא פי אלמתצורה ואלחאפטׄה באסתכׄדאם אלמתכׄילה ואלוהמיה פתגד תלך אלצור ישתרך בעצׄהא מע בעץׄ פי צפאת ותפתרק פי צפאת אכׄר, ומן תלך אלצפאת צור דׄאתיה ומנהא ערצׄיה, פתפצלהא ותרכבהא ותסתנבט אלאגנאס ואלאנואע ואלפצול ואלכׄואץ ואלאעראץׄ תׄם תרכבהא תרכיבא קיאסיא פתנתג מנהא פואיד אלנתאיג באעאנהׄ אלעקל אלכלי אלמפיד להא ואן אסתעאנת אולא באלקוי אלחסיה פהי גׄיר מחתאגה אליהא פי תצור הדׄה אלמעאני פי דׄאתהא ופי תרכיב אלקיאסאת מנהא לא ענד אלתצדיק ולא ענד אלתצור וכמא אן אלקוי אלחסיה אנמא תדרך בתשבה מן אלמחסוס כדׄלך אלקוי אלעקליה אנמא תדרך בתשבה מן אלמעקול בתגריד אלצורה ען אלמאדה ואלאתצאל בהא, אלא אן אלקוה אלחאסה לא תפעל באראדה כמא תפעל אלנאטקה, בל תחתאג אלי אלקוה אלמחרכה ומעונהׄ אלוסאיט אלמוצלה אלצור אליהא. ואמא אלקוה אלעאקלה פתעקל בדׄאתהא ותעקל דׄאתהא מתי שאת, ולדׄלך קיל אלקוה אלחאסה מנפעלה ואלעאקלה פאעלה. וליס אלעקל באלפעל גׄיר צור אלמעקולאת מגרדה פי דׄאת אלעקל באלקוה. ולדׄלך קיל אן אלעקל באלפעל עאקל ומעקול מעא. ומן כׄואץ אלעקל אן יוחד אלכתׄיר ויכתׄר אלואחד באלתרכיב ואלתחליל, ואלעקל ואן טׄהר פעלה בזמאן פי תרכיב אלקיאסאת באלרויה ואלפכרה פאן תחצילה לנתיגה לא יתעלק בזמאן, בל דׄאת אלעקל מרפע ען אלזמאן. ואלנפס אלנאטקה אדׄא אקבלת עלי אלעלום סמי פעלהא עקלא נטׄירא. ואדׄא אקבלת עלי קהר אלקוי אלבהימיה סמי פעלהא סיאסה וסמי עקלא עמליא. וקד תסעד אלקוה אלנטקיה פי בעץׄ אלנאס מן אלאתצאל באלעקל אלכלי במא ינזההא ען אסתעמאל אלקיאס ואלרויה ותכפי אלמונה באלאלהאם ואלוחי ותסמי כׄאציתהא הדׄה תקדיסא. פתסמי רוחא מקדסא. ומן בראהין גוהריה אלנפס ואנהא ליסת גסמא ולא ערצׄא אנהא צורה אלגסם לא תתקסם בדׄאתהא כתקסם אלגסם ולא באלערץׄ כתקסם אלערץׄ בתקסם חאמלה פאן אללון ואלראיחה ואלטעם ואלחרארה ואלברודה קד תתקסם בדׄאתהא. ואלצורה אלעקליה אנמא הי אלמעקול. ואלמעקול מן אלאנסאן מתׄלא לא יקבל אלקסמה אדׄ לא יתצור נצף אנסאן ולא גז מן אנסאן אנסאנא כמא תתצור גזא מן אלגסם גסמא וגזא מן אללון לונא, וכדׄלך אללון ואלגסם מן חיתׄ המא מעקולאן פלא יתצור פיהמא קסמה. פלא נקול נצף לון מעקול ונצף גסם מעקול כמא נקול נצף דׄאך אלגסם מחסוס ונצף אללון אלמחמול עליה אלמשאר אליה, ולא יקאל נצף אלנפס אלנאטקה אלתי פי זיד כמא נקול נצף בדנה אדׄ לא תתמיז ולא תתחיז בגהה מן אלגהאת ולא ישאר אליהא. פאדׄא" לם תכן גסמא ולא ערצׄא קאימא באלגסם חאלא פיה, וקד טׄהר וגודהא במא יצדר ענהא מן אלאפעאל. פלם יבק אלא אן תכון גוהרא קאימא בדׄאתה מתצפא בצפאת אלמלאיכה ואלגואהר אלאלאהיה ואלאתהא אלאול אלצור אלרוחאניה אלמתשכלה פי וסט אלדמאגׄ מן אלרוח אלנפסאני באלקוה אלמתכׄילה תצירהא פכריה אדׄא תחכמת פיהא ורכבתהא תרכיבאת ופצלתהא תפצילאת תודי אלי אנתאג עלם. וקד כאנת קבל דׄלך תכׄייליה אדׄ כאנת תתחכם פיהא אלקוה אלוהמיה כמא יערץׄ פי אלאטפאל ופי אלבהאים ופי מא אנחרף מזאגה במרץׄ חתי תתעאמי תלך אלאשכאל עלי אלנפס פלא תתאתי לאסתיפהא אלנטׄר פי אלראי אלמקצוד פיאתי אלראי נאקצא והמיא כלה או בעצׄה, ומן אלדלאיל עלי מפארקהׄ אלנפס אלגסד ואסתגׄנאהא ענה אן אלקוי אלגסמיה תצׄעף במדרכאתהא אלקויה כאלעין ענד אלשמס ואלאדׄן ענד אלצות אלקוי בפסאד אלאתהא. ואלנפס אלנאטקה ליסת כדׄלך, בל תקוי כלמא אדרכת עלמא אקוי. ומן דׄלך אן אלהרם ינאל אלבדן ולא ינאל אלנפס, בל תקוי בעד אלכׄמסין סנה ואלבדן פי אלאנחטאט. ומן דׄלך אן אעמאל אלבדן מתנאהיה ואפעאל אלנפס גׄיר מתנאהיה אדׄ אלצור אלהנדסיה ואלעדדיה ואלחכמיה גׄיר מתנאהיה. ואלדליל עלי וגוד גוהר עקלי מפארק ללאגסאם יקום ללנפס מקאם אלצׄו ללבצר ואן אלנפס אדׄא פארקת אלאגסאם אתחדת בה אן אלנפס לם תחצל עלומהא באלתגרבה לאן מא חצל באלתגרבה ליס יחכם עליה קטעא, לאנה ליס יקטע אלאנסאן חכמא אן כל אנסאן לא יחרך אדׄניה כמא יקטע אן כל אנסאן חסאס, וכל חסאס חי, וכל חי גוהר, ואן אלכל אכתׄר מן אלגז, וגׄיר דׄלך מן אלמעקולאת אלאול. לאן אעתקאדנא צחהׄ אלארא ליס יצח בתעלם ואלא פיתסלסל אלי מא לא נהאיה לה פהו אדׄן מן פיץׄ אלאהי יתצל באלנפס אלנאטקה והדׄא אלפיץׄ מא לם יכן לה הדׄה אלצורה אלעליה אלכליה לם ימכן אן ינקשהא פי אלנפס אלנאטקה וכל מא פיה צורה עקליה פי דׄאתה פהו גוהר גׄיר מתגסם פאדׄא הדׄא אלפיץׄ גוהר עקלי לא מתגסם קאים בדׄאתה ותצור אלנפס ללצורה כמאל להא ואנמא יחצל ענד אלאתצאל בהדׄא אלגוהר אלעקלי, לכן עאק ען דׄלך אלאתצאל שגׄל אלבדן, פלא יצח אלאתצאל אלתאם אלא ברפץׄ גמיע קוי אלבדן, פאנה לא מאנע להא ען אלאתצאל בה גׄיר אלבדן, פאדׄא פארקתה בקית מכמלה מתעלקה בה, אמנה מן אלפסאד, מתצלה בהדׄא אלגוהר אלשריף אלמכני באלעלם אלאעלי וגׄיר הדׄא מן אלקוי פאנמא פעלה באלבדן פידׄהב בפסאד אלאלה לכן אלנפס אלנאטקה קד תצורתהא ואכׄדׄת לבאבהא כמא תקדם.
 קאל אלכׄזרי, ארי להדׄא אלכלאם אלפלספי פצׄל תדקיק ותחקיק עלי סאיר אלכלאם. 
 קאל אלחבר, והדׄא אלדׄי כנת אכׄאפה עליך מן אלאנכׄדאע וסכון אלנפס אלי אראיהם למא צח ענהם אלברהאן פי אלעלום אלריאצׄיה ואלמנטק טאבת אלנפוס עלי כל מא קאלוה פי אלטביעה ופי מא בעד אלטביעה, וטׄן אן כל מא קאלוה ברהאן, פהלא שככת פי דעאויהם פי אלארבעה ענאצר אולא, וטלבתהם בעאלם אלנאר אלדׄי ידעון אן הנאך אלנאר אלאתׄיריה לא לון להא פימנע לון אלסמא ואלכואכב, ומתי אדרכנא נחן נאר ענצריה בל כיפיה חארה פי אלגׄאיה אן חלת ארצׄא כאנת גמרא ואן חלת הוא כאנת להיבא ואן חלת מאא כאנת מגׄלי. ומתי שאהדנא גסמא נאריא והואיא דאכׄלין פי מאדה אלנבאת ואלחיואן חתי נקצׄי אנה מרכב מן אלארבעה כלהא נאר והוא ומא וארץׄ, הב אנא אדרכנא אלמא ואלארץׄ ואסתחאלתהמא ודכׄולהמא פי מאדהׄ אלנבאת וללהוא ולחרארהׄ אלשמס מעונה פי אלכון בטריק אלכיפיה לא בגסם נאר ולא בגסם הוא, או מתי ראינאהא תנחל אלי אלארבע באעיאנהא אן אנחל גז אלי שביה אלתראב פליס תראבא בל רמאד יצלח לדוא מא. ואלגז אלמנחל אלי שביה באלמא פליס במא לכן עצארה או רטובה סמיה או גׄדׄאיה לא מא שרוב. ואלגז אלמנהל אלי שביה באלהוא כאן בכׄארא או קתארא לא הוא יצלח אן יתנפס בה. והדׄה איצׄא רבמא אסתחאלת אלי חיואן או אלי נבאת או אנעקדת פי אגזא אלארץׄ, וצארת מן אסתחאלה אלי אסתחאלה, ופי אלנאדר יקע להא אלאסתחאלאת אלי ענצר כׄאלץ. נעם אן בעד אלתתבע יכׄרג לנא אלאצׄטראר באלקול באלחרארה ואלברודה ואלרטובה ואליבוסה ואנהא כיפיאת אול אדׄ לא יכׄלו מנהא או מן וסאיטהא גסם מן אלאגסאם ואן אלעקל יחל אלמרכבאת אליהא וירכבהא מנהא ויצׄע להא גואהר חאמלה פיקול נארא והוא ומא וארצׄא באלתצור ואלקול לא באנהא כאנת קט בסיטה כׄארג אלדׄהן ותרכב מנהא כל מכון, וכיף יקולון הדׄא והם יקולון באלקדם, פלם יזל אלאנסאן מתכונא מן מני ודם, ואלדם מן אלאגׄדׄיה ואלאגׄדׄיה מן אלנבאת, ואלנבאת כמא קלנא מן בזור, ואלמא אלדׄי יסתחיל גׄדׄא משאכלא לה במעונה מן אלשמס ואלהוא ואלארץׄ. נעם ולגמיע אלכואכב ונסב אלאפלאך תאתׄיר ומעאון פיה, פהדׄא אלשך פי אלענאצר עלי ראיהם.  ואמא עלי ראי אלשריעה פאן אללה קד אכׄתרע אלעאלם כמא הו וחיואנה ונבאתה מצורא, פלם יחתאג אלי תקדים בסאיט ותרכיב מרכבאת. ופי איגאב אלחדת תסהיל כל צעב ותוטיהׄ כל מתעדׄר אדׄא תכׄילת אן הדׄא אלעאלם לם יכן, תׄם כאן במשיהׄ אללה חין שא וכיף שא לם תשק פי אלבחתׄ כיף תכונת אלאגסאם, וכיף ארתבט בהא אלנפס, ולם תשמז נפסך מן קבול אלרקיע והמים אשר מעל השמים, ואלשיאטין אלתי תדׄכרהא אלאחבאר, ואלאכׄבאר אלמתנטׄרה מןימות המשיח ותחית המתים והעולם הבא. פמא חאגתנא אלי הדׄא אלתחיל פי בקא אלנפס בעד פנא אלגסד. ואלמכׄבר אלצאדק אלמקלד קד חקק ענדנא אלמעאד ודעהא תכון רוחאניה או גסמאניה. ואן תתבעת טריק אלמנטק לאתׄבאת אלארא פיהא ולאחאלתהא פני אלעמר דון נתיגה, ומן לנא בצחהׄ מא אורדנא באן אלנפס גוהר עקלי לא יתחיז במכאן ולא ידרכה כון ולא פסאד, ובמא דׄא תתמיז נפסי ען נפסך, או ען אלעקל אלפעאל וסאיר אלעלל, ואלעלה אלאולי, תׄם כיף לא תתחד נפס ארסטוטאליס ונפס אפלאטון וידרי כל ואחד מנהמא צאחבה ומעתקדה וצׄמירה וגמיע אלפלאספה, תׄם כיף לא יעקלון מעקולאתהם דפעה ואחדה כמא הי ענד אללה וענד אלעקל אלפעאל, וכיף ידרכהם אלנסיאן, ולם יחתאגון אלי פכר פי מעקולאתהם גזא בעד גז. תׄם כיף לא יגד אלפילסוף נפסה אדׄא נאם ואדׄא סכר ואדׄא תברסם ואדׄא אצאבתה צׄרבה פי דמאגׄה ואדׄא שאךׄ והרם, ומא אלדׄי נקצׄי עלי מן בלגׄ אקצי עלם אלפלאספה וערצׄה וסואס סודאני או ברסאם נפסי ונסי גמיע עלמה, אליס דׄאך הו הו בעינה אם נקול אנה גׄירה, תׄם נפרץׄ אנה ברי מן עלתה בתדריג וגעל יתעלם מן קבל ושאךׄ ולם ידרך אלעלם אלאול. הל תציר לה נפסאן מפארקתאן אלואחדה דון אלאכׄרי. תׄם נפרץׄ אן תבדל מזאגה אלי חב אלגׄלבה ואלשהואת, אנקול אן לה נפסא פי אלנעים ונפסא פי אלעדׄאב. ואי אלחדוד מן אלעלם הו אלדׄי תציר בה נפס אלאנסאן מפארקה ללגסד גׄיר תאלפה. אן כאן בגמיע עלם אלמוגודאת, פכתׄיר מא יבקי עלי אלפילסוף לא ידריה ממא פי אלסמא ופי אלארץׄ ופי אלבחר. ואן כאן יקנע באלבעץׄ פכל נפס נאטקה מפארקה. לאן אלמעקולאת אלאולי מגׄרוזה פיהא. ואן כאן אנמא תפארק אלנפס בתצור אלמעקולאת אלעשר ומא פוקהא מן מבאדי אלפכר ותנחצר פיהא אלמוגודאת כלהא באן יאכׄדׄהא מנטקיה דון תקץ לגזאיאתהא, פעלם קריב ידרך מן יומה ובעיד אן יציר אלאנסאן מלכא מן יומה, ואן כאן ולא בד מן תקציהא ואלאחאטה בהא מנטקיה וטביעיה פאמר גׄיר מדרך פהו תאלף האלך לא מחאלה עלי ראיהם. ולקד אנכׄדעת לכׄיאלאת פאסדה וטלבת מא לם ימכנך מנה כׄאלקך ולם יגעל פי גׄריזהׄ אלבשר אדראכה בקיאס לכן געל גׄלך פי גׄריזהׄ אלמצטפין מן צפוהׄ אלכׄלק באלשראיט אלתי דׄכרנאהא תחצל להם תלך אלנפוס אלתי תתצור אלעאלם באסרה ותרי רבהא ומלאיכתה ותרי בעצׄהא בעצׄא ויעלם בעצׄהא צׄמאיר בעצׄהא כמא קאלגם אני ידעתי החשו, ונחן לא נדרי כיף דׄלך ובמא דׄא, אלא אן יאתינא מן טריק אלנבוה. ולא כאן עלם אלפלאספה פי דׄלך חקא לאדרכוהא, אדׄ יתכלמון פי אלנפוס ופי אלנבוה והם כסאיר אלבשר. נעם אנהם פצׄלוא באלחכמה אלאנסאניה כמא כאן יקול סקראט לאהל אתיניא, יא קום אני לסת אנכר חכמתכם אלאלאהיה, לכני אקול אני לסת אחסנהא, ואמא אנא חכים בחכמה אנסאניה. ואנהם למעאדׄיר למא לגוא אלי קיאסאתהם לעדם אלנבוה ואלנור אלאלאהי ענדהם, אתקנוא אלעלום אלברהאניה אתקאנא לא גׄאיה וראה, ואנפרדוא לדׄלך ולא כׄלאף בין שכׄצין פי תלך אלעלום, ויכאד אלא אתפאק בין שכׄצין פי תלך אלעלום, ויכאד אלא אתפאק בין שכׄצין פי מא תכלפוא בעד דׄלך מן אלארא פי מא בעד אלטביעה. נעם ופי כתׄיר מן אלטביעה ואן וגדת גמלה מתפקין עלי ראי ואחד, פליס דׄלך לבחתׄ ונתיגה וקף עליהא ראיהם, בל אנהם שיעהׄ אחד אלמתכלמין יקלדונה. כשיעהׄ פיתאגורא ושיעהׄ אבנדקליס ושיעהׄ ארסטוטאליס ושיעהׄ אפלאטון וגׄירהם, ואצחאב אלמטׄלה ואלמשאיין והם מן שיעהׄ ארסטוטאליס, ולהם פי אלמבאדי ארא תסכׄף אלעקל ויסכׄפהא אלעקל, כתעלילהם פי דוראן אלפלך אנה יטלב כמאלא ינקצה ליכון מחאדׄיא לכל גהה, ולמא לם ימכן דׄלך דאימא ולכל גז טלבה עלי אלתעאקב. ומתׄל תכׄרצהם פי אלפיוץׄ אלפאיצׄה ען אלאול תעׄ, וכיף לזם ען אלעלם באלאול מלך, וען אלעלם בנפסה פלך, ותדרגת אלי יׄאׄ רתבה ווקפת אלפיוץׄ ענד אלעקל אלפעאל, ולם ילזם ענה לא מלך ולא פלך. ואשיא הי פי אלאקנאע דוןספר יצירה. ופי גמיע דׄלך אלשכוך, ולא אתפאק בין פילסוף וצאחבה, לכן יעדׄרון עלי כל חאל וישכרון עלי מא אנתגוא מן מגרד קיאסאתהם, וקצדוא אלכׄיר, ועמלוא אלנואמיס אלעקליה, וזהדוא פי אלדניא, פהם עלי כל חאל מפצׄלון אדׄ לא ילזמהם קבול מא ענדנא, ונחן ילזמנא קבול אלמשאהדה ואלתואתר אלדׄי הו כאלמשאהדה.
 קאל אלכׄזרי, עסי נכת מכׄתצרה מן אלארא אלתי תכׄלצת ענד אלאצוליין והם אלמסמון ענד אלקראיין באצחאב עלם אלכלאם. 
 קאל אלחבר, לא פאיד פי דׄלך גׄיר אלתחדׄק פי אלכלאם, ואלעון עלי מא קיל הוי זהיר ללמוד מה שתשיב את אפיקורוס. לאן אלעאלם אלסאדׄג כאלאנביא מתׄלא קלילא מא יקדר אן יפיד אחדא בטריק אלתעלים ולא ירד עלי מסאלה בטריק אלכלאם, וצאחב אלכלאם יטׄהר עליה רונק עלם חתי אנה יפצׄלה אלסאמע עלי דׄלך אלסאדׄג אלכׄיר אלדׄי עלמה עקאיד לא יצרפה ענהא צארף. וגׄאיהׄ דׄלך אלמתכלם פי כל מא יתעלמה ומא יעלמה אן יחצל פי נפסה ופי נפס מתעלמיה אלעקאיד אלתי פי נפס דׄלך אלסאדׄג אלמטבוע. ורבמא אפסד עלם אלכלאם כתׄירא מן עקאיד אלחק עליה במא יורדה מן אלשכוך ואלארא אלמנתקלה, כאלדׄין נראהם מן אלדׄין יקריון אלאעאריץׄ וידקקון וזנהא, ונסמע געגעה וכלמאת חאילה פי עלם הין עלי אלמטבוע ידׄוק וזן אלשער ולא יגוז עליה זחף בוגה. וגׄאיהׄ אולאיך אן יצירוא מתׄל הדׄא אלדׄי יטׄהר גאהלא באלערוץׄ לאנה לא יקדר אן יעלמה, ואולאיך יקדרון עלי תעלימה. נעם ואן הדׄא אלמטבוע יעלם מטבועא אכׄר באקל אשארה וכדׄלך אלקום אלמטבועון ללתשרע ואלתקרב אלי אללה תעׄ תנקדח פי נפוסהם שראראת מן כלמאת אלאכׄיאר ותציר להם אנואר פי קלובהם. וגׄיר אלמטבוע הו אלדׄי יחתאג אלי עלם אלכלאם, ורבמא לם ינפעה, בל רבמא אצׄר בה. 
 קאל אלכׄזרי, לם אטאלבך במא יגאל פי הדׄא אלמעני ואנמא אטלב נכתה אצוליה פי אלדין תדׄכרה לי, אדׄ קד קרעת סמעי ותשוקת נפסי אליהא. 
 קאל אלחבר, פאול מא ינבגׄי אתׄבאת אלחדתׄ ללעאלם, אלקול פי אבטאל קדם אלעאלם, אן כאן אלמאצׄי לא אול לה פאלאשכׄאץ אלמוגודה פי סאלף אלדהר אלי וקתנא הדׄא לא נהאיה להא. ומא לא נהאיה לה לא יכׄרג אלי פעל, פכיף כׄרגת תלך אלאשכׄאץ אלי אלפעל והי לא נהאיה להא כתׄרה, לא מחאלה אן ללמאצׄי אולא וללאשכׄאץ אלמוגודה עדדא יתנאהי, לאן פי קוהׄ אלעקל אן יעד אלאפא ואלאף אלאף מצׄאעפה אלי מא לא נהאיה לה, הדׄא פי אלקוה, ואמא אן יכׄרגהא אלי חד אלפעל פלא. לאן מא יכׄרג אלי אלפעל יעד ואחדא, פדׄלך אלעדד אלכׄארג אלי אלפעל דׄו נהאיה לא מחאלה, ואמא מא לא נהאיה לה פכיף יכׄרג אלי אלפעל, פללעאלם אדׄא" אבתדא, ולדוראת אלפלך עדד מתנאה, ומן דׄלך אן מא לא נהאיה לה לא נצף לה ולא צׄעף ולא נסבה עדדיה, ונחן נדרי אן דוראת אלשמס גז מן אתׄני עשר מן דוראת אלקמר. וכדׄלך סאיר חרכאת אלאפלאך בעצׄהא ענד בעץׄ פיציר הדׄא בעץׄ הדׄא, וליס פי מא לא נהאיה לה בעץׄ, פכיף יציר הדׄא מתׄל דׄאך לא נהאיה לה והו דונה או פוקה, אעני אנה אזיד עדדא או אנקץ עדדא. ומן דׄלך כיף אנתהי מא לא נהאיה לה אלינא, אן כאן קבלנא מן אלכׄלק מא לא נהאיה לעדדהם, פכיף אנתהי אלעדד אלינא, ומא תנאהי אלי שי פלא בד לה מן אבתדא, ואלא פכל ואחד מן אלאשכׄאץ יחתאג פי וגודה אנתטׄאר וגוד אשכׄאץ קבלה לא נהאיה להא פלא יוגד אחד.  פצל,אלעאלם חאדתׄ לאנה גסם. ואלגסם לא יכׄלו ען אלחרכה ואלסכון, והמא ערצׄאן חאדתׄאן עליה מתעאקבאן, פאלטארי עליה חאדתׄ לא מחאלה לטריאנה, ואלסאבק חאדתׄ לאנה לו כאן קדימא למא אנעדם, פכלאהמא חאדתׄאן. ומא לא יכׄלו ען אלחואדתׄ פהו חאדתׄ אדׄ לם יסבק אלחואדתׄ. ואלחואדתׄ חאדתׄה פהו חאדתׄ. פצל,לא בד ללחאדתׄ מן סבב יחדתׄה, לאן לא בד ללחאדתׄ מן וקת יכׄתץ בה ימכן אן יפרץׄ לה קבל ובעד, פאכׄתצאצה בוקתה דון מא קבלה ובעדה יצׄטר אלי אלמכׄצץ. פצל,אללה אזלי קדים לם יזל. לאנה אן כאן מחדתׄא אפתקר אלי מחדתׄ ויתסלסל דׄלך אלי מא לא נהאיה ולא יתחצל, או ינתהי אלי מחדתׄ קדים הו אלאול, והו מטלובנא. פצל,אללה אבדי לא יזאל. לאן מא תׄבת לה אלקדם אנתפי ענה אלעדם. לאן חדותׄ אלעדם מחתאג אלי סבב כמא אן חדותׄ אלחדתׄ מחתאג אלי סבב, פאנה לא ינעדם אלשי מן קבל נפסה לכן מן קבל צׄדה, ולא צׄד לה ולא מתׄל. לאן מא הו מתׄלה פי גמיע אלוגוה פהו הו לא יוצף באתׄנין. ואמא אלצׄד אלמעדם פלא ימכן איצׄא אן יכון קדימא, לאן הדׄא קד תבין קדם וגודה ולא ימכן אן יכון חדיתׄא, לאן כל חאדתׄ אנמא הו מעלול להדׄא אלקדים פכיף יעדם אלמעלול עלתה. פצל,אללה ליס בגסם. לאן אלגסם לא יכׄלו ען חואדתׄ. ומא לא יכׄלו מן אלחואדתׄ פהו חאדתׄ. ומן אלחמחאל תסמיתה ערצׄא, לאן אלערץׄ קיאמה באלגסם אלחאמל. פאלערץׄ מעלול ללגסם תאבע לה מחמול עליה, ואללה תעׄ לא יתחיז ול יכׄתץ בגהה דון אכׄרי. לאן הדׄא מן שרוט אלגסם. פצל,אללה תעׄ עאלם במא גל ומא דק, ולע יעזב ען עלמה שי, אדׄ תבין אנה כׄלק אלכל ורתבה ונטׄמה כמא קאלהנוטע אוזן הלא ישמע אם יוצר עין הלא יביט. וקאלגם חשך לא יחשיך ממך וׄגו׳‎. כי אתה קנית כליותי וׄגו׳‎. פצל,אללה תעׄ חי אדׄ קדׄ תבת לה אלעלם ואלקדרה. פקד תׄבת לה אלחיאה. לכן ליס כחיאתנא אלמחדדה באלחס ואלחרכה. לאכן חיאה מענאהא אלעקל אלמחץׄ והי הו והו הי. פצל,אללה תעׄ מריד. לאן כל מא צדר ענה פי אלאמכאן אן יצדר צׄדה או עדמה, או קבל אלוקת אלדׄי צדר או בעדה. וקדרתה עלי אלחאלין סוא, פלא בד מן אראדה תרד אלקדרה אלי אחדהמא דון אלאכׄר. ולקאיל אן יקול אן עלמה יגׄני ען קדרה ואראדה, אדׄ עלמה מכׄצוץ לאחד וקתין ואחד אלצׄדין, ועלמה אלקדים הו אלסבב פי כל חאדתׄ עלי מא הו, והדׄא יטאבק אלפלספה. פצל,אראדתה תעׄ קדימה מטאבקה לעלמה. פלא יטרא עליה שי ולא יתגׄיר ענדה. והו תעׄ חי בחיאה דׄאתיה לא מכתסבה. וכדׄלך קאדר בקדרה ומריד באראדה, לאן מן אלמחאל וגוד אלשי ונקיצׄה מעא. פלא יקאל קאדר בלא קדרה קולא מטלקא.
 קאל אלכׄזרי, הדׄא כאף ללתדׄכרה, ולא מחאלה אן הדׄא אלדׄי דׄכרתה פי אמר אלנפס ואלעקל והדׄה אלעקאיד אנמא הו מנקול מן חפטׄך למא קאלה גׄירך. ואנא לא אטלב אלא דׄוקך ועקידתך. וקד קלת לי אנך מערץׄ ללבחתׄ פי הדׄא ואמתׄאלה, ואטׄן אן לא מחיד לך ען אלבחתׄ פי מסאלהׄ אלקדר ואלאכׄתיאר אדׄ הי מסאלה עמליה, פלתקל לי פיהא ראיך. 
 קאל אלחבר, ליס ינכר טיבעהׄ אלממכן אלא מתעסף ממאר יקול מא לא יעתקד, לאנך תרי מן אסתעדאדה למא ירגוה ויכׄאפה מא ידלך עלי אנה יעתקד אן אלאמר ממכן, וינפע פיה אלאסתעדאד. ולא אעתקדה צׄרוריא לאסתסלם ולם יסתעד בסלאח לעדוה ולא בקות לגועה מתׄלא, פאן זעם אן דׄלך אלאסתעדאד צׄרורי איצׄא למן יסתעד, ותרך אלאסתעדאד צׄרורי למן לא יסתעד, פקד אקר באלאסבאב אלמתוסטה ואן בהא קואם אלמתאכׄרה וסיצאדף אלאראדה פי גמלהׄ אלאסבאב אלמתוסטה, ואן אנצף ולא יתעסף פסיקר באנה יגד נפסה מכׄלי בינה ובין אראדתה פי אלאמור אלממכנה לה, אן שא פעלהא ואן שא תרכהא, וליס פי הדׄא אלאעתקאד אכׄראג שי ען חכם אללה תעׄ, בל אלכל ראגע אליה עלי וגוה מכׄתלפה עלי מא אבין.  אקול, אן גמיע אלמעלולאת מנסובה אלי אלעלה אלאולה עלי צׄרבין, אמא עלי אלקצד אלאול, ואמא עלי טריק אלתסלסל, מתׄאל אלצׄרב אלאול אלנטׄאם ואלתרתיב אלטׄאהר פי אלחיואן ואלנבאת ופי אפלאך אלדׄי לא ימכן אלעאקל אלמתאמל אן ינסבה אלי אתפאק, בל אלי קצד צאנע חכים יצׄע כל שי מוצׄעה ויעטיה חטׄה. ומתׄאל אלתׄאני אחראק הדׄה אלנאר מתׄלא להדׄה אלכׄשבה, לאן אלנאר גסם לטיף חאר פעאל, ואלכׄשבה גסם מתכׄלכׄל מנפעל, ומן שאן אללטיף אלפעאל אן יפעל פי מנפעלה, ואלחאר אליאבס אן יסכׄן ויפני רטובאת אלמנפעל חתי תתפרק אגזאוה, ואסבאב הדׄה אלאפעאל והדׄה אלאנפעאלאת אדׄא טלבתהא לם יעזב עליך אדראכהא, ורבמא וגדת אסבאב אסבאבהא חתי תנתהי אלי אלאפלאך, תׄם אלי עלל אלאפלאך, תׄם אלי אלעלה אלאולי. פבחק קאל אלקאיל אן אלכל מן קדר אללה תעׄ. ובחק קאל אכׄר באלאכׄתיאר ואלאתפאק מן גׄיר אן יכׄרג שייא מן דׄלך ען קדר אללה. ואן שית קרבת תצור דׄלך בהדׄה אלקסמה אלתאתׄיראת אמא אלאלאהיה ואמא טביעיה ואמא אתפאקיה ואמא אכׄתיאריה. פאלאלאהיה אן אלסבב אלאול נאפדׄה ולא בד לא סבב להא גׄיר משייהׄ אללה תעׄ. ואמא אלטביעיה פען אסבאב מתוסטה מהייה להא ומבלגׄתהא אכׄר כמאלהא מהמא לם יעק עאיק מן קבל אחד אלתׄלתׄה אקסאם. ואמא אלאתפאקיה פען אסבאב מתוסטה איצׄא, לכנהא באלערץׄ לא באלטבע ולא בנטׄאם ולא ען קצד ולא להא תהיו לכמאל מא תבלגׄה ותקף ענדה, ויסתתׄני פיהא בסאיר אלאקסאם אלתׄלתׄה. ואמא אלאכׄתיאריה פסבבהא אראדהׄ אלאנסאן פי חאל אכׄתיארה. ואלאכׄתיאר מן גמלהׄ אלאסבאב אלמתוסטה וללאכׄתיאר אסבאב תתסלסל אלי אלסבב אלאול תסלסלא גׄיר צׄרורי לכון אלאמכאן מוגודא. ואלנפס מכׄלאה בין אלראי ונקיצׄה תאתי איהמא שאת, פוגב אן תחמד או אן תדׄם עלי דׄלך אלאכׄתיאר מא לא יגב דׄלך פי סאיר אלאסבאב אלמתוסטה פאנה לא ילאם סבב אתפאקי ולא טביעי ועלי אן אלאמכאן חאצׄר פי בעצׄהא, כמא לא תלום אלטפל ואלנאים אדׄא אדׄאך וכאן פי אלאמכאן כׄלאף דׄלך, אלא אנך לא תלומה לארתפאע אלפכר ענה. אתרי אלדׄין ינכרון אלממכן ליס יגׄצׄבון עלי מן יודׄיהם קצדא, והל יסתסלמון אלי מן יסרק תׄיאבהם פיודׄיהם באלברד כמא יסתסלמון אלי אלריח אלשמאליה אדׄא הבת פי יום קר חתי תודׄיהם, אם יזעמון אן דׄלך אלגׄצׄב קוה כאדׄבה גׄרזת עבתׄא ליגׄצׄב אלאנסאן עלי שי דון שי אכׄר. וכדׄלך אן יחמד ויסתחסן ויחב ויבגׄץׄ וגׄיר דׄלך פליס ללאכׄתיאר מן חיתׄ הו אכׄתיאר סבב צׄרורי, לאנה ירגע דׄלך אלאכׄתיאר אצׄטרארא פיציר כלאם אלאנסאן צׄרוריא מתׄל נבצׄה ופי הדׄא אנכאר אלעיאן. מהמא כנת פי מלך אלעקל ולם תמלכך אעראץׄ אכׄר, ולו כאנת אלחואדתׄ מקצודה קצדא אוליא ען אלעלה אלאולי לכאנת מכׄלוקה לחינהא מע אללחטׄאת, ולגאז אן נקול פי אלעאלם באסרה פי כל חין אנה אלאן כׄלקה אלכׄאלק ולם יכן ללטאיע פצׄל עלי אלעאצי אדׄ כלאהמא טאיעאן פאעלאן מא אנהצׄא אליה וחמלא עליה אלי שנאעאת עטׄימה תלחק הדׄא אלאעתקאד, ואשדהא אנכאר אלעיאן כמא קלנא. ואמא אלשנאעה אללאחקה במן יקול באלאכׄתיאר לאכׄראגה בעץׄ אלאמור ען קדר אללה תעׄ פיחתג עליהא במא תקדם אנה ליס יכׄרגהא ען קדר אללה באלגמלה בל ירדהא אליה בטריק אלתסלסל, ותלחקה בעד דׄלך שנאעה אכׄרי והי אכׄראגה תלך אלאמור ען עלמה, לאן אלממכן אלמחץׄ מגהול בטבעה, וקד כׄאץׄ פי דׄלך אלמתכלמון, פכׄרג להם אן אלעלם בה באלערץׄ וליס אלעלם באלשי סבבא לכון דׄלך אלשי, פלא ינכר עלם אללה ללכאינאת והי מע דׄלך ממכנה אן תכון ולא תכון, אדׄ ליס אלעלם במא סיכון הו אלסבב פי כונה, כמא אן אלעלם במא כאן ליס סבבא לכונה בל דליל עליה, כאן אלעלם ללה, או ללמלאיכה או ללאנביא או ללכהנה. ולו כאן אלעלם סבבא ללכון לוגב חצול קום פיגן עדןלעלם אללה אנהם צאלחון מן גׄיר אן יטיעוא. ואכׄרון פי גהנם לעלמה אנהם עאצון מן גׄיר אן ידׄנבוא, ולוגב אן ישבע אלאנסאן מן גׄיר אן יאכל לעלם אללה אנה סישבע פי וקת כדׄא, פתסקט אלאסבאב אלמתוסטה, ולו סקטת לארתפע וגוד אלמכׄלוקאת אלמתוסטה, פקד סאגׄ קולוהאלהים נסה את אברהםלאכׄראג טאעתה מן אלקוה אלי אלפעל ליכון סבבא לסעאדתה, יקוליען אשר עשית את הדבר הזה וגו׳‎ כי ברך אברכנו וׄגו׳‎. ולמא כאנת אלחואדתׄ מצׄטרה הל הי אלאהיה אם גׄירהא מן אלאקסאם, וכאן פי אלאמכאן אן תכון כלהא אלאהיה אתׄר אלגמהור נסבהא אלי אללה, לאן דׄלך אותׄק ואקוי פי אלאימאן. לכן לממיז אן ימיז קומא מן קום, ושכׄצא מן שכׄץ, וזמאנא מן זמאן, ומכאנא מן מכאן, וקראין מן קראין אכׄר. פירי אן אלחואדתׄ אלאלאהיה אנמא טׄהרת עלי אלאכתׄר פי ארץׄ מכׄצוצה והי אלמקדסה, ופי קום מכׄצוצין והם בנו אסראיל, ופי דׄלך אלזמאן, ומע אלקראין אלתי אקתרנת בהא מן פראיץׄ וסנן, טׄהר באנתטׄאמהא אלמרגׄוב, וטׄהר באנכׄראמהא אלמכרוה. ולא תגׄני אלאמור אלטביעיה ואלאתפאקיה במגׄני פי וקת אלאנכׄראם, ולא תצׄר פי וקת אלאנתטׄאם, ולדׄלך צאר בנו אסראיל חגה פי כל מלה עלי אלזנאדקה אלדׄין ירון ראי אפיקורוס אליונאני פי זעמה אן גמיע אלאמור אנמא תקע באלאתפאק, אדׄ לא יטׄהר פיהא קצד קאצד, ושיעתה יסמון אצחאב אללדׄה, אדׄ ירון אן אללדׄה הי אלגׄאיה אלמטלובה, ואנהא אלכׄיר באטלאק. ומטלוב אלמתשרע מן אלשארע אן יכון מרצׄיא ענדה יפוץׄ אכׄתיאראתה אליה תעׄ, טאלבא אלהאמאת אן כאן וליא, או מעגזאת וכראמאת אן כאן נביא או גמאעה מרצׄיה, מע אלקראין אלמדׄכורה פי אלתורה מן אלאזמנה ואלאמכנה ואלאפעאל, פלא יבאלי באלאסבאב אלטביעיה ואלאתפאקיה כל אלמבאלאה, ויעלם אן שרהא מדפוע ענה, אמא באלהאם יסבק לה פי אלתוטיה לדׄלך אלשר, ואמא בכראמה תצנע לה פי חין דׄלך אלשר, ואמא כׄיר אלאסבאב אלאתפאקיה פליס ימתנע עלי אלפאסק פצׄלא ען אלכׄיר, וסעאדאת אלאשראר אנמא הי בתלך אלאסבאב אלאתפאקיה ואלטביעיה תׄם לא דאפע לנחסהא אדׄא חל. ואמא אלאכׄיאר פיסעדון בתלך אלאסבאב, תׄם יאמנון מן נחסהא. וקד כדת אן אכׄרג ען גׄרצׄי, פלארגע אליה. ואקול, אן דוד עׄהׄ קד אתי בתׄלאתׄה אקסאם פי אסבאב אלמות, בקולהכי אםׄ ה׳‎ יגפנו, והו אלסבב אלאלאהי.או יומו יבא ומתוהו אלסבב אלטביעי.או במלחמה ירד ונספהוהו אלסבב אלאתפאקי באלערץׄ. ותרך אלקסם אלראבע אעני אלאכׄתיארי, לאנה לא יכׄתאר דׄו עקל אלמות, ואן כאן שאול קד קתל נפסה פליס לאכׄתיארה אלמות, לכן למנאפרתה עדׄאב אלעדו לה ועבתׄה בה. ומתׄאל הדׄה אלאקסאם פי אלנטק לאן נטק אלאנביא פי חין מלאבסהׄרוח הקדשלהם פי גמיע כלאמהם מקצוד מן אלאמר אלאלאהי וליס אלי אלנבי תגׄייר כלמה מן כלמאתה. ואלנטק אלטביעי הי אלאשאראת ואלאימאאת אלמשאכלה ללמעאני אלתי יראד אלתעביר ענהא, ותבעתׄ עליהא אלנפס דון אצטלאח מתקדם. ואמא אללגׄאת אלמצטלח עליהא, פמרכבה מן אלאמר אלטביעי ואלאכׄתיארי. ואמא אלנטק אלאתפאקי פהו נטק אלמגאנין חין גנוהם לא ינתטׄם מנה מעני ולא ינתהי אלי גׄרץׄ מקצוד. ואלנטק אלאכׄתיארי הו כלאם אלנבי פי גׄיר וקת אלנבוה, או כלאם אלעאקל אלמפכר יולף כׄטבה, יכׄתאר כלאמה בחסב מא יראה לאיק מקצודה, ולו שא לבדל כל כלמה מנהא בגׄירהא, בל לו שא לתרך מעני ואכׄדׄ גׄירה. וקד תנסב גמיע הדׄה אלאקסאם אלי אללה תעׄ בטריק אלתסלסל, לא באנהא ען קצד אול מנה, ואלא פכלאם אלטפל וכלאם אלמוסוסין וכׄטבהׄ אלכׄטיב ושער אלשאער כלאם אללה — תעאלי ען דׄלך. ואמא אחתגאג אלעאגז עלי אלחאזם בקולה אנה קד סבק פי עלם אללה מא סיכון, פליס בחגה, לאנה במנזלהׄ קולה לו קאל אן אלדׄי סיכון לא בד לה אן יכון, יקאל לה נעם, ולכן ליס תמנע הדׄה אלחגה מן אלאכׄדׄ באלראי אלאפצׄל פתסתעד באלסלאח לעדוך, ואלקות לגועך, אדׄא צח ענדך אן סלאמתך או הלאכך אנמא יתם באלאסבאב אלמתוסטה, ומן גמלתהא בל אכתׄרהא אכׄדׄך באלחזם ואלעזם או באלעגז ואלתואני, ולא תחתג במא יגרי עלי אלאקל ופי אלנאדר ובטריק אלאתפאק ואלערץׄ מן הלאך אלחאזם וסלאמהׄ אלמנהמל אלגׄאפל, לאן אסם אלאמן מעני מחצל גׄיר מעני אסם אלגׄרר, וליס יפר אלעאקל אלי מוצׄע גׄרר מן מוצׄע אמן, כמא יפר מן מוצׄע גׄרר אלי מוצׄע אמן. ומא גרי פי מוצׄע אלגׄרר מן סלאמה יקאל אנה נאדר. ומא יגרי פי מוצׄע אלאמן מן הלאך יקאל אנה אמר כׄראג ען אלטבע. פאלאכׄדׄ באלחזם ואגב, ומן אסבאב אלחזם ראיי הדׄא למן אעתקדה, ומן אסבאב אלאנהמאל אלראי אלמנאקץׄ להדׄא אלראי. ואלכל ראגע באלתסלסל אלי אללה תעׄ. ואמא אלדׄי יכון בקצׄא מגרד ודׄלך פי אלכראמאת ואלמעגזאת פהו יגׄני ען אלאסבאב אלמתוסטה ורבמא אלגא אליהא, כעצמהׄ משה עׄהׄ מן אלגוע טול ארבעין יומא דון אסתעדאד בקות. והלאך קום סנחריב דון סבב באד בל באסבאב אלאהיה ליסת ענדנא אסבאבא לגהלנא בהא. ופי תלך יקאל אנה אן כאן אלקצׄא חקא פאלגהד מחאל לאנה לא ינפע פיהא אלאסתעדאד, ודׄלך פי אלאסתעדאדאת אלמחסוסה, ואמא אלאסתעדאדאת אלנפסאניה והי אסראר אלשריעה למן עלמהא ואחכמהא, פהי נאפעה גאלבה ללכׄיר ודאפעה ללשר. פאדׄא אכׄדׄ אלאנסאן באלחזם פי אלאסבאב אלמתוסטה בעד אלתפויץׄ פימא כׄפי ענה אלי אללה באלניה אלכׄאלצה אצאב ולם יכׄב. ואמא אלתגׄריר אלצחיח אתכאלא ענד אמרה באלטאעה למן סבק פי עלמה אנה סיעציה או סיטיעה, פליס בעבתׄ לאנא קד קדמנא ובינא אן אלעציאן או אלטאעה אנמא יתם באלאסבאב אלמתוסטה, פכאן סבב טאעהׄ אלטאיע אלאמר באלטאעה. והכדׄא סבק פי עלמה עציאן אלעאצי באלאסבאב אלמתוסטה אמא בצחבהׄ אשראר או בגׄלבהׄ מזאג סו או מיל אלי דעה וראחה, וכאן פי ועטׄה תכׄפיף פי עציאנה, פאן מן אלמשהור אן ללועטׄ תאתׄירא פי אלנפס עלי כל חאל, ואן אלעאצי תנפעל נפסה בסמאע אלועטׄ ואן אקל אנפעאל, לא סימא אדׄא כאן אלועטׄ לגמהור, פאן פיהם עלי כל חאל קאבלא, פקד נפע פליס בעבתׄ. אול אלמקדמאתאלתי בהא קואם הדׄא אלראי, אלאקראר באלסבב אלאול, ואנה צאנע חכים, ליס פי אפעאלה עבתׄ, בל גמיעהא בחכמה ונטׄאם לא ישובהא אכׄתלאל, וקד תקרר הדׄא פי אלנפוס מן אסתקרא גל אלכׄלקה ומא תאצל מנהא פי נפס אלמתאמל חתי חצל לה אלאימאן באן לא כׄלל פי אפעאלה, ואן טׄהר אליה פי אלאקל כׄלל לם יכׄתל אימאנה בדׄלך, בל נסבה אלי גהל נפסה וקלהׄ תחצילה. ואלמקדמה אלתׄאניה,אלאקראר באסבאב מתוסטה, לכן ליסת פאעלה בל אסבאב עלי טריק אלמאדה או עלי טריק אלאלאת, פאן אלמני ואלדם מאדה ללאנסאן, ואעצׄא אלתנאסל תולך בינהמא, ואלארואח ואלקוי אלאת תתצרף באראדה אללה, פיתם שכלה ותכׄטיטה ונמוה ואגׄתדׄאוה, חתי פי אלשי אלמכׄתרע קד יחתאג פיה אלי אלסבב אלמתוסט, כאלתראב אלדׄי כאן מאדהׄ אדם, פלא גׄני ען אלאקראר באלאסבאב אלמתוסטה. אלמקדמה אלתׄאלתׄה,אן אללה יעטי כל מאדה אחסן מא ימכנהא קבולה מן אלצור ואחכמהא, ואנה תעׄ גואד לא ימנע לטפה וחכמתה ותדבירה ען שי, ואן חכמתה פי אלברגׄותׄ ואלבאעוץׄ מתׄלא ליסת מקצרה ען חכמתה פי נטׄאם אלאפלאך, לכן אכׄתלאף אלאשיא מן קבל מואדהא, פליס לך אן תקול לם לם יכׄלקני מלכא, כמא ליס ללדודה אן תקול לם לם יכׄלקני אנסאנא. ואלמקדמה אלראבעה,אלאקראר באן ללוגוד רתבא עאליה ודונא. ואן מא לה אדראך ושעור וחס אעלי ממא ליס לה דׄלך לקרבה מן רתבהׄ אלסבב אלאול אלדׄי הו עקל בדׄאתה. ואן אכׄס אלנבאת אעלי רתבה מן אשרף מעדן. ואכׄס בהימה אעלי רתבה מן אשרף אלנבאת. ואכׄס אנסאן אעלי רתבה מן אשרף בהימה. וכדׄלך אכׄס מתשרע בשריעה אללה תעׄ אעלי רתבה מן אשרף גאהלי. לאן אלשריעה אלתי הי מן ענד אללה תכסב אלנפוס סיר אלמלאיכה והיאתהם. ודׄלך מא לא ידרך באלאכתסאב. ואלדליל עלי דׄלך אן אלמדאומה עלי אעמאל תלך אלשריעה תנהץׄ אלי דרגהׄ אלוחי אלתי הי אקרב אלרתב אלאנסאניה אלי אלאלאהיה. פאלמתשרע אלעאצי כׄיר מן גאהלי, לאנה קד אכסבתה שריעהׄ אללה סירה מלכותיה אשרף בהא עלי רתבה אלמלאיכה. ואן כאן עציאנה קד שושהא עליה ואפסדהא, פאנה קד בקי לה מנהא אתׄאר, ובקי פי נאר אלתשוק אליהא, לכנה מע דׄלך לו כׄיר לם יכׄתר אן יציר פי רתבהׄ אלגאהליה. כמא אן אלאנסאן אדׄא מרץׄ ותעדׄב באלאמה לו כׄיר אן יציר פרסא או חותא או טאירא מתנעמא בגׄיר אלם, ויפרק בינה ובין אלעקל אלדׄי יקרבה מן רתבה אלאלאה למא אכׄתאר דׄלך. ואלמקדמה אלכׄאמסה,אן נפוס אלסאמעין תתאתׄר לעטׄהׄ אלועאטׄ אדׄא ועטׄ באמור מקבולה, פללועטׄ באלחק מנפעה עלי כל חאל, ואן לם ירד אלעאצי מן פעל אלשר, ינקדח פי נפסה מן דׄלך אלועטׄ שרארה ירי אן דׄלך אלפעל שר. והדׄא גז מן אלתובה ומבדא להא. אלמקדמה אלסאדסה,אן אלאנסאן יגד מן נפסה קדרה עלי פעל אלשר ותרכה פי אלאמור אלממכנה לה, ומא תעדׄר עליה אנמא תעדׄר עליה לעדם אלאסבאב אלמתוסטה, או לגהל אלאנסאן בהא. מתׄאל דׄלך פקיר גׄריב עדים אלסיאסה ירום אלתרוס עלי טאיפה, פיעתדׄר עליה, ולו חצׄרת אלאסבאב ויכון הו עאלם בתנאולהא, לתם מרגׄובה כמא יתם מרגׄובה פימא אסבאבה חאצׄרה וידריהא וידירהא, ממא יראס פי מנזלה עלי בניה וכׄדמה, ואכתׄר מן דׄלך אעצׄאה יחרכהא כיף שא ויתכלם במא שא. ואכתׄר מן דׄלך פכרה ותכׄילה יתכׄיל אלבעיד ואלקריב מתי שא וכיף שא לאנה ימלך אסבאבה אלמתוסטה, ולדׄלך לא יתפק אן יגׄלב אלצׄעיף אלקוי פי אלשטרנג, פליס יקאל פי חרב אלשטרנג סעאדה וחרמאן כמא יקאל פי חרב רייסין מתחארבין, לאן אסבאב חרב אלשטרנג חאצׄרה באסרהא פיגׄלב אלעאלם בתנאולהא אבדא, וליס יכׄאף סבבא טביעיא יסתתׄני בה, ולא סבבא אתפאקיא, אלא נאדרא מן קבל גׄפלה, ואלגׄפלה דאכׄלה פי אלגהל כמא קלנא. ומע הדׄא פאם ללסבב אלאול ינסב גמיע באלטריק אלמדׄכורה, ואמא עלי אלקצד אלאול פפי חואדתׄ בני אסראיל טול בקא אלשכינהspanבינהם. ואמא בעד דׄלך פאלאמר משכוך אלא פי קלוב אלמומנין הל הדׄה אלחואדתׄ קצד אול מן אללה תעׄ אם הי מן אסבאב פלכיה או אתפאקיה ולא חגה קאטעה. לכן אלאולי אן ינסב אלגמיע אליה תעׄ לא סימא מע עטׄם, כאלמות ואלהזאים ואלסעאדה ואלחרמאן ומא אשבה הדׄא.
 קאל אלחבר, הדׄא ואמתׄאלה ממא יחסן אלבחתׄ ענה וען כיפיהׄ אחכאם אללה פי עבאדה, ותעליקהא במא עלקהא אלנבי מן פוקד עון אבות על בנים לשונאיו ועושה חסד לאלפים לאוהביו ולשומרי מצותיו. ותנטׄיר דׄנב דׄנב אלי עקובה ממא גא פי אלמקרא ופי אתׄאר אלחכמים, ומא ירד מן דׄלך באלתשובה ומא לא ירד. ושרוט אלתשובה מא יאתי מן אלאמתחאן עלי סביל אלמחנה ואלתגרבה, ועלי סביל אלאקתצאץ מן דׄנב מתקדם. ועלי סביל אלתעויץׄ פי אלדניא, ועלי סביל אלתעויץׄ פי אלאכׄרה, או לדׄנוב אלאבא ומא יאתי מן נעמה לחסנה מתקדמה. או מן אגל זכות אבות, או לאמתחאן ולתגרבה. ואמתזאג הדׄה אלוגוה וגׄירהא ממא יגׄמץׄ וצׄוחה ויושך אן ינכשף ענד אלבחתׄ. ואכתׄר אלאסבאב פי צדיק ורע לו רשע וטוב לו. ומא לם ינכשף יסלם פיה אלי עלם אללה תעׄ ועדלה. ויקר אלאנסאן בגהלה פי הדׄה אלאסבאב אלגליה פצׄלא ען אלכׄפיה. ואדׄא וצל במנאטׄרתה אלי אלדׄאת אלאולי ומא יגב להא מן אלצפאת תברא ענהא וראי אן דונהא חגאב נור יבהר אלאבצאר פיעתדׄר עלינא אדראכהא לקצור אבצארנא פיעתדׄר עלינא אדראכהא לקצור אבצארנא ובצאירנא, לא לכׄפאיה ולא לנקצאנה, פאנה אבהר ואשהר ואטׄהר ענד דׄוי אלאבצאר אלנבויה מן אן יחתאג פיהא אלי אסתדלאל וגׄאיתנא מן מיז חקיקתה אן נמיז פי אלטביעיאת מא לם יכן פיה סבב שי מן אלטבאיע פננסבה אלי קוה גׄיר גסמאניה בל אלאהיה כמא יקול גאלינוס פי אלקוה אלמצורה ויפצׄלהא עלי סאיר אלקוי וירי אנהא ליסת מן קבל אלמזאג בל לאמר אלאהי. ופי אלמעגזאת אן נרי קלב אלאעיאן וכׄרק אלעאדאת ואכׄתראע מוגודאת לם תכן דון חילה מתקדמה. ודׄלך אלפרק בין מא עמל עלי יד משה עׄהׄ ובין עמל אלחרטומים בלטיהם אלתי לו פתש עליהם לוגדת אלחילה כמא קאל ירמיהו הבל המה מעשה תעתועים בעת פקדתם יאבדו, יעני אן תפקדתהא ופתשת עליהא תלאשת כאלשי אלמדלס. ואלאמר אלאלאהי כל מא פתשת עליה וגדתה כאלדׄהב אלאבריז. פאדׄא וצלנא הדׄה אלרתבה קלנא אן הנאך לא מחאלה אמרא ליס בגסמאני ידבר גמיע אלגסמאניאת תעגז אדׄהאננא ען אלבחתׄ ענה, פלנעתבר פי אפעאלה ונתוקף ען וצף דׄאתה, פאנה לו אדרכנא חקיקתה לכאן דׄלך נקצא פיה. פלא נבאלי בקול אלפלאספה אלדׄין יקסמון אלעאלם אלאלאהי אלי רתב. פכלהא ענדנא רתבה אלאהיה מנדׄ ננפצל מן אלתגסים פליס אלא אלאה מדבר ללאגסאם. ואלדׄי דעא אלפלאספה אלי תכתׄיר אלאלאהאת אעתבארהם חרכאת אלאפלאך חצלוהא ווצלוהא לאכתׄר מן ארבעין וראוא אן לכל חרכה מנהא סבבא גׄיר סבב אלאכׄרי ואכׄרג להם אלנטׄר אן תלך אלחרכאת אראדיה לא קסריה ולא טביעיה. פוגב אן תכון כל חרכה ען נפס ולכל נפס עקל. ודׄלך אלעקל הו מלך מפארק ללמאדה. פסמוא תלך אלעקול אללה ומלאיכה ועללא תׄואני וגׄיר דׄלך מן אלאסמא, ואכׄר רתבהא ואקרבהא אלינא אלעקל אלפעאל. זעמוא אנה מדבר הדׄא אלעאלם אלאדני. תׄם אלעקל אלהיולאני. תׄם אלנפס. תׄם אלטביעיה. תׄם אלקוי אלטביעיה ואלחיואניה. וקוהׄ עצׄו עצׄו. והדׄא כלה תדקיק יפיד אלתחדׄיק לא אלתחקיק, ואלמנכׄדע לה עלי כל חאל זנדיק, פדע אסתשהאד אלקראיין בוצייה דוד עׄהׄ לולדה ועתה שלמה בני דע את אלהי אביך ועבדהו. ואסתדלאלהם מן דׄלך עלי אנה יחתאג אלי מערפה אללה חק אלמערפה וחינידׄ תגב עבאדתה. בל אנמא חתׄ עלי תקליד ואלדה ואגדאדה פי אעתקאד אלהי אברהם ואלהי יצחק ואלהי יעקב אלדׄי צחבתהם ענאיתה ואנגז להם מואעדה פי כתׄרהׄ אלנסל ווראתׄהׄ אלשאם וחלול אלסכינה וגׄיר דׄלך, ומתׄל קולה אלהים אשר לא ידעום, ואשר לא ידעתם, לם ירד בדׄלך אלמערפה בחקיקתהא, בל אלתי לם תרוא מנהא לא כׄירא ולא שרא, פלא תרגונהא ולא תכׄאפונהא. 
 תׄם אנה כאן מן אמר הדׄא אלחבר אנה עזם עלי אלכׄרוג מן בלאד אלכׄזר קאצדא ירושלם תׄוׄ פעז עלי אלכׄזרי פראקה פכׄאטבה עלי דׄלך קאילא מא אלדׄי יטלב אליום פי אלשאם ואלסכינה מעדומה מנהא, ואלתקרב אלי אללה מדרך פי כל מכאן באלניה אלכׄאלצה ואלתשוק אלשדיד, ולמא תתכלף אלגׄרר פי אלבר ואלבחר ואלאמם אלמכׄתלפה. 
 פקאל אלחבר, אמא אלסכינה אלטׄאהרה עיאנא פהי אלתי עדמת, אדׄ לא תתגלי אלא לנבי או לגמהור מרצׄי פי אלמוצׄע אלכׄאץ והו אלמנתטׄר מן קולה כי עין בעין יראו בשובׄ ה׳‎ ציון, וקולנא פי צלאתנא ותחזינה עינינו בשובך לנוך לציון. ואמא אלסכינה אלכׄפיה אלרוחאניה פהי מע אסראילי צריח, זכי אלאעמאל, טאהר אלקלב, כׄאלץ אלניה לרב אסראיל, וארץׄ אלשאם כׄאצה ברב אסראיל ואלאעמאל לא תתם אלא בהא. וכתׄיר מן שראיע אלאסראיליה תסקט ען מן לא יסכן אלשאם. ואלניה לא תכׄלץ ואלקלב לא יטהר אלא פי אלמואצׄע אלתי יעתקדהא כׄאצה ללה. ולו כאן דׄלך תכׄיילא ותמתׄילא פכיף ודׄלך חקיקה כמא תקדם ביאנה, פיהיג אלשוק נחוהא ותכׄלץ אלניה פיהא, לא סימא למן קצדהא מן בעד, לא סימא למן סלפת לה דׄנוב וירום אלאסתגפאר, ולא סביל אלי אלקרבנות אלתי כאנת משרועה מן אללה לדׄנב דׄנב מן זדון ושגגה, פיאנס אלי קול אלחכמים גלות מכפרת עון. לא סימא אן כאן אלאגׄתראב אלי מוצׄע רצׄא. ואמא אלתגׄריר פי בר ופי בחר פליס בתגׄריר דאכׄל פי לא תנסו אתׄ ה׳‎, בל תגׄריר כמא יגׄרר מתׄלה לו כאנת לה סלעה ירגו אן ירבח פיהא ולו גׄרר אכתׄר מן הדׄא בגנב שוקה ורגא אלגׄפראן לכאן מעדׄורא פי תערצׄה ללמהאלך, בעד אן חאסב נפסה ושכר עלי מא מצׄי מן עמרה וקנע בה, וחבס בקיהׄ איאמה עלי רצׄא רבה. חמד ושכר, ואן אהלכה בדׄנובה רצׄי וצבר, ותחקק אנה אסתגׄפר במותתה אכתׄר דׄנובה. וראיי ארגח ראיא מן אלדׄין יגׄררון באנפסהם פי אלחרוב לידׄכרוא באלשגאעה ואלסבק או ליאכׄדׄוא אגרה כבירה, ואנה אכׄף תגׄרירא מן אלדׄין יצאדרון אלחרב ללאגר פי אלגהאד. 
 קאל אלכׄזרי, קד כנת אראך תחב אלחריה, ואראך אלאן תסתזיד עבודיה מן לואזם תלזמך אדׄא סכנת אלשאם מן שראיע ליסת לאזמה לך ההנא. 
 קאל אלחבר, אנמא אטלב אלחריה מן עבודיהׄ אלכתׄירין אלדׄין אטלב רצׄאהם ולא אדרכה, ולו גהדת מדי עמרי מפיה, ולו אדרכתה לם ינפעני, אעני עבודיהׄ אלנאס וטלב רצׄאהם.  ואטלב עבודיהׄ ואחד ידרך רצׄאה באיסר מונה, והו נאפע פי אלדניא ואלאכׄרה, ודׄלך רצׄא אללה תעׄ, פעבודיתה הי אלחריה, ואלתדׄלל לה הו אלעז אלחקיקי.
 קאל אלכׄזרי, אדׄא אעתקדת כל מא דׄכרתה פקד עלם אללה תעׄ ניתך, ואלניה כׄאליה מע אללה עאלם אלניאת וכאשף אלכׄפיאת. 
 קאל אלחבר, הדׄא חק אדׄא תעדׄר אלעמל. ואמא אלאנסאן מכׄלי בינה ובין אמלה ועמלה. פאלאנסאן מלום אדׄ לא יגלב אלאגר אלטׄאהר. ולדׄלך קיל והרעותם בחצוצרות ונזכרתם לפניׄ ה׳‎ אלהיכם והיו לכם לזכרון, וזכרון תרועה, ליס אן אללה מחתאג אלי אלתדׄכיר ואלתנביה, לכן לאן אלאעמאל מחתאגה אלי כמאל וחינידׄ תסתחק אלמגאזאה כמא תחתאג מעאני אלצלאה אלי אלנטק בהא עלי אכמל מא יכון מן אלתחנן ואלצׄראעה מתי ופית אלניה ואלעמל עלי מא יגב כאנת אלמגאזאה עליהא, פיציר דׄלך עלי מעהוד אלנאס כאנה תדׄכיר ודברה תורה כלשון בני אדם. ואן כאן אלעמל דון אלניה או אלניה דון אלעמל כׄאב אלסעי, אללהם אלא פימא לם ימכן. פאחצׄאר אלניה ואלאעתדׄאר ען אלעמל נאפע בעץׄ מנפעה, מתׄל אעתדׄארנא פי צלאתנא ומפני חטאינו גלינו מארצנו, ומא אשבה דׄלך. ופי תנביה אלנאס ותחריכהם אלי מחבהׄ דׄלך אלמוצׄע אלמקדס אגר ותאכיד ללאמר אלמנתטׄר כקולה אתה תקום תרחם ציון כי עת לחננה כי בא מועד, כי רצו עבדיך את אבניה ואת עפרה יחוננו, יעני אן ירושלם אנמא תבני אדׄא תשוק ישראל אליהא גׄאיהׄ אלשוק חתי יחנוא עלי חגארתהא ותראבהא. 
 קאל אלכׄזרי, אן כאן הכדׄא פמנעך אתׄם, ומעונתך חסנה, אעאנך אללה וכאן לך נאצרא ווליא וענך רצׄיא במנה ושלום.  תם אלכתאב בעון אללה תעׄ וחסן עונה ולואהב אלעון חמדא בלא נהאיה.